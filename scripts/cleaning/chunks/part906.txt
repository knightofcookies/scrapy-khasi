Shillong,11 Rymphang:Ka jingnang troin bad ka jingnang hiar ka seng Congress katba nangmih ki sngi, ka la pynlong ia katei ka seng ban sdang noh ban wad ia ki daw tynrai kaei kaba la pynlong ia katei ka seng ban nang hiar nanghiar.
Ka AICC ha kine ki sng ka la hukum ia ki nongtrei seng, ba peit ia ki jylla bapher bapher ba kin leit ban ia kynduh ia ki nongtrei seng, kiba don ha manla ki kyndong kynshrot ha ki shnong bapher bapher, bad la ai por ba ki dei ban pynpoi ia ka ripod sha ka President jong ka AICC hapoh u Lber.
Ha kane ka jylla u heh nongialam ka seng Congress uba peit ia kane ka jylla u  V Nara yanasamy AICC General Secretary I/C Meghalaya mynta ka sngi  u la leit sha Ri-Lum Jaintia ban ia kynduh markhmat ia ki nongtrei seng, ban sngap kaei ka jingeh kaba ki don ban pynsngew bad balei ka seng Congress ka nanghiar.
La synran ia u Naraya nasamy da u President ka MPCC u bah DD Lapang  u myntri rangbah ka jylla u Dr.
M.
Sangma, u MP ka Lok Sabha na Shillong u  V Pala, ka myntri sorkar jylla ka Deborah Marak, bad u symbud myntri rangbah u Prof.
R.
C Laloo.
La donlang ruh u President ka West Jaintia DCC u Ma G.
Sten bad ia ka jingialang la pynlong ha Orchid Inn Thadlaskeiñ West Jaintia Hills District.
U V Narayanasamy haba ai jingkren ha ki nongthoh khubor u la ong ba ha ka por ba ka Congress ka dang don ha ka bor , ka don ka ingiajngai ha ka rukom treikam hapdeng ki nongtrei ka seng bad ki nongtrei kiba don sha nong kyndong , u la ong ba katei ka jingiakynduh ka long ka jingmyntoi kaba khraw namar ba u la ioh ban sngap da la ki jong ki shkor ia ka jingeh kaba ki nongtrei seng ki kwah ban pynpaw sha ka AICC , u la ong ba un leit rah ia ka ripod kaba u lap da ka jingthoh sha ka President khnang ba kan lah ban pyrkhat thymmai ia ka rukom treikam jong ka.
U Narayanasamy lashai ka sngi pat ka 12 tarik un leit ban ia kynduh sa ia ki nongtrei Party ha Tura, ban sngap kaei pat ka jingeh kaba ki paidbah Garo ki ia kynduh.
Shillong,11 Rymphang:Ka HYC lyngba ka jingtip ba la ioh na ka ain wad jingtip, (RTI) ka la lap ba ka la don ka jingpyndonkam bakla ia ka pisa haduh T.
6 klur na ka bynta ban thied ia ki M-Tablet ia ki samla pule klas XII lyngba ka Chief Minister’s Student Digital Learning Aid Scheme 2014.
Katkum ka jingtip ba la ioh da ka seng da ka RTI na ka tnad Information and Technology department, ka HYC ka la lap ia kane ka jingpyndon kam bakla ia ka pisa.
Ka ain wad jingtip, ka la pyni ba ka sorkar ka la pynlut T.
22, 47, 50,000 ban thied ia ki 25,000 tylli ki tablet (model XTRON Z704).
Ka dor jong kawei ka tablet ba la ai da ka sorkar ka long T.
8990, hynrei ka kompeni ha ka tablet la shon ba ka dor ka long T.
6850 bad kane ka la pyni ba ka la don ka jingiapher haduh T.
2140 kaba ka sorkar ka khein tam kawei ka Tablet na ka dor ba la buh ka kompeni.
Ka sorkar jylla ka dei ban pynlut tangT.
17, 12, 50,000 katkum ka dor ba la shon.
Shuh shuh ka HYC ka la lap ba ka kompeni kaba sam ia kine ki tablet sha ka sorkar jylla ka Lava International, ki la pynthikna ba ki la die ia ki tablet ha ka dor T.
6499 kawei ka tablet sha ka sorkar Meghalaya.
“Katkum ka dor jong ka tablet, ka sorkar ka dei ban pynlut tang T.
16, 24, 75,000 klur", la ong u organizing secretary ka HYC u Bah Nickson Dohling ha ki nongthoh khubor ha kane ka sngi Balang.
U la ong ba ka la don ka jingpynjah ia ka pisa haduh T.
6 klur da ka sorkar jylla.
Katba u samla pule ka Shillong Commerce College u Wankitkupar Ryntathiang u la ong ba ka tablet ba ai da ka sorkar kam dei kaba bha.
U Ryntathiang u la ong ba ka tabket kam don ki jaka ban buh Sim card.
“Khlem ka sim card, kumno ngin ioh ineternet.
Ngi tip ba ngi donkam ia ka internet ban pyndonkam ia ki prokram bapher bapher ha a tablet" la ong une u samla pule.
Shillong,11 Rymphang:Ha kane ka step sngi Balang, ka mashin ATM ha Madanrting, ki runar bym lah ban tip ki la pynpait bad pynpra ia ka mashin bad rong ei haduh T.
14 lak.
Kane ka ATM ka don ha iew Madanrting.
U SP ka East Khasi Hills u Bah Mariahom Kharkrang, u la iathuh ba ia katei ka pisa na ATM  la tuh ha ka miet sngi Hatmajai bad ia kane ka jingjia, la ioh jingtip da ki pulit ha ka step sngi Balang.
U la ong ba ki pulit ki la suba jur ba kiba leh ia kane, dei ka kynhun nongtuh jong ki Gang kiba nabar ka jylla kiba leh ia ki kam runar da ka jingsylla bad ki runar na kane ka  Shillong.
Kane kam dei ka sien ba nyngkong haba ki runar ki la tuh ia ka pisa na ATM bad ka la jia teng ruh ha u Nailur mynshem snem ha kaba ki runar ki la tuh ia ka pisa na ATM ka SBI haduh T.
26 lak kaba don ha Nongpoh.
Shiphew snem mynshwa, ki runar ki la rong ruh T.
5 lak na ka SBI ATM ha Umroi ha Ri Bhoi district nalor kawei pat ka jingjia ha Lad Rymbai kaba la shah tuh ha kane ka miet sngi u Blei.
Ha katei ka ATM ka SBI ha Lad Rymbai ka don ka pisa haduh T.
9.
11 lak bad u  Branch Manager  ka SBI Lad Rymbai  u la ujor sha ki pulit halor kane ka jingjia.
Ha ka 6 tarik mynta u bnai ruh, ki runar ki la pynpra ia ka ATM ka SBI ha Pohkseh, Shillong.
Shillong,12 Rymphang:Ka seng Jaintia National Union (JNU), hadien ba ka la ioh ki jingujor halor ka jingshah ban bein ki paid Khasi Pnar ha ki lehnoh Karbi kiba kynthup ia ka Karbi People Liberation Tiger (KPLT), ka United People Democratic Solidarity (UPDS) bad kiwei dei hapoh ka District Karbi Anglong (Assam), ki dkhot jogn ka haph ka jingialam u president ka seng u Niman Shadap mardor ki la leit hiar sha katei ka District ban iakynduh ia ki rangbah shnong kiba hap hapoh ka Hamren Sub-Division (Karbi Anglong) kiba kynthup haduh 12 tylli ki shnong kiba kynthup ia ka Laher, Mooriap, Mook nor, Mookhim, Mynju, Khynde Liar, Moorap, Bandein, Madan Myni, Umsalait, Nongjrong bad Syrlong.
Ha kane ka jingleit ia kynduh ka seng  sha Karbi Anglong, ka la iakynduh ia ki paid Khasi Pnar kiba shong ba sah ha katei ka thain.
Ha ka jingiakren ka seng bad ki, ki la pynpaw ia ka jingshah ban bein ha ki liang baroh na ki seng lehnoh ki jait bynriew Karbi da kaba ki dawa pisa haduh T.
1000 haduh T.
2000 tyngka bad tam na kawei ka long iing manla u snem.
Na ka liang ka seng ka la dawa na ka District jong ka Karbi Anglong ban peit lem ia ki Khasi Pnar kiba shong ba sah ha katei ka District bad kumjuh ka seng ka dawa na kitei ki seng lehnoh ba ki dei ban sangeh shi siendon ia ka jingdawa pisa jong ki na ki paradoh para snam jong ngi bad wat ia ka pisa kaba ki la dep shim ruh ki dei ban pynphai kylla sha ki trai ba shah dawa, lym kumta ka seng kam banse ban pynhiar kput kylla ia ki Karbi kiba shnong ba sah hapoh u pud sam jong ka jylla Meghlaya.
Kane ka long kat kum ka kyrwoh ba la phah da u President ka seng u samla N.
Shadap.
Shillong,11 Rymphang:Kumba 30 ngut ki  nongtrei jong ka Megha laya High Court ki la ia lum khrui ha phyllaw ka High Court ha ka por 10 baje mynstep ban pynlong ka jingiakhih  kaba kyndit kyndit kaba kim shym la pynbna lypa bad hadien la ioh jingtip ba katei ka jingiakhih jong ki ka dei  namar ka jingshah pynshi tom jong uwei u para nongtrei jong ki uba la tip kyrteng kum u B.
Nong bri, kaba ki bor pyniaid ka kashari, ki  la weng kam shipor ia u mynhynnin ka sngi.
Hynrei shuwa ba kin pynlong ia ka jing iakhih,  ki pulit ki la leit sha katei ka jaka ha phyllaw High Court ban pynsangeh bad haba ki la pyneh  la thep lut ia ki hapoh Bus bad ki la kit sha Sadar police Station, namar ba katei ka jaka ka dei kaba la dep ban pynjari section 144CrPC naduh u bnai ba la dep, kaba la ong ym lah ban ia lum paidbah hapoh ka 500 mitar ka jingngai na ka kashari.
Hynrei kham hadien ki pulit ki la pyllait noh ia baroh kitei ki nongtrei jong ka high Court.
Haba ki nongthoh khubor ki la leit sha katei ka jaka ban kylli na kitei ki nongtrei na ka daw ai ba ki ia khih, ki la kyrngah ban ia thuh ia ka daw jong ka jingiamih kyndit jong ki ban ia khih.
Hynrei hadien ba la kylli shi kylli la bunsien, katto katne ngut na ki ki la iathuh ba ka daw ka dei kim sngew tynnad bad kim hun ia ka rukom pyniaid treikam jong ka   Court ha kaba ki la ong ki la shah pynshitom bad pynbor ba kin trei, ia kaei kaba long palat ia ka bor jongki.
Kham hadien ki bor ba halor jong ka high Court ki la iathuh ba ka jingmih ki nongtrei ban ia khih ka dei ba ki kwah ban pyni ia ka dak jing sngewlem jong ki namar ka jingshah pynshitom jong uwei u nongtrei uba la tip kyrteng kum u ban B.
Nongbri ha ki bor pyniaid.
Ka Registrar ka Meghalaya high Court ka  kong B.
Mawrie ka la ong ba mynhynnin ka sngi ki bor pyniaid ki la pynshitom ia uwei u nongtrei , katba baroh pat ki nongtrei ki la mih paidbah ban sngewlem ia u.
Ka kong Mawrie ka la ong , “Ki la pyrshang ban iaid lait ia ka kam ba man ka sngi jong ki hynrei hadien pat ki la sngewthuh noh bad ki la pyrkhat arsien ia katei ka kam" ka la ong ruh ba ki nongtrei kim tip  ia ki kyndon jong ka Court kaba la khang pyrshah ia ki ban pynlong jingiakhih.
Ka Registrar ka la kam ba ka jingtreikam ka Court ka iaid beit iaid ryntih da ka jingiarap jong ki nongtrei kiba dang don.
Katba na ka liang u SP ka East Khasi Hills pat u bah  M Kharkrang  u la ong ba ki nongtrei kiba ia khih pyrshah kim lah ban iakhih ha phyllaw jong ka Court namar ka dei ka jaka kaba la dep pynjari section 144CrPc naduh u bnai ba la dep da ki bor pyniaid district bad kham hadien ki nongtrei ki la leit ban ia khih shabar jong ka Court, hynrei namarba katei ka jingpynjari section 144CrPC ka la ong ba kim lah ban ialum hapoh ka jingjngai kaba 500 mitar pyllun ia ka Court , ki pulit kim shym la ailad ia ki bad la kit ia ki sha Sadar Police Station hynrei la pyllait noh ia ki hadien.
U la ong ba ki pulit kim shym la kem iano iano hynrei la pyllait noh ia ki hadien ba ki la ong ba kin sangeh noh ia ka jingiakhih bad kin leit sha ka kam jong ki.
Guwahati,12 Rymphang:Ka  BJP ka la sar ia ka elekshon Municipal ha Assam ha kaba ka la jop haduh 340 ngut ki Ward bad ka la ioh bun paid ha ki 30 tylli ki municipal board bad town com mitties.
Haduh mynta na ka 743 tylli ki ward la dep ban pynbna 702 tylli katba ia ka Golaghat bad Silchar pat shen kan sa mih ka resol, ong u state election commissioner ka Assam u  H N Bora haba kren sha kawei na ki lad khubor.
Ka BJP ka la jop 340 ward bud pat sa ka Congress kaba la ioh 232 ward, ka AGP 39, AIUDF-8, NCP-4, BPF bad  CPM mar iwei katba ki kyrtong shimet ki ioh khur haduh 77 ward.
Na ka 74 tylli ki municipal board bad committies, ka BJP ka ioh 30, congress 17, AGP 2 , NCP iwei; katba ka don ka jingiakhaid hapdeng ar tylli ki party ha ki saw jaka bad ym don ba ioh bun paid ha 10 tylli ki jaka, u la ong.
Palat 73 na ka shispah na ka 14 lak ngut ki nongthep vote ki la wan ban thep vote ha ka 9 tarik mynta u bnai ban ai ia ka rai jop rai rem ki 2,900 ngut ki kyrtong.
La pynlong elekshon biang ha kawei na ki jaka jong ka ward No.
2 ha Hojai namarba ka la don ka jingujor da ki kyrtong.
Shillong,11 Rymphang:Ka myntri ba peit jingshlei Um, ka sorkar pdeng ka Sushri Uma Bharati,  mynta ka sngi ka la pynbna ba ia ka Bramhaputra Board  yn pynkhie im biang da ka kyrteng kaba thymmai bad ka bor bad ka skhim ban kdup ha kane ka Board, namar ba ka la shong thiah thai ha kine ki phew snem.
Ka myntri ka pyn bna ia kane hadien ba la wai ka jingialang jong ka High Powered Review Board ka  Bramhaputra Board kaba long ha nongbah Shillong.
Haba kren sha ki nongthoh khubor, ka  Sushri Uma Bharati ka la ong ba ia ki jingai jingmut ban pynkhie im biang ia kane ka Board yn shim na ka jingai jingmut jong ki jylla kane ka thain dong mihngi ka India khnang ban pynlong ia kane ka Board kaba larkam ha kane ka thain.
Haba khein ia ka wah Bramhaputra kum ka para jong ka wah Ganga, ka la ong ba ka tnad ka la phaikhmat na ka bynta ka wah Bramhaputra kumba ka leh ia ka wah Ganga.
Ka la iathuh ba la shim ia ka rai ha kane ka jingialang ban thaw ia ka komiti na ka bynta ban pynkhie im biang ia ka Board bad kane ka komiti kan ai ia ki jingmut bad ki lad ki lynti ban pynkhie im biang ia ka.
“Ka Board kan long kum ka met kaban treikam bad ki skhim thymmai ban theh da ka sorkar pdeng", ka la ong.
Katkum ka jingong ka Sushri Uma Bharati ka Board kam shym la treikam ha Assam bad halor kane ka bynta, donkam ban pynlong ia kane ka Board kaba treikam bad kaba larkam.
“Ngi donkam ban shna dur thymmai ia ka ba kan long kaba treikam", ka la ong bad bynrap ba kan pynlong ruh ia ka kaba treikam ha ka rukom kaba shai bad kaba biang ka jingkhein jingdiah.
Ka la ong ba ka roi ka par ha kane ka thain, donkam ban pynmareh sted bad ka bhah ban bei pisa kan long 90 percent ia ki skhim ka sorkar pdeng bad  10 percent yn bei ki sorkar jylla ia ki jinglut jingsep.
Ka la ong ba kan long kaba ma lada ka thma bah kaba lai kan dei na ka um hynrei ka la ong pat, ba ka um kam dei ban long ka daw ban iakajia hapdeng ka jingialong paralok.
Shwa ia kane, na ka liang u myntri rangbah ka Meghalaya  u Dr Mukul Sangma u la ong ba donkam ban thaw dur bha ia kane ka Board namar ba ka long kaba donkam bha ia kane ka dong mihngi ka India.
U la ong ba ka wah Bramhaputra kan lah ban shibun bah ki jingmyntoi ia ki paidbah kane ka dong mihngi namar ba ka jingjia shlei um ka la ktah bha ia ka ioh ka kot jong ki paidbah kane ka dong mihngi ka India.
U myntri khynnah kam pohiing ka ri u Kiren Rijiju  uba don lang ha kane ka jingialang u la ong ba ka dong mihngi ka dei kaba pahuh bha ka um bad kaba donkam ka long ban pyniaid ha ka rukom kaba dei na ka bynta ka roi ka par jong ka thain.
U la ong ba bun bah ki wah na kane ka jylla Meghalaya ki la tuid lut sha Bangladesh bad kum kane ka juh ka jia ha kiwei ki jylla kane ka thain.
“Ka jingkmen jingsuk jingsain jong kane ka Dong Mihngi ka shong ha ka jingpyniaid ia ka spah jong ka um" u la ong.
Ha kane ka jingialang la don lang ki heh na ki sorkar jylla kane ka Dong Mingngi bad ki ophisar na ka sorkar pdeng.
Shillong,12 Rymphang:Ha u snem ba la dep, ka la mih ka jing kynnoh ba ka don ka bamsap kaba shyrkhei bha ha ka tamasa Monolith kaba la long ha Maw phlang bad dei namar kane ka daw ba ka KHADC ka la pynsangeh teng noh ia katei ka tamasa kat haduh ban da dep ka jingtohkit kaba ka la phah tohkit.
Ha ka jingiakren bad u CEM ka KHADC u bah Adelberet Nongrum mynta ka sngi ha kamra treikam jong u , u la ong ba ka jingtohkit halor kane ka jingkynnoh bamsap ka la dep, hynrei um pat treh pat ban ia thuh namar ba u kwah ba ka ripod kan mih beit hapoh Ing Dorbar.
Hynrei u Deputy CEM u bah Teinwell Dkhar uba peit ruh ia ka tnad Arts and Culture ha ka EC kaba rim, u la iathuh ba kam don eiei ha ka ripod jong ka jingtohkit bad baroh ki biang lut, katkum ka jinglap jong U Nazir, u Ex.
CE PWD Building uba thew ba woh bad tohkit ia katei ka kam.
U bah Tein u la ong ba u Enjiniar lyngba ki jingthew jingwoh jong u u lap ba baroh ka biang lut, kam don eiei, bad la sngewthuh na ki jingkren u bah Tein ba kam don ka jingbam sap ha ka Tamasa Monolith.
La ka KHADC kan pynlong biang ne-em ia ka Monolith Festival ha Mawphlang ka dei ka jingkylli kaba ju mih ha ki sngi kiba la dep, u CEM ka KHADC u la ong ba katei ka tamasa ruh ka long kaba donkam ban pyni nam ia ki tiar tynrai bad ki rukom im tynrai jong ngi, hynrei kaba kham kyrkieh eh ia ka KHADC ka dei ban thaw shuwa ia ki ain kiba donkam bha na bynta ka jaitbynriew.
U CEM um shym la ai ka jubab kaba shai la ka KHADC kan pynlong biang ne-em ia katei ka Tamasa, bad u la ong bay n sa ia kren hapoh ing dorbar.
Hynrei u Dy.
CEM ha katei ka por u la knieh ktien noh bad u la iathuh ba ha ka jingshisha ka KHADC ka la thmu ban pynlong ha u lber ne iaiong mynta u snem, hynrei ka jingeh kaba khanglad ban pynlong ia katei ka tamasa ka dei na ka daw ka jingbym don pisa ka council.
U bah Tein u la ong ba ka Council ka hap ban shu ap ia ki pisa na ka 13th Finance Commission.
U la ong ba katei ka pisa ka dei kaba la dep ban mynjur bad kaba sah mynta ka long tang lano ba kan poi hynrei ka jingwan te kan wan beit, bad u la ong ba tang mar ia ioh pisa ka KHADC kan pynbna lano kan pynlong Monolith Festival.
Shillong,12 Rymphang:Ka ARPA ka la kyntait kumba la mih khubor ba u CEM ka KHADC u bah Adelbert Nongrum u la tyrwa sha u ia ka shuki Dy.
Chairman kaba dang thylli sah haduh mynta sha u bah James sylliang, MDC ka Mawhati, ha kaba u bah Adelbert Nongrum u la ong ba um shym la tyrwa ia katei ka shuki sha u bah James, hynrei u la kubur pat ba ka don ka jingiakren la kumba saw san sien bad u bah James ba un wan ia soh bad ka ARPA, katba kiwei pat ki EM ba kynthup ia u bah LG Nongsiej, bah Donkupar Sumer, bah Latiplang Kharkongor  ki la ong ba dei u bah James uba la wan tyrwa hi ialade ban wan sha ka ARPA.
U CEM u la ong ba ka la don ka jingiakren bad u bah James Sylliang, hynrei kam  don pat kaba kum kata ka jingtyrwa ia u.
Ha ka jingiakren bad u bah James u bah Adelbert u la iathuh ba lada jia ba u wan pyniasoh ka ARPA ka lah ruh ban pyrkhat ia u da ka kam Dy.
chairman kaba sah thylli, ha ka jingiakren u la ong ‘Lada nga wan kaei kin leh ia u’, bad u la iathuh ba u la pan da ka jingthoh na u bah James lada u kwah wan pyniasoh.
Ha kaba ia dei bad katei ka jingkam u bah James ba u CEM u tyrwa shuki Dy.
chairman ia u, u bah Adelbert u la ong ba ka ARPA ka pdiang sngewbha ia kino kino ki ba wan ban pyniasoh ialade sha ka, hynrei kam treh pat ban thong ia ki kaei ka kam lane aiu kin leh na bynta jong ki.
“Ngi plie ka jingkhang iano iano ruh lada ki wan da ka jingthoh" ong u bah Adelbert.
Shillong,12 Rymphang:La bun bun bnai ym don doktor ha PHC Iooksi ba peit nongpang, bad halor katei ka jingeh ki paidbah ka KSU Saphai Unit mynta ka sngi ka la leit ba ia kynduh ia u Director of Health Service (MI) Shillong hynrei kam shym la ioh lad ban ia kynduh ia u kumta ka la ia kren noh bad u joint Director u Dr.
War.
Ha ka jingiakren ka kyrwoh na ka KSU Saphai unit ka la iathu ba u joint Director u la ong ba ka daw ba ym don doctor ha Iooksi PHC ka dei namar ba ka doctor ba dei trei ha katei ka PHC ka don hapdeng ka jingbym khlain ka met bad ka dang pynkhreh ba pan kynriah kam noh na katei ka PHC bad hadien kata ka tnad kan sap hah da uwei pat u doktor.
Haka jingiakynduh ia u Joints DHS(MI) ula kular ban shimkhia iaka jingdawa ka Seng da kaba ula kular ruh ban iakren ia u DHS ( MI) naka bynta ban phah Doctor mardor hapoh ka Iooksi PHC.
U la kular ruh ban shimkhia ha kaba iadei bad ka jingdawa ka Seng ban thung iaka Health Educator, ban kyntu ia ka Pharmacist ban wan tista sha la ka kam.
Ha kaba iadei bad ka jingdawa ka Seng ban pynioh Doctor Arngut ha poh Iooksi PHC, naka liang u Dr War ula ong ba ia mynta hi ka naka liang ka tnad ka koit ka khiah ka dang duna Doctor, bad u ong ba lah ban pynioh arngut tad ynda la kham biang doctor ka sorkar.
Shillong,12 Rymphang:Ka Khasi Student Union (KSU) Saphai Unit mynta ka sngi Palei, ka khlem iakynduh ia u Chairman ka NEEPCO, Shillong, ban ai ha u ia ka dorkhast kaba ka NEEPCO ka la kular ban wanrah kam pynroi ia ka shnong Iooksi bad Saphai lah phew phew snem mynta.
U President ka KSU, Saphai Unit, samla B.
Suchiang, u la ong ba ka seng ka la dep ban buh sngi  bad u Chairman ka NEEPCO mynta ka sngi, hynrei ha ka jaka ban iakynduh ia u, ka seng ka la iakynduh noh ia u Managing Director, u P.
Bordoloi hynrei  ka liang jong u pat, u la phah kylla ia ki sha u General Manager  u A.
Kumar bad une ruh u la kyntait ban iakynduh ia kitei ki dkhot ka seng.
Hadien jong katei, ki dkhot ka seng ki la ioh lad ban iakynduh noh ia u General Manager, Township, NEEPCO, Shillong, u S.
Chakraborty bad aiti ia ka dorkhast ha u bad na ka liang jong u, u la kular ban aiti bad pynpoi ia ka dorkhast kaba ka seng ka la wanrah sha u Chairman ka NEEPCO.
Kane ka jingleh jongki  ka la pyntharai sniew ia ka seng ba imat ka don kaei kaei sha lyndet bad namar kata, u GM um kwah ban iakynduh ia ki.
Ka daw ba la pynlong ia ka KSU, Saphai Unit ban leit iakynduh ia utei u khlieh ka NEEPCO, ka long halor ka Kupli Hydro Electric Project, kaba don hajan kitei ki ar tylli ki shnong bad ban kyrpad na u ban plie lynti ia ki nongshong shnong kitei ki ar tylli ki shnong ha kaba iadei bad ka roi ka par bad ka kam ka jam na ka bynta ki samla kumba ka NEEPCO ka la kular ia kane lah phew phew snem mynta.
Katei ka ‘Hydro Project,’ ka la ktah shi kat dei eh ia ka jinglong jingman ki briew jong kine ki ar shnong (Iooksi bad Saphai) namar ki la duh ia ka jaka rep jaka riang da ka spah akar ba kynthup ruh ia ki ‘law kyntang bad ruh ka jaka jngoh kai kaba la tip kum ka ‘Umshit.
’U Bah L.
Tariang General Secretary, Laskein Circle, ka seng ka la wan ban iakynduh ia utei u Chairman ban pan jingiarap ia ki nongshong shnong kumba la kular da ka NEEPCO ha kaba iadei bad ka roi ka par ba kynthup ha ka liang jong ki skul, ki jaka sumar, ka bording, ka umbam um dih, bad khamtam ia ka kam ka jam na ka bynta ki samla kitei ki ar tylli ki shnong.
U la iathuh ruh ba kaba sngewlyngngoh ka long ba balei kitei ki ar shnong kim pat ioh jingiarap eiei ha ka roi ka par hynrei ka NEEPCO ka la theh ia kiba bun ki jingdonkam sha ka shnong Dima Hasoa jong ka Assam la ka long ha ka liang ki skul, ki jaka sumar bad kiwei kiwei.
Shillong,12 Rymphang:U Director ka tnad Information and Public Relation u la pynshai paidbah halor ki khubor kiba la mih ba haduh T.
6 klur tyngka ka la jah rngai na ka skhim sam Tablet sha ki khynnah pule ha kane ka jylla.
Katei ka tnad ka ong ba watla pynshong nongrim ia ka jubab na ka RTI pynban ka rukom thoh ha kawei na ki kotkhubor ka long kaba bakla khlem don nongrim hangno hangno ruh.
Katei ka tnad ka la pynshai ba la thied ia ki MTAB da kaba khot Tender lyngba ka All india open Bid, bad la jied ia ka Lava International napdeng ki 9 tylli ki kompeni kiba la ia shim bynta.
Ka la ong ba ha katei ka jingiajied ka tender komiti ka la bud ia baroh ki ain ki kyndon ba la buh da ka sorkar bad la pynskhem ruh ia kane ka jingjied ia ka lava da ka IIT, Guwahati.
Ka la pynshai biang ba ka dor jong kawei ka MTAB ka dei T.
8990 tyngka, bad katei ka dor ka kynthup lang ia ka tablet hardware bad ki Educational Content bkiba don haph jong ka, hynrei ym shym la pynpaw ha ka khubor ba ka dor jong ka tablet la kynthuplang ia ki educational content.
Ka la ong ba ha ka jingshisha ka dor ba la shom ka dei T.
6,850 tyngka kawei ka tablet hardware, bad ka dor thied na ka kompeni ka dei T.
6541 tyngka kawei ka tablet bad T.
2449 tyngka pat ka kynthup ia ka educational content, kaba kynthup ia ki e-book jong ki klas XI & XII Arts, Commerce & Science syllabus MBOSE bad ia ki Course Pre-Medical & Pre Engineering Entrace Test, bad ia kitei la pynskhem da ki briew kiba la tbit ha ka por ba jied ia ki tender.
Katei ka T.
2449 tyngka kynthup ruh ia ka Warranty na bynta ar snem khlem da kynthup ia ka retail sales, ka jingseng ia ki service centres ha ka jylla bad ka dor jong ka Performance gurantee kaba shong dor T.
2 klur tyngka.
Ka tnad IT ka la kam ba ka jingkynthoh ha ki khubor ka die ka jingbakla bad kiba long kiei kiei kiba pynsngewthuh bakla ia ki paidbah khlam don nongrim.
Shillong,12 Rymphang:Ka sorkar jylla mynta ka sngi ka la thaw  ar tylli ki komiti ki ban wad ia ka jingshisha la ki don ne em  ki dawai bym long shuh ban pyndonkam ha ki kudam sorkar.
Kine ki ar tylli ki komiti ki long ka Fact Finding Committee (FFC) ba la khlieh da u Secretary ka koit ka khiah bad kawei pat ka dei ka komiti ban tohkit ia ki dawai ba thied ka sorkar ba la khlieh da u additional chief secretary ba peit ia ka tnad ka koit ka khiah.
“Ngi la rai ban thaw ia kine ka FFC khnang ban lap ia ka jingshisha halor ki jingdon jong ka dawai bym long shuh ban pyndonkam ha ki kudam sorkar", la ong u Myntri ka Koit ka khiah u bah AL Hek haba kren mynta ka sngi hadien ba la wai ka jingialang bad ka tnad jong ka koit ka khiah.
U bah Hek u la ong ba saw ngut ki dkhot ka FFC kin wad ia ka tynrai jingshisha halor ka jingsniew jong ki dawai.
Ia kane ka FFC la thaw halor ka jingkynnoh ba la ka la don ka jingsam ia ki dawai kiba la sniew kiba la thied na ka skhim National Health Rural Mission (NRHM) kiba shongdor T.
4 klur.
Ka sorkar jylla ka la bthah ia kane ka komiti FFC ban aiti ia ka kaiphod hapoh shi bnai, la ong u bah Hek.
U la ong ba ki don ki dawai kiba la sniew hapoh ka kudam sorkar  hynrei ym shym la pyndonkam ban sam ia kine ki dawai ba sniew.
Katkum ka jingong u bah Hek, ia kine ki dawai la thied na ka skhim NHRM ha u snem 2010-2011 bad 2011-2012 ha ka jinglut ba la kot T.
4.
25 klur.
U bah Hek u la ong ba ka jing sniew jong kine ki dawai kadei namar ba ka tnad ka koit ka khiah ka shym jingeh ha ka kit ka bah ban pynpoi ia ki dawai sha man la ki hospital ha baroh ki 11 tylli ki district ha ka jylla.
“Ia mynta ka don tang kawei ka kali ka trok kaba kit ia ki dawai ban pynpoi sha man ki district ha baroh kawei ka jylla", la ong u bah Hek bad u la bynrap ba  ha kane ka jingialang mynta ka sngi ka sorkar jylla kan ai kali shuh shuh  na bynta ban k ia ki dawai ha baroh kawei ka jylla.
Shillong,12 Rymphang:U MLA ka Congress na Mawsynram u Bah Pynshngain N Syiem u la ong ba ka jingjia ha ka elekshon ha Delhi, ha kaba ka Congress ka la iaid thylli ka lah ban ktah wat ha kane ka jylla ha ka elekshon 2018.
Haba iakren bad u Rupang ha kane ka sngi Balang, u Bah Syiem u la ong ba ka ha katei ka snem, ka drama politk kan mih ha kaba kiba bun ki nongmihkhmat kin hap ban bishar ban shim ia ka rai katkum ka jingkylla ka por bad ka jingangnud jong u paidbah.
“Kumba ka paw ha ka elekshon ha Delhi, ki paidbah ki la thrang ia ka jingkylla bad ka jingkylla ka wan na u paidbah", la ong u Bah Syiem.
U la ong biang, “Ha ka jingsngew jong nga, ka party ka dei ban don ka buit treikam kaba thymmai na ka bynta ki paidbah namar kumba ka paw, u paidbah u kwah ia ka jingkylla".
Katkum ka jingong u Bah Syiem, wat la party Congress ka lah ban iakynduh jingeh ha ka elekshon ban wan ha kane ka jylla, lada kam don ka jingsngewthuh ia ka jingangnud jong u paidbah.
Haba kylli kaei ka jingiohi jongu ia kane ka sorkar jylla kaba la ialam da u Myntri Rangbah Dr Mukul Sangma, u Bah Syiem uba la jop ar sien na Mawsynram, u la ong ba kane ka sorkar kam pat lah ban ai ia ka jingshakri kaba biang ia u paidbah.
“Kaba bha eh ka long ba phin kylli na u paidbah, la u sngew hun ne em ia ki skhim kiba ka sorkar hapoh ka jingialam u Myntri Rangbah ka la ai sha ki", la ong u Bah Syiem.
Haba kylli hato ki skhim kiba u Myntri Rangbah u la pynmih kim long kiba larkam, u MLA ka Congress na Mawsynram u la ong, “Ngam lah ban ong eiei halor kata, hynrei ka shong ha u paidbah ban bishar.
Shillong,12 Rymphang:Mynta ka sngi ka la don ka jingialang Executive Committee  ka Khasi Hills Autonomous District Council, ban pynkhreh lypa na bynta ka dorbar mang tyngka ka KHADC ka ban sdang ha ka 23 tarik mynta u bnai.
Hadien ka EC ka la don pat sa ka jingialang jong ka ARPA bad ha katei ka jingialang la iohi ba ki don hynriew ngut ki dkhot jong ka ARPA ki bym poi jing ialang bad kitei ki long u bah Metbah Lyngdoh ka UDP, bah Brol Nongsiej ka UDP u bah K.
P Pang niang ka HSPDP, u bah Morningstar Mawsor ka HSPDP, u bah Ardent Miller Basaiawmoit ka HSPDP, u bah Pyniaid S Syiem ka HSPDP.
U bah Adelbert Nongrum haba kren sha ki nongthohkhubor, hadien ba la wai katei ka jingialang u la ong ba baroh ki dkhot ka ARPA kiba pep jingialang ki la pyntip sha u bad ki la pyni la ki jong ki daw, don ba ki pep jingialang naba iap briew, don kiba pang ba shitom hynrei u la ong ba na baroh dei tang na u bah Pyniaid S Syiem ba u khlem ioh jingtip eiei.
Ki lad khubor ki la iathuh ba tang mar ia ioh jingtip ba ki don bun ngut ki dkhot ka ARPA kiba la pep jingialang , la ong ba na ka liang ka KHUDA kaba ialam da ka seng Congress, ka la sdang ban swait briew ban pyrshang ban wad biang ia ka nombar ban pynkhyllem noh ia ka EC ba mynta, namar ba ka la don lypa ka jingai ksai hi na ka liang ki dkhot ka ARPA ha kaba la paw ha ki khubor ba  u bah Pyniaid S Syiem, u la byrthen ban pynkhyllem ia kane ka EC kaba mynta.
Katto katne ngut ki MDC na ka seng Congress ki la pynpaw ba ka nombar kaba ki wad mynta ban ioh ia ka bor synshar ka dei beit tang ban pynbiang ia ka 15 ngut  bad lada ki ioh ia katei ka 15 ngut ki la thikna ba kin ioh ia ka bor synshar, namar ba la iathuh ba kin sa don ruh ki dkhot napoh ka ARPA kiba la dep suh buit lypa ba kin shu jah beit ha ka sngi ia pyni bor, namar ba kim lah ban pyni pyrshah ba kim kyrshan  hynrei  kin shu ai daw da kiwei pat ki kam ban pyni ba ki donkam kyrkieh.
Ki lad khubor ki la iathuh ba ka seng Congress mynta ka dang pyrshang tyngeh ban ioh sa tang iwei ne ar ki MDC ka ARPA namarba kumba long mynta la ong ba ki la don ruh kiba ki la dep bat lypa ha kti bad ki ban shu wan beit ha ka por kaba biang.
Shillong,13 Rymphang:U MLA ka Mawhati u bah James Sylliang u la ther kylla ia ka jingkyn thoh u CEM ka KHADC u bah Adelbert Nongrum bad katto katne ngut ki EM kiba la ong ba ym dei ba ki leit tyrwa tyrwa shuki Deputy Chairman ia u, hynrei dei ma u hi uba wan ban tyrwa iasoh bad ki.
U bah James u la ong “Kam dei ba nga leit tyrwa ma nga, dei ma ki kiba wan tyrwa ia nga, ki la don katto katne ngut ki MDC kiba ngam kwah ban pynpaw kyrteng ki la wan sha nga ban ia kren na bynta katei ka kam Deputy Chairman" u la ong haba kren sha ki nongthoh khubor mynta ka sngi.
Halor ka jingkyntait ki EM bad u CEM ba ki tyrwa shuki Dy.
Chairman sha u bah James, u la ong “Dei ma ki kiba la khot ia nga lyngba iwei na ki MDC, ym dei ba nga leit hi ma nga, ha ka jingiakren u CEM u pan jingthoh na nga, ngan ai leh aiu kata ka jingthoh bad kan don jingmut aiu haba ngam don jingmut ban pyniasoh bad ki".
U bah James u la ong ba u don ka sms ban pynshisha ba ki phah wan ia u sha kamra u CEM, bad ia katei ka sms u la ong ba la phah hi da u paralok jongu uba dei u para jong u General Secretary ka KHNAM, “Ki ong wan ngi la ap ia phi ha kamra u CEM, ngam leit" u la ong.
“Ki la wan tyrwa, ngam shym la treh, kumno ngan pyniasoh bad ka EC kaba tlot ban treikam, kumba ong u bah Don Sumer, u bah L.
G Nongsiej ba nga wan tyrwa hi ka la bakla shibun, ngam pat ju ia kynduh bad ki" u la ong biang.
Haba la kylli ha kano ka dur ka ka EC  ka long kaba tlot treikam kumba u la ong, u bah James Sylliang u la ong, “Shisnem ka EC ka la don, ngi la ioi ba kam poi shano shano ruh, nga kwah ba kan wan ka EC kaba thymmai ka ban trei bha, kane ka EC mynta ka la tlot shaba palat bad ka suki ruh haduh katta katta".
Utei u MDC shimet na Mawhati konstitwensi u la ong ba lada u iohi ba ka EC ka trei bha ia u paidbah, u kloi ban leit pyniasoh bad um treh hi ruh shuki eiei, “Lada nga iohi ba ka EC ka don ka thong ban trei na ka bynta ka jaitbynriew, ngam donkam shuki ngan rung beit" hynrei u la ong ba watla ka liang pyrshah ka kwah ban ia treilang hynrei u ong ba kane ka EC ba mynta kam kwah ban ia treilang bad ia kane u la kdew da kaba ai nuksa ia ka jingeh kaba ki paidbah ka thain Blok II ki ia kynduh kaba ka Ec haduh mynta kam shym leh eiei bad kam pyndep ia ka kular ban leit ia kynduh ia u myntri rangbah, bad watla la ia kren hapoh ing dorbar u la ia kynduh CEM man ka por hynrei baroh u la ong ba ki shu kut tang ha ki jingiakren, u la ong ba ka jingthmu ban leit ia kynduh MR kam dei na bynta u pud u sam hynrei na bynta ka shongsuk shongsain.
Shillong,13 Rymphang:Ha Meghalaya lem bad ka ri baroh kawei, ka All India Radio, Shillong ka la rakhe ia ka sngi Radio ha ka pyrthei ne ka “World Radio Day" da ki sur jingrwai bapher ba pher ha ka nongbah ha kane ka sngi Thohdieng ha Sri Aurobindo Institute of Indian Culture.
Haba kren kum u kongsan ha kane ka sngi u Principal Secretary ka jylla u Bah P.
Kharkong ngor u la ong ba bun ki lad phah khubor kiba mynshwa ki la kylla rim bad kim iaid kam shuh mynta, hynrei ka Radio ka dang iaid kam bad ka nang bit haduh kine ki sngi ban ai ia ka jingshakri sha ki paidbah.
U Bah Kharkongor u la ong ba ia ka sngi Radio ha ka pyrthei la rakhe nyngkong ha u snem 2012.
U la ong ba ka long kaba ai mynsiem ban ioh sngew ia ki sur jingrwai bad ka long ruh kum ka dawai ban pynjem ia ka jingpang.
Ha kane ka sngi, ka Seven Music Groups ka Laban Presbyterian Choir, ba la pyniaid da u Dr.
Rangad ka Nazareth Hospital la pyni ia ka sur rwai kwaiar ha kane ka sngi rakhe kaba kyrteng ka “A Foolish Man" bad ka “In The Fullness of Time" nalor kiwei pat kum ka jingrwai na ka Nongthymmai Presbyterian Choir hapoh ka jingialam u Bah  KS Kharkongor  ba rwai ka “Ha Khmih U Khun Langbrot U Blei"  bad ka “Ka Por Jinglong Samla".
La ioh ruh ia ka jingrwai na ka Jowai Unitarian Choir ba ialam da u Bah Aiban Manbha Shullai ka “Ki Sngi Barim B’la Leit" bad “Kynmaw Ia I Mei I Pa.
U Bah Kitkupar Shangpliang  bad ka kynhun u la rwai “Ka Pyrta Shnong"  bad kumjuh ka “Ka Snap Paka Choral Group" ba la pyniaid da u Bah Realley Lyngskor kaba rwai ia ka jingrwai “Im Tip Briew".
Shillong,13 Rymphang:Tang ha ka shi sngi sngi ka jingmih ki jaboh na ki jaka kiba hap hapoh ka Shillong Municipal Board (SMB) ka la long kaba jubor bha ha kane ka Nongbah Shillong.
Katkum ka jingtip ba la iohlum na u ophisar jong ka SMB, la iathuh ba haduh 130 ton ki jaboh la lum man ka sngi bad leit bret sha Marten Mawlai Mawiong.
U la iathuh ba khnang ban wanrah ia ka sor Shillong  kaba khuid kaba suba, ka SMB ryngkat ka jingiatreilang bad ka Urban Affairs ka la pyntreikam ia ka skhim  Northeast Region Capital cities and Investment Developmental Programme (NERCCIDP) jong ka sorkar pdeng ha kaba ka Nongbah Shillong kadei kawei kaba la shah jied ban ioh bynta ia kane ka skhim.
Na kane ka skhim ka SMB ryngkat bad ka tnad Urban Affairs ka la dep sdang sam ia ki borti niut sha man la kawei kawei ka longing kiba hap hapoh ka jaka jong ka Muncipal.
Ki shnong kiba hap hapoh ka jingpeit jong ka Municipal baroh ki don haduh 30 hajar tylli ki longing bad haduh mynta ka SMB ka la dep sam  29,634 tylli ki borti niut sha 14,817 tylli ki longing ha ki 20 tylli ki shnong bad ka dang sah sa mar shiteng ban pyndep ha u bnai Lber ban wan.
Na ka bynta ki dukan pat, une u ophisar ka SMB u la iathuh ba la dep bthah ba kin thied hi ia la kijong ki borti theh niut bad ki dei ban pyndep shwa ban sdang ia ka jinglum niut.
Katkum ka jingiathuh utei u ophisar ka Municipal, la iathuh ba ha man kawei kawei ka longing la sam ar tylli ki borti niut kiba shongdor T.
248 kawei ka borti niut.
“ka sorkar ka la pynkhreh ban thaw ia ki kyndon ha kaba yn pynshitom ia kito kiba leh jaboh bad yn shain kuna", u la ong.
Kine ki ar tylli ki borti ki long ar jait kawei dei na bynta ban thep ia ki niut ki ba pyut bad kawei kadei na bynta ban thep ia ki nuit ki bym pyut.
Nalor kine ki borti ban sam sha man la ki thliew iing yn don ruh ki borti ban buh ha ki lynti iaid ban bret ia ki niut da ki nongiaid nongieng.
Ia mynta ka SMB ka don saw tylli ki kali niut kiba heh bad 12 tylli ki kali rit ki ban iaid sha ki jaka ban leit lum ia ki nuit.
Baroh ki kali baroh jong ka Municipal ki don 32 tylli kynthup bad ki kali rim.
Shillong, 12 Rymphang:Ka tnad Meghalaya Urban Development Authority mynta ka dang pynlong ia ka jingbishar bniah halor ka ain la ka kham khlain ka hukum jong ka NGT ne kham khlain ka hukum ka iing Kashari, la ong u CEO ka Secretary ka MUDA u bah E Kharmalki haba kren mynnin ka sngi bad u Rupang.
“Ngin hap ban bishar ban pule bniah bha halor ka ain ba la hukum da ka NGT ban pynpra ia ki jingtei ha Wahum khrah", la ong u Bah Kharmalki.
U la ong ba ia mynta ki dang phah pule ban bishar bniah bha ha ki nongiasaid ain bad lada ka hukum ka NGT ka kham khlain bor ban ia ka NGT ka MUDA kan iaid shakhmat ban pynpra ia ki jingtei beain ha rud wah Umkhrah.
Lah ban kdew ba dang shen, ka NGT Special Circuit Bench ka Eastern Zone ka la bthah ia ka Meghalaya Urban Development Authority (MUDA) ban pynpra naphang ia ki jingtei beain kiba ieng ha phudwah Umkhrah bad Umshyrpi  katkum ki kyndon ka ain.
Ka NGT ka la bthah ba ka sorkar jylla ka dei ban weng ia baroh ki jingtei beain baroh kiba don ha phud wah  hapoh lai bnai.
Ka NGT ka la pynmih ia kane ka hukum hadien ba la pynlong ia ka jingsngap ia ka jingujor da u nongiasaid ia da mariang u Naba Bhattacharjee,  halor ka jingma na ka jingjaboh jong ka wah Umkhrah bad ka wah Umshyrpi  ha kane ka sngi Palei.
U Justice Salvi u la ong ba u Deputy commissioner bad u superintendent of police  ka East Khasi Hills  ki dei ban ai ia ka jingiatreilang baroh katba donkam ia ka MUDA ha ka jingleit pynpra jongka ia ki jingtei beain.
Ka Tribunal ka la pynmih ia kane ka hukum hadien ba la sngap ia ka jingwanrah da u nongiasaid ain ka sorkar u Ranjan Mukherjee  ia ka rai jong ka Divisional Bench ka Gauhati High Court  ha u snem 2011 kaba hukum ia ka MUDA ban pynpra ia ki jingtei beain ha phud wah Umkhrah.
Haba kdew ia kane ka hukum ka Kashari, u Mukherjee u la ong ba ka Kashari ka la pynksan ia ka sorkar katkum ka bye laws jong ka  MUDA  ba dei ban pynpra ia ki jingtei beain kiba ieng ha lynter ka phud wah Umkhrah.
Shillong,13 Rymphang:Hadien 17 sngi na duh ba la tep ia ka metiap jong uwei u pulit SI, U Pearlystone Joshua Marba niang uba la iap ha ingsah pulit jong u ha Pathar khmat Outpost, la khlong biang ia ka metiap jong u mynta ka sngi ka 13 tarik u rymphang kaba don ha Lum jingtep ka Balang katholik, Umpling.
Ia U SI Marbaniang la tep ha ka 26tarik u Kyllalyngkot, 2015 hadien ba la dep ban eksamin ia ka metiap jong u, hynrei la hap ban khlong biang ia katei ka metiap mynta ka sngi bad hap ban leh biang ia kawei pat ka jing eksamin,ha ka sien ba-ar ha utei hi u lum jingtep; namar ba ki bahaing hasem kim hun ia ki jingkynnoh ba utei u pulit u la iap da kaba pyniap hi ialade, hynrei ki kwah ban pynlong da ka jingtohkit kaba bniah ban tip la ka dei hok shisha ne-em ba u pyniap dalade ne ka dei ka jingshah pyniap dusmon.
Na ka jingiakren bad katto katne ngut ki bahaing utei u pulit ki la iathuh ba ki don ka jingsuba ba u shah pyniap namar ki la ong ba ki khmat jong u ki jngem kumba u shah kura bad ka ryndang jong u ka phai kynriang la kumba shah ksih, bad kiwei pat ki dak kiba pynartatien ia ki.
La khlong ia ka metiap jong utei u pulit ha ka por 11 baje mynstep bad la dep ban leh ia ka post mortem ha ka por 2:30 baje noh sngi, bad ka la neh lai kynta shiteng.
Ha katei ka jingkhlong biang ia ka metiap la wan ban leh ia ka post mortem da ki kynhun ki doktor bad la don ryngkat ruh ki majistor bad na ka liang ki pulit.
Ki bahaing hasem ruh ki la donlang ha utei u lum jingtep  bad hadien ba la dep ka post mortem ki la pynlong jingduwai kyrpang ha  ka jaka ba la tep ia u.
Ha ka por ba la khlong ia ka synduk iap, ka la don ka jingkynad hapdeng ki pulit bad ki ba ha ing hasem jong utei u pulit ryngkat ka kong Agnes Kharshing, kaba la donlang ha syndah kitei ki bahaing bad ka daw ka dei namar ba ki pulit kim ailad ia ki ba ha ing ban tur sha ka jaka ba don ka synduk iap bad ban peit ia ka post mortem.
Na katei ka jingiapyni nia ka la poi sha u pud ba kiba ha ing ki pyneh bad kim shah ban khlong ia ka synduk iap lada ym pyllait ia ki ban peit.
Ha katei ka por na ka liang ki pulit ki la shah noh tang iwei na ki bahaing bad la leit da ka hynmen trai utei u pulit ban peit ha ka por ba leh ia ka post mortem, bad  ki bahaing ki la hun bad la pyniaid beit noh ia ka kam.
Hadien ba la dep leh ia ka Post mortem bad haba la dep tep biang ia ka metiap u SI Marbaniang, na ka liang ki nongthohkhubor ki la pyrshang ban ia kren bad ki doktor kiba leh ia ka Post mortem, hynrei ki doktor kim shym la treh ban kren eiei.
La iohi ba ki doktor ki la shim katto katne ki bynta na ka met u nongiap kaba ki la thep ha ki bilor bad haba la kylli kino ki bynta ba ki la shim kim treh ia thuh.
Kham hadien ha ka jingiakren bad u SP City u bah Vivek Syiem u la ong ba kaei kaba ki doktor ki leh bad ki sei na ka met ki dei ki bynta kiba donkam kaba kin hap ban leit rah sha Forensic Lab,  kiba kim lah ban iathuh tad haduh ban da ioh ia ka ripod, u la ong ba ka jingtohkit halor katei ka case ka dang iaid shaid shaid bad ia mynta kim pat lah ban ong eiei.
New Delhi,13 Rymphang:Hadien ba la don kumba saw ne san tylli ki jingjia pynpra ia ki ing mane ki kristan ha nong bah Delhi , mynta la sdang bam mih sa ka jingpynpra ia ka ing skul ki kristan ha katei ka nongbah jong ka ri, ha kaba mynta ka sngi ki runar ki bym lah ban tip ki la pynpra ia kawei ka ing skul jong ka Holy Child Auxilium School  kaba don ha Vasant Vihar ha South Delhi.
Ha katei ka jingjia ki runar ki la pynpra ia ka ophis jong u Principal katei ka skul bad ki la pynpra ruh ia ka CCTV kaba don ha katei ka skul.
Na katei ka jingjia la khang noh ia katei ka skul bad la phah  ia ki khynnah skul ba kin leit phai noh sha ing.
U myntri rangbah duh ka ri  u Narendra Modi marsien ioh jingtip halor katei ka jingjia, hadien katto katne kynta  u la khot hajir ia u heh pulit jong ka Delhi u commissioner BS Bassi bad u la pynpaw ka jingsngew khia halor katei ka jingjia kaba nang iai jia shi iai jia ha nongbah Delhi, bad u la hukum ba dei ban tohkit wut wut bad ban kem ia ki runar kiba donkti.
U Modi u la ia kren ruh ia u secretary ka tnad pohing u L C Goyal bad u la hukum ia u ba u dei ban peit pyrman bha halor ka jingiai bteng katei ka jingjia pynpra ki jaka kristan ha Delhi.
Katei ka jingkhot hajir u Modi ia u heh pulit ka Delhi ka dei tang hadien kynta ba u la ioh ia ka jingpynrem na u nongialam ka AAP u Arvind Kejriwal uba la thoh sha u lyngba ka tweeter, kaba u la ong ba u pynrem jur ia katei ka jingjia bad u la ong ba kum kitei ki jingjia ki dei kiba ym lah ban pdiang.
Ha ka jingkhot hajir ia u heh pulit ka Delhi u Bassi , u myntri rangbah duh u la pynpaw ka jingbym sngewtynnad namar ka jingbym ler ki pulit ka Delhi ban leh eiei watla kiba kum kitei ki jingjia shah thombor ki kristan ki la long la jan shiteng dorjon.
U Modi u la ong ba ki pulit kim dei tang ban pyntip ba ki la ioh jingtip ne ithuh ia ki briew kiba leh ia kitei ki kam runar, hynrei ki dei ban kem ruh ia ki.
“ U MRD u la khot hajir ia nga, bad u la bitar namar ki jingjia kiba dang iai bteng ban thombor ia ki ing mane bad ing skul kristan, ngi la iathuh ha u shaphang ki kam ba ngi la leh ha ki case ba la dep, ha ka jingjia ka Vikaspuri lain gut ngi la ioh kem , ha  Rohini ka dei ka kam plu na ka jingkem ding,  ha Vasant Kunj ka jingtohkit ka dang iaid, ha Dilshad Garden ka tnad  SIT ka dang tohkit" ong u Bassi.
Utei u heh pulit u la ong ruh ba la pynbun ia ki bor pahara sawdong ia ki ing mane ki kristan  bad shen yn  buh ia ki bor iada kiba khlain ha baroh ki iing mane.
Shillong,13 Rymphang:U Chief Executive Member (CEM) uba rim ka KHADC u Bah Pyn shngain N Syiem, u la ong ba wat la ka KHUDA ka dei kaba ialam da ka Congress ha KHADC hynrei kam don jingeh ba kan kren pyrshah ia ka sorkar jylla ba ialam hi da ka Congress.
Haba kren ha kane ka sngi Balang, u Bah Syiem u la ong ba ka long ka jingshisha ba ha ka jylla la ialam da ka Congress bad ka KHUDA ha KHADC ruh la ialam da ka Congress, hynrei ia ki mat kiba dei ia ka iap ka im jong ka jaitbynriew, ym don jingkhang lad ban kren pyrshah.
Dang shen, u Bah Syiem uba dei u nongialam ka KHUDA ha ka KHADC, u la talain ia ka sorkar jylla kaba la bat kai bun snem ia ka Village Administration Bill ka KHADC haduh mynta.
“Ka sorkar jylla kam dei ban bat slem ia ki Bill ba pas da ka Council,  ngam iahap ia kane ka jingleh ka sorkar jylla", la ong u Bah Syiem bad bynrap ba dei na kane ka daw, ba ka KHUDA ka la kren pyrshah ia ka jingpynslem ka sorkar ia ki Bill ka Council.
U la ong ba la kumno kumno, ka sorkar jylla kam dei ban pynslem ban pule ia ki Bill ka Council bad ka dei ka kamram jongka, ban pyndep hapoh ar ne lai bnai.
“Haba ka shem ne lap ia kano kano ka jingduna, kam dei ban bat sah ia ki Bill, hynrei ka dei ban pan jingshai wut wut", u la ong u CEM barim ka Council.
U la ong ba ka Village Administration Bill ruh ka la shu bat kai slem bha da ka sorkar jylla kaba la thaw ha ka por jongu.
Katkum ka jingong u Bah Syiem, ki don bun ki bill kiba sahteng ha ka sorkar jylla, kum ka Land Bill kiba la pas da ka Council.
Hynrei u la ong, ki don ruh ki Bill jong ki Hima kiba ka sorkar ka la pdiang hynrei um lah ban kynmaw bha ia ki.
Shillong,13 Rymphang:U bah Pyniaid S Syiem, MDC ka Sohryng kham  mynta ka sngi u la leit ban ai da ka shithi sha u bah Adelbert Nongrum , CEM ka Khasi Hills autonomous District Council (KHADC) ban dawa ba u dei ban pyndep noh ia baroh ki kam ba sahteng kiba la dep ban shim ia ka rai ha ka jingialang jong baroh 29 ngut ki MDC kaba la long ha ka 9 tarik u kyllalyngkot,2015 ha kamra treikam u CEM.
Ki jingdawa u bah Pyniaid ki long ba dei ban leit ia kynduh lang da baroh ki MDC jong ka KHADC ia u Lat ka jylla ban ia kren halor ki Bill kiba dang teng kiba don haduh 10 tylli ba kynthup ia ka ain shongkha shong man ka khaii ka pateng bad kiwei pat.
Kawei pat ka jingdawa ba u Pyniaid u la buh ba u CEM u dei ban pyndep noh ka dei ban jied ia katto katne ngut ki MDC bad ki ophisar ki  ban leit ia kynduh ia ki heh ka Home ministry Affairs ha Delhi ban ia kren halor ka jingtyrwa ban pynkylla ia ka 6th Schedule.
Haba ia kren bad ki nongthohkhubor hadien ba u bah Pyniaid u la mih na kamra u CEM, u la ong ba u CEM u la kular ba un sa shimkhia ban buddien ia kitei ki jingdawa bad un sa  pynshai ruh sha u lada donkam, katba na ka liang u bah Pyniaid pat u la ong ba um shym la buh por haduh katno sngi u CEM un pyni ia ki kam halor katei ka jingdawa, hynrei u la ong ba u kwah ba kin dep noh shuwa ban long Dorbar.
Ha kaba iadei shuh shuh bad katei ka phang, u bah pyniaid u la iathuh ba u CEM u la ong ba u la dep ia kynduh ia u myntri ba peit ia ka DCA marwei hi la kumba katto katne sien, katba u bah Pyniaid u la ong “Nga bat beit ia ka rai jong ka jingialang 9 tarik kyllalyngkot ban leit ia kynduh baroh ki MDC".
Haba ia kren pat sha kawei ka phang, kaba u bah Pyniaid u la pep ia ka jingialang ARPA khlem da pyntip sha u CEM, u la ong ba kawei na ki daw ka dei namar ba la pyntip dier por ia u kata ar sngi shuwa ban long ka jingialang, kumta u hap ban beh sha ki kam kiba u la ia dep buh sngi bad ki paidbah.
Haba la kylli pat hato ka jingialang ka ARPA ruh kam dei kaba donkam eh ia u ban ia donlang, u bah pyniaid u la ong, “Ki khot jingialang ARPA dei tang namar ba synjor ka shuki,  kat kane ka jingeh rynjain  u paidbah u ia kynduh, ym don ba khot jingialang ARPA, dei tang namar ba khih ka shuki khohreh ka khot jingialang ARPA" ong u ba Pyniaid haba kren sha ki nongthohkhubor bad u la iathuh ruh ba haduh mynta um pat ju pep jingialang ARPA bad dei tang ar-sien bad kata ruh kam dei ka jingialang ARPA, hynrei ka dei ka jingialang ka ARPA Party kaba la long ha ing u Dr.
Donkupar  Roy President UDP, (ka party ARPA ym ki MDC ARPA).
Halor ki jingkynthoh jong uwei na ki nongialam ka seng HSPDP u bah L.
G Nongsiej ba ki jingkren u bah Pyniaid ki dei tang ki jingkren shimet, u bah Pyniaid u la kubur ba ki dei ki jingkren shimet jong u bad u la ong , “Ia nga la jied da u paidbah, nga hap ban kren ia ki jingeh u paidbah, kam mut ba nga dei na ka Party ba bat ia ka bor synshar ngan shu khaprip noh ki khmat ne ban shu sngap, nga hap ban pynpaw" u la ong.
Shuh shuh u la ong “Ngi hap ban jubab ia u paidbah, kam don jingmut ba ngan wan shong hangne khlem leh eiei", haba la kylli biang halor ki jingmih khubor ba u la byrngem baan pynkhyllem ia ka EC lane katkum ka jingiohi jong u ka long kumno ka jingtreikam ka EC,  u bah Adelbert , “Ngam lah ban ong tlot ne khlain, u paidbah u iohi hi ia kata, ia kata ka jingkhyllem nga shu kwah ban ong ba lada kam treikam ka la pyni ba ka EC ka la khyllem lypa" ong u bah Pyniaid.
Utei u MDC ka Sohryngkham konstitwensi u la pynpaw ruh ka jinglyngngoh bad u la kyndit haba ka sorkar ka khot jingialang ha ka 20 tarik na ka bynta ban ia kren ia ka jingtyrwa pynkylla 6th Schedule  bad u la ong ba ka dei ka mat kaba ka District council ka la shim rai ban phah briew ban ia kynduh ia ka Home ministry ban buh ia ki jingtyrwa, hynrei ka ka District Council pat kam pat leh eiei, katba ka sorkar jylla ka la dep leh.
Shillong,15 Rymphang:Ka skul Nongkoh lew RCLP ha shnong Nongkohlew hadien 46 snem ka la ioh ia ka ingskul bathymmai na ka bynta ka kyrdan Secondary ia kaba la plie ha ka sngi thohdieng jong ka taiew baladep.
Ia kane ka ingskul bathymmai kaba la tei ha ka jinglut kaba 13.
35 lak lyngba u synniang u byn hei ba la noh da ki para bangeit.
Ia kane ka iing skul la plie paidbah da u Bah Embhahlang B.
Syiem lieh, MLA ka Mawlai Constituency ba iadon lang u Rev.
Fr.
Roland Kharkrang, Principal ka skul uba long ruh Parish Priest ka St.
Dominic Church, Mawlai Parish, ki nongialam shnong, ki nongialam ka Balang Katholik Nongkohlew, ki nonghikai bad ki khynnah skul.
Ia ka Nongkohlew RCLP la sdang ha u snem 1969 bad lyngba ka jingtrei shitom jong ki nonghikai bad ki bor pyniaid skul ka Balang Katholik, la pynkha pat ia ka Nongkohlew UP SSA bad mynta u snem la pynkha ia ka Nongkohlew Secondary School ka ban long pat kawei ka jingkieng ka ban pun lynti ia ki khynnah skul ha kane ka shnong bad ki thain kiba markhap ban bteng ia ka jingpule ha ka kyrdan Class-IX bad X.
U Bah Embhah haba kren kum u Kongsan u la ong ba un ym klet ban noh ia u synniang sha kane ka skul bad wat ha ki snem ba u dang long tang kum u MDC u la lah ban iarap lem ia ki jingdonkam kane ka skul.
Ki bor pyniaid skul ki la pynsngew ha une u nongmihkhmat ia ki jingdonkam jong ka skul ha kaba iadei bad ka jingker kynroh, ban iarap lem na ka bynta ban maramot ia ka skul bad ban noh synniang lem na ka bynta ka jingsiew tulop ia ki nonghikai.
Hadien kane, u MLA u la aiti ruh ia ki kor pynsawa sha ka shnong Nongkohlew.
La ioh jingkren ruh na u Rev.
Fr.
Roland uba la sneng ia ki khynnah skul ban don ka mynsiem iakhun bad trei shitom nalade khlem da pynsep ei ia ki por shongskul.
Shillong,15 Rymphang:U Chairman ka Sohra Challenge  u bah Batista Khongphai u la mudui ia ki ophisar jong ka tnad Mawmluh Cherra Cement Limited ( MCCL) sha u Chief Information Commissioner ( CIC)  namarba kim shym la jubab ia ka jingtip ba utei u samla u wad na katei ka karkhana dewbilat lyngba ka ain Right To Information (RTI).
Utei u samla u la dawa na u CIC ba u dei ban pynshitom ia ki ophisar ka MCCL namarba ki niew bein pyllein pyllein ia ka ain wad jingtip da kaba leh bym suid niew ban ai jingtip kumba la pan lyngba katei ka ain.
Utei u samla u la ong ba u la ap jubab na ka MCCL la bun bun bnai halor ki katto katne ki jingtip kiba u kwah ban ioh ia ka MCCL, hynrei haduh kine ki sngi ym shym la jubab eiei ruh em.
U la pyntip ba katto katne ki jingtip kiba u kwah ban tip kiba u la pan lyngba ka ain RTI ki long ban tip halor ki jingthied ia ki mashin kiba khlem pyndonkam, ki mashin ba la thied bad kiba la shu duh hi khlem pyndonkam, ki kam kontrak ba la weng noh  bad  kiba la sahteng khlem pyndep, ki rukom khot tender ban shalan tiar ban trei kontrak, ki kyrteng jong ki technical ophisar ba la thung bad peit ia ka jingpyntrei ia ka plant thymmai naduh ba sdang ka jingtrei bad ka por ban pyndep pura ia ki jingtrei ia ka plant.
Shillong,15 Rymphang:Ka  Shillong Repertory Theatre (SRT) ka la mih paidbah na ka bynta ka jingthmu ban saindur ia ka sap ak drama jong ki samla.
Ia kane ka SRT la thaw da u director u Tarun Singh Negi bad u la ong ba ki la mih ia kane ka jingmut ban plie rynsan ia ki samla ka jyllaban plie lad aikam aijam ruh ia kane ka karkhana drama.
“Ngin pynrung ia ki samla ban trei ha kane ka seng na ka bynta ki kam bapher bapher kiba iadei bad kane ka kam.
La don bun ki pyntha ha ka karkhana drama ban shim ia ki samla kiba donsap ha kane ka liang", la ong u Negi haba kren ha ka jing pynlait paidbah ia kane ka SRT.
U la ong ba ka SRT ka thmu ban pynrung haduh 100 ngut ki samla ha kane ka seng.
U la ong ba ia kane yn pynlong ia ka workshop ha ka 15 tarik Rymphang.
“Kane ka workshop ka thmu ban ai kam bad ban plie lad ia ki samla kane ka Dong Mihngi ha kane ka liang", la ong u Negi.
He however said that similarly, they will also be holding short term theatre workshops for the youth who are to pursue career in theatre and performing arts.
“Lyngba kane ka workshop yn ialam ia ki samla ban leit jngoh ia ki ri kum ka Australia ha u bnai Risaw ban wan", la ong u nongseng SRT.
U director ka ICCR u Munish Singh u la ong ba ka jingpyntreikam ia ka SRT ka dei kaba donkam na ka bynta ban kyntiew ia ka sap ki samla kaba dang lung bha ha kane ka bynta.
“Katkum ka jingtip jong  nga, ki briew ha Jaintia Hills ki la thaw ia ka drama tynrai.
Nga ai jingmut ba ka SRT ka dei ban kyntiew ia ki drama tynrai kiba dang bud jong ki briew katei ka thain", la ong u Singh.
Shillong,13 Rymphang:Ki dawai ba sniew ki bym long shuh ban pyndonkam ki la shlei smam hapoh ka kudam kaba don hajan Ganesh Das Hospital Lawmali, Shillong.
Ia kine ki dawai la thied ka sorkar na ka skhim National Rurall Health Mission (NRHM) bad ki jinglut jong kine ki dawai ka long  naduh u snem 2010-2012  ka la kot sha ka T.
4.
25 klur.
Haba u Rupang u la leit ban jurip ia katei ka kudam buh dawai la iohi ba ki dawai ba sniew ki don da ki spah tylli ki synduk kiba la buh kyrpang ha kawei ka kamra ban nym iakhleh bad ki dawai ba dang bha.
Katkum ka jingtip ba la ioh kine ki dawai ba sniew ki kynthup bun jait kum ki dawai injekshon, ki dawai drop bad kiwei kiwei de.
Ka sorkar jylla hynnin ka sngi ka la thaw ia ar tylli ki komiti ki ban wad ia ka jingshisha la ki don ne em  ki dawai bym long shuh ban pyndonkam ha ki kudam sorkar.
Kine ki ar tylli ki komiti ki long ka Fact Finding Committee (FFC) ba la khlieh da u Secretary ka koit ka khiah bad kawei pat kadei ka komiti ban tohkit ia ki dawai ba thied ka sorkar ba la khlieh da u additional chief secretary ba peit ia ka tnad ka koit ka khiah.
“Ngi la rai ban thaw ia kine ka FFC khang ban lap ia ka jingshisha halor ki jingdon jong ka dawai bym long shuh ban pyndonkam ha ki kudam sorkar", la ong u Myntri ka Koit ka khiah u bah AL Hek haba kren hynnin ka sngi sha ki nongthoh khubor.
U bah Hek u la ong ba saw ngut ki dkhot ka FFC kin wad ia ka tynrai jingshisha halor ka jingsniew jong ki dawai.
Ka sorkar jylla ka la bthah ia kane ka komiti FFC ban aiti ia ka kaiphod hapoh shi bnai, la ong u bah Hek.
U bah Hek u la ong ba ka jing sniew jong kine ki dawai kadei namar ba ka tnad ka koit ka khiah ka shym jingeh ha ka kit ka bah ban pynpoi ia ki dawai sha man la ki hospital ha baroh ki 11 tylli ki district ha ka jylla namar ba ia mynta ka don tang kawei ka kali ka trok kaba kit ia ki dawai ban pynpoi sha man ki district ha baroh kawei ka jylla.
Shillong,15 Rymphang:U Chief Executive Member (CEM) barim ka KHADC u Bah Pyn shngain N Syiem u la ong ba kane ka Executive Committee (EC) kaba ialam da ka ARPA kam don ishu (mat) eiei kaba shisha na ka bynta ka jaitbynriew.
Kumba ka paw, ka pyni ba ka EC ba ialam da ki seng riewlum, ki kham tlot bor pynban ban ia ka EC ba ialam da ka Congress.
Haba iakren ha kane ka sngi Balang bad u Rupang, u Bah Syiem u la ong ba “ngam shym la iohi ia ki mat ba ki la leh shisha ia ka jaitbynriew".
Haba kylli kaei ka jingiohi jongu ia ka rukom treikam jong une u CEM ba mynta, u Bah Syiem u la ong ba um don ishu na ka bynta ka jaitbynriew, bad kim shym la  don eiei ka jingjop jong kane ka EC ki seng riewlum haduh mynta.
U la kam ba ha ka EC kaba rim ba la ialam da ma u, ka la lah ban khang lad ia ka jingthmu ka sorkar ban pyntreikam jubor ia ka Community Participation Bill, ka jingpynlong ia ka Monolith Festival, bad kumjuh ka jingthaw ia ka Village Administration Bill nalor kiwei.
Ka EC ba la ialam da u CEM barim Bah Ardent M Basaiawmoit, bad uba mynta u Bah Adelbert Nongrum ki la lap miet ia ki kam ki bym long shisha na ka bynta ka jaitbynriew, u la ong.
Ka ARPA kaba dei ka shatri jong baroh ki seng riewlum la thaw mynta dang shi snem, hynrei ka la don hapdeng ka jingsdang pei thliew namar ba la kynnoh ba une u CEM ba mynta u long uba duna ki kam bad u bym pat don ka jingshemphang.
U Bah Syiem u la ong ba um kwah ban kren eiei ia u CEM ba mynta hynrei u la ong ba kane ka EC jong ki seng riewlum, kam don kano kano ka jingjop kaba ka la leh na ka bynta ka jaitbynriew.
U la ong ba u CEM ka kamram jongu, ka long ban pynbun kam ban pynkhlain ia ki ain, ban peit ia ki Hima, ki Raid, bad ban pynrung jingthoh ne codify ia ki riti dustur jong ki Hima khnang ban pynskhem.
Katkum ka jingong u Bah Syiem, kane ka EC kaba kynthup tang ia ki seng riewlum, ki dei ban kham khlain kham shlur ban treikam ym kum ka EC ba ialam ka Congress hynrei kumba ka paw, dang kham khlain ka EC ba ialam ka Congress ban ia ki.
Shillong,15 Rymphang:Ka Kashari jong ka District Council Court, Khasi Hills, Shillong ryngkat jingiatreilang bad ka Meghalaya State Legal Services Authority, ka la pynbeit ban pynlong ia ka Lok Adalat ha ka jaka jong ka District Council Court, Garikhana Shillong ha ka 21 tarik mynta u bnai 2015 (sngi saitjain) ka ban sdang naduh ka por 10 baje mynstep.
Ka jingthmu ban pynlong ia kane ka Lok Adalat (Kashari paidbah) ka long na ka bynta ki Kashari jong ka District Council, Shillong ka long ban tyrwa pyniasuk ia ki mamla ban pynkut noh ia baroh ki jingiakajia da kaba shu iasuk mon sngewbha ha kane ka Kashari paidbah na ka bynta ka jingbha bad jingmyntoi jong ki hi, ong ka kyrwoh na Dr S Kharsyiemlieh, nongbishar ka District Council Court, Khasi Hills, Shillong.
Shillong,15 Rymphang:Ka jinghiar ka Congress ha ri, ka la ktah wat ha kane ka jylla Meg halaya kaba dei ka ktem ba khlain jongka ha kine ki snem haduh mynta.
Hynrei ka khubor kaba la iohlum, la iathuh ba ki don katto katne ngut ki MLA ka Congress ha kane ka jylla Meghalaya kiba la pynkhreh mynta ban leit rung noh sha ka sem BJP.
Watla kane ka jing pynkhreh lyngba ka jingiakren bad ki nong ialam ka BJP kham tam na Delhi, ka la iaid shaid shaid hapoh hapoh, hynrei kan sa paw pyrthei shen ha kine ki khyndiat bnai ban wan.
Ki don ki MLA ka Congress kiba long myntri sorkar,  bad kiba long MLA ruh, ki la pynpaw ia ka jingkwah jongki ban rung noh sha ka BJP hynrei namar ba ka jingiapynkhreh ka dang iaid, kim pat nud ban mih pyrthei namar ba ka don ka ain kaba the ban rung ban mih party katba dang long MLA.
Katkum ka khubor ba la iohlum, la iathuh ba ki don ki MLA na thain Jaintia Hills, na East Khasi bad wat na Ri-Bhoi kiba thmu ban leit rung BJP noh hynrei kane ka jingiakren bad ki nongpyniaid bad ka BJP na Delhi, ka dang iaid sop sop napoh napoh.
Ki paidbah sharum shaneng kila iakren ialap ia ka jingkiew ka BJP ha ka ri naduh ba la shimti u Narendra Modi kum u Myntri Rangbahduh ka ri bad kane ka lyer BJP ka la thalain ruh ha kane ka jylla Meghalaya kaba dei ka sem ba khlain ka Congress.
Watla ym pat tip haduh katno ka jingkut jingmut jong ki MLA ka Congress ban leit rung sha kane ka BJP, hynrei ki dak ki shin kiba paw napoh, ki la lah ban ialam sha ka jingshisha, tangba dang ap sa ia ka por ba kan shai.
Dang shen, uwei na ki MLA ka Congress u Bah AL Hek  u la iakynduh ia u nongialam ka BJP  I Giriraj haba u wan ha Shillong ban iakren tangba ka jingiakren kaba shisha, ym pat lah ban tip halor kane ka kam.
Watla une u heh ka BJP um pat kwah ban iathuh ia ka jingiakren jongu, hynrei u shu ong ba un sa iathuh ynda la dei ka por.
Shillong,15 Rymphang:Ka Khasi Students’ Union – South West Khasi Hills (KSU-SWKH) kan iakynduh noh ia u Myntri Rangbah ka jylla u Dr Mukul Sangma hadien ba kam shym la hun ia ka jingiakren bad u Chief Secretary ka jylla halor ka jingpynjah noh ia ka pisa kaba T.
27 klur na ka bynta ban shna ia ka surok kaba 40 kilometer na Weiloi sha Rangblang.
“Ngin leit iakynduh ia u Mukul Sangma ban pan jingshai haduh katnoka kam ka la iaid ia ka jingthmu ban pynbha ia katei ka surok" la ong u general secretary ka KSU-SWKH u Bah Forwardman Nongrem u la ong ha kyrwoh ba la pynlait ha kane ka sngi Saitjain.
U la ong ba ka seng ka kwah ban tip ia ka jingmut jong ka sorkar ia kane ka projek, kaba la sahteng la bun snem kaba la angnud palat ki paidbah.
U la ong ba ka seng kam banse ban pynlong ia ka jingiakhih biang lada ka sorkar kam lah ban ai ia ka jingshai kaba paka halor kane ka kam.
U la ong ba lada ka sorkar jylla kam lah ban ai ia ka jingshisha kaba biang, ka seng kan hap ban leit pan rung wat ha ka tyngkong jong ka DoNER bad ka tnad Roads, Transport and Highways.
Ka KSU SWK ka la dep pynlong ia ka jingiakhih halor kane ka surok da ka pakhang surok miet ban pyrshah jur ia ka jingweng noh ka sorkar ia ka pisa kaba T.
27 klur ban shna pynbha ia kane ka surok kaba la sniew palat.
Ia kane ka surok na Weiloi sha Rangblang ka dei kawei ka surok kabala pynrung ha ka skhim Non Lapsable Central Pool of Resources (NLCPR) hynrei la weng noh mynshem snem da ka sorkar jylla ha ka jingialang kaba 118 jong ka NLCPR committee lyngba ka jingkyrpad u Myn tri Rangbah.
Hadien kane ka sorkar ka la shna biang ia ka jingtyrwa ban pynbha ia kane ka surok haduh T.
50 kklur.
Katkum ka jingong ka sorkar, ka jingweng noh ka sorkar ia kane ka projek ka dei namar ba kam iahap bad kam biang.
Na ka liang ka KSU SWK  ka la pdiang ia ka jingtyrwa ka sorkar banmang T.
50 klur na ka bynta kane ka surok hynrei ka kwah ba ka dei ban leh shaid shaid khlem da pynslem.
Shillong,16 Rymphang:La bun bun snem ba ka tnad PWD kam shym la lah ban pynbha ia ka surok kali kaba tang 3.
5 km ha shnong Umtrew ka Ri-Bhoi.
Kane ka surok ka la dep ban tih hynrei kaba sah ka long tang ban siang rong kaba pyniasoh ia ki saw tylli ki shnong bad ka GS Road lyngba ka shnong Umtrew kiba kyn thup ia ka San Number, Byrwa, Ummi rong bad Kyrdemkulai kaba jngai kumba 3.
5 kilometre eiei.
Ka Confederation of Ri Bhoi People (CoRP) Umtrew Circle lyngba u President ka la dawa ba ka sorkar jylla lyngba ka tnad PWD ka dei ban siang rong noh ia katei ka surok kaba pyniasoh bad ka GS Road lyngba ka shnong Umtrew sha Kyrdemkulai bad kiwei ki shnong ba marjan.
Haba kren bad u Nongthoh Khubor u Presi dent ka CoRP Umtrew Circle, Bah Elvis Kyrshan ula ong na ka liang ka tnad PWD Umsning Division ki la dep ban wan jurip ia katei ka surok ha ryngkat ki nongialam shnong bad ki dkhot ka seng na bynta ban siang rong la bun bun snem bad ia ka estimate la dep phah sha ka sorkar jylla, hynrei kaba lyng ngoh ka long ba haduh mynta la palat phra snem eiei ka tnad PWD kam shym la pyntrei ia katei ka surok.
Halor kane ula ong, na ka liang ka seng ka kyntu jur ia ka sorkar ba kan pyntrei noh kham kloi ban siang rong ia katei ka surok na Umtrew shaduh Kyrdemkulai, kata shwa ban pyntrei ia ka Umsning Bye Pass, khnang ba ki paidbah katei ka thain kin suk ka leit ka wan bad khamtam ka kit ka bah.
“Lada ka sorkar ka leh bym patiaw ka seng kam banse ban shim da kiwei pat ki lad ki lynti ban iakhih tyngeh ne wat ban pyrshah ia ka jingpyntrei ia ka surok Umsning By-Pas kaba iaid lyngba ruh ia ka shnong Umtrew," ula bynrap.
Shillong,16 Rymphang:Katto katne ngut ki MDc ka seng Congress ki la pynpaw ba ki biang bor pura ban ia pyni bor hapoh Ing Dorbar ka KHADC ka ban sdang naduh ka 23 tarik mynta u bnai, bad ki la kam ba kin pynkhyllem noh ia ka ARPA ha ka dorbar haba dei ka por ban ia vote ha ing dorbar haba wanrah ia ka Resolution bad Cut motion.
Kumba long mynta ki la iathuh ba ki la don lypa ki MDC, kiba don  mynta hapoh ka ARPA kaba ki la dep ia kren lypa bad ka jingiakren ka la long napoh napoh bad ki la sngew thikna ba kin lah ban pynkhyllem ha kane ka kynti ba mynta.
Shuh shuh ka khubor ba la io hlum na ki MDC  ka seng Congress ki la pynthikna ba ki ym lah shuh pat ban ia treilang bad ka seng UDP naba ki la shim ba katei ka seng kaba ki la ia treilang ha ka samoi ba la dep ka la shet  kylla ia ki.
Shuwa ia kane la iohi ba tang mar ia mih biang ki jingsawa ban pynkhyllem ARPA na ki jingkren u bah pyniaid Sing Syiem, la iohi ba ki MDC Congress ki la ia bunkam bha ka ia rung ia mih hapoh district council ban wad paralok bad ban swait da kano ka lynti ban ioh ia ka bor synshar.
Lah ruh ban kdew ba dang ha kine ki ar-lai sngi ki la don ar-ngut ki MDC kiba kynthoh ia ka EC kaba mynta bad ki la ong dei ka EC kaba tlot ban treikam, uwei na ki u dei u MDC shimet u bah James sylliang na Mawhati konstitwensi katba uwei pat u dei u MDC uba don hi hapoh ka ARPA u bah Pyniaid sing Syiem.
Ki ehrang ISIS, kiba la pyniap ia ki 21ngut ki Kristan, ki la byrngem ba kin hiar mynta sha Rome, na ka bynta ban hiar thma ia katei ka nongbah jong ka ktem bah jong ka balang Katholik.
Kitei ki ehrang, ki la bat ia kitei ki 21ngut ki kristan Coptic, mynta la bun taiew, naduh ba ki la ioh kem ha U Nohprah bad ha U Kyllalyngkot, ha ka nongbah Sirte, ha shwa ba kin pyniap hynnin ka sngi.
Uwei na kitei ki ehrang, uba kren ha katei ka video, uba kren ruh da ka English, ha kaba ula kren kob, ba ki ehrang ISIS, ki don jingthmu mynta ban hiar thma ia ka Rome.
[pule ruh sla 5].
Shillong 15, Rymphang:Ka eksamin  jong ki klas XI ka MBOSE kan iaidbeit lashai ka sngi Nyngkong wat la ka don ka pakhang shnong ka HNLC.
Ka HNLC ka khot ia ka pakhang shnong ha ka 16 tarik mynta u bnai kumka dak ban pyrshah ia ki jingshah thombor ki nongniah trok bad ki Khristan ha Delhi, hynrei na ka liang ka sorkar kata na ka tnad pule puthi ka Meghalaya Board of School Education (MB OSE) ka la pyn tip paidbah ba ka eksamin Class XI Internal/Promotion kaba pyniaid da ki skul bad college ka ban long ha ka 16 tarik ne ha ka Lah Sngi U Bleikan iaid beit kumba la buh ia ka routine.
Ia kane la pyntip da u Deputy Director ka MBOSE bah M Marbaniang.
Ka sorkar ka la dep pynmih ka jing pynbna ba ki ophis sorkar ha kane ka nongbah bad haman la ki District ki dei ban plie beit kumba long man la ka sngi.
Nalor kane la bthah ruh ia ki Bank ruh ba ki dei banplie beit.
Ka la kyntu ruh ia ki paidbah ba ki dei ban mih beit ha katei ka sngi pakhang shnong ban leit sha ki kam ki jam jongki kumba ju long man la ka sngi namar ka sorkar ka la bthah ia ki bor pahara jongka ba kin pyrkhing bha ka jingpa hara ha katei ka sngi khnang ban nym don kino kino ki riew shim kabu bad lada don ki riew shim kabu ki por pahara kin thwet da kaba tyngeh bad lada ioh kem kin ngat ha ki kyndon ain kiba pyrkhing bha ong ka tyllong khubor.
Shillong,15 Rymphang:La palat saw snem naduh ba la pyntreikam ia ka ain mana dih duma ha jaka paidbah ne ka Meghalaya Prohibition of Smoking and Non-Smokers Health Protection (Repealing) Act 2011, hynrei ym pat don uwei ruh uba la pynkhein ia kane ka ain.
Katkum ka jingtip ba la ioh da ka Ain Wad Jingtip na ka tnad Ka koit Khiah ka jylla, la pyni ba ki pulit kiba dei ki nong pyntreikam ia kane ka ain, kim pat ioh kem  satia uwei ruh uba pynkhein ia kane ka ain, kaba mut ba ki nongdih duma ki dei kiba bud ia ki kyndon jong kane ka ain.
Katkum kane ka ain, u nongdie duma (sikret, biri, bad kiwei ki jingdih ba sniew) un shah kem ha ka ain lada u die sha u nongthied ba hapoh 18 snem ka rta.
Ka don ruh ka kuna kaba T.
200 bad ka shah shah shong along lada pynkhein ia kane ka ain.
La mana ruh ban die sikret,duma hapoh ka jingjngai kaba 100 meter na ki jaka pule kum ki skul, kolej, skulbah bad ki jaka sumar ne hospital.
Ka jingtip ba la ioh na katei ka tnad sorkar, ka la ong ba ki pulit kim shym la lap ne shem ia kino kino kiba pynkhein ia kane ka ain ha baroh kawei ka jylla haduh kane ka khyllipmat.
Hynrei ka jingkylli, ka la mih la kane ka ain ka treikam shisha ne kiba pyntreikam ki la ju pyntreikam ne em.
Katkum ka jingtip, ka jylla Meghalaya ka dei kawei kaba jur bha ki nongdih duma ha ka ri.
Shillong,16 Rymphang:Ki iew ki hat, ki dukan ki la khang lut bad ki kali ki la duna kiba iaid ha ki surok na ka jingkhang shnong ka HNCL mynta ka sngi kaba 12 kynta.
Ka jingpoi trei ki nongtrei sorkar ka duna bha bad don kiba la duna bha bad don kiba kham biang.
Ha ka nongbah Shillong, ka Iewduh bad ha Khyndailad ka la pjah namar ba ki dukan bad ki iew ki hat ki la khang kdam lut ha kane ka sngi, lait noh tang ki dukan ha ki shnong kiba plie.
Haduh ba thoh ia kane ka khubor, kam shym la don kano kano ka jingjia.
Ki jaka pule, ki la khang lut lait noh tang ka eksamin jong ki khynnah klas XI.
Watla ka sorkar ka la maham ia baroh ki nongtrei ban wan trei ban iamih paidbah ban ialeh pyrshah ia kane ka pakhang shnong ka HNLC hynrei ha ka Main Secretariat bun ki myntri sorkar kim shlan ban wan trei hynne ka sngi.
Ha East Khasi Hills ka jingpoi ki nongtrei sorkar ka la long 75 per cent kumba la iathuh da u Deputy commissioner u Sanjay Goyal.
Ha East Jaintia Hills kiba wan trei ka long 84 per cent, katba 82.
45 per cent ha West Jaintia Hills, katkum ka khubor sorkar.
Hynrei tang 45 per cent kiba wan trei ha Ri-Bhoi, bad 65 per cent ha West Khasi Hills bad  80 per cent  ha South West Khasi Hills.
Ka eksamin jong ka MBOSE na ka bynta ka klas XI ka la iaid beit khlem kano kano ka jingpynthut.
U Goyal u la iathuh ba ha East Khasi Hills,  kam shym la don kano kano ka jingjia ha kine ki kynta pakhang shnong.
Ka HNLC ka la pakhang shnong naduh  ka 5 baje mynstep haduh 5 baje janmiet ha baroh kawei ka Khasi bad  Jaintia Hills.
Bun bah ki nongtrei ha Secretariat ki la pep trei wat hapdeng ka jingpynbna ka sorkar bym dei ban jah trei ha kane ka sngi.
ka HNLC ka la khot ia ka pakhang shnong ban pyrshah ia ka jingshah banbein jong ki Kristan ha New Delhi, ka jingshah banbein jong ki nongniah trok bad ka jingpynslem ban sei madan ia ka kaiphod siat iap ha Mookhep.
Shillong,16 Rymphang:Katba lah ban lum jingtip ka  dei ka jingjia kaba nyngkong eh  kaba ym pat ju jia  ha ki 60 tylli ki snem ba la leit noh , ha kaba ki madan madiah ki lieh shaid na ka jingtap ior kaba shyrkhei ha ka sngi thohdieng jong ka taiew ha  Smit, ha kaba la iohi ruh ba ka Madan Ing Sad ka la lieh shaid da ka ior.
Halor katei ka jing jia kaba la jia ha Smit u Rupang u la ioh ban ia kren bad u Sordar jong ka Smit u bah Kynsai Manik Syiem, ha kaba u la iathuh ba katei ka jingjia ka la jia ha ka por 3:30 baje  ha ka janmiet sngi thohdieng, bad ka la don ka jinghap ior kaba la neh kumba 45 minit eiei, bad ka jingrben jong ka, ka long 3 inshi haduh shi phut.
U bah Kynsai u la iathuh ba kaba kham jur eh ka dei ha Smit, Umphrup bad Thangsning, bad kam shym la don kano kano ka jingjulor namarba ka dei ka por ba ki nongrep kim pat sdang thung sdang tep.
Katkum ka jingiathuh u sordar u la ong ba naduh ba la kha ia u ha Smit la 60 snem mynta um pat ju iohi ba kan don kaba kum kane ka jingjia ban hap ior, watla  u la ong ba ka la don teng ka jinghap phria kaba shyrkhei la arsien bad kaba jur eh ka dei ha u snem 1997 ha kaba ka jingrben u phria ka long shi phut shiteng hynrei tang mynmiet pat u la um noh, katba katei ka jinghap ior pat ka shim por ban kylla um.
Ka jinghap jong katei ka ior kala pyn dait thah tasam ha ki thain jong ka Smit, ha kaba la iathuh ba hadien ba la thew la woh la lap ba ka jingkhriat ka poi haduh -2, -3 bad katei ka jingkhriat ka la nang khyrwit tyngeh haduh ka sngi u blei, katba mynta pat ka lah sngi u blei pat  ka la kham syiad, hynrei ka ior pat ka pat kylla um.
U sordar ka Smit u la ong ba katei ka jingjia ka pynlyngngoh ia baroh namarba ka de ka bym pat ju jia, ha kaba u la iathuh ba u la ioh ban ia kren ia kane bad ki tymmen kiba 80 snem eiei, bad na ka liang jong ki ruh kim pat ju ioi ia kaba ku kane ka jingjia, “ym tip shuh shaei kan thew"  ong u bah Kynsai Manik Syiem  namar ba ki tymmen ruh kim nang ong eiei shuh, hynrei u la shu antad ba imat ka dei ka jingkylla ka suin bneng ioh kan kham khriat shuh shuh ha katei ka thain , namar ba kumba ju long manla u snem u la ong ba ha u rymphang ka bneng ka la syaid katba mynta u snem pat ka nang dait thah tasam.
Shillong,16 Rymphang:Hadien ba la mih ka kynrum kynram ha ka KHADC, ki nongialam ka UDP ki la kyntu ia baroh ki paralok ka ARPA ba kin long kiba iatylli ban neh haduh ban kut syndon ka san snem kumba la iakut.
Ka UDP ka la pyn mih ia kane ka jingkyrpad hadien ba la mih ka kyn rum kynram ha KHADC hadien ba bun ki MDC ka liang synshar bad na liang pyrshah ki la pynpaw ia ka jingbym sngew tynnad ia ka jingbym long tbit jong u Chief Executive Member (CEM) u Bah Adelbert Nongrum ban ialam ia ka Council.
U MDC shimet na Mawhati  u Bah James Sylliang bad u MDC ka Sohryngkham na HSPDP u Bah Pyniaid Syiem u la pympaw ia ka jingbym sngew tynnad ia ka jinglong bym biang jong u CEM.
"Ngi la kyntu ia baroh ki paralok ka ARPA ban long kiba iaid neh bad iatylli.
Ngi kwah ban pynthikna ba ka UDP ka kut jingmut triang ban pyndep ia ka por kumba la iakut haduh ban kut ka por", la ong u general secretary ka UDP u Bah Allatntry F Dkhar ha ka kyrwoh ba la pynlait ha kane ka sngi Nyngkong.
Ka thymmei khubor ka iathuh ba ki MDC ka UDP ki la pynpaw ba watla kim hun ia ka rukom treikam jong u CEM ba mynta hynrei kim nud ban kren haba shit haba shai.
"Ki MDC ka UDP kim hun ia ka rukom treikam u Bah Nongrum kum u CEM namar u long suki palat", la ong ka thymmei khuhor.
Ha kawei ka liang ka liangpyrshah ba ialam ka  Congress, ka la ong ba kam pat shim ia kano kano ka rai ban pynkhyllem ne em ia kane ka EC jong u Bah Nongrum.
"Ka Parliamentary Party ka  KHUDA ba ialam ka Congress kan iakynduh la shem taiew ban shim ia kane ka rai", la ong uwei u MDC ka Copngress.
Hynrei u la ong ba kam don kano kano ka jingthmu ban wanrah ia ka jingbym shaniah shuh ia kane ka EC.
"Ngi la iohi ia u Bah Ardent Miller Basaiawmoit u la khyllem hi khlem da pynkhyllem bad une ujuh u CEM ba mynta ruh ngin peitkai", la ong u MDC ka Congress.
NewDelhi,16 Rymphang:U myntri rangbah ka Delhi u Arvind Kejriwal u la hukum ia ka tnad pla tyngka bad ka tnad bording ba ka dei ban phah noh ia ka jingtyrwa na ka bynta ban pynhiar mar shiteng na ka bai thangding ha Delhi.
Kham ha shuwa ia kane kaba long kawei na ki jingkular ka AAP ha ka por elekshon, ka sorkar u Kejriwal ka la hukum sha baroh ki tnad treikam ba kin ym leh ia ki kam pynpra ing pynpra sem ne kiwei pat ki jingpynpra ha kylleng ka nongbah tad haduh ba ka sorkar kan da peit biang ia ki kyndon jingpynpra jingpynkhyl lem kiba la don lypa.
Katei ka dei ruh ka kular jong ka AAP ba kan ym pynpra pynkhyllem shuh lada ka wan ha ka bor.
“Ka sorkar ka la shim ia ka rai ban peit bniah bha ia ka kyndon pynpra ia ki ing ki sem ha ki jaka sah briew bad jhuggies" ong uwei na ki heh sorkar.
Utei u heh ophisar u la iathuh ruh ba ka sorkar ka la hukum ia baro ki tnad ka New Delhi Municipal Council, North, East bad  South Delhi Municipal Corporations, Delhi Jal Board,  ki tnad khlaw, ki tnad lum tyngka nalor kiwei pat ba kim die ban pynpra ing haduh ban da mih da kawei pat ka rai ha ka jingialang ka sorkar.
U la ong ruh ba lada jia ba ka jingpynpra ka dei kaba la thmu lypa lane kum ka jingtan um, kato k atnad kaba dei peit ka die ban pan bor shuwa na u myntri ka tnad pynroi sor, hynrei la ong pat ba katei ka hukum kan ym treikam pat bad kano kano ka ain ba ka kashari ka la hukum.
Utei u heh ophisar u la ong ba ka sorkar ka don jingthmu ban pyndep noh ia ka jingialang jong ka kham koi.
“Ka sorkar ka la hukum ia baroh ki tnad treikam ba ki dei ban bud ia ka hukum jong ka thik ha kaba iadei bad katei ka phang" ong biang utei u heh ophisar.
Ar sngi mynshuwa shi kynhun ki briew ki la ieng pyrshah shabar ka ing u Kejriwal  ban pyrshah ia ka jingpynpra ia ka jaka sah ki khlem ing khlem sem kaba don ha Shahdara ha kip hang mihngi ka Delhi.
Shillong,16 Rymphang:Kawei ka dukan die juti kaba don ha Khyndai Lad ka la kem ding kynsan ha ka por 3 baje eiei janmiet mynta ka sngi, kaba dang hap ha ka kynta pakhang shnong ka seng HNLC.
Kane ka dukan ka don ha mar pyrshah ka dukan Bata ha Khyndai kaba don hajan ka dukan Shoe Plus, ka la kem ding kynsan bad la suba jur ba ka dei na ka jingthut ka bording.
Jin lada ym lap kloi ki pulit da ki kali kynshait um,kane ka dukan kan sa kylla dpei hynrei namar ka jingkloi jong ki kali kynshait um, la lah ban pynlip noh ia ka ding kaba la jan jlang.
Shillong,17 Rymphang:Ka HNLC lyngba ka kyrwoh khubor kaba la phah da u publicity jong ka u bah Sainkupar Nong traw ka la kam ba ka jingbym poi trei ki myntri sorkar sha ki ophis treikam jong ki, dei ka dak ka jingkyrshan jong ki ia ka pakhang shnong 12 kyngta kaba ka la khot ha ka lah sngi u blei.
Ka jingjop jong katei ka pakhang shnong ka pynshisha ba ki paidbah kane ka ri hynniewtrep ki kyrshan ia ka HNLC da kaba jar jar.
Ka la ong ba ka jingkhot khot jong ka ia katei ka pakhang shnong ha ka lah sngi u blei ka dei ba ki paidbah nongrep kin ym ia kynduh jingeh, hynrei kin ioh por ban leit sha ki jaka rep jong ki ban lum ban lang ia ki mar-rep.
Halor katei ka jingjop ka pakhang shnong, wat ba ki pulit ruh ki la kam ba ka seng ka la troin,  ka HNLC ka la kob ba ka la lah ban pyni ia katei ka jingjop ha ka thain kan don jingeh aiu pat lada ka ka pynjrong na kawei ka sngi sha kawei pat.
Ha ka kyrwoh ka la ong ba ka sorkar India ka ialeh ban knieh noh ia ka hok longtrai jong ka jaitbynriew hynniewtrep, hynrei kan ym shongthait pat ban ia khun na ka bynta ban wanrah biang ia ka jingdon jingem kaba la shah knieh.
Ka la ong ruh na bynta uwei pa uwei u Goliath u blei u la thaw ia u David, bad na bynta uwei pa uwei u Pharoah u la thaw ia u Moses.
Ha katei ka kyrwoh ka la ong biang ba kaei kaba la jia ha KHADC, JHADC ia ki syiem, ki Rangbah shnong ka dei na ka daw ba ka jaitbynriew kam ioh ia ka synshar laitluid, na kata ka daw la sloit noh ia ka iktiar ki rangbah shnong, ka jingshah khang tih dewiong bad balei ym ithuh ia ka ktien khasi.
Ka HNLC ka la ong ba kane ka dei ka jingnion bein.
Shillong,16 Rymphang:Khyndiat sngi mynshuwa ki nongrep ki la pynlong da ka jing iakhih ban pyrshah ia ka jingpynduh sboh ka sorkar  bad ki la ong ba katei ka jingpynduh sboh kham tam u Urea ka la ktah ia ka rep ka riang jong ki bad bun na ki ki hap ban sangeh shuwa ia ka kam rep.
Haba la kylli ia ka daw ba ka sorkar ka la pynsangeh ia ka jing pynioh sboh ia ki nongrep ka dei na ka daw ba ka sorkar ka kwah ba ki mar-rep ba kane ka jylla ka pynmih ka dei ban long kaba khuid na ka jingkyrkhu jong ka sboh khyndew, khlem donkam ban pynheh jubor da ki dawai.
Ban wad jingtip hato ka Urea bad kiwei pat ki kynja sboh ki long bih ne ki don jingktah ne-em ia ka koit ka khiah haba bam ia ki jingbam kiba pynmih da kaba synreit da kitei ki dawai sboh, u Rupang  ha kine ki khyndiat sngi ba dang shu dep u la ioh ban ia kynduh ia uwei u riew shemphang ha ka rep ka riang uba la wan naduh Delhi sha kane ka jylla ban pynshai ia ki paidbah ia ki kam kiba don jing iadei bad ka rep ka riang kynthup kumno ki paidbah kin ioh jingiarap pisa lyngba ki skhim kiba ka sorkar ka la thaw.
U Rupang  u la ioh ban ia kren bad u Dr.
N.
K Gandhi u Consultant jong ka National Co-operative Development Corparation ( NCDC), New Delhi ha ka por ba u la wan ban pynshai  shaphang ka skhim Rashtriya Krishi Vikas Yojana (RKVY) sha ki paidbah nongrep jong ka shnong Mawklot.
Haba la kylli na u hato ka jingpyndonkam Urea ka long bih ne-em, u la ong ba kam da dei eh ba ka long bih hynrei ka jing pyndonkam ia ka Urea ka pyntroin ia ka khyndew, ha kaba ka khyndew kan duh bor noh bad kan ym don shuh ia ka sboh tynrai jong ka.
Haba la kylli pat hato ki jingbam ne ki mar-rep kiba pynmih da ki nongrep da kaba shu bet da u Urea kan ktah ne-em ia ka koit ka khiah, utei u shemphang ka kam rep u la ong ba ki briew kiba la bam palat ia kum kitei ki jait jingbam, ki jhur ki jhep kiba pynmih da u Urea ka ktah ia ka koit ka khiah jong ki bad ka pyntlot ruh ia ka met.
U la ong ba ka jingpyndonkam Urea kam dei tang ha kane ka jylla hynrei ki pyndonkam ruh ha kiwei pat ki jylla jong ka ri kiba im ha ka kam rep, haba la kylli biang hato ki la don ne-em ki jylla kiba ki briew ki ioh pang lane ki iap na ka jingpyndonkam Urea.
U Gandhi u la ong ba ka la don kawei ka jingjia ha Bathinda District jong ka jylla Punjab, ha kaba ki la don bun bah ki briew ki la ioh pang ha ka juh ka por bad ka daw ka dei namarba ka la don ka jingpyndonkam palat pud ia u Urea bad ka bih ki dawai Chemical ka la sam lut ha ka khyndew bad ka kylla bih noh.
U la ong ba ia u Urea lada pyndonkam hap ban pyndonkam beit thik ba kan ia hap bad ki jingthung ba thung, ym dei ban ai palat pud.
Ha kaba ia dei bad ka jingpyndonkam Urea ki paid nongrep jong kane ka jylla, u Gandhi  u la ong ba um treh ban ong eiei la kin kiar noh na ka jingpyndonkam Urea ne kin pyndonkam beit kumba ju long bad u la ong ba katei ka dei ka kam ka sorkar jylla.
U la ong ba u la ioh jingtip ba ka sorkar jylla hangne ha Meghalaya ka kwah ba ha u 2020 kane ka jylla ka dei ban ioh ia ka nam kum kawei na ki jylla kaba pynmih mar-rep khlem da pyndonkam dawai sboh.
Ha katei ka jingiakynduh bad utei u rangbah u nongthohkhubor u la ioh ruh ban ia kren halor ka phang kaba u wan sha kane ka jylla, kata ban pynshai paidbah ia ka RKVY kaba die ka skhim kaba la mang ia ki nongrep ba kin pynkhlain shuh shuh ka jingpynmih mar-rep kaba kin ioh ruh ia ka jingiarap pisa.
U la batai ba ki don bun tylli ki komiti kiba hap ban iaid lynti ban ioh ia katei ka skhim kum ka na ka DAP sha ka SAP, SLPSC sha ka SLSC haduh ban ioh ia ka jingmynjur ban ioh ia ka pisa.
Nalor ka jingpynshai kaba u la wan ban ia kynduh ia ki nongrep ka Mawklot utei u rangbah u la ong ba u hap ban leit kylleng ki jaka jong kane ka jylla ban ia kynduh ia ki nongrep.
Palat 4hajar ngut ki shipai ka America, ki la her mynta sha Kuwait, ha kaba ka don ka jing thmu, ba kin lah ban shim bynta ha ka jingialeh thma ha ryngkew ha ryngkat bad ki shipai jong ka Iraq.
Katei ka long hadien ba U President Barack Obama, ula pan ia ka jingmynjur jong ka Congress, na ka bynta ban ai bor, ia ki shipai jong katei ka ri, ba kin ia khun pyrshah ia ki ehrang ISIS ha Middle East.
U Obama, uba dei u khlieh duh jong ki shipai America, u iathuh ba kan nym don ka jinghiar thma jong ki shipai khyndew, ha ka rukom kaba heh, tangba ula pan bor lypa, na ka bynta ban ia khun pyrshah ia ki ehrang Islamic State, na ka bynta lai snem kynthih.
Ki shipai jong ka America, ki don ia kawei ka kynhun jongki, kaba don ha Kuwait, naduh kaba kut jong ka thma Iraq ha u snem 2011.
Ki shipai kiba la phah sha Kuwait, ki dei kiba na ka kynhun jong ka  Fort Carson, kaba dei ka kynhun kaba don ki tiar kiba khlain bor tam jong kane ka juk bad kiba la ju mlien bha, ha ki kam ialeh thma ha Iraq bad ha kiwei de ki Ri.
Ka US, ka kob,ba lada jia ba ki leit ban ia khyrwit ha ryngkew, kin pynliem da kaba suk ia ki ehrang ISIS bad katei kan long ka bym slem satia.
U myntri rangbahduh jong ka Iraq, U  Haidar al-Abadi, u iathuh ba ka Iraq, ka don jingthmu ban kurup biang noh ia ka Mosul, kaba dei ka nongbah, kaba dang bat da ki ehrang ISIS, haduh ha kine ki sngi.
Shillong,17 Rymphang:Ha ki bnai ba long CEM u Bah Ardent M Basaiawmoit, ki dukan beain ki la kham pjah slam ha Iewduh, hynrei naduh ba la shiar shuki u Bah Bah Ardent, la kynrei biang ki kyaid ha Iewduh.
Haba kren mynta ka sngi ha ka jingialang bad ki nongialam ka KHA DC, u Bah Constantine Lyngdoh uwei na ki nongkit daju ha Iewduh, u la ong ba ka Iewduh mynta ka la kynrei biang ki dukan kyiad beain.
Kane ka jingkren jong u bah Constantine Lyngdoh ka la pynrisa shaw ia ki daju kiba don ha katei ka jingialang da ka jingsngew iahap lang.
“Ha ka por ba long u CEM u Bah Ardent, ka jingdie kyaid beain kaba kynrei ha Iewduh ka la kynjah jar hynrei mynta la kynrei biang ka jingdie kyiad beain naduh bym long CEM shuh u Bah Ardent", la ong u Bah Constantine Lyngdoh.
U la ong ba ka daw ka jingbym sngew iahap jong ki daju ban phong sopti ka long namar ba ki iakynduh ia ki jingeh nalor ka dor jong ka sopti uniphom ka long kaba rem.
“Ngi kiba kit daju ngi shah shain kuna T.
200 ne T.
300 bunsien tang namar ba kum leit dei ha ki kali namar ka jingkit ia ki mar", la ong u Bah Constantine Lyngdoh.
“Ngi dei ki Khasi trai muluk, ngim ju siew khajna ha Iewduh hynrei tangki dkhar bad lada long kaba lah, pynlait noh ia ka jingpynphong ia ka sopti uniphom", u la ong biang.
Hynrei na ka liang Bah Bedingstad Jyrwa uwei pat u daju, u la ong ba ka jingialang kaba khot ka long hak dak khlem da iathuh ne pyntip lypa.
U la ong ba ki daju ki kwah ban leit iakren bad u Syiem Mylliem halor kane hynrei u la kyntait da kaba ai daw kumne kumtai.
“Ngi la pynmih ha ki kot khubor ruh hynrei kim shym la jubab", u la ong.
U la ong ba lada pynphong uniphom kan shem jingeh ia kito kiba kit daju kiba leit klas, leit trei ministeri ruh.
Kiba leit klas ki wan kit daju da la wai bad kiba trei misteri haba kim don kam, ki wan kit daju ban bsa kha khun hynrei lada pynphong sopti kan shem jingeh ia ki", la ong u Bah Bedingstar Jyrwa.
Ki daju ki la dawa ba lada pynphong uniphom ki dei ban ailad ban shim noh da ka dor kaba kham rem na ka T.
50 shi kit kaba mynta sha ka T.
100 hynrei na ka liang ki bor pyniaid ka KHADC kim shym la pdiang ia kane bad ki la rai ba ka jingphong uniphom ka dei ban long naduh lashai ka sngi, bad ki bym treh kin shah pynduh kit bad lada don kito kiba phong uniphom kiba shah byrngem namar ba ki phong uniphom, ki dei ban leit ujor sha ka ophis u OC Syiem ba un leh ia kaba donkam.
Shillong,17 Rymphang:Ki Pulit pyniaid kali ka Nongbah Shillong ki dain kuna beit naphang ia kino kino ki kali kiba ieng bad iaid beain ha ka jaka ba la mana.
Katkum ka jingia thuh u SP ka East Khasi Hills u bah M Kharkrang, la ong ba mynshem snem ka tnad pulit ka la dain kuna T.
49 lak na ki 14110 ki kali kiba pynkhein ia ka ain pynkhein iaid kali ha kane ka Nongbah.
Haduh u bnai Kylla lyngkot 2015 ki pulit ki la ioh bat 851 tylli ki kali ki ba pynkhein ia ka ain iaid kali bad la ioh dain kuna haduh T.
3.
14 lak.
U bah Kharkrang, u la ong ia kane la leh na bynta ban pyllait na ka jingsshkut kali khamtam ha kine ki por ba la long skul.
Ia ki pulit la buh ha man ki jaka ba pyntreikam da ka “no entry", ka  "one-way" bad ka “no parking" bad kino kino kiba pynkhein ia ka ain kin shah kem bad shah dain kuna.
“Ngi la sdang ban pyntreikam da kane ka rukom ha baroh kawei ka nongbah," la ong u bah Kharkrang haba kren mynta ka sngi sha ki nongthoh khubor.
U bah  Kharkrang u la ong ba ki nongniah kali kim dei ban pynkhein ia kino kino ki ain ha ki jaka ba la mana ban iaid.
“Ha man ki jaka ba  la mana bad la khang pyrshah ban iaid, la buh da ki pulit khnang ba kino kino kiba iaid lait kin shah kem bad yn dain kuna ia ki katkum ka ain", la ong u SP ka East Khasi Hills u Bah Kharkrang.
Ki pulit ki la ioh bat da ki spah tylli ki kali kiba pynkhein ia ka ain pyniaid kali kynthup naduh ki kali sorkar.
Ki pulit ki la shim ia kane ka synjam ban dain kuna naphang khnang ban iada na ki jing aksiden.
Shillong,17 Rymphang:Ka sorkar jylla ka la thmu ban pyntreikam da ka skhim na ka bynta ban pyniaid iew ia u sohphan uba shu pyut ei ha kane ka jylla kaba mih kyrhai une u kynja soh.
Ka sorkar mynta ka la thmu ban pyniaid iew ia une u sohphan lyngba ka skhim Integrated Basin Development and Livelihood Promotion (IBDLP)  khnang ban long shi bynta ka lad kamai kam ia ki briew ban kyntiew ruh ia ka ioh ka kot na une u soh.
Haba kren mynta ka sngi sha ki nongthoh khubor, u Registrar ka Cooperative Societies u BDR Tiwari u la ong ba u sohphan u dei uba mih bun bha ha kane ka jylla hynrei kam don kano kano ka jingshim khia na ka liang ka sorkar ban pyniaid iew.
Haba iathuh ba ia  u  sohphan lah ban pyndon kam ha kiba bun rukom, u Tiwari u la ong ba ka jingthmu jong kane ka IBDL ka long ban pynroi shuh shuh ia une u sohphan ban kyntiew ia ka ioh ka kot jong ki nongrep khamtam ha ki jaka nongkyndong ha kane ka jylla.
U la ong ba u dieng jong u sohphan u lah ban bat ia ka khyndew bad u iada na ka jingtwa ka khyndew nalor u long ruh uba larkam ban shna ia ki tiar tem tiar put.
Katkum ka jingong u Tiwari, la kumno kumno kumba 4-5 lak tylli ki dieng sohphan ki don ha kane ka jylla Meghalaya.
U Tiwari u la ong ba bun jait ki kynja soh  ba lah ban shna jingbam na u sohphan uba de u mar uba ka jylla ka lah ban pynmih bad ka wan basaw ha ka jinglah ban pynmih ia une u soh.
Une u kynja soh u dei u bym donkam ban pynlut por ban sumar nalor bun ki jingdonkam bal ah ban ioh na ka dieng jongu.
Ka tnad ka kwah ban iateh bad ki society na ka bynta ban pyniaid iew ia une u sohphan bad ka sorkar ka lah ban iateh ruh bad ki kompeni ban pyniaid iew kham bha ia une u soh.
Shillong,17 Rymphang:Ka shnong Maw klot, Upper Shillong ka dei kawei na ki shnong kaba bun na ki paidbah ki im da ka kam ri-dud, bad dang ha kine ki khyndiat sngi ba la dep, u Rupang u la ioh ban leit iuh kjat ha katei ka shnong ban ia kynduh katto katne ngut ki nong ri masi ai dud bad kumjuh ruh ia ki nong ialam jong ka Mawklot Primary Milk Producer Co-operative Society ban wad jingtip shaphang ka kam ri masi ai dud jong ki ba kumno ki ioh jing myntoi na ka kam ri-masi.
La ioh ban ia kren bad uwei na ki rangbah uba la im ha ka kam ri masi ai dud la 18 snem mynta, u bah Horen Dkhar.
U bah Horen u ri haduh 8- 9 tylli ki masi ai dud kheinlang bad masi kmie bad masi khun.
Ha ka jingiakren bad u Rupang utei u rangbah u la iathuh ba ki rukom pynmih dud ki masi ai dud ka shong ha la ki jong ki jait masi, don kiba ai pynmih bun bad don pat kiba pynmh khyndiat bad u la ong ba ka shong ruh ha ka por kaba kumno kin pynmih bun bad ka por kaba kumno ki pynmih khyndiat.
U la ong ba ki don lai jait ki masi ai dud, kaba heh ki ju khot ka ‘Masi bilat’ kaba pdeng ki ju khot ka ‘Kros’ bad kaba rit ki ju khot ka ‘Jersi’, kitei lai jait ki pynmih dud ha la ka jong ka rukom.
U la iathuh ba ka Bilat ka pynmih dud kumba 17 haduh 20 litar ha ka shisngi, ka Kros ka pyn mih 14 haduh 16 litar ha ka shisngi, katba ka Jersi pat ka pynmih 8 haduh 14 litar ha ka shisngi.
U la ong ba katei ka dei ka jingkhein haba khein kyllum ia ka jingpynmih dud jong ki, hynrei ka rukom ai dud jong ki pat ka shong ha la ka jong ka jong ka por, ha ka por ba ka dang shu kha u la ong ba ka pynmih bun, hynrei kham hadien ka nanghiar nanghiar bad kan kham hiar ha ka por ba ka masi ka la kwah kpa.
Haba la kylli ia katei ka dud,  shano ba ki  ju die bad katno ka shongdor shi kilo,  u bah Horen u la ong ba ka dor ka shong ha la ka jong ka jong ka jingleit die ki trai, kiba die sha ing briew u ong ba ki die T.
40 tyngka shi kilo, kiba die sha iew bad sha ka tnad Veterinary ka shong dor T.
34 tyngka shi kilo na ki trai masi.
Haba die sha Veterinary u la ong ba ki don ki Agency kiba wan shim hi na shnong, bad ia ka pisa pat u la ong ba ka katei ka tnad ri jingri ka sorkar ka ju siew shisien ha ka shibnai.
Utei u rangbah u la iathuh ba ka kam ri masi ka dei ka kam kaba eh, kaba hap ban peit baroh shisngi bad ma u uba buh masi 8 haduh 9 tylli u hap ban buh nongtrei ar-ngut bad u hap ban siew tulop bnai ia ki.
Haba la kylli ia ka jingiohnong na kawei ka masi, utei u rangbah u la iathuh ba kawei ka masi ka pynmih pisa T.
10 hajar tyngka ha ka shibnai katba ka jinglut na bynta kawei ka masi pat kan long kumba 5 ne 6 hajar tyngka ha ka shibnai, kumta ka jingioh nong kan long 3 ne 4 hajar tyngka shibnai, bad u la ong ba lada ri tang saw tylli ki masi dang lah ban trei hi marwei , hynrei tam ia kata hap ban buh nongtrei ban ot phlang, pynkhuid, khem dud bad kumta ter ter.
Ha katei ka jingiakren bad u Horen ki la don ruh kiwei pat ki nongri masi kiba la donlang kum u bah Pynshai Thawmuid, u bah Rajes Nongkhlaw ha kaba na ka liang jong ki ruh ki la ong ba ka long kumta hi kumba la iathuh da u bah Horen.
Shuh shuh u bah Horen uba bat ruh ha ka juh ka por ia ka kam General Secretary jong katei ka Mawklot Primary Milk Producer Co-operative Society u la ong ba ia ka rukom die dud jong ki nongri masi la don kata ka Agency kaba pyniaid iew, hynrei ki dkhot jong ka Society ruh ki long dkhot lang ha kata ka Agency.
U la iathuh ba hapoh katei ka Society ki don haduh 60 ngut ki nongri Masi kiba dei na ka shnong Mawklot kynthup ka Sohbir, bad na kitei ki 60 ngut ki don kiba ri tang san tylli, saw tylli, don pat kiba ri 8 ne 9 tylli,  bad haba kheinlang baroh bad masi dud bad masi khun na ki 60 ngut ki dkhot ki la kot sha ka 500 ne 600 tylli ki masi bad katei ka Society ka pynmih dud haduh 1300 wat sha ka 1400 kilo ha ka shingi.
Haba khein da ka dor T.
34 tyngka ka tnad Veterinary ia katei ka 1400 kilo ha ka shisngi ki nong Mawklot ki die dud haduh T.
47,600 tyngka bad lada khein ha ka shibnai pat ki pynmih dud haduh 43400 kilo bad lada khein ia ka jingpoi ka pisa ha Mawklot ha ka shisien shibnai sha ki nongdie dud ka mih haduh T.
14,75, 600 shibnai kaba duna sa tang T.
24,400 tyngka ban kot sha ka T.
15 lak ha ka shibnai tang na ka Veterinary lait noh kaba die ing briew bad kaba die sha iew.
Haba khein pat ha ka dor shisnem kan mih haduh T.
1,77, 07, 200.
00 kaba jan kot sha ka T.
2 klur tyngka ha ka shisnem.
Ha ka jingiakren bad u Rupang kitei ki nongri masi khem dud, ki la pynpaw ba ka jingeh kaba ki ia kynduh ha ka kam ri masi, ka dei tang haba ka pang ka shitom bad ka daw ka dei namar ba kim don ia u VFA uba hapoh shnong, hynrei ki hap ban ap ia u VFA ba  na Umlyngka.
Kawei kaba ki paidbah katei ka shnong ki angnud ka dei ban don ka jaka sumar masi hapoh shnong lajong, khnang ba kan ym pynlut ksan palat ia ki bad ki la ong ba lada kiei kiei ki jingdonkam baroh kin don hapoh shnong kan nang pynshlur ruh ia ki ban buh bun tylli ki masi.
Ki nongri masi ki la iathuh ba ia ki dawai ki hap ban thied hi na pla lajong bad kim ju ioh jingiarap eiei; ha kaba ki khot doktor haba pang masi ruh ki hap ban siew da ka dor na pla lajong.
Haba la kylli la ki ju ioh jingiarap ne-em na ka sorkar, ki la iathuh ba don kiba ioh jingiarap shien ha ka shisnem ne shisien ar snem bad kitei ki jingiarap ka long da ka subsidy ban thied masi, mynshuwa ki ong ba ka ai da ki masi hynrei mynta pat ka ai da ki pisa.
Ki la iathuh ba ka don ruh ka jingiateh bad ka sorkar kaba ki hap ban siew ruh lyngba  ka tnad Veterinary ia ka insurance  lada jia ba iap ka masi, khnang ba kin ioh pat da kawei.
Shillong,17 Rymphang:Ka  jingdheng kali mynta ka sng ka la jubor shaba palat ha kylleng ka nongbah  bad katei ka dheng kali ka la jubor wat sha ki thain Upper Shillong ka bym kham ju jia koit ka dheng kali ha kaba la iohi ba naduh na  jingkieng Umshyrpi haduh ban da poi ha 6 mer ki kali ki la shu sahkut beit sbak.
Hapdeng katei ka jingjubor kali, la iohi pat ha ki rud surok jong ka Umshyrpi la dap mam da ki dukan die bhang bad kiwei pat ki jingdie lehkmen Puja.
La iohi ba naduh na Lai-mer ki khynnah pule jong ka thain upper Shillong ki hap ban hiar na ki kali ba ki shong ban mareh da ka kjat shaduh sha sor;  don napdeng jong ki, kiba beh ban thoh eksamin bad don ruh kiba beh ban leit sha ki jaka pule jong ki.
Katei ka jingdheng kali kam shym la neh tang khyndiat kynta, hynrei la iohi ba ka la neh baroh shisngi, bad ha ka por janmiet ka Iew Mawlong ka Motphran, na bimola ban ter ter sha Khyndailad, ki thain ka Garikhana ki kali ki la sahkut lut sbak.
Kate ka jingdheng kali kam shym la dei tang ha ki surok bah, hynrei la iohi ruh ha ki surok rit surok shnong ba ki kali ki ia tynruh kat shaba lait thliew ban rung, hynrei la shu sahkut hi sbak, don bun na ki nongleit jingleit kiba leit phai ing biang namar ka jingijli palat ia ka jingkhapngiah ki kali ha nongbah Shillong mynta ka sngi.
La iohsngew haba iaid ba ieng, haba shong hapoh kali ia ka jingud ki paidbah ia katei ka jingdheng kali, kaba la pynpulom ia ka jingiakut kam jong ki.
Ki la mih bun ki daw antad napdeng ki paidbah ia katei ka jingdheng kali, don kiba kynnoh ia ka Puja die bhang, don kiba kynnoh ia ka pakhang shnong ha ka lah sngi u blei, don pat kiba kynnoh ia ki pulit pyniaid kali bad kumta ter ter.
Katba ha kawei pat ka liang ban teh lakam ia katei ka jingdheng kali, ki pulit pyniaid kali ka nongbah ki la pyntreikam noh da kawei pat ka ain kata ka dei ka ain lajong jong ki nongniah kali, ha kaba ki dei ban bud beit ryntih ba kim dei ban rung ha ki jaka bym shah rung kali, bym die ban iaid ha ka jaka ba dei iaid tang kawei ka kali bad bym dei ban ieng kali ha ki jaka bym dei ban pynieng kali.
U SP ka East Khasi hills u bah M.
Kharkrang, u la ong ba ki pulit kin peit siar bha ha baroh kiba kum kitei ki jaka ba la mana bad lada lap kin bat ia ki kali kiba pynkhein ain.
U bah Kharkrang u la ong ba ki pulit ki la sdang ban pyntreikam ia katei ka ain ha baroh kawei ka nongbah.
Shillong,17 Rymphang:Nalor ka jingdheng kali kaba jubor mynta ka sngi ha kylleng ka nongbah Shillong, ka la don pat sa ka jing ia thyngngian briew kaba jubor ha Iewduh mynta ka sngi hat majai.
Katei ka jingkhapngiah briew ka la jubor palat ha iew die kot, ha iew die pla skul bad ha iew die jain skul, kaba dei ka basa ia ia dait lang hajuh.
La iohi  kynthei bad shynrang  ryngkat ki khun ki kti jong ki ba ki ia ieng lain shriak, ha ki dukan die kot, dukan die pla, bad ki dukan die uniform skul ki khynnah.
Kiba bun na kitei ki paidbah kiba la wan thied kot thied sla, thied pla skul ki dei na ki thain nongkyndong, bad la iohi ba ki ia khohreh ban beh wut wut sha katei ka basa die kot kaba don ter ter ha syndah ka Book Emporium ha iewduh.
Ka jing thyng ngian ka dei namar ba bun ki paidbah nongkyndong ki ia beh ban pyndep kloi ia ka jingthied jong ki, ioh ba lada ki slem ki kali shnong kin ieh ia ki.
Haba ia kren bad u nongthohkhubor katto katne ngut na kitei ki riew paidbah ki la iathuh ba ki nongdie ki la shim kabu palat, namar katei ka jingheh iew bad ka jingbun briew, bad ia ka dor ki la oh da kaba heh, kaba kim banse ban shim namar lada ki ia dait dor u nongdie un ym pynsngap ia ki, hynrei u phai noh sha kiwei pat ki nongthied kiba wan tynruh, bad ka jingshah oh dor jong ki ki la iathuh ba dei ha ki dukan die pla skul, bad ki dukan die jain skul.
Ki la ong ba kim banse ban shim ia ka dor ba ki nongdie ki oh ia ki bad duna kai tang khyndiat khynsoit, wat la ki ju thied ha ka dor kaba kham jem, namarba lada kim thied ka shu long lehnohei ka jingwan Shillong jong ki naduh ki shnong kiba jngai; duh bad bai kali duh bad bai sngi, bad kawei ruh ki la ong ba ki khun jong ki ki la sdang skul.
Shillong,17 Rymphang:Ki pulit ka East Khasi hills ki lah ban phah khlong biang ia ka met iap jong kawei ka khynnah kaba la khlad dang shen namar ba ki pulit ki suba jur ba kala shah pyniap.
kane ka khynnah kaba dang phra snem ka dei na Mawlai Kynton Massar.
“Ngin pynkhreh ban pynlong ia ka jingtohkit hadien ba la ioh ia ka jingtip ba ka la don eiei halor ka jingiap jong katei ka khynnah", la ong u SP ka East Khasi hills u Bah M Kharkrang ha kane ka sngi Hatmajai.
Ha kane ka sngi Thohdieng ba la dep,  kane ka khynnah na Mawlai Kynton Massar la kynnoh ba ka la iap hadien ba la ban u dieng ia ka.
“La iathuh ia ngi ba kane ka jingjia ka la mih haba katei ka khynnah lem bad kiwei ki paralok ki dang ialehkai ha kawei ka jaka kaba don ki nongpom dieng.
Katei ka khynnah ka la khlad noh hashen haba u dieng u la ban ia ka", la ong u Bah Kharkrang.
U Bah Kharkrang u la ong ba shwa ia kane, ki pulit ki la ioh ia ka jingtip ba phylla ba kajuh ka jingjia ka jia ia katei ka khynnah.
“Ngi don ka kam ban pynlong ia ka jingtohkit ban wad ia ka jingshisha halor kane ka jingjia", la ong u Bah Kharkrang bad bynrap, ba ki pulit jongu, ki la leit sha katei ka jaka ban iaynduh ia ki kmie ki kpa jong katei ka khynnah ban pynlong ia ka jingtohkit halor kane ka jingjia.
Katkum ka jingong jong u Bah Kharkrang, ki pulit ki la shimti hi ban pynlong ia ka jingtohkit ia kane ka jingjia khlem da shim ia kano kano ka jingujor na kiba haiing hasem.
U la ong ba kiba haiing jong katei ka khynnah kim shym la ai ia ka jingiatreilang bad ki pulit.
U Bah Kharkrang u la iathuh ba ki pulit kin hap ban pynlong ia ka jingtohkit bad ka jingkhlong biang ne em ia ka met jongka, kan shong hadien ba la kham ngam jylliew ia ka jingtohkit.
Shillong,17 Rymphang:Ka jingwan poi khah khah ki myntri ka sorkar pdeng na ka seng BJP sha kane ka jylla, ka la pynmih bun ki mat jingiakren ha ka sain pyrthei jong kane ka jylla.
Ki la don bun ngut ki myntri sorkar pdeng kiba la wan iuh kjat sha kane ka jylla ha ka dur jong ka jingwan peit ia ka roi ka par kumno ka long ha kane ka dong jong ka thain shatei lam mihngi, katba ki jingiakren kiba la mih ha kine ki sngi pat la ong ba ka jingwan ki heh ka BJP na Delhi sha kane ka jylla kam da dei eh ban peit ia ka roi ka par, hynrei la ong ba ka don ka jingiasyllok kaba sop sop napoh napoh bad katto katne ngut ki riew sain pyrthei kiba don hapoh ka Congress, kiba ka BJP ka dang pyrshang ban tan ia ki ba kin wan pyniasoh noh bad ka.
Ki lad khubor ki la iathuh ba haduh mynta ka jingiakren hapdeng ki katto katne ngut ki myntri  sorkar na ka seng Congress bad ki heh ka BJP ka dang iaid shakhmat bad shen ha kine ki sngi ki ban wan; la iathuh ba kin dang don shuh shuh ki myntri sorkar pdeng na ka seng BJP ki ban wan sha kane ka jylla, bad la iathuh ba ka jingwan jong ki ha kine ki sngi ki ban wan kan dei beit ban wan kren pynthikna noh bad ki briew kiba ki la dei ban ia syllok lypa, bad la ong ba ka la jan dei ruh ka por ba kin ia buh sngi noh ban pynbna noh sha ki lad khubor ba kin iehnoh ia ka jinglong  nongmihkhmat na ka seng Congress bad kin leit ia soh noh bad ka BJP bad kin khreh ban ia khun da ka elekshon kaba thymmai na katei ka seng.
Ha  kine ki sngi u Rupang u la buddien bha ia ka jinglong jingman ki riew sain pyrthei ha kane ka jylla, bad ki lad ai jingtip ki la iathuh ba kin don kumba lai ne saw ngut haduh san ngut ki , ki nongmihkhmat kiba don mynta ha ka seng Congress ki ba dang ia kren ban leit ia soh BJP noh, bad kin ia khun da kawei pat ka elekshon.
Ka la don ruh ka jingiakren ha kaba iadie bad ka jinghiar Delhi sa ki heh Congress na kane ka jylla, bad katei lehse ka lah ban dei ka jingioh lum khubor wur wur wer wer jong ki shaphang ka jingeh kaba kin ia kynduh ha ki sngi ki ban wan, bad kaba kham pyntieng ia ki ka dei na ka jingwan khah khah ki heh BJP sha kane ka jylla.
Lada jia ba saw-san ngut ki nongmihkhmat na ka seng Congress kin leit ia soh sha ka BJP, la thikna ba ka seng congress kan ym ioh shuh ia ka jingbun paid ban bat ia ka bor synshar, bad lada jia ba ki nongmihkhmat kiba leit pyniasoh BJP ki jop biang ha ka elekshon kyrpang na ki konstitwensi jong ki na ka seng BJP, khlem pep yn ialam ia ka sorkar da ka seng BJP bad kiwei pat ki seng riewlum.
Shillong,18 Rymphang:U Myntri ba peit ia ka Science and Technology ka sorkar pdeng u Dr Harsh Vardhan u la ong ba u la wan khnang ban peit ia ka jinglong jing man jong ka hospital NEIGRI HMS la ka biang ne em ka jingiaid jongka ban shakri ia ki paidbah ka thain.
U Dr Vardhan u la ong ba ka sorkar pdeng ba la ialam da ka BJP ka la kut jingmut triang ban pynroi sted ia kane ka thain Dong Mihngi ha baroh ki liang.
"Ka jingthmu ka jingwan jurip jong nga ia kane ka thain ka long ban bishar ia kiei kiei kiba donkam ban kyntiew ha kane ka thain Dong Mihngi.
Ngi sngewthuh ia kiei kiei kiba la leh hynrei donkam kham bun ban leh ban pynthikna ba ki paidbah na kane ka thain Dong Mihngi  ki dei ban ioh kiba la shu shah shrah la bun phew snem", la ong u Dr Vardhan haba kren hynne ka sngi ha NEIGRIHMS.
U la ong ba ka  sorkar pdeng ka kwah ban iohi ba kane ka thain kan kiew sted ym kum ha kine ki 60 phew kiba la sahkut.
U la ong, “ Ngi kwah ba ka NEIGRHIMS, ka dei kawei na ki jaka sumar kaba paka tam ha ka ri".
Haba pyntip ba u Myntri Rangbahduh ka ri u Narendra Modi u la phai khmat bha ia kane ka thain, u Dr Vardhan u la ong ba ka sorkar pdeng kan iakren ia ki mat ba iadei bad ka roi ka par jong ka thain ha man ba long ka jingialang ka kynhun myntri.
“Man la ki tnad ki dei ban bthah ban leh ia kiei kiei kiba iadei bad kiba iahap na ka bynta ban kyntiew ia kane ka Dong Mihngi.
Ngi la buh thong kyrpang ban pynroi ia kane ka thain ha ka rukom kaba sted", la ong u Dr Vardhan uba la thmu ban leit peit sha baroh ki jylla kane ka thain.
Ha kawei ka liang u la ban ia ka jingdonkam ban pynjur ia ka rukom wad bniah ha ka jingstad saian ha ka liang ki dawai dashin ha kane ka thain.
“Ngi donkam ban phaikhmat ha ka kam wad bniah na ka bynta ban wanrah ia ka jingbit jingbiang jong ki paidbah", u la ong.
"Baroh ki jingstad ba la lap da ki saiantis jong ka ri India naduh ka spah snem ba nyngkong, la pynkylla sha kiwei ki ktien jong ka ri kum ka Arabic bad ka ri Europe.
Ngi hikai ia ka jingsumar plastic surgery sha ka pyrthei", la ong u Dr Vardhan.
U la ong ba bun ki briew ki thew ia ka jingjop jong u doktor da kaba thew ia ka jingdon pisa jongu, ka jingdon iing donsem kaba biang, bad ka jingdon ki jaka sumar bad ka jaka trei jongu.
“Ha nga, ka jingjop jong u doktor u dei uta uba aiti ialade ban shakri ia ka imlang sahlang bad uba lah ban pynkoit ia ki briew bad ban pynkhlain ia ka rukom ka lad jingsumar bad ban hikai ia ki nurse", la ong u Dr Vardhan.
"Ka India ka don ka jingtbit ha ka rukom sumar kaba ka pyrthei ka bud.
Bad ka dei ka kamram jong ka pateng ban wan ban bud ia kane", la ong une u myntri sorkar pdeng.
“U Myntri Rangbahduh barim ka ri u AB Vajpayee u la phaikhmat bha na ka bynta ban pynroi ia kane ka thain.
Ngi don ka jingiadei kaba iajan bad kane ka jaka sumar bad ngi kwah ba kane ka jaka sumar kan kiew ha baroh ki liang" u la ong.
U la iathuh ba ki bor pyniaid ki la iathuh ba 60 tylli ki projek ki dang iaid mynta ha ka jingpyntreikam da ka jingkyrshan jong ka tnad Science and Technology department bad ka ICMR ban pynlong ia ki jingwad bniah ha ki bynta ba thymmai ha ka jingstad saian kiba iadei bad ka jingsumar sukher.
U la ong ba ka MCI ka dei ban trei kham bha ban ia kaba ka la leh mynta.
"Donkam ia ka jinglong shai kaba kham biang ha ka rukom treikam ka MCI.
Hynrei ngam kwah ban kren bniah ia ka namar ba kam dei ka tnad jongka.
Hynrei ka dei ka jingsngew jong nga la bun snem ban pynkylla ia kane ka rukom treikam", u la bynrap.
Shillong,17 Rymphang:Ka KHADC bad u Syiem Mylliem ki la iarai kut hynne ka sngi ban pyntreikam noh ia ka rai naduh lashai ka sngi ba ki nongkit jingkit ha Iewduh kin hap ban phong sopti uniphom bad kito ki daju ki bym treh ban phong ia kane ka sopti, ym nym shah shuh ba kin kit daju bad lada ki ialeh pyrshah yn aiti syndon sha ka ain.
Shwa ia kane, ka la don ka jingiakren bad ia pynphai nia kaba mar kylliang tang namar ka T.
500 kaba dei ka bai sopti uniphom jongki,  hapdeng ki daju bad ki nongialam ka KHADC kynthup u CEM, EM bad ki myntri ka Hima Mylliem, la pynbna ba ki daju ki dei ban phong sopti noh naduh lashai ka sngi.
Hynrei ki daju kiba pynpaw ia ka jingbym mon ban phong sopti, ki la pyrta ryngkat ka iamih khrui rui-rui na thanad u Syiem Mylliem ha Iewduh, ba kim treh ban phong.
Ha ka jingiakren, na ka liang ki duju ki la ong ba kim treh ban phong sopti namar ba ka dor jong ka sopti ka la rem palat haduh san spah.
ki la ai daw ruh ba  ki daju trai muluk kim dei ban phong sopti bad dei ban phah phong tang ia ki daju dkhar.
Na ka liang u CEM u Bah Adelbert Nongrum u la ong ba ka jingwan jongki ban iakren bad ki daju, ka long ba ki kwah ban iapynbeit sngewthuh, ym ban leh da ka bor.
“Ngim kwah ban leh da ka bor ne ba phin pyni bor namar ba kam wanrah sha ka jingbha", la ong u CEM.
U CEM u la ong ba lada don kiba pynlut T.
50 shi sngi ban rung pata kyaid, ha ka shi bnai kan long T.
15 spah bad kan don jingeh aiu ba kin pynlut T.
5 spah na ka bynta ka bai sopti kaba la thmu ban pynbha ia ka jingbit jingbiang jongki".
U CEM u la ong ba ka jingshim ka Council ban pyntreikam da ka uniphom ka long na ka bynta ban tehlakam ia ka jingioh rung pathar ki dkhar ban wan kit daju ha Iewduh.
“Ngim tip, u dkhar uba dang shu wan shi sngi, u la lah ban kit daju ha Iewduh namar ba kam don kano kano ka rukom pyniaid", la ong u CEM bad u la kyntu ia ki daju ba kin iatreilang khnang ba ka jingthmu kan long kaba jop.
Hynrei ha kane ka por, ki daju ki la pyrta ba ka la eh palat ia ki ban pynlut T.
5 spah.
Watla ki daju ki la leit na ka jingialang da ka jingbym hun, hynrei na ka liang ka jingialang la pynbna da u Myntri K Langstieh ba ka jingphong sopti uniphom kan treikam naduh lashai bad ki bym treh, kin nym ioh kit shuh ha Iewduh.
U Bah James Ban Basaiawmoit uba long u EM barim, u la ong ba ka Council kam shym la phah siew nokot beit san spah hynrei ka ailad ban siew khyndiat khyndiat ar sien siew.
U la ong ba ka jingthmu ka Council ban pynphong sopti uniphom kam mut ba don eiei ban pynsniew hynrei ka long na ka bynta ban pynbha ban kyntiew ia ki daju khamtam ki para Khasi na ka jingwan tyllep ki dkhar nabar kiba shu wan tang shi sngi, ki rah star ha Iewduh, ki la kamai.
U la ong ba ka Council ka la khot ia ka jingialang ban iakren sngewthuh jingmut hadien ba la iohi ba la don ka jingpyrshah na ki daju bym treh ban phong ia ka sopti.
“Ngim wan hangne ban iapyni bor ne ban pynbor ia phi,hynrei ngi wan ban iakren ban ia pynbeit halor ka jingeh jong phi ki nongkit jingkit", la ong u Bah Basaiawmoit.
U la ong “Lada phi ong ba ki daju Khasi kim donkam ban phong sopti namar ba ki dei ki trai jaka, hato u lah ban niah kali khlem ioh license".
Katba u EM ba peit ia ka Iew u Bah Donkupar Sumer u la ong ba ka jingrai jong ka Executive Committee ka KHADC ka long ban tehlakam ia ka  jingioh bsuh ki mynder ban kit daju pathar ha Iewduh.
U la ong ka jingpynphong uniphom ka long shi bynta ka jingthmu ban khang lad ia ki mynder bad ban kyntiew ia ki para Khasi ba kin kiew ha ka kam.
“Lada phi dei ki trai jylla, pyrkhat bha ia ka jaitbynriew", la ong u Bah Sumer bad bynrap, ba ka Council kam pynbor ban siew shisien siew ia kane ka sopti hynrei ka ailad ban siew ar sien ne lai sien.
Ia kane ka jingialang la pyniaid da u Myntri K Langstieh ba pynbna ia ki rai bad la don lang kiwei ki myntri ka Hima Mylliem, bad la ioh ruh ka jingkren na u EM Bah Morningstar Mawsor.
Shillong ,18 Rymphang:Ki nongshong shnong ka Shella ki la dawa na ka Khasi Hills Autonomous District Council (KHADC) ban pynlong ia ka jingiajied paidbah ia u Secretary jong ka shnong Shella bad ban sangeh noh ia ka dorbar kaba la buh ban long ha ka 23 tarik Rym phang.
Kane ka jingdawa jong ki paidbah ka long hadien ba ar ngut la kynnoh ba ki iashoh iadat na ka bynta ba iaknieh ia ka kam Secretary bad kane ka la ktah ia ka jingtreikam jong ka dorbar shnong, bad kaba kham sniew shuh shuh ka long ba ka KHADC kam don sur eiei halor kane haduh mynta.
Kine ki ar ngut kiba iapoi sha ka kam iashoh iadat ki long u Bah Tobias Tiewdop uba shah pynsangeh kum u Secretary bad uwei pat u dei u Bah B Ora, uba dei u Acting Secretary ba la thung da ka dorbar ha u Naiwieng 2012.
“Ngi dawa ia ka jingtuklar ka KHADC mardor halor kane ka kam bad ka dei ban pynlong ia ka jingiajied paidbah da kaba iashim bynta ki paidbah ka shnong ia u secreraty", la pynpaw u nongshong shnong u Bah Roykupar Synrem lem bad kiwei ki nongshong shnong ha ka jingiakren bad ki nongthoh khubor mynta ka sngi Balang.
U la iathuh ba ka daw ban dawa da ka jingiajied paidbah ia kam Secretary ka shnong ka long hadien ba u Acting Secretary u Bah B Ora  ha u snem 2013 u la rai ban pynkylla ia ka rukom pyniaid elekshon ha ka dorbar shnong da kaba shah tang ia ki kynhun jong ki 24-25 ngut ki executive member jong ka dorbar ban iashim bynta ha ka jingiajied ia ka kamSecretary bad kiwei ki dkhot ka executive committee ka dorbar.
“Kane ka jingpynkylla kynsan ia ka rukom iajied ka la wanrah ia ka jingpyrshah na ki paidbah nongshong shnong", la ong u Bah Synrem haba iathuh ba naduh bas dang ka shnong Shella, dei ki paidbah ka shnong kiba jied ia u Secretary bad ia kiwei ki dkot nongkitkam ka shnong.
U la iathuh ba ka kynhun jong ki samla bad kiba la khamsan jong ka shnong ki la aiti ia ka jingthoh sha ka dorbar shnong ha u 13 tarik Naiwieng ban weng ia kane ka jingpynkylla bad ban pynneh ia ka rukom iajied da ka rukom kaba rim ha kaba ki paidbah kin iashim bynta lang.
Hynrei ka jingialang kaba la khot ban iakren ia kane, ka la kyntait ban pdiang ia ka rukom kaba rim kaba la dei ka sur jong uba bun balang bad kala rai ban pynneh ia ka rai ka executive committee.
Shwa ia kane, u Secretary ka dorbar shnong u Bah Tobias Tiewdop uba la shah pynsangeh noh namar ka jingbym iahap ia ka rukom treikam jongu, u la iakhun pyrshah ia kane ha ka Kashari High Court ka Meghalaya pyrshah ia ka rai pynsangeh jong u Wahadadar ka Shella Confederacy (kaba kynthup 9 tylli ki shnong kynthup ka Shella).
Hynrei na ka liang ka Meghalaya High Court  ha ka hukum kaba la pynmih ha ka 8 tarik Nohprah ka la ong, “ngim don kawei ka lad hynrei u Acting Wahadadar  lyngba u khlieh jong ka Shella Confederacy um don bor ban pynsangeh ia ki dkhot ba la jied da ka Dorbar shnong Shella bad ban khang lad ia ka jingtreikam jongki kum ka jingkhot ia ka jingialang ha ka kyrteng ka Dorbar shnong Shella bad la bthah ia ki ban wan bishar ha kaConfederacy.
" Hadien kane, u Bah Tiewdop bad u Bah Ora ki la bteng ban kam kum ki Secretary ka dorbar shnong bad ki la pyrshang ban khot ia ki jingialang kiba la pynbor ia ki bor synshar district ban pynjari da ka kyndon 144 CrPC naduh u bnai Nohprah mynshem snem, la ong u Bah Synrem.
Kaba sngew phylla ka long ba ka KHADC dang shen ka la bthah ia u SDO ka Sohra Civil Sub division ban weng noh ia ka kyndon 144 CrPC bad ban ailad ban pynlong ia ka jingialang jong ka dorbar shnong hadien ba la kyrpad da Acting Secretary u Bah B Ora sha ka Council ban khot ia ka dorbar ha ka 23 tarik Rymphang.
U Secretary ka Executive Committee ka KHADC ha ka shithi sha u SDO ha ka 29 tarik Kyllalyngkot mynshem bnai, ka la ong ba ka por kitkam jong ka dorbar shnong Shella kan kut noh shen bad ki nongkitkam thymmai yn sa jied ha ka dorbar jong ka shnong.
Hynrei, la iathuh ba ka jingialang ym lah ban pynlong namar ba ka 144 CrPC ka dang treikam ha katei ka shnong.
U Secretary ka KHADC ha ka shithi u la ong, “ka long namarkata ban pynlait ia ka kyndon 144 Cr PC khnang ban ailad ban pynlong ia ka dorbar shnong katkum ki riti dustur jong katei ka shnong.
Ka la ong ba u Bah B Ora u ndei u secretary ka shnong uban khot ia ka dorbar shnong.
Hynrei, u Bah Synrem u la ong ha ka shithi jong ka KHADC kaba la pynmih ha u snem 2012 ka la kyllain hi dalade ialade.
U deputy secretary ka KHADC ha ka shithi sha u Wahadadar ka Shella Confederacy ha ka 8 tarik Risaw, 2012 ka la ong, “Ka jingkyrpad la ioh pdiang da ka EC ka  KHADC kaba pyntip ba ka dorbar la buh ban long ha ka 10 tarik Risaw, na ka bynta ban jied ia u Acting Secretary bad ki dkhot ka dorbar shnong, bad ka lah ban don ka jingeh ha ka liang ka suk ka sain.
Namarkata, ka kam ban iajied ia u Secretary ha ka  dorbar Shella kam shym hap ha ka jingpeit ka KHADC namar ba u Secretary um shym la thung da ka Council.
" Namar kane ka jingkynrum kynram, ki longsan ka Shella ki la pan jingmut na ka KHADC ban pynbeit ia kane ka kam, hynrei ka KHADC ka la kyntait ban ai jubab halor kane, la ong u Bah Synrem.
“Halor kane, ngi dawa na ka KHADC ban nym shah ban pynlong ia ka dorbar shnong ha ka 23 tarik Rymphang", la ong u Bah Synrem bad u la bynrap ba ka shnong bad ki paidbah jongka, kim lah ban shu pynglong langknia tang namar kine ki ar ngut ki briew.
Ki paidbah ki la kyrpad ia ka KHADC ban nym pynlong langknia politik ia ka jingbit jingbiang jong ki paidbah ka shnong.
Shillong,18 Rymphang:Ka jaka ba la buh ia ki mawbynna ka la kylla long ka jaka theh niut naduh ki snem ba la dep, hynrei ki bor pyniaid ki leh kum bym iohi.
Ki Mawbynna ki dei kawei naki culture ne dustur u hynniewtrep naduh u longshuwa u manshuwa, nga tharai baroh ki paidbad kumjuh ruh ki bor sorkar ki la ju iaid lynti na thain stand Bhoi (pahsyntiew parking lot); ha kaba  bun ki la iohi ba ka jaka ba la buh ia ki mawbynna ka long kaba pynhiar dor ia ka kolshor jong ka jaitbyn riew,namar ha syndah ki mawbynna hi la pynlong jaka theh niut.
Ka jaka marpyrshah jong ka jaka ieng kali Bhoi (pahsyntiew parking lot), ka la kylla long ka jaka leit bar jong ki paidbah la bun bun snem mynta ka ba wanrah ka jingma haka koit ka khiah bad ka pynhiar dor ruh ia ka akor ka burom, khamtam eh ba ki bun ki kali ki ba iaid na kane ka jaka, ha kaba ki longkmie, ki kynthei ki hap ban iaid lyngba.
Ka KHNAM, namarkata ka kyntu ia ki tnat ba dei peit (SMB) ban shim khia bad ban leh kyrkieh ia kaba donkam ha kaba iadei bad kine ki artylli ki jaka.
Shillong,18 Rymphang:U  Francis  Sangma u la mynsaw jur ha ka jingshah bom jem ha ki saw ngut ki runar ha ka shnong Gillagora,kaba hap hapoh jong ka South West Khasi Hills District  hapoh ka jingpeit jong ka Ranikor Police Station, khlem kano kano ka daw.
Haba kren ha u SP News Agency ha Civil Hospital Shillong, mynta ka sngi u la iathuh ba kane ka jingjia ka la jia ha ka14 tarik mynta u bnai ha ka por hynriew baje janmiet bad ia ka jingujor ejahar sha ki pulit jong ka Ranikor police station ki la ai ha ka 15tarik mynta u bnai bad la phah ban sumar ia ka kti ka diang kaba la kdiah ha kane ka jingshah bomklep ha kane ka juh ka sngi ha Ranikor PHC.
Ha kane ka jingujor kaba u la ai sha ki pulit u Francis  u la jer da ka kyrteng bad katkum ki kyrteng kiba la paw ha kane ka ejahar ki long u, Sengran T Sangma, u Tochang M Marak , u Tengku M Marak bad u Swinson T Sangma baroh ki dei na ka shnong Gillagora.
Na ka liang jong u Francis u la ong ba u dap da ka jingsngew lyngoh ba watla ia ka jingujor sha ki pulit la dep ban ai naduh ka 15 tarik hynrei na ka liang jong ki pulit haduh mynta kim pat  kem wat tang uwei ruh na pdeng kitei ki riew runar watla u la dep ban ai ia ka kyrteng ka jong ki.
La iathuh ba ha katei ka sngi lymda ki  shipai BSF ki lap kitei ki riew sniew kila thmu ban pyniap syndon ia u la kynnoh u Francis, ha kane ka jingshah bom klep ka jong u ka tyrpeng na ka kti ka kdiang kala kdiah bad ka lbong jong ka kjat ka mon ka la mynsaw.
La iathuh ba la sumar ia u ha Ranikor PHC hynrei na ka daw ba kim lah ha katei ka jaka sumar jong ka sorkar la phah noh ia u sha Civil Hospital Shillong.
(SP News).
Shillong,18 Rymphang:Ia ka phlim Hindi ka “Har pal"  kaba ak da u Shiney Ahuja bad ka Preity Zinta kaba la ring ha Shillong la dep nadong shadong hynrei na ka liang u trai ne producer  um shym la treh ban pynlait paidbah namar ba u tieng na ki katto katne ki jingeh.
Haba kren mynta ka sngi, ha nongbah Shil long, u Director kane ka phlim u Jahnua Barua u la ong ba la don katto katne ki jingeh bad na ka liang u producer um pat kwah ban pynlait paidbah ia kane ka phlim.
“U producer u don ka jingtieng na ki katto katne ki jingeh ban pynlait ia kane ka phlim wat la dep lut nadong shadong", la ong u Barua.
Ia kane ka phlim la dei ban pynlait paidbah ha u snem 2009 hynrei ha dien kane, u actor ba ak ha kane ka phlim u Shiney Ahuja u la shah kynnoh jrong kti noh ia la kajong ka nongtrei iing bad na kata ka daw, ka jingthmu ban pynlait paidbah ia kane ka phlim ka la sahkut noh.
“Ngam shym la ioh iakynduh ia u producer bad na ka liang jong nga, nga la leh ia ka kamram" u la ong u Barua.
Ka phlim ‘Har Pal’ ka la don ruh ka  la ruh ka jingeh namar ba ka Preity ka la pynpaw ia ka jingbym sngew tynnad ia u producer.
Ka ‘Har Pal’ ka dei ka phlim jingieit hapdeng ki ar ngut ki marjan u Shiney bad ka Preity.
Ka Eesha Koppikkar ka long kum ka paralok ka Preity ha kane ka phlim.
Shillong,18 Rymphang:U Myntri ka  tnad pynroi Nongkyndong u bah Tynsong u la ong ba ka Sustainable Rural Housing Technologies (SRHT) ka la wan ha ka por ba biang eh ha kane ka jylla  namar ba ka jylla Meghalaya ka donkam ban pynbha ia ka ioh ka kot ka jingim jong ki briew ha kane ka jaka rilum khamtam ha ki jaka nongkyndong.
Haba kren mynta ka sngi ha ka Workshop  halor ka phang ka buit shna iing kaba paka ha jaka nongkyndong ba long mynta ka sngi ha Shillong ha State Convention Centre, u la ong ba kane pro kram ka donkam ban shim ban peit ia ki jinglong jingman jong ki jaka ha kane ka thain haba shna dur ia ka rukom shna iing ha nongkyndong.
U la ong ruh ba kane ka prokram ka donkam ban kytiew ia ka ioh ka kot khamtam ha ki jaka nong kyndong.
Katba u Joint Secretary ka tnad pynroi nongkyndong jong ka ri u R Sadhanandan, u la ong ba ka skhim Indira Awaas Yojana ka thmu na ka bynta ban shna iing ia ki nongkyndong kiba duk.
Halor kane u la kyntu ia ka tnad ka sorkar jylla ba kan wad ia ki buid kiba kham bha ha ka rukom shna iing ha ki jaka nongkyndong khnang ban ia ryngkat bad ki nong sor.
Kiwei pat kiba kren ha kane ka jingialang ki long ka Sashi Sudhir ka Programme Analyst ka United Nations Development Programme  bad ka  Gayatri Ratnam na ka Housing and Urban Development Corporation Limited (HUDCO).
La donlang ruh u K N Kumar u  Principal Secretary ka C&RD, u Dr.
B D R Tiwari u Additional Secretary ka (C&RD), ki Block Development Officers, ki Project Directors  bad kiwei kiwei de na ki block bad ki district.
Shillong,18 Rymphang:Ka jingkhie ka jingpang khie shoh sniang lane ka Swine Flu ha Delhi ka la pynlong ia ka tnad ka koit ka Khiah ban peitngor bha ban khanglad ba kane ka jingpang kan nym pur ha kane ka jylla.
Kane ka jingpang ka dei ka jingpang ba la wanrah da ka lyer ia u khniang jingpang ba tip kum u H1N1.
Haba iakren bad u Dr R Budnah ba dei peit ia ka Integrated Diseases Surveillance Programme (IDSP), u la ong ba haduh mynta ym pat lap ba don ia kane ka jingpang Swine Flu, hynrei na ka liang ka tnad ka koit ka khiah ka la shimkhia ban  iada ia kane ka jait jingpang.
U la ong ban iada na kane ka jingpang kaba kongsan eh ka long ban nym tur than sha jan kito ki briew kiba ioh ia kane ka jingpang.
“Hap ieng lai phut ka jingjngai na ki briew kiba don ia katei ka jingpang", la ong u Dr Budnah haba iakren mynta ka sngi Balang.
Kawei pat ka lad ban iada ia kane ka jingpang ka long ba ki briew kidei ban kah ia ka khmut ka shyntur haba synriah, jyrhoh bad kidei ban lehkhuid.
Katkum ka jingiathuh jong u Dr Budnah ki dak ki shin jong kane ka jingpang ki long ka jingpang shitmet, baiong khlieh, ktha khlieh bad ka jing bym kwah bam kwah dih.
Kane ka jingpang ka trei bha lada ym sumar ha ka por ba biang bad ka lah ruh ban ialam sha ka jingma ia ka jingim.
Kane ka jingpang ka kham trei jur bha ia kito ki briew kiba la kham noh ka rta, ki longkmie kiba armet bad ia ki khyllung.
Kane ka jingpang, ka la pyniap ia  663ngut ki briew, ha ki bynta bapher jong ka Ri, ha kaba ki la don 10,000ngut kiba ioh ia katei ka jingpang ha kine ki sngi.
Mynta ka sngi, la iathuh ba katei ka jingpang, ka la saphred sha dong mihngi ruh, ha kaba ki don kiba ioh pang ha Nagaland ruh.
Tang ha ki ar sngi ba ladep, ki don 39ngut kiba iap na katei ka jingpang, ong ka khubor.
Ka sorkar India, ka shim, ba ki don 10,025 ngut kiba la ioh ia katei ka jingpang,  H1N1 mynta u snem, kaba dei kaba jubor tam, na kiwei pat ki snem ba ladep.
Shillong,18 Rymphang:Dang ha kine ki khyndiat sngi, ka la don ka jingjia ba kawei ka ATM ha Madanrting ka la shah rat bad shah tuh lut ki pisa kiba don hapoh jong kaba kaba la kot haduh T.
15 lak tyngka.
Katei ka jingjia ka la pynshaiong wat ia ki pulit ruh, ha kaba don na ki pulit ki la iathuh ba katei ka kam ka dei kaba leh da ki briew kiba la tbit bha, namar ba ki pisa hapoh ATM ki dei kiba tang shu bakla ka rukom leh ki lah ban ing bad duh ei lut, hynrei ki la suba pat ba ki nongtuh kiba leh ia katei ka kam ki dei kiba tbit bha, naba ki tip ha kano ka rukom ban leh ba ki pisa kin ym duh ei.
Mynta pat ka la don sa kawei ka jingjia kaba la jia ha Jowai, ha kaba kawei ka ATM mashin jong ka SBI kaba don ha Ladthalaboh, Jowai kaba don hajan Petrol Pump ka la shah rong tuh  ha ka por shiteng synnia jong ka miet sngi hat majai.
La antad ba ka pisa kaba don hapoh katei ka ATM ka kot sha ka T.
9 lak tyngka, bad la suba jur hangne ruh ba la leh da ki briew kiba la tbit bad shemphang namar ba da katei ka juh ka rukom tuh la leh ha ki saw tylli ki jaka dang ha kine ki khyndiat sngi.
La suba ba ki runar ki kit beit ia katei ka mashin da ka kali.
La iathuh ba ia katei ka mashin la law na trai ia ki tiar ba la pyndait bad hadien kumba la leh ha ki lai tylli ki jaka ha Lad Rymbai, Madanrting bad ha Bongaigaon Assam.
Katkum ka jingiathuh ki lad khubor la ong ba ka jingkhia katei ka mashin ka long kumba 2 ton eiei.
Shillong,19 Rymphang:Ka Khasi Students Union (KSU) ba peit ia ka pule puthi ka la dawa na  ka tnad bording Megha laya Energy Corporation Limited (MeECL) kam dei ban pynlip bording ha kane ka jylla khamtam ha kine ki por ba long eksam ki khynnah namar kan ktah ia ka pule puthi jong ki.
U Secretary ka KSU ba peit ia ka pule puthi u bah Donald V Thabah mynta ka sngi u la iakynduh ia Director ka MeECL (Distribution) u bah  C Kharkrang ban dawa na kane ka tnad bording ba kam dei ban pynlip ding  ha kine ki por ba long eksam ki khynnah.
“Ngi la dawa ba ka MeECL kan pyntikna ba kan nym don kano kano ka jingthut bording ha kine ki por ba ki khynnah ki pynkhreh ban ialeh ia ka eksam SSLC bad HSSLC ka MBOSE", la ong u bah Thabah.
U bah Thabah u la ong ba ka seng ka la dawa ia kane namar ba mynshemsnem ha kine kipor ba long eksam ki khynnah ka don jingthut kaba khah khah ha ka bording bad kane ka la ktah shibun ia ki khynnah kiba pynkhreh na ka bynta ki eksam bapher bapher jong ki.
U President ka KSU u bah Thabah u la ong ba watla mynta u snem kam pat don kano kano ka jingthut ha ka bording hynrei kane ka jingdawa ka long tang ban pyntikna ba kan nym don kano kano ka jingpynlip ding ha kane ka por eksam.
Katkum ka jingong u bah Thabah, na ka liang u Director u la pyntikna ba kan nym don kano kano ka jingpynlip bording mynta u snem.
Ha kajuh ka pot ka KSU ka la kitbok ia baroh ki khynnah ki ban ialeh ia ka eksam bapher bapher ha kane ka jylla.
Shillong,18 Rymphang:Ki  Daju ha Iewduh kiba don hapoh ka ka Association kaba la tip kum ka ‘Ki nongkitnong Khasi Association’ mynta ka sng ki la leit ban ia kynduh ia u CEM ka KHADC u bah Adelbert Nongrum ban ia kren halor ka kam phong sopti hima ki Daju ha Iewduh, ban pan por na CEM ban ailad shuwa ba kin shong pyrkhat para ma ki.
Tang mar ia mih na kamra treikam u CEM, haba ia kren bad ki nong thohkhubor ki Daju Iew duh ki la ong ba ka jingleit ia kynduh jong ki ia u CEM ka la  long lehnohei naba um shym la sngap ia ka jingkyrpad bad ka jingpan por jong ki, ba ka district council bad ka Hima Mylliem kin pynsangeh noh shuwa ia ka jingthmu ban bat ia ki daju kiba kitnong khlem uniform, hynrei ki la ong ba la pynbor beit ia ki ba kin phong ia katei ka riam hima bad lada kim phong u CEM u la byrngem  ba kin leh da ka ain katkum ka bor ba ki don.
“Ngi la kyrpad rit ha khmat u CEM, ba kin ailad shuwa haduh ka sngi nyngkong ba ngin ioh ia pyrkhat, hynrei ki ong ym long te ym long" ong u bah Konstantin Lyngdoh President katei ka Association ki nongkit nong.
Ha kaba iadei pat bad ka jingpynkhreh ka hima Mylliem bad ka District Council ban bat ia ki daju ki bym phong ia kitei ki sopti, naduh la shai ka sngi, kaba ki la thmu naduh mynta hynrei ka la pulom noh, u bah Konstantin u la ong “Lada shah teh uwei na ngi , ngin hiar lut baroh khoit, bad lada jia eiei ia ngi, baroh 500 ngut tam ngin wan ialam bad lok bad khun bad kti bad ngin phah bsa ha u CEM".
Haba la kylli pat na kaei ka daw, ba ki pyrshah ban phong Uniform u Assistant General Secretary katei ka Association u bah B.
Jyrwa u la ong ba ki kmie ki kpa jong ki naduh dang rit ki la sneng ia ki ba ki dei ban minot bad leit skul ioh ki poi sha ka kam kit Daju, bad ka kam kit daju u la ong ba ka dei ka kam kaba ka imlang sahlang ka khein poh, “Nalor ba ka dei ka kam kaba ki briew ki shim ba ka dei ka kam poh, balei ngin hap ban ithuh pat ialade ba ngi dei kita ki Daju kiba trei ia ka kam poh" ong u bah Jyrwa uba la pynpaw ruh ba lada ka KHADc ne Hima Mylliem ki ai ia ki tang ka Identity Card lane u Batch ba don kyrteng ba kin sieh ha ka jain phong jong ki , ki pdiang ia kata bad kin ym sngew pher, hynrei ban phong Uniform pat ki la ong ba ki don ka jingsngewktah ha ka mynsiem jong ki kaba ki la ong ba ki briew kin khein ia ki kum ki briew kiba poh.
Shuh shuh ki la ong ba ka kam Daju ha Iewduh ka dei ka kam ba ki para doh para snam ki phai khmat lada jia ba ki duh kam shawei sha-ar, ki la ai nuksa ba ki nongniah kali kamai haba ki duh ka kali jong ki tang ban ioh bsa khun ki hap ban wan kit daju ha iewduh, ha kine ki sngi lei ki la ong ba wan sa ka jingshah khang tih dewiong, ki nongbylla dewiong ki la tuid sha iewduh, nalor ki samla khlem kam khlem jam ne kiba pud noh ka kam jong ki , u bah Jyrwa u la ong ba ki don bun bah ruh ki khynnah pule kiba wan na ka longing kaba duk kiba wan ban kit shiphang ar phang tang ban ioh kyrshan bai kot, bai bam ne kiwei pat ki jingdonkam ialade hynrei haba la dei ka por long skul pat ki leit noh sha ki jingpule jong ki, u la ong ba don kiba wna mynstep shiphang, don pat kiba wan janmiet shiphang ar phang, “Hato hap ban rejistar , hap ban phong Uniform kiba kum kita? “ ong  biang utei u Asst.
Secretary ki Daju Iewduh.
Haba la kylli pat hato baroh ki Daju kin ym phong Uniform ne kumno kumba leh ma ki, namarba kumba ka long mynta ki la don bun ngut ki Daju kiba leit shim uniform na ophis ka hima Mylliem, “Ngi la ia kren ia ki, hynrei watla ki la dep thied, ki la ong ba kin ym phong bad kin khein duh ei beit ia kato ka T.
500 tyngka ba ki la dep siew, bad kin ieng lang ban pyrshah ia katei ka jingphah phong Uniform jubor ia ngi" iathuh u bah B.
Jyrwa.
Ha kaba ia dei bad ka jingpynkhreh ka hima Mylliem ban bat ia ki Daju ki bym phong uniform naduh lashai ka sngi, ki Daju Iewduh ki la byrngem ban kit jingkit beit khlem Uniform bad  lada jia ba shah bat uwei baroh khoit kin leit sha thanad syiem, bad kin sa pynbna da ka jingsangeh kitnong jong baroh ki Daju Iewduh, khlem pynthut ia ki paidbah nongiew lane ia ka iaid ka ieng u paidbah, bad ha katei ka jingsangeh trei ki la ong ba baroh khoit ki Daju Iewduh kin ym kit mar, bad ki la ong ruh ba kin ym pdiang da lei lei ruh ia ka jingthmu pynphong Uniform ia ki, namar ki la kynnoh ba ka dei ka kam kaba shu leh jubor da ka district council bad hima Mylliem, khlem da ia syllok lang ia ki kumba la pynbna u bah Ardent M Basaiawmoit uba la ki ia thuh ba u bah Ardent u la ong ba shuwa ban pyntreikam ia ka rai phong Uniform un lum jingialang ia ki Daju katba mynta pat ki la ong bay m don ba pyntip, ym don ba lum jingialang hynrei la pynbna beit ba kin leit shim Uniform noh bad la shu pynbor beit ia ki ban phong Uniform.
Haba kren sha ki nongthohkhubor, kitei ki Daju Iewduh ba kynthup ia u bah B.
Jyrwa, bah Konstantin Lyngdoh kiba dei ki nongkitkam bad uwei na ki dkhot u bah Kosing Kharkongor ki la iathuh ba ha ki por tlang mynta ki Daju ha Iewduh ki kham duna bad ki don kumba 500 ngut tam hynrei da la dei ka por lyiur ki don haduh  ar hajar ne lai hajar ngut.
Shillong, 8 Jylliew:Lashai ka sngi ka 9 tarik u jylliew kiba bun na ki  kyrtong ki ban ia khun ha ka elekshon shiteng samoi na Chokpot Kon stitwensi kin thep kyrteng, katba kin don ruh ki ban thep kyrteng ha ka 10 tarik u jylliew ka sngi kut jong ka jingthep kyrteng, na bynta ka elekshon ka ban long ha ka 27 tarik u jylliew.
Kiba la thikna ban thep kyrteng lashai ka sngi ki long ka Bluebell R Sangma na ka seng Congress, ka Bluebell ka dei ka lok jong u nongmih khmat barim ka Chokpot u Mason Singh Sangma, ka dei ruh  na ka seng NCP; hynrei kaba la leit ban pyniasoh Congress noh.
Ka lok jong u Clifford Marak, MLA ka Chokpot uba la khlad noh  dang shen, ka Kalpana Sangma  la ong ba ka dei sa kawei pat ka kyrtong ka ba la pynthikna ialade ban iakhun ha katei ka elekshon na ka seng GNC bad mynta ka la bat ruh kum ka Acting President jong katei ka seng.
Ha katei ka elekshon la iathuh ba ka seng NCP ka lah ban ym pyniakhun kyrtong shuh.
Ki  tyllong khubor kiba thikna ki la iathuh ba ka seng NPP ka lah ban ym pat thep kyrteng lashai ka sngi, hynrei kan thep khadduh ha ka 10 tarik u jylliew namarba ka don hapdeng ka jingartatien iano ban thep kyrteng ha katei ka  elekshon.
Ki la don kiba ong ba katei ka seng kan pyniakhun da u Philipole Marak, hynrei la ong ba ka NPP kam kwah ban pynlehnohei ia katei ka Constituency, ha kane ka kynti mynta bad ka kwah ban pyniakhun da u briew uba thikna ban jop.
Ki tyllong khubor ki la ong ba katei ka seng ka lah ban pyniakhun da u Conrad Sangma namar ba ka don ka jingtieng ioh ba na katei ka konstitwensi ruh kan rah biang ka seng Congress.
Ki lad khubor ki la iathuh ruh ba ka lyer elekshon ha Chokpot kam shym la beh sngewlem tang sha ka lok jong u Clifford, hynrei ka Congress ruh ka shongshit bha,   bad la ong ba dei na kata ka daw ka NPP ka dang peit siar bha bad ka kwah ban pyniakhun da u Conrad Sangma ban ym ailad ia ka Congress.
Shillong, 8 Jylliew:U Lat ka jylla Meg halaya u V Shanmu ganathan u la plie ia ka iew die kot ka ‘Shillong Book Fair’ kaban neh bun sngi.
Haba kren ha ka jingplie, u Lat ka jylla u la ong ba ki kot ki ialam ia ka jingim ha ka lynti kaba dei ia u briew.
Ia kane ka iew die kot la pynlong da ka National Book Trust, India ryngkat ka jingiatreilang bad ka Directorate ka Arts bad Culture, ka district administration bad ka St Edmund’s College.
"Ka jingpule ia ki kot ka ialam ia phi ha ka lynti kaba beit bad kaba dei jong ka jingim", la ong u Lat.
“Ka jingkyntiew ia ki kot bad ban pynbiang ia ka jingpule ka dei ka jingthmu jong kane ka iew die kot", u la ong.
U la ong bang, “Bun bah ki briew kiba ngim iohi ia ki hynrei haba ngi sdang ban pule ngi tip ia ka jinglong jingim jongki, ngi sngewthuh ia kiei kiei kiba bha".
U Shanmuganathan u la iap biej ia ki jingrwai bad ki jingshad tynrai bad hadien ba la wai, u la ai sngewbha da ki kot ia kine ki nongshad bad ki nong rwai.
Ha kane ka iew die kot palat 40 ngut ki nongthoh kot bad ki nongdie ki la wan ban iashim bynta.
Ha kane ka jingialang, la ioh ruh ia ka jingkren na u chairman ka NBT, India u B Sharma  bad ruh na Assistant Director ka NBT ka  Kanchan Wanchoo Sharma.
La don lang ruh u Deputy Commissioner ka East Khasi Hills District u Sanjay Goyal, ka Director ka Arts bad Culture Kong Matsiewdor W Nongbri bad u Principal ka St Edmund’s College u Dr Sylvanus Lamare.
Shillong,8 Jylliew:Kawei ka khynnah kaba la tip kyrteng kum ka Cicilia Pariong, 14 snem karta kaba dang pule klas IX ha St.
Joseph HSS Nongkasen ha ka shnong Mawroh Mawiang, West Khasi Hills ka la jah rngai na la ing naduh ka miet 2 tarik u jylliew.
Katkum ka jingiathuh kiba ha ing la ong ba katei ka khynnah ka la jah na la iig ha ka por 8 baje mynmiet bad ha katei ka por ka dang shong khreh kot ha ing ka hynmen jong ka kaba jngai tang kumba 30 mitar eiei na ingsah jong ka.
Katei ka khynnah ka la mih  ban leit shabar ha ka por 8 baje mynmiet, hynrei ka la jah khlem wan phai  ing shuh.
Dei ha ka por 9:30 mynmiet ba ki bahaing ki la kyndit thred haba kam wan phai ing shuh  bad ha katei ka por ki la sdang ban wad ia ka.
Ha katei ka jingjia la suba jur ba katei ka khynnah ka la shah rahbor namar ba hakhmat katei ka ing ka don ka surok bah bad la iohi ba ka ieng kawei ka kali Dumper bad la suba jur ba katei ka khynnah ka la shah rahbor ha ki briew kiba don hapoh katei ka kali.
Katkum ka jingiathuh jong ki ba ha iing la ong ba katei ka khynnah ka dei kaba don akor bad kaba don burom bad kam ju thok ne shukor ia ki kmie ki kpa jong ka, bad kim kiba ha iing kim ngeit ba ka la phet hi, hynrei ki la suba jur ba ka dei ka kam rahbor.
Ha ka por ba katei ka khynnah ka jah na la ing ka phong da ka sopti jersey rong jyrngam ba thoh ruh ia ka kyrteng ka St.
Joseph HSS School, ka skirt bad ka slipar.
La kyrpad ia kiba iohi ia kane ka khynnah ba kin pyntip sha u nombar 9856616530, 9856501175, 985669740, 8014079965.
Kham hadien u nongthohkhubor na Shillong u la pyrshang ban wad jingtip na u kpa jong katei ka khynnah,  u la iathuh ba katei ka khynnah ka la phone ia u bad u la ong ba u la khroh la kjor ia  kaba kan wan phai noh sha ing.
Katkum ka jingiathuh u kpa la sngewthuh ba   ka la leit bud ia u baieid jong ka.
Shillong, 7 Jylliew:“Nga dei U Lat jong ki paidbah" ong U Lat thymmai ka Jylla, U V Shanmunathan, haba ia kynduh ha ka sngi thoh dieng bad ki riew shem phang, kiba wan na ki liang bapher bapher, kiba kynthup naduh ki nongia lam niam, ki nongtrei kam shakri ia ki shem lanot, ki nongpyniaid ia ki skul, ki kolej bad kiwei.
Na ka liang jong ki nongthoh khubor, la shim bynta da U bah RM Sha bong, President jong ka Meghalaya Editors & Publishers Association (MEPA) bad ha ka jing iakren ai khublei bad U Lat, une u nongialam ka MEPA, ula ong “Nga sngewnguh eh, ba phi dei U Lat ba nyngkong ban lum ia ki riew shemphang bad ki riewniam bapher ban iakren shaphang ka jinglong jingman jong ka Jylla, ha kaba wat ka sorkar kaba la jied da u paidbah ruh, kam ju khot, ia kaba kum kane ka jingiakynduh lang ban iakren ia ki riew shemphang halor ka roi ka par bad ka imlang sahlang".
U Lat, ula ong shuh shuh “Ki kotkhubor, ki long kiba donkam shibun , ha ka imlang sahlang".
Na shibun ki riew shemphang, kiba la ia kren kylluid mynsiem bad U Lat, uba la leit sha man la ki jaka shong jongki, kiba don kumba 54ngut tam, ki  pynpaw ba ka Meghalaya, ka dei ka Jylla, kaba shongsuk shongsain, ka Jylla kaba don ka jing ia burom hapdeng ka jingiapher  jaitbynriew, kaba don ha kane ka Jylla.
Kiwei kiba don ban ia shongkai bad ia pyn ithuh ialade bad U Lat ki long U bah RG Lyngdoh, Vice Chancellor jong ka Martin Luther University, U Manas Choudhury MLA barim, U bah Toki Blah, U Phadri jong ka All Saints Cathedral Church of North India, U Rangbah Rev Presley B Lyngdoh, U bah Rana Kharkongngor, uwei na ki nongrwai ba khraw jong ka jaitbynriew; ki nongialam jong ka Seng Khasi, ka Ramakrishna Mission bad sa shibun kiwei de ki rangbah bad ki longkmie ruh kumjuh.
Kaba sngewtynnad na katei ka jingiakren, ka long ba U Lat, u da ong ia ki “Sngewbha sa wan mih tyngkhat" bad ula iakren ruh bad U Phadri jong ka All Saints Cathedral, ba u kwah ban leit sha ka jingiaseng jongki, ha kaba U Phadri, u ai jingmut ba ka sngi kaba biang eh, ba un leit kan dei ha ka por rakhe Khristmas.
Shillong, 8 Jylliew:U Chairman ka ARPA u Bah Metbah Lyngdoh u la ther ia u CEM ka KHADC u Bah Pynshngain N Siem uba la pyniashrut ia ka ARPA bad ka SKRS halor ka VAB ka KHADC.
U Bah Lyngdoh u la kren ia kane halor ka jingkren jong u CEM ha ki katto katne ki lad pathai khubor uba la buh jing kylli, la u Lat ka jylla un sngap ia ka ARPA ne ia ka SKRS".
Ka SKRS ka la kyrshan ban pas ia ka VAB ba thymmai ba la pas da ka PDF katba ka ARPA ka dawa ba dei ban bsuh biang ia ki kyndon ba la weng.
‘Ngam sngewthuh shuh kaei kaba u CEM u kren halor kane.
Kane ka kdew shai ba u thmu ban pyniashrut hapdeng ka ARPA bad ka SKRS" la ong u Bah Lyngdoh.
U chairman ka ARPA u la ong ba ka SKRS ka la don ka rynsan ban shakri ia ki paidbah bad kim lah ban don hapoh jongno jongno ne shah synshar ha ki seng sain pyrthei kiba don ha ka Council.
“Ka jingkren jong u CEM ka dei ka jingkren bym pat ih jingmut.
Ka dei ka jingpyrshang ban ialam bakla ia ki paidbah" u la  ong.
U Bah Lyngdoh u la ong ka nongrim jong ka ARPA ka long kaba shai ba ki kwah ban bsuh biang ia ki ar tylli ki kyndon ka VAB.
Shillong, 8 Jylliew:Kumba 500 ngut ki trai ki kali kamai (Local Taxi), ki la wan sha ka jingialang ba la khot da ka East Khasi Hills Local Taxi Welfare Association kaba la long mynta ka sngi ha Indoor Stadium, Mawlai Datbaki, ban ia shong pyrkhat halor ka jingpan jubab ka sorkar na ki trai Taksi balei ba kim kamai kali ha ka 27 tarik u jymmang, 2015 ka sngi ba khot Pakhang shnong ka HNLC.
Hadien ba la wai katei ka jingialang ki trai Taksi, haba u nong thohkhubor u wad jingtip ki lad khubor ki la iathuh ba ki la shim ia ka rai ba kin leit da kawei ka sur sha ka sorkar bad kin leit ban ai da  kajuh ka jubab, balei ba kim mih surok ha katei ka 27 tarik u jymmang.
Shuh shuh ka lad khubor ka la ong ba haduh mynta ym pat tip ka jubab kaba kumno ki trai taksi kin leit ban ai sha ka ophis u Regional Transport Authority, tangba la thikna ba ka jubab ba kin ai ka dei beit kajuh ka jubab ha kawei ka sur.
Lah ban kdew ba khyndiat snem mynshuwa ki don palat 5000 tylli ki Taxi kiba kamai ha East Khasi Hills bad ka jingtip ba la ioh lum ka la iathuh ba mynta ki la  kot sha ka 6000 tam ne duna.
Tang mar ia ioh shithi na ka sorkar kaba la pan jubab na ki trai kali, la iathuh ba ki trai kali ki la leit ban ai la ki jong ki jong ki jubab jong ki , hynrei la ong ba kiba bun ki leit ban jubab ba ki la sei kali ha surok hynrei ym don passenger ha katei ka sngi.
La ong ruh ba kiba bun ki leit ban phah ia ka jubab jong ki sha u Commissioner ka Transport ha ka ophis kaba don ha Sawlad, hynrei la ong ba ha ka 10 tarik u jylliew ki trai kali kin leit ban phah ia ka jubab jong ki lyngba ka seng EKHLTWA sha ka ophis u DTO Cum Secretary Regional Transport Authority.
Katba na ka liang ka Shillong Region Taxi’s  Owner’s and Driver Association lyngba ka kyrwoh na u President bah R.
Jana bad u General Secretary bah James S Malngiang ka la  kyntu ia baroh ki trai Taxi kiba don hapoh katei ka seng bad kumjuh ruh kiba don shabar jong ka ba ki dei ban leit ai la ki jong ki jong ki jubab jong ki da ka jingthoh sha ka ophis u Commissioner of Transport ka sorkar jylla kaba don ha Sawlad bad ban ai kopi sha u District Transport Officer cum Secretary Regional Transport Authority bad ban buh kopi ruh halade.
Ka kyrwoh na kitei ki nongialam katei ka seng ki la ong ba mynta ka sngi ka 8 tarik u jylliew ki la wan ia kynduh ia u DTO ban ia phylliew jingmut halor katei ka jingshah pan jubab ba kim mih surok ha ka 27 tarik u jymmang.
Shillong, 8 Jylliew:Hadien ba la dep ban thalain hapoh ing dorbar ka KHADC ha ka 30 tarik u jymmang, 2015 ha kaba ia dei bad ka jingpass ka KHADC ia ka Village Administration Bill, 2015 kaba la dep ban pynkylla bad pynbeit kumba la bthah da ka sorkar jylla, u bah Chief Executive Member barim ka KHADC u bah Ardent M Basaiawmoit u la thalain biang ia ki MDC ka PDF da kaba kob ia tai nia bad ki ha ki kon stitwensi bapher bapher jong ki.
Lah ban kdew ba u bah Ardent u la pyrshah jur ia ka jingpynkylla ka KHADC  da kaba weng noh ia ar tylli ki kyndon jogn katei ka VAB, kata ka sub section 8 bad 16 jong ka section 5, ha ka jingiakynduh dang shen bad ki nongthohhkubor u bah Ardent u la kob ia ki MDC ka PDF ban ia tai nia ia ka VAB barim ka bym pat pynkylla bad kumjuh ruh kaba thymmai kaba la dep pynkylla.
U nongthohkhubor u la pyrshang ban wad jingtip na ki MDC ka PDF hato ki nud mo ban ia tainia bad u bah Ardent halor katei ka Bill, kiba bun na ki ki la jubab ba ka ing dorbar ka dei ka jaka iatai jong ki ym ha madan madiah.
Haba la kylli kumno ki sngew ba u bah Ardent u la ong ba ha ing dorbar ki la rem ban iatai hynrei la shu pass jubor ia ka bill da ka jingbun paid, kiba bun ki MDC kim kwah ban phai biang sha katei ka mat ban ia kren, bad ki leh bym ioh sngew   bad ki la jubab ba ki kam baroh ba iadei bad ka VAB ki la iaid beit iaid ryntih kim kwah shu ban pynmih kynrum kynram.
Jowai, 8 Jylliew:Ki samla pule ka Kiang Nangbah Government College ha Jowai, mynta ka sngi ki la pyn long syndon da ka jing iakhih na ka daw ba ka sorkar jylla khamtam eh ka tnad Higher Technical Education jong ka sorkar kam shym la pathiaw satia ia ki shi khrum ki jing dawa na ka bynta ban pynbha pynmiat bad ban kyntiew kyrdan shuh shuh ia katei ka college.
Ki samla pule hapoh ka lama jong ka KNGCSU ki la khang tala ia baroh ki karma class na ka bynta ban pynrem jur ia ka sorkar kaba la ieh khuswet ia katei ka skul bah jong ka NEHU ha West Jaintia Hills District.
Ka KNGCSU ka la buh ia ki jingdawa ha khmat ka sorkar kiba kynthup ia ka jingdawa ban shna lane tei ia ki kamram class ban iarap ia ki samla pule ban lait na ka jingkhapngiah, ka jingplie ia ka Hostel Kynthei, ka jingmoramot ia ka Hostel Shynrang nalor kiwei kiwei.
Dei halor ka jingbym patiaw bad sngap mynthi ka sorkar ba ka Student’s Union ka la pynlong syndon da ka jingiakhih.
Hadien kumba hynriew kynta ka jingiakhih, u Additional Deputy Commissioner, WJH, u ma CS Laloo u la wan ban iakren bad ki nongialam ki samla Pule Kiang Nangbah bad hadien ka jingiakren bad utei u heh District, ka KNGCSU ka la rai ban weng noh shwa shipor ia ki jingiakhih jong ki.
“Ngi la weng shipor bad ngin sa ia khih biang lada ka sorkar kam shym la pathiaw lane ka shukor ia ngi", la ong u samla Jersom Shylla.
Shillong, 8 Jylliew:Ka sorkar jylla ka la iakynduh jingeh shuh shuh mynta hadien ba ka sorkar pdeng ka la kyntait ban pynphai biang ia ka pisa ba la shim noh haduh T.
17 klur na ka skhim Greater Shillong Water Supply Scheme (GSWSS) Phase III.
Ka thymmei khubor sorkar, ka la iathuh ha kane ka sngi Nyngkong ba ka sorkar pdeng ka kyntait ban ai biang ia ka pisa wat hadien ba ka sorkar jylla ka la iai kyrpad kyrpon ban pynphai biang na ka bynta kane ka skhim sam um ha sor Shillong.
Ka daw ka long ba ka sorkar pdeng ka la rai ban pynkut noh ia ka jingpyntreikam ia ki projek ka JNNURM.
“Ngi la iasaid ia ka sorkar pdeng ba kan pyrkhat biang ban ai ia ka T.
17 klur hynrei ka sorkar pdeng kam pdiang satia namar ba la rai ban pynkut noh ia ki projek na kane ka skhim JNNURM", la ong u heh sorkar jylla.
Kham mynshwa, ka sorkar pdeng ka la shim noh ia ka pisa haduhT.
17 klur hadien ba ka sorkar jylla kam lah ban pynbiang ia ki jingdonkam katkum ki kyndon ba la buh.
"Kawei na ki kyndon ka long ban pynlong ia ka elekshon  municipal.
Ngi la dep pyrshang ban pynlong ia ka elekshon hynrei namar ka jingpyrshah jong ki paidbah, ngim shym la lah", la ong u Symbud Myntri Rangbah ba peit ia ka tnad PHE u Dr.
RC Laloo.
Namar ka jingbym ioh ia kane ka pisa, kane ka projek ka sahteng.
“Kumba ka long mynta, ka jingpyntreikam ia ki skhim, la sangeh lut.
Ka jingpyntreikam kan sdang biang lada ioh pisa", la ong u heh sorkar jylla.
Hynrei ha kawei ka liang, ka sorkar jylla ka la thmu ban pan pisa shuh sa T.
46 klur ban pyniar ia kane ka skhim GSWSS Phase III shaduh New Shillong Township (NST).
"Ngi dang pyrshang ban wad pisa noh da ka ram na ka HUDCO", la ong u heh sorkar jylla.
Lah ban kdew ba ka sorkar jylla ka la thmu ban pyndep ia kane ka projek ha u Lber mynta u snem hynrei namar ka jingbym ioh pisa, ka la sahkut noh tden.
Shillong, 8 Jylliew:U CEM barim ka KHADC u Bah Adelbert Nongrum u la takrain ia u CEM ka KHADC ba mynta u Bah Pynshngaiñ N Syiem da kaba jer kyrteng ia u kum u ‘modified CEM’ namar ba u la ialam ban pas ia ka Village Administration  Bill, 2015 ka KHADC kaba la pynkylla.
"U Bah Syiem u dei u nongshna ia ka VAB haba u long CEM myn shwa hynrei mynta ujuh u briew u la pdiang ia ka VAB ba pynkylla hadien ba la shimti biang kum u CEM.
Namarkata, nga sngew ba kan long kaba biang eh ban ai kyrteng noh ia u kum u ‘modified CEM’ kaban iahap ia u", la ong u Bah  Nongrum  haba kren mynta ka sngi sha ki nongthoh khubor.
U la ong ba ka jingweng noh ia ka sub section 8 bad 16 ka Section 5 na ka VAB ka la weng noh ia ki bniat ba nep kiba thmu ban iad kyrpang ia ki trai jaka.
"Nga lem bad ki saw ngut ki nongkyrshan ban shah thngan ngim pdiang ia ka VAB ba la pynkylla bad ban pynduh ia kine ki kyndon.
Ngi dawa ba dei ban bsuh biang", la ong u CEM barim ka KHADC.
