Shuh shuh hababteng biang ia ka jingiakhun sa ha ka kylla miet na ka liang jong ka Nongkrem kala ialehkai bha hynrei ki rap ap dieng kim shymla lah ban tehlakam bha ha kaba ki rang ialehkai khmat jong ka Kith United kila ioh biang ia shibun tylli ki kabu thep kol bad khlem da pynsep ei ia kitei ki kabu ka Kith kala ioh biang ban thep sa ia 4 tylli ki kol ia kaba la ioh biang ban thep da u Samson Nongrum ha ka minit kaba 58, u Pynbha Marngar haka minit kaba 62 bad 74 bad ruh u Atlanson Kharmaw ha ka minit kaba 75Na ka liang jong ka Nongkrem watla kala ialeh katlah kat iai ban ioh thep kol hynrei kam shymla iohlad satia bad tad haduh ban da kut noh ka jingialehkai kala hap ban mad syndon ia ka nam rem da 7 kol la 0 bad ha katei ka sngi ia ka nam Man of the Match la ioh ban khur da u Samson Nongrum jong ka Kith United u bala ioh ban thep haduh 3 tylli ki kol marwei.
Ka jingiakhun ka ban bud jong katei ka lympung kan long biang sa ha ka 3 tarik mynta u bnai ha kaba ka kynhun ialehkai jong ka MLT FT kan iakynduh pyrshah ia ka kynhun ialehkai jong ka Nongdaju bad katei ka jingialehkai kana sdang hi ha kapor 1:30 noh sngi ha katei kajuh hi ka madan.
Aizawl: Ka jingthep vote, ka iaid beit mynta ka sngi ha Mizoram, ha kaba kiba thep vote, ki poi sha ka 75percent, ong ka khubor ba la ioh lum.
Lah ban pynkynmaw ba ki don 209ngut ki kandidet, na ka bynta 40ngut ki dkhot sha katei ka iing dorbar Jylla.
Ka jingthep vote, ka sdang ha ka por 7baje mynstep bad ka kut ha ka por 6baje janmiet.
Shillong: Ki nonghikai NEHU, ha ka lama jong ka North Eastern Hills University Teachers Association (NEHUTA), ki la kyntait ban ia shim bynta mynta ka sngi, ha ka jingleh burom ia ki samla pule, kiba la pyndep ia ki kyrdan bapher jongki, ha ka jing pyniaid ka NEHU, ha ka Convocation kaba 25 jongka.
Wat la ki nonghikai ki ia khih, hynrei ka prokram jong ka NEHU, ka iaid beit iaid ryntih, kumba ka dei ban long, ha kaba la wan shim bynta da U Tathagata Roy, U Lat ka Jylla bad U Conrad Sangma, u myntri rangbah ka Jylla.
Ha ka jingkren jongu, U Roy, ula kyntu ia ki samla pule, ba kin pyndonkam hok ia la ki jong ki sap jongki, na ka bynta ka roi ka par jong ka imlang sahlang hi baroh kawei.
U Roy, u ong shuh shuh ba ka dong shatei lam mihngi, ka don shibun ki jing kyrkhu sha u khun bynriew bad u la ong shuh shuh “Ngam pat nud ban ong, la ngi la pyndonkam hok ne em ia ki tyllong kiba kane ka thain ka lah sei" ha kaba u ong ba kane ka thain, ka don shibun ki jing kyrkhu ia ka kam shang pyrthei bad ha kiwei kiwei ruh kumjuh.
U Roy, u ong shuh shuh ba ka Goa, ka la kiew shibun ha ka kam shang pyrthei bad haba peit ia kata, ka Meghalaya, ka dang shu pyndonkam dang kumba 5 percent ka kam shang pyrthei, na kaei kaba ka dei ban long bad lada la leh bha ia ka, kan kyntiew shuh kham shajrong ha ka roi ka par bad ka kamai kajih.
Ha ka jingkren U Conrad Sangma, ula ai jingmut ia ki samla, ba ki dei ban long ki nong ai kam, ha ka jaka ba kin long ki nong wad kam bad u ong ba ka jing pynioh kam sorkar, ka dei ka  bynta kaba eh than ia ka sorkar bad kumta ka donkam ia ki khun samla, ba kin shim ia ki lad ki lynti na ka bynta ban kamai kajih bad ban ialam ia ka Jylla shakhmat.
Na ka liang jong ka NEHUTA, ka iakhih na ka daw, ba ka don ka jing pynkhein ha ki rukom pyniaid jong katei ka skul bah bad ba kam don ruh ka jingialang ha kine ki lai snem ba ladep.
Na ki 865 kiba ioh pdiang ia ki degree mytna ka sngi, ki don 147ngut kiba ioh PhD, 38 ki M Phil, 1222 ki Post Graduate bad 7246 ki  degree.
Shillong: Ka Kynhun Iada Wah Umsohlang ha ryngkat ka jingiasnohkti lang bad ka Seng Samla Shnong Kyntonmassar Mawlai Shillong ki la pynkhuid ia ka Wah Umsohlang ha ka 27tarik Naiwieng 2018.
Ha kane ka sngi palat 40 ngut ki la iashim bynta shitrhem ban pynkhuid ia kane ka wah kaba don ha Mawlai Kyntonmassar, kaba la jaboh  haduh katta katta na ka daw ka jingleh hi.
U Secretary ka Kynhun Iada Wah Umsohlang, U Bah Anthony Syiemlieh, u iathuh ba  ha ki snem ba ladep ka jingbun ki dohkha ha katei ka Wah, ka la khring ia ki Rawon kiba na Mawlai bad kumjuh na ki shnong ba marjan bad ka jingbret pathar ia ki plastik sha  rud wah ruh ka la sdang jyllei.
Kumta, ka la pynlong ia ki katto katne kiba iohi ia ka jingma lada ym lah ban tehlakam ia ka jingbret pathar ia ki jaboh.
Ha katei hi ka sngi, la seng ia ka Kynhun Iada Wah Umsohlang bad baroh ki dkhot ki don 78 ngut bad ka jingthmu ka long ban iada ia ki Dohkha bad kham tam iaka jingkhuid jongka Wah Umsohlang.
Mynta u snem 2018 la ioh ban pynkhuid 2 sien bad shisien laioh ban pyllait dohkha daka Kynhun.
U Bah Syiemlieh u la ong ruh ym myntoi ban lehkhuid tang ha ki Sawkynroh bad ha ki phyllaw iing iing, katba ia ki lynti shnong, Nala, ki wahduid pat ki pynlong kum ka jaka bret niut bad kumta u la kyntu ia ki paitbah ba kin kyndit bynriew noh ban nymbret shuh iaki jaboh khamtam ha ki nala bad ki wahduid kiba tuid sha wah Umsohlang namar kane ka Wah ka Ai jingmyntoi ia ki phew hajar ngut ki briew.
Ha kane ka sngi u President ka Seng Samla, U Bah Paul Syiemiong  u lather tyngeh ia ka jinglong ki briew ki ba shong ha jan bad sha jngai na kane ka wah ha kaba ki lashim kabu bad pynjot iaka ne ka tyllong umbam da kaba bret ia ki bilor ki plastic ki hoogis, ki jainjot, ha kaba ym ikop shuh ba ka dei ka Wah, namar la dap tang ki jaboh jabain ki bym ithuh ithaw shuh.
Ka Kynhun Iada Wah Umsohlang ryngkat ka Seng Samla Shnong Kynton Massar ki mana tyngeh, ia ki briew ba ju-mlien ban bret jakhlia haki Nala bad ki Wahduid jongka Mawlai Kynton Massar ba la da lap kin ngat ha ka jingpynshitom katkum ka Ain, ong ka kyrwoh na U Bah  Anthony Syiemlieh, Secretary,.
Shillong:: U Chairman barim ka GNLA uba dei mynta u President jong ka seng Achik Holistic Awakening Movement ( AHAM) u Champion R Sangma u la khot ia ki paid Garo kiba shong basah ha ki bynta bapher jong ka jylla ba kin ia mih ryntih ha ka 5 tarik u nohprah ha ka jingiaid Rally ka ban long ha Shillong ban dawa ia ka jylla lajong ne ka Garo Land.
Ia katei ka jingiaid Rally yn pynlong da ka Garoland State Movement Committee (GSMC).
U Champion u la ong ba katei ka Rally kam dei satia kaba la pynbeit da ka AHAM hynrei ka dei kaba la pynbeit da katei ka komiti hynrei namarba ka dei ka mat kaba dei na ka bynta ka jingmyntoi jong ki Garo u la ong ba ka AHAM kan kyrshan beit la ka dei ba khot kino kino ki seng ruh.
“Ngi long kawei, kajuh ka snam, ngi dei ban ieng ha ka nongrim jong ka jinglong kawei, ngin nang iai kyrshan ia kino kino ki ishu ba wanrah da kino kino ki seng ruh lada ki dei ki ishu kiba dei na ka bynta ka jingbha jong ki paid Garo" ong u Champion ha ka jingthoh kaba la phah sha u Rupang.
Ha katei ka jingiaiaid Rally u Champion u la ong ba ka AHAM kan phah briew 50 ngut na ri Lum Garo nalor ki dkhot kiba la don lypa ha nongbah Shillong.
U la ong ba um pat tip haduh katno ngut ki ban poi sha katei ka Rally namarba kam dei satia kaba la pynbeit da ka AHAM hynrei ka dei ba ka shu leit ban kyrshan lang.
U Champion u la ong ba dei ban ia khih beit ban dawa ia ka jylla Garo Land haduh ba ka sorkar India kan ai ka jingmynjur.
U la ong ba ka dei ka hok ban dawa ha ka synshar paidbah bad ka Riti Synshar ka Ri ka shah ban leh kumta.
“Ngi dei ban ioh la ka jong ka jylla katkum ka State Organization Act 1956, ngi la sdang naduh ki snem 1900 hapoh ka jingialam jong u Sonaram R Sangma, ngi la bteng ruh ha ka por u Purno A Sangma, ngi donbok ruh mynta ba u myntri rangbah ka jylla u dei u khun jong u Purno, ngi ngeit skhem ba u khun un don kajuh ka snam bad kajuh ka mynsiem  iakhun kumba long u kpa" ong u Champion.
Shillong:Mynta ka sngi ka dei ka sien kaba san ia ka High Level Committee ( HLC) ba kan shong jingialang na ka bynta ban pyrkhat ia ka kam kaba ia dei bad ka Them Metor.
Haba kren sha ki nongthohkhubor u Chairman ka HLC uba dei ruh u myntri rangbah ba-ar ka sorkar jylla u bah Prestone Tynsong u la ong ba la bthah ia ka tnad Municipal ba kan pynmhi da ka jingpynbna paidbah ia ki briew kiba sah ha them Metor ba ka komiti ka ai por ia ki 15 sngi ban wan ripod sha ka ophis jong katei ka tnad.
U bah Prestone u la ong ba hadien ba la kut katei ka 15 sngi kata ha ka 10 tarik u nohprah, ka komiti kan shim ia ka rai kaei ka ban leh na ka bynta kito ki briew kiba shong basah ha Them Metor.
U bah Prestone u la ong ba ki briew kiba sah hangtei ki dei ban ai ka jingiatreilang da kaba leit mih sha ophis ka Municipal hynrei lada kim leit mih ka pyni ba ka jingsah jong ki ka long be-aiñ bad yn pyntreikam katkum ki kyndon jong ka aiñ.
U Chairman ka HLC u la ong ba hapoh katei ka 15 sngi lada kiba sah ha Them Metor ki don kano kano ka jingpynsngew sha ka sorkar ki dei ban wannamarba hadien ba la kut ka 15 sngi ka HLC kan shong jingialang biang ban shim ia ka rai naba ka kwah ban pyndep kloi ia katei ka ishu Them Metor.
“Nga bthah ia kito kiba sha ha Them Metor ba kan bha ia ki ban leit  ripod sha ophis ka Municipal hapoh kane ka 15 sngi ryngkat ki kot ki sla kiba biang hynrei lada kim leit ka pyni ba ka ingsah jong ki ka long be-aiñ bad ki dei ban mih noh shisyndon na katei ka jaka, ngi la ai ia ki ka por kaba kylluid ki dei ban shim ia kane ka kabu bad lada kim ia treilang ka mut ba ki la leh bakla" ong u bah Prestone.
Shuh shuh u la ong ba ka Them Metor ka dei beit thik tang ka jaka sah jong kito ki nongtrei , ki nongsar pynkhuid jong ka Municipal hynrei katba nangmih ki por u la ong ba ki la nangbun kiba wan sah.
U la iathuh ba katkum ka jingkheiñ jong ka sorkar ki don 184 ngut ki nongtrei kiba sah hangtei bad 128 ngut ki dei ki nongtrei jong ka tnad Municipal bad 56 ngut pat ki nongtrei jong kiwei pat ki tnad sorkar.
U bah Prestone u la ong ba nangne shakhmat kiwei pat ki tnad sorkar kin hap ban kitkhlieh ia ka jaka shong jaka sah jong kitei ki 56 ngut ki nongtrei jong ki bad ka Municipal kan hap ban kitkhlieh tang ia kitei ki 128 ngut.
Kumba ka long mynta ka sorkar ka don ka jingthmu ban pyndep shuwa ia ka ophis treikam ba pura jong ka Municipal kaba don ha Jail Road ryngkat ka jingpynbit pynbiang ia ka jaka sah kiba la don lypa bad hadien kata kan leh ia kaba donkam na ka bynta ka Them Metor.
U bah Hamlet Dohling myntri ka tnad pynroi sor u la ong ba shen katei ka tnad kan pyndep noh ia ki jingdonkam baroh ban pyllait noh ia ka Them Metor na ka jingsah briew.
U nongkhap shniuh, uba pyndonkam ia ar tylli ki snad ha ka por ba u khap shniuh bad ia katei la iohi ba u khap shniuh bad katba u dang khap ba ka ding ruh ka nang meh ha khlieh jong uba shah khap.
Utei uba khap, um shym la pyni satia ba  ka don kano kano ka jingtieng lane kano kano ka jingma, hynrei ba u khap hi kumba ju long ia u shniuh jong u briew.
Ka rukom khap, ka long ba ka ding ka thang ia u shniuh bad nangta utei pat u briew, u sad pynwan dur da ka snad bad katei ka rukom khap, kam pyn mynsaw satia, ia utei uba shah khap ruh.
Katei ka dei ka rukom khap shniuh, ha kawei ka dukan ha  Hyderabad ha Andhra Pradesh, India.
Ka ding kaba mih ha u shniuh, ka dei kaba shu synreit da u powder bad ynda haba ka ding ka la lip, u nongkhap, u synreit biang da u powder ba kan meh biang ka ding bad hadien kata, u sa sad bha da ka snad ban pyn wandur ia u shniuh khlieh.
Pynbhalang Mawleiñ- Lower Mawpremwww.
saindur.
inHa ka jingïaid lynti ka ba man ka sngi, la nga leit sha iew sha hat ne sha ki wei pat ki jaka ka Ri u Hynñiewtrep.
La shathie, sha thie sha mihngi ne sepngi, ka wei ka jinglap bad iohi ka dei ka jingpynsepei ïa ka spah bad ka por.
Ngi ïa lehkai bad ka por la kum ba ngi dei ki blei ban lah ban bat ïa ka por.
Ngi leh kai bad ka spah namar ngi trei katba mon leh katba mon.
ka por trei kam biang,kata kam pher lait noh lada ym biang ka bainong.
Da ioh bainong ka jinglong ban bam syiem, kamai nongkhrong ka dei ïa ngi.
Ka por ban pynlut ha ka jingsngewbha (kynthei shynrang) ka long sha palat pud.
Kane ka jingbym keiñ kor jongngi ïa ka ba ngi don, ka pynlong ïa ngi ban hiran.
Namar ka spah ka dei ka por bad ka por ka dei ka spah.
Ka jingstad ka wan lada tip kumno ban pyndonkam ïa ka.
Ka jingstad briew bad ka jingstad u Blei hangne ka shai kdar (Isaiah 55:8).
U briew um kot wat ban pyrkhat ïa ka lashai, katba u Blei u tip ïa ka lawei.
Ka jingleh stad ruma ka daw bah halor ka jinghiran kam hiran jam.
Bad ha ka juh ka por ka jingbym tip kumno ban kynshew ban suk ka lashai.
Kane ka article la thoh kumno ban pynsngewthuh pynshai, ban kynshew ban pyndonkam ïa ka spah ban ngi don.
Lane ha ka ktien nongwei ki khot ka Financial literacy.
Ka Financial Literacy ka dei ka jinghikai bad sngewthuh shaphang ki ba bun rukom halor ka phang ka pla tyngka (financial).
Ka ba kynthup kumno ban pynbeit bad pynïaid, ha ka rukom ba dei halor ka ioh ka kot ka ba shimet.
Ka kynthup ruh ka jingnang ban kynshew bad sngewthuh kumno ban  pyndonkam ïa ki jingdonkam ïa lade.
Ka phang ka ba nga kwah ban wanrah ha kane ka por ka dei shaphang ka jingkynshew ïa ka bainong ba ngi trei.
Ka jingkynshew bad bud ryntih kumno ban pyndonkam, ka dei ka jingstad ka ba u Blei u ai kylluid ha ki briew.
Ka Financial Literacy lane ka jingstad ha ka jingpyndonkam ïa ka pisa.
Ngi la im ka pynlut phud ngim nang shuh ban kynshew.
Dei kane ka ba ngi donkam ban saiñdur ïa ka pyrkhat.
Kaei ka financial literacy? Ka OECD (Organization for Economic Co-operation and Development) ka pynbatai ïaka kyntien Financial Literacy:Hangne ngam ong ban khapnap hynrei nga ong ban sian kumno ban pyndonkam ïa ka.
Ka jingnang jong ngi ki paidbah, ki raiot ban pyndonkam ïa ka jingdon jingem jong ngi, ka ai bor ruh ïa ka imlang.
Na ka imlang sha ka ioh ka kot ka Ri.
Ka jingnang jong ngi ka dei ka bor ïa ka jingroi sted ha ka ioh ka kot (economic growth) ka Ri.
Shuh shuh u Prof.
Yutaka Kurihara ha ka jingbatai jong u u thoh kumne:.
Nga sngewdiaw shibun eh haba nga iohi ïa ka jingpynlut ksan ha ki bym don ka nong ba bha.
Ka bang bha ïa ngi ban pynlut phud ha ki jingsngewbha shipor.
Hato ngim don mo ka bor sngewthuh ïa ka mynnin, ka mynta ka la shai? Ka don ka por ïa kiei kiei baroh (Eklesiastis 3:1f).
Kata ka dei ka jingstad lada ngi bud beit bud ryntih.
La ka long ïa ngi na sor ne nongkyndong, ka jinglong kyrpang jong ngi ki Khasi ka don ka paw.
Ka jinglong ban bam hati kit kulai.
Ka lashai kam don dor ha khmat ka mynta.
Ka pynlyngkot noh ïa ka pyrkhat pyrdaiñ jong ngi.
Ka por keiñ mynta ka kyntu ïa ngi ban sngewthuh noh ioh ka pynhap apot sepsngi ei kha ma kha.
Jeanne M.
Hogarth ha ba batai shaphang ka bor jong ka Financial literacy:.
Kane ka jingbatai ka shai ba katno nga bad phi lane ma ngi ngi don ka bor ban pynkylla ïa ka ioh ka kot.
Ka shong sa tang ka jingnang jong ngi ka jingpynbeit ïa ka rukom pyrkhat ban saiñdur ïa ka da ka jingtip ka ba bha.
La ngi dei ki nongrep, ki nongbylla sngi ne nong trei ophis.
Kane ka ïarap ïa ngi ban seng ka longïing ka ba khlain.
Ka jingkhlain ka longïing ka jong ngi ka ïarap ban seng ïa ka nongrim ka ba skhem ïa ka lashai ka lawei.
Ka jingstad ban pynïaid ïa ka pisa ka dei ka jingkyntiew ïa baroh.
Kynmaw ka jingkynshew bad pynïaid ba stad jong ngi ha ka shimet ne ha ïing ka long ka sakhi ba ngi la leh eiei ïa ka Ri bad jaidbynriew.
Kumno pat ban long ki briew ki ba tip shaphang ka rukom ban pynïaid pisa ki ba biang? (Financially educated).
Kane ka long ka dak jingkylli ka ba nga ngeit ka dei ka jingkylli ka ba ngi dei ban kylli ha lade man ka por.
Ka jinghikai ka ba ioh na ka jingtip shaphang ka financial literacy ka pynlong ïa ngi ban adkar bha ha ka kam pisa pilaiñ.
ki briew ki ba tip shaphang ka jinglong kumno ban siew ïa ki jingdonkam baroh ha ka por ka ba biang.
Ba ba lah ban poi sha ka thong lyngba ka jingkunai jingkynshew ïa ka ba ioh bad pyndonkam ha ka jaka ba biang, bad kumta ter ter.
Ka Financial Literacy ka hikai ïa ngi ban long ki ba adkar ha ka rukom pynlut pisa.
Ka kamai kajih jong ngi, ban tip haei ban pyndonkam bad balei ban ngi dei ban kunai.
Kata ka long ha ka jinglong ba shimet lane ka ba halade.
Kumba u kpa u trei bad bsa pjah ïa ka long ïing.
Kumta ruh ka long ka longïing ka ba kmen bad ba dap kyrhai.
Ka jinglong ka longïing ka ba lait na ki jingklumar bad ïa mai, ka dei ka burom ym tang ïa ka ïing hynrei wat ïa ka shnong ka thaw.
Ka jingnang jong ngi ban jied haei ban pyndonkam ïa ka pisa jong ngi, ka plie lad ruh ban kyntiew ïa jingroi ka Ri ha ka liang baroh.
Kata ka dei ka jingjied jong ngi ban pynïaid shaei ïa ka pisa ka nong ba ngi ioh haba ngi trei.
Ka pynriewspah ym tang ïa ngi hynrei ïa kiwei ruh.
Ka pynlah ïa ngi ban kunai ha ki bank bad ki pat ki ai loan ban leh bun jaid ki kam pynroi (development).
Ha ka mynnor ki ba bun ki nongwad bniah ki la wad ïa ki jingthoh ba kumno ka jinglong jong ngi ki briew ka kyntiew ïa ka economy, ïa ka ba ki khot Behavioral Economics.
Ha ka jingthoh u Ron Lieber (,2016) u ong shaphang ka jinglong jong ngi ba ka dei ka daw bah ha ka jingkiew ka ioh ka kot, ha ki kyntien jong u:Kane ka kdew shai ba ka jingjied jong ngi lyngba ki jinglong jong ngi, ka kyntiew ïa ka ioh ka kot.
Kane kam thew tang ïa lade, hynrei ka kdew lem sha ki wei ruh.
Ba lada ngi nang ban pyndonkam ïa ka spah ka phew jong ngi, ka lawei kan ym swai.
Ka jingjied jong ngi ka long ki mawjam ba kordor sha ka jingkiew ka Ri bad ka jingshong suk ka longïing.
Kane ka daw nga ïai kyntu ïa phi ki Para Ri ban long ki ba sian haba ngi pyndonkam ka pisa.
Kam dei eh ba ngi kamai ngin pynlut katba mon.
Hynrei ban pynlut ha ki ba sei soh ym ki ba sei shiah.
Ka jingpynkylla ïa ka rukom pyrkhat ka long ka daw ban kiew ha baroh ki liang.
Ngi donkam ban saiñdur ïa ka pyrkhat pyrdaiñ ban ym shah teh mraw ha ka malade.
Kane ka iwtung ka ba bam naphang wat ïa ka lawei ki khun ki ksiew ki ban sa wan.
Long ki bastad.
“.
"Prov 2:6 wad te ïa u Blei.
U Amartya Sen (Indian Economist) ha ka jingthoh ba sdang jong ka kotu kren shai ba ka jingroi (development) kam shong ruh tang ha ka jingkiew ka ioh ka kot (economic growth), hynrei ka dei ka jinglaitliud ban im bad kmen ha ki kam ba ngi trei.
Kata ka dei ka development ka ba u kren bad u kwah ïa ngi ban pynïar ïa ka jingmut ka kyntien.
Kumta lada ngi kwah development ngi dei ban sdang shwa na nalade bad kiei kiei kin sa wan hi suki.
Namar ngi im ha ka snor thapbawa ka ba ngim lah ban ïaid marwei.
Ban riewspah marwei ne duk marwei kam dei ka jinglaitluid.
Hynrei haba ngi kiew lang kata ka dei ka jinglaitluid.
Pyndonkam ïa ka jinglaitluid ban lah ban pynkiew ïa lade bad ki wei.
Ka jingjied ka jong ngi ka dei ka daw ka ba ngin tip.
Nga khot bad kyntu ïa ki Para Ri ban long kiba laitluid.
Ngin ym tieng ban saiñdur (Peit www.
saindur.
in).
Long shlur ban tur ban ym long ki ba ruma ha ka pisa ka tngka ba ngi  la trei.
Ban ïa ka ba ngi pyndonkam tang ha ki jingsngewbha ka la dei ka por ban pyrkhat kaei ka ba bha.
Kane ka dei ka jingdonkam ban hikai shaphang ka Financial Literacy.
Ki ehrang ISIS, ki la rahbor ia 700ngut ki briew, ba kynthup ia ki bun phew ngut ki kynthei, na kawei ka jaka sah ki phetwir ha Syria bad la iathuh ba kitei ki la sdang ban pyniap ia shiphew ngut shi sngi, na kitei ki phetwir, ong U President ka Russia, U Vladimir Putin.
La iathuh ba kitei ki la nang pyniap bad kin dang iai bteng man ka sngi, lada kim ioh ia kaei kaba ki dawa.
Kitei ki ehrang ISIS, ki hiar thma ia ka ktem  kaba don ha ka Jylla Deir-al Zor, ha ka taiew ba ladep bad ki la rahbor ia 130tylli ki longiing bad kitei ki kynthup ruh ia ki briew kiba na America, Europe bad sa kiwei kiwei ruh.
La pyni ia ki dur ha ki social media, ba kitei ki ehrang ISIS, ki hiar thma, ki shoh ki dat bad ba ki la lah ban pynjem khnang ia ki shipai Syrian Democratic Forces, ba la don ryngkat bad ki shipai America.
Kitei ki ehrang, ki hiar thma ia katei ka ktem rieh tngen ha ka 13tarik Risaw bad ki la ialam ban set ia ki, ha ka nongbah Hajin, kaba don hajan jong katei ka ktem ki poiwir.
U Putin, u iathuh ba ki ISIS, ki don ia ki mat jingdawa jongki, tangba kim da shai satia haduh mynta, katba ki don kiwei pat ki kynhun kiba iathuh ba ka jing iakren, ka la nang iaid bad ki jingdawa ba kongsan jong ki ISIS, ki long ki dawai dashin, ka bam ka dih bad lada yn pynbiang ia kitei ki jingdonkam jongki, kumta kin pyllait noh ia kitei kiba shah rahbor, hynrei lada ym lah ban pynbiang, kin pyniap shiphew ngut shisngi.
Hap ai burom ia u kpa jong ki arngut ki khun, uba la leit ban ai jing ujor sha U Deputy Commissio ner jong ka West Garo Hills, halor ka jingduh ialeh eksamin jong ki arngut ki khun kynthei jongu, tang na ka daw, ba um lah ban siew bai skul, na ka bynta ar bnai.
Katei kein ka dei ka jingshisha, kaba pyni ba ka pisa ka kren briew bad ngi hap ban pdiang ba kano kano ka kam, lada dei ka jingplie skul, lane lada dei kaba hikai skul, ka iaid shwa ka pisa bad ka sa iaid ka jingshakri lane ka jing ai jinghikai bad katei kam dei tang ka nuksa jong ka skul ha Tura, hynrei ha kylleng ka Ri Khasi Jaintia, ka wan hi kumta, ha kaba ki nong pyniaid skul lane ki nonghikai kim dei shuh, kum ka juk mishoneri mynshwa.
Wat la ngi pdiang ba ka pisa, ka wan ha khmat duh bad sa ka jingshakri ia ki khynnah, ka wan pat shadien, hynrei kaba donkam ia mynta ka long ba lada ki skul, ki hap hapoh ka jingpeit jong kano kano ka tnat, kumta ki dei ban don khyndiat tylli ki kyndon kiba hap ban iateh bad ki nong pyniaid skul bad kitei kin long nalor kito kiba la pynmih da ka sorkar India, halor ka jingkhia pla kot, hynrei tang kitei kim biang bad ki bor sorkar, ki dei ban teh kyndon, ba kumno ia u sai juti ruh hap thied na skul, ia ka banian ruh hap thied na skul, nangta ia ka pla kot ruh hap thied na skul, ia ki kopi ruh hap thied na skul bad wat ia ki ribon ruh na skul.
Nangta ka bai skul, ka dei ban long kat kum ka dor, ba la ia buh lem ia baroh, ha kaba ki skul praibed, ki dei ban kham rem bad ki skul sorkar lane ki skul mishon, ki dei ban kham duna bad ka dei ruh ban don ka kyndon ban siew bai skul, ha kaba lah ban siew shisien, lane ar sien bad ter ter.
Kam kut tang katta, ka la dei ka por ban peit ba ki kamra klass, ki dei ba kin shong ki briew kiba don jingim bad kim dei ki jaka ban thep kumba thep thep syiar, thep sniang bad kitei ki long ki kyndon kiba kongsan shibun eh bad nalor kitei ka donkam ban don ka jaka leit shabar kaba khuid bad kaba biang bad nangta sa ka jaka bam lane ka canteen, kaba bit dor bad kaba bang ki jingbam bad ba kim dei ban long ki thliem kiba kjit snam, na ki khynnah skul.
Bah RM Shabong.
Ka Manchester City, ka la ia khaid da 2-2 ha ka jing iakhun pyrshah ia ka Lyon, ha ka jingialehkai Champions League hynnin ka janmiet.
La thep ia ki kol na ka liang jong ka Lyons da U Maxwel Cornet ha ki minit ba 55 bad 81, katba na liang jong ka Manchester City, la thep da U Aymeric Laporte ha ka minit kaba 62 bad U Sergio Aquero ha ka minit kaba 83.
Kat haduh mynta ka Man City, ka dang wan ha khmat duh, ha ka Group F, da kaba ka ioh 10 point.
U Arjen Robben, u nong ialehkai ka Bayern Munich, uba dang leh kmen, hadien ba ula ioh thep kolHa kawei pat ka jingialehkai ka Manchester United, ka la jop da 1-0 ia ka Young Boys, ha ka jingiakhun hynnin ka miet.
La ioh thep ia ka kol, na ka liang ka United da U Fellaini ha ka minit kaba 90.
Da katei ka jingjop ka United ka ioh 10 point, katba ka Juventus, ka ioh 12 point ha ka Group H.
Na ka liang ka Juventus, ka la jop da 1-0 ia ka Valencia, ha kaba ia ka kol, la ioh thep da U Mandzukic ha ka minit kaba 59.
Ka Real Madrid, ka la pynliem da 2-0 ia ka Roma, ha kawei pat ka jingialehkai ha ka Group G, ha kaba ia ki kol la ioh thep da U Bale ha ka minit kaba 47 bad U Lucas ha ka minit kaba 59.
Lyngba katei ka jingjop ka Real, ka ioh mynta 10 point.
Nangta ka Bayern Munich ka pynliem da 5-1 ha ka jingialehkai pyrshah ia ka Benfica bad lyngba katei ka jingjop ka Bayern ka ioh 13 point ha ka Group E.
Ia ki kol, na ka liang jong ka Bayern la ioh thep da U Robben, ha ki minit kiba 13 bad 30, nangta sa U Robert Lewandowski ha ki minit kiba 36 bd 51 bad nangta sa U Franck Ribery ha ka minit kaba 76, katba ia ka Benfica, la ioh thep da U Gedson Fernandes ha ka minit kaba 46.
Shillong: Hynnin ka step, ka seng STIEH ka la leit ban ia kynduh ia u Lat ka jylla u Tathagata Roy ban kyrpad na u ban mynjur noh ia ka Bill jong ka Khasi Hills Autonomous District Council ka KHAD (Khasi Social Custom Lineage (First Amendment Bill) 2018.
Katei ka jingleit ia kynduh jong ka STIEH ia u Lat ka dei hadien ba ka SRT ka la leit dawa ba u Lat um dei satia ban mynjur ia katei ka Bill da kaba kdew ia la ka jong ka daw hynrei ka STIEH ka la leit ban pynbor ia u Lat ba u dei ban mynjur noh ryngkat ki jingbatai kiba bniah.
Hadien ka jingia kynduh ia u Lat ka jylla, haba ia kren bad u Rupang kawei na ki nongialam ka STIEH ka kong Badarity Nonglait ka la ong ba ka jingiakynduh hapdeng ka STIEH bad u Lat mynta ka sngi ka long kaba sngewtynnad bha.
Ka la ong ba ba u la kular ban ai ka jingmynjur ia katei ka Bill hynrei u dang ap ia ka jingthoh kaba wan na ka tnad District Council Affairs (DCA) jong ka sorkar jylla.
U Lat u la pyntip sha ki ba u la ioh ia katei ka Bill na ka KHADC hynrei u dang ap pat ia ka jingmynjur jong ka DCA hynrei ki nongialam ka STIEH kin leit ban ia kynduh biang ia u lashai ka sngi ban ai da ka jingthoh ba u lah ban leh katkum ka kyrdan jong u khlem da shim ia ka jingmynjur jong ka DCA ruh bad ha kajuh ka por ka kong Bada ka la ong ba ka STIEH kan leit ban ia kynduh lashai ka sngi bad u Myntri rangbah ba-ar u bah Prestone Tynsong ban ia kren ia katei ka kajuh ka kam.
Haba ia kren bad u Rupang, ka kong Badarity ka la ong ba u Lat u la iathuh ha ki ba u la pule ia katei ka Bill bad u sngewtynnad bha bad u la sngewthuh shai ia ka jingmut jong katei ka Bill.
Ha katei ka jingiakynduh ka la ong ba u la iathuh khana ruh ba u de u briew uba la heh la san ha nongbah Shillong bad u shong u sah ha Jail Road bad kumta u sngewthuh shai ba ka jaitbynriew Khasi ka dei kaba ai jait kmie bad u la ong ruh ba um pat ju iohsngew ba ki Khasi kin ai jait kpa hynrei ha kajuh ka por u la pynpaw ia ka jingsngewlyngngoh ba ki la don ki kynhun kiba la wan sha u ban pynsngew ba ki ai jait kpa.
“U Lat u la ong ba u lyngngoh shisha haba iohi ba ki don ki kynhun kiba wan ia kynduh ia u ba ki kwah ai jait kpa" ong ka kong Badarity haba ia kren bad u Rupang.
Ka kong Bada ka la ong ruh ba u Lat u pynpaw shai ba u kwah ba ka riti Dustur bad ka jinglong kyrpangjong ki Khasi dei ban pynneh pynsah, “U la ong ia ngi ba phi dei ban sngew sarong ia ka jinglong kyrpang jong phi" ong biang ka kong Bada.
Ka kong Bada ka la iathuh ba u Lat u sngew iahap jingmut bha ia katei ka Bill ka KHADC kaba dei ka Bill kaba khanglad ia ka jingshong kha khleh bad kaba iada ia ka jingshah wan tyllep ha kiwei pat ki jaitbynriew bad ka la iathuh ba u la iathuh khana ruh ba mynta u shong u sah ha Kolkata hynrei um don ia ka tynrai lane ka shnong lajong ba un kam trai naba ia ka shong kaba u im u heh u shong u sah la wan kam trai da ki khar Bangladesh.
“U Lat u iathuh ba u shong u sah ha Kolkata hynrei um don ia ka shnong tynrai naba ia ka shnong jong u la shah knieh ha ki khar Bangladesh bad dei na kata ka daw ba u sngew iahap bha ia kane ka Bill jong ka KHADC" ong ka kong Badarity Nonglait haba ia kren bad u Rupang kaba la bynrap ba u Lat u la ong ba ym tang ha ka jaitbynriew Khasi ba ka don ka Sang hynrei ha ka niam Hindu ruh ka don ka Sang ha ka shongkha shongman.
Da u Bah Philip MarweinKhlek la mih ki khubor ha ki Kotkhubor ba kawei ka kynhun iakhih Garoland State Movement Committee (GSMC) kan pynlong ia ka jingiakhih kaba jai jai ha Nongbah Shillong ha ka 5 tarik jong u bnai ban wan.
Ka jingiakhih ka long da kaba iaid proseshon ha surok bah da ki paidbah Garo naduh State Central Library shaduh Police Bazar bad ban phai noh sha Kachari-hakhmat ka khyrdop ka iing u Lat ter ter shaduh Secretariat bad ban pynkut ha jaka sdang.
Kane ka jingiaid paidbah ki Garo ka long ban pynsngew hakhmat ka sorkar Meghalaya ia ka jingdawa ban ai jylla noh la ka jong ia ki Garo khnang ban lait noh na Meghalaya.
Kane ka jingdawa kam dei shuh kaba dang thymmai.
Kane ka jingdawa ka la paw pyrthei shuwa khyndiat ia ka jingdawa Khasi-Jaintia State jong u Bah Hopingstone Lyngdoh Nonglait.
U Bah Hopingstone ruh u la pynkhih bha lyngba ka politiks jong u ban ioh Khasi Jaintia STate bad u la leit rah ruh ia ka Dorkhast sha Delhi ban ioh state noh la ka jong.
Hynrei, kam shym la urlong.
Kane ka la long kawei na ki mat ialeh ilekshon jong ka HSPDP bad ka la shitrhem bha katto katne snem kynthih.
Hynrei, namarba ym don ba bud-dien kane ka mat (Issue) ka la kynjah noh jar.
Ym tip la ka HSPDP kan dang khyllie biang ne em ia kane ka mat.
U ba la pynpaw pyrthei nyngkong ia kane ka jingdawa Garo State u dei u Mr.
Clifford R.
Marak, MLA barim na Garo Hills (Chokpot).
Une u la ai Memorandum ban dawa Garo State shaduh ka sorkar India ruh mynshuwa.
U la ialeh ilekshon ruh na ka Garo National Council (GNC) bad kawei na ki mat ilekshon jong u bad jong ka GNC ka long ka Garoland State.
Ia kane ka mat jingdawa Garoland State la shimti noh da ka GSMC bad u Chairman u ba mynta u dei u Nikman Ch.
Marak bad kane ka Committee ka la nang ioh bor katba nang mih ki sngi.
Ngin sa iakhmih pat ha ka 5 tarik la kane ka jingiakhih ban pan jylla ka la nang khlaiñ ne em.
Ha Meghalaya hi lada kheinlang ia ki Garo baroh khoit naduh kiba don ha Garo Hills, Khasi Hills bad Jaintia Hills, la kham bun maki ban ia ki Khasi hynrei, lada khein tang ia ki Garo kiba don ha Garo Hills bad ianujor bad ki Khasi ha ka jingbun briew, la jan iakhait.
Shu tam kai ki khasi khyndiat eh.
Ngim khein ia ki Garo kiba don ha Assam bad ha kiwei kiwei ki jaka, namar lada kheinlang ia ki te ym long ianujor shuh, namar ki la bun palat.
Da kaba kdew ia ka jingbun paid jong ki Garo hangne ngam mut satia ba ki Garo kiba la bun paid ha ka jylla kumta ki la dawa hok ban ioh jylla.
Ka shong ha kiwei ruh ki bynta kiba bun bha ki kyndon.
Ka jingai jylla la ka jong, ka shong eh ha ka sorkar India, ym ha ka sorkar jylla bad ka jingiakhih ka dei ban long ha kata ka rukom ban pynngeit ia ka sorkar India ba kan ai jylla noh la ka jong.
Hooid, ka jingkyrkhu ruh ka dei ban wan na ka jylla Meghalaya ruh, khlem pep.
Ngim pat iohi bad tip ia ki plan jong ka Garoland State Movement Committee (GSMC) bad ngim pat iohi ruh ia ki kot ki sla bad ki dulir aiu ba ki pynkhreh ban ioh ia ka jylla ba ki pan.
Ngi shu tip ba ki pan jylla noh la ka jong.
Kino kita ki jaka ki ban kynthup hapoh kane ka Garoland namar ka Garoland ka lah ban iapher na ka Garo State.
Garo State ka thew tang ia u pud u sam jong ki jaka kiba hap mynta ha North Garo Hills, East Garo Hills, South Garo Hills, West Garo Hills bad South West Garo Hills.
Namar haba iakren ia ka jylla ka dei ban don la u jong u pud u sam u ba thikna, ym kum ka Meghalaya mynta kaba dap tang da ki kynrum kynram ha ki pud ki sam jong ka, namarba bun ki jaka jong ka Meghalaya ki la shah knieh noh ha ka Assam.
Mynta to ngin iaphai khyndiat tiak sha ki bynta jong ka Ri Khasi.
Ngi don bun bah ki jaka bad ki shnong Garo kum ha Shella Constituency, Mawsynram Constituency, Ranikor Constituency, Mawshynrut Constituency, Rambrai-Jyrngam Constituency,Jirang Constituency bad Mawhati Constituency.
Ha kine ki Constituency ym dei tang ba ki Garo ki la bun paid bha hynrei wat ki jaka puta ruh ki la dei jong ki.
Te, hato, Garoland state kan kynthup ia kine baroh khoit ne kumno? Hooid, Garo State ka thew ia ka State na ka bynta ki Garo hynrei “Garoland" State ka thew shano? Hooid, ka GSMC ka don ka hok ban dawa jylla la ka jong, ka dei ka mon laitluid jong ka ban leh kumta, hynrei ban dawa ba ki shnong ki thaw Garo bad ki jaka puta jong ki kiba hap hapoh Ri Khasi ruh kin leit noh sha kane ka Garoland State te kam lah ban long satia.
Ai ba ka sorkar India kan rai bad kan bishar bha la kan ai jylla ne em ia ka GSMC bad ba ka sorkar jylla ruh kan bishar bniah la ka jong ka bynta halor kane ka kam.
AIS SujaMynba u Blei u la thaw ia ka dujok, um shym thmu ban thaw ia ka na ka bynta ki briew.
Hynrei u la thaw ia ka na ka bynta u soitan (Lucifer) bad ia ki angel jong u (ki ksuid).
Mathaios 25:41.
Kumta ia ka dujok la thaw na ka bynta ki ksuid bad u soitan bad na ka bynta ki briew kiba jied ban leit dujok, kata ia kito kiba ai ksuid, kiba kyreit, kiba pyniap, kiba mane bleithaw bad kiba ieit ia ka lamler, ia kiba sheptieng, ki bymngeit kiba ijli, bad kiwei, ka bynta jong ki ka long ha kata ka pung ka ding kaba thang da ka ding bad u kyndok – kaba long ka jingiap kaba AR.
Jingpynpaw 21:8/22:15.
U Lucifer soitan, um don shuh ha bneng ha ka khet u Blei, lymne um pat don ha dujok mynta, u don ha ki jaka bneng ba long suin (heavenly realm).
Mynta u dang shong suk sadhai hangtai kum u boss jong ki ksuid.
Hynrei ka por kan poi ba yn pynhiar ia u nangtei, sha pyrthei, na pyrthei pat sha dujok syndon.
Ia kane ka jaka bneng ba shong u soitan (Lucifer) la ong ka dei ka Bneng ba Ar (second heaven), bad ka bneng ba Lai ka jaka u Blei.
2 Korinth 12:2.
Ka bneng ka nyngkong ka dei ka suin (space) kaba jngai kaba jylliew, kaba dum.
Kumta haba ka don ka bneng ba Lai, ka don ruh ka bneng ba Ar bad ka don ruh ka bneng ba nyngkong, kaba long ruh ka sahit bneng (firmament of the heaven).
Kumta u soitan yn pynhap na ka bneng kaba Ar, sha khyndew (pyrthei).
“Kumno me lahap na bneng (second heaven) ko Lurshai u khun ka step (Lucifer soitan), kumno la ot noh ia me sha ka khyndew" Isaiah 14:12.
U soitan un tang shu hap sha khyndew un leh aiu? Un tang hap sha khyndew ne pyrthei un bitar da ka jingbitar shyrkhei namar u tip mynta ba u don satang khyndiat ka por" Jingpynpaw 12:12.
Bad ka kam kaba un leh ka long ba un rung ha ka Ri badon burom (Ri Israel), bun ki Ri un pynkyllon" Daniel 11:41.
Ha Israel, un rung ha Jerusalem bad un leh ialade kum u Blei.
“Uta uba ialeh pyrshah uba pynsarong ialade pyrshah ia baroh ba la khot Blei lane ba ju mane: kat haduh ba u shong ha ka Temple u Blei (ha Jerusalem) u da leh Blei ialade" 2 Thessoloni 2:4.
Dei nangne na Jerusalem u soitan Lucifer un synshar ia ka pyrthei shipor ha ki Lai snem shiteng kaba sah ne kita ki 1260 sngi.
Kan long ka por kaba jynjar sat “kaba ym pat ju long na myndanglong ka pyrthei lymne kan ym long shuh ruh" Mathaios 24:21 / Daniel 12:11, ka mut ka por synshar u soitan ka long 1260 sngi + 30 sngi = 1290 sngi.
Te hadien jong kine kiei kiei baroh yn kem ia u soitan Lucifer.
“Bad la kem ia uta u Iakjakor, uta u bsein tymmen u ksuid bad u soitan kein la khum ia u 1000 snem (shi hajar snem) bad la bret ia u ha kata ka liewlong ba khlem trai bad la set ia ka" Jingpynpaw 20:1-2.
Ynda la kut 1000 snem, la pyllait ia u shipor.
Jingpynpaw 20:3.
Te hadien kine kiei kiei ruh, ia u soitan uba shukor la bret sha kata ka pung ka ding bad u kyndok ha kaba don ruh uta u mrad khlaw, u nongiathuhlypa lamler: yn pynkordit ia ki mynsngi mynmiet sha ki bymjukut" Jingpynpaw 20:10.
La sngewthuh mynta pleng u Blei u Trai Kynrad um shym thaw dujok na ka bynta ki briew, hynrei tang ia u soitan, ia u mradkhlaw bad ia u nongiathuhlypa lamler bad ki ksuid baroh.
Mathaios 25:41.
Hynrei dei u briew hi uba wad dujok naba u kohnguh ia kiei kiei ki ban pynsngewbha ia u soitan, dei u briew hi uba sngewtynnad ban leh ia kiei kiei ban pyrshah ia u Blei.
Kumta u Blei um banse ban phah dujok ia u briew ruh.
Namar kiba kohnguh ia ki lynti u soitan, ki long kum u soitan bad kum ki ksuid namar u mynsiem ksuid mynsiem soitan u rung ha ki bad ka dur ka syriem kumta hi uba wat u khunlung u sheptieng ban peit ia ki.
Sngap shane! U Blei um kwah ban phah dujok ia uwei ruh u briew.
U Blei u ialeh ban pynjngai ia u briew na ka pop, “Katba ka Mihngi ka jngai na ka sepngi, katta u Blei u la pynjngai na ngi ia ki jingpalat (ki pop) jong ngi".
Salm 103:12.
Kumba u Kpa um kwah ba u khun un iing ha ka ding ne ur najrong kumta ruh u Blei ia ki briew.
Hynrei dei u briew hi uba kwah jubor ia ka dujok wat la u tip ka ding hangto, bad ka jinghap ha dujok, ka long kata ka jingiap kaba AR.
Jingpynpaw 21:8.
Ka Baibl ka ong – “Ha khmih ia ka kti u Trai ym shym la pynlyngkot katba kam lah ban pynim; lymne ka shkor jong u kaba khia ba kam lah ban iohsngew" Isaiah 59:1-2.
Kaba mut, ba ki kti u Blei ki iai kner sha u briew bad ka shkor u Blei kam dei kaba kyllut ban ioh sngew namar u Blei um ju tymmen lano lano ruh u iai long samla sha ki bymjukut hynrei dei ka jingbymhok ha ka long briew man briew ba la pyniakhlad noh ia u briew na u Blei bad ki pop jong u briew hi ki la long ka pyrda kaba kah ia ka khmat u Blei kat haduh ba um sngew bad um iohi shuh, ong ka ktien u Blei.
Dei ha kane ka rukom kein u briew u jied hi ban leit dujok.
Kumta ia ka dujok la thaw khnang na ka bynta u soitan Lucifer – “Ia ka dujok na shapoh la pynkhih na ka bynta jong me (ia u soitan) ban leit tan ia me haba me wan (ynda la bret ia u ha ka pung ka ding) : ka pynkhih na ka ynta jong me ban leit tan ia me haba me wan: ka pynkhih na ka bynta jong me ia ki ksuid iap, wat ia ki rangbah ka pyrthei ruh baroh" The grave below is all astir to meet you at your coming ; it rouses the spirit of the departed to greet you – all those who were leaders in the world ; it makes them rise from their thrones all those who were Kings over the NATIONS" Isaiah 14:9.
Ha ka jingshisha ka dujok kam da heh palat hynrei dei ka jingiaileh hi u briew ia ka pop kaba la pyllong ia u Blei ban pynheh shuh shuh ia ka dujok.
“Namar kata ka dujok ka la pyniar la ka jingkwah ka la ang rynghang ia la ka shyntur, te ka burom jong ki bad u paidbah jong ki bad uta uba shad kmen hapdeng jong ki, KIN HIAR HA KA" Isaiah 5:14.
Ka long kaba sngew shyrkhei ba ka dujok ka shu ang rynghang.
“Ka dujok ka long ka bym ju dap" Proverb 27:20.
Ka dujok ka long ka Lawar ding.
Mathaios 13:42-50.
Ka long ka jaka u ksain bym ju iap.
Markos 9:44-48.
Ka long ka jaka jingsliang um junom.
Loukas 16:24.
Ka dujok ka long ka jaka bym ioh ban shongthait mynsngi bad mynmiet.
Jingpynpaw 14:11.
Ka dujok ka long ka jaka ka ding bym ju lip.
Mathaios 3:12 bad kumta ter ter.
Ka Baibl ka ong – “Ba ki bymman (nongpop) kin leit phai noh sha dujok" Salm 9:17.
Hynrei ka lynti ban lait na ka leit dujok dei tang da ka jingphla pop kaba long ka jingkylla bamut ba shisha ha ka kyrteng u Jisu uba na Nazareth.
Ka Baibl ka ong – “To phin kylla bamut bad yn pynbaptis ia phi uwei pa uwei ha ka kyrteng u Jisu Khrist, IA KA BAN IOH MAP KI POP" ki kam Apostol 2:38.
Dei ban kha pat ia phi da ka um bad na u Mynsiem.
Ioannis 3:1-21.
Namar kata, “To kylla kaba mut, to wan phai khmat ruh, ban ioh pyndam noh ia ki pop jong phi" REPENT, then, and turn to God, SO THAT YOUR SINS may be WIPED OUT" ki Kam Apostol 3:19.
Ha kane ka rukom, u Blei un thoh ia ka kyrteng ha bneng.
Namar jar ia uba ym shym la shem ba la thoh ha ka Kitab ka Jingim, la bret ia u sha kata ka pung ka ding.
If any one’s name was not found WRITTEN IN THE BOOK OF LIFE, he was thrown into the LAKE OF FIRE" Jingpynpaw 20:15.
U Blei u kular ia ki briew da kaba ong – “Uta uba jop, ngan pyllong u rijied ia u ha ka iing u Blei te un ym mih noh shuh shabar: Ngan thoh halor jong u ia ka kyrteng u Blei bad ia ka kyrteng kata ka Nongbah u Blei – ka JERUSALEM BATHYMMAI kaba wan hiar na bneng na u Blei.
Jar uba don shkor ban sngew, to un sngew" Jingpynpaw 3:12-13.
Jowai: Ka Dorbar Tlang ka JHADC ka la kut noh tang shisngi khlem da don satia kino kino ki jingiakren kiba donkam bad wat ia ka Motion kaba la wanrah da u Ma Moonlight Pariat ruh u la weng noh hi da lade khlem da iatai.
U ma Moonlight u la wanrah ia ka Motion ha kane ka Dorbar Tlang kaba mynta ka sngi, hynrei ha kaba khadduh khlem da iatai la shu weng noh ia ka da ma u hi.
U ma Moonlight Pariat uba la wanrah ruh ia shibun ki jingkylli khamtam eh halor ka jingpyntrei ia ka Iawmusiang u la wanrah ia ka Motion halor ka ‘Rukom Treikam kane ka EC hapoh ka jingialam u ma MB Rymbai".
Ha kane ka Dorbar Tlang kaba tang shi kynta eiei mynta ka sngi, ka la don tang ki jingkylli bad jubab ba la kylli da u ma Moonlight Pariat MDC ka UDP uba dei ruh u dkhot ka liang pyrshah.
Ka jingkylli kaba kham kyrpang ba la wanrah da u ma Moonlight Pariat ka long halor ka jingpyntrei ia ka Iawmusiang kaba la sahteng da ki phew snem mynta ia kaba la bei pisa da ka tnad DoNER kaba la kot haduh 20 klur tam.
U ma Moonlight Pariat u la buh ki jingkylli ba balei bay m shym la lah ban ioh ia ka 2nd Installment na ka Ministry wat hadien ba la dep sdang ia ka jingpyntrei ia katei ka Iewbah jong ka Ri Lum Jaintia.
Na ka liang u EM Incharge bad wat u CEM um lah satia ban ai ka jingjubab kaba paka lane kaba pynhun hynrei na ka liang u ma Moonlight Pariat u la iathuh hapoh ka iing Dorbar ba ka daw ka jingslem ban ioh ia ka Second Installment ka long na ka daw ba ka la rit ka jaka tei ia ka tei ka iew haduh 2000 square Feet ym dei satia na ka daw jong ka jingbymbiang ka Utilization Certificate.
Kiwei pat ki jingkylli ka long halor ka jinglut jingsep halor ka jingthung ia ki diengkseh, Sal bad Teak bad nalor ka jingbuh ia ka Nursery ha Sabah Muswang ha kaba ka jubab kam shym la pynhun satia ia u dkhot ba la buh ia katei ka jingkylli khamtam eh ia ki paidbah kiba kwah ban tip aiu kane ka EC ka leh na ka bynta ka bha ka miat ka District.
Ha kane ka Dorbar la pynlong ruh ia ka Jingkynmaw burom ia ar ngut ki dkhot kiba la khlad noh kiba kynthup ia ka K Rymbai kaba dei ka Nominated MDC kaba nyngkong eh sha ka JHADC ha u snem 1973-78 bad ia u ma Sawang Lamurong, MDC ka thain Bataw Ladadong.
Shillong: Ha ka dorbar kyrpang jong ka ïng Dorbar Thaw-aiñ ka sorkar jylla kaba la long myn hynnin ka sngi u MLA ka Congress na Mawsynram u bah Himalaya Shangpliang u la kren ia ka kam pud kam sam hapdeng ka Meghalaya bad ka Assam bad u la kyntu ia ka sorkar ba kan shim khia ban ia kren halor kane ka bynta.
U bah Shangpliang u la ong kren ruh ia ka Them Metor ka bym pat shym la lah ban leh eiei haduh mynta bad ba haduh mynta la khang ia katei ka jaka ban iaid lynti bad ka la wanrah ia ka jingdheng kali.
Haba jubab ia kane, u myntri ka tnad kam pohing ka sorkar jylla u James K Sangma u la ong ba na ka bynta ka kam pud kam sam bad ka Assam, ka la don ka jingiakren na ka por sha ka por hapdeng ki ar liang mamla bad yn dang ia kren ruh ban poi sha ka bynta ban ia beit.
Halor ka kam pud kam sam bad ka Bangladesh pat u James u la ong ba na ka 443 Kilomitar la dep ban ker sainar shiah 319 kilomitar bad kaba sah mynta ka long sa tang 124 kilomitar bad ym shym la lah ban pyndep ia kane namar ka jingpyrshah jong ka CCIB.
Ha kaba ia dei pat bad ka Them Metor u James u la ong ba katei ka ishu ka kham kyllaiñ bad ka sorkar kan dang hap ban lum ia ki jingtip na kiba bun ki liang.
Shillong: Ka Hill Farmer Union (HFU), lyngba ki Block bapher bapher ha Ri Khasi Jaintia ka la jied ia kumba 300 ngut ki dkhot member of 1st Meghalaya Famers Parliament (MMFP) ki ban mikhmat sha Dorbar ka ban long ha ka 4 bad 5 tarik Nohphrah, 2018 ha Shillong.
Katkum ka kyrwoh khubor ba la phah da u General Secretary U bah Allfondbirth Kharsyntiew, u la kyrpad ia baroh ki dkhot kiba la shah jied ba kin wan khnang khnang ha ka 1 tarik Nohprah kaba dei ka sngi pynsmai ia ki dkhot ha Mawkhar National Dorbar Hall ha ka por 11 bajemynstep.
U la iathuh ba ha katei ka sngi yn pynsmai ia ki dkhot jong ka 1st Meghalaya Farmers Parliament da u President jong ka seng HFU, u bah Commander Shangpliang u ban sa ai ruh ia ki kyntien sneng kyntiew kraw bad kumno ban btien lynti ia ki bad pynshai halor kumno ba kin iashim bynta ha katei ka Dorbar ka ban iasyriem thik kumba long ka Dorbar ki MLA ha Assembly bad ki MP ha Parliament.
La kyrpad ia baroh ki dkhot ban nym pep ha katei ka sngi.
Ha ka juh ka por u bah Allfond u la kyrpad ia baroh ki dkhot ba kin pynkhreh noh ia ki jingkylli kiba ki kwah ban buh sha ka sorkar ha kaba iadei bad ka rep ka riang bad ba kin phah noh ia ki jingkylli sha u hapoh ka 12 baje shiteng sngi jong ka 29 tarik mynta u bnai khnang ban submit noh sha ka sorkar ba kan pynkhreh ia ki jubab.
Lada ki dkhot kim hun ia ka jubab ki lah ruh ban buh jingkylli biang ha ka Dorbar kumba long ha Assembly bad Paliament.
Shillong: Ka NESO bad ka KSU kan ia khih da kaba shong kyllaiñ myngngor ha ka 30 tarik mynta u bnai ha Parking Lot ka Addl.
Secretariat ha ka por 12 baje mynsngi.
Katei ka jingiakhih kan dei ban pyrshah ia ka Citizenship Amendment Bill jong ka sorkar pdeng kaba la shah ia ki Hindu ia ki Ri kum na Bangladesh bad na Pakistan ban wan long nong India.
Shillong: Kumba 300 ngut ki nongtrei ASHA kiba don hapoh ka lama jong ka Meghalaya ASHA Workers Union (MAWU) ki la sdang ia ka jingiakhih jong ki da kaba shong shah thngan myn hynnin ka sngi ha Parking Lot ka Addl.
Secretariat.
Ki la shim ia katei ka rai ban ai khih dei namarba ka sorkar kam shym la pynsngap satia ia ka jingdawa jong ki ia ka bhah ba ki dei ban ioh kata ka jingsiew bai burom na ka sorkar jylla ( kumba ka dei ba nsiew kumba leh da ka sorkar pdeng), ka ASHA Benefit Scheme kaba naduh u snem 2014 bad ka Meghalaya Maternity Benefit Scheme kaba naduh u snem 2012.
Ki ASHA ki la leit ia kynduh na ka por sha ka por bad ka sorkar ban ia kren ia kane hynrei ka sorkar kam sngap satia.
Dei mynta hadien ba ki la shim ia ka rai ban shong shah thngan ba u myntri rangbah ka jylla u Conrad K Sangma u la khot ia kren ia ki nongialam jong katei ka kynhun mynta ka janmiet ha ophis treikam jong u.
Hadien ka jingiakren bad u Conrad ki ASHA ki la shim ia ka rai ban sangeh noh ia katei ka jingiakhih jong ki bad kin sdang ban treikam noh kumba ki ju leh naduh ka 1 tarik u nohprah.
Haba ia kren bad ka Adviser jong ki ASHA ka kong Soni Kharjana ka la ong ba ha ka jingiakren bad u myntri rangbah u la kular ba ka sorkar kan siew noh 50% ia ka jingioh ba ki dei ban ioh shuwa ka Kristmas bad kaba sah pat un siew dep lut shuwa ban kut u snem ia kheiñ ia diah kata u lber, 2019 bad na ka bynta ka bhah ba ka sorkar ka dei ban siew (State share) u la ong ba un sa nang ia kren na ka por sha ka por bad ki ASHA ban leh ia kaba donkam.
Hadien ba ki nongialam ki la pynbna ban sangeh noh ia ka jingiakhih, ki la don kumba 60 ngut ki ASHA na ki nongkyndong ki bym ioh kali shuh ban leit phai sha ki shnong jong ki bad ki la ia kynduh jingeh ia ka jaka sah hangne ha nongbah Shillong hynrei la pynbit pynbiang ia ka jaka sah jong ki da u MLA ka 19th Shillong South konstitwensi u bah Sanbor Shullai ha Guest House , Laban bad ia ka bam ka dih la pynbiang da u MDC ka Laban u bah Ricky Shullai katba ia ki tynsok thiah pat la pynbiang da ka seng HYC.
Lashai ka sngi kan sa don ka jingialang Executive Committee jong ki ASHA ban shim ia ka rai ban pynbna sha baroh ki dkhot ba ki dei ban sdang treikam noh naduh ka 1 tarik u nohprah.
Lah ban kdew ba ki don kumba 7000 ngut ki ASHA ha kane ka jylla bad kiba la poi ha ka sngi sdang jong ka jingiakhih shong shah thngan ki don kumba 300 ngut tam.
Ki la sdang ia ka jingshong shah thngan mynta ka step ha ka por 10 baje bad ki la shong baroh shisngi haduh ban da wai ka dorbar kyrpang jong ka ing Dorbar thaw-aiñ ba u myntri rangbah ka jylla u Conrad K Sangma u la phah khot ia ki ban ia kren.
Ha katei ka jingshong shah thngan jong ki la don kiba wan pynshngaiñ lang kiba kynthup ia u bah Jemino Mawthoh kyrtong MP ka UDP , ka seng HYC bad kiwei pat.
Shillong: Ka ishu dewiong ka la thnem ha ka jingiatai kaba la long myn hynnin ka sngi ha ka dorbar kyrpang jong ka ïng Dorbar Thaw-aiñ ka jylla ha kaba u Nongialam ka Liang Pyrshah, u Dr.
Mukul Sangma u la thalaiñ ia ka sorkar da kaba kynnoh ba la shu pynmih jingkheiñ jubor ia ka jingdon u dewiong ba la dep tih.
U Dr.
Mukul u la ong ba ba la pynbor ia ki Deputy Commissioner kiba don ha ki District tih dewiong ba kin pynbiang jubor ia ka jingkheiñ ia u dewiong ba la dep tih da kane ka sorkar ba mynta.
“Naei yn mih ki dewiong ba la dep tih haba la dep shim jingkheiñ naduh u 2014 tang mar ia dep khang" ong u Dr.
Mukul.
U Dr.
Mukul u la ong ba ki ophisar kin ngat ha ka jingeh lada yn tohkit ia katei ka bynta da ka Supreme Court ne da ki bor ba dei peit ia katei ka kam.
U Dr.
Mukul u la ong ruh ba ka sorkar kam dei satia ban pyndonkam bakla ia ki pulit ban iada iano iano.
Katba u MLA ka Mawsynram u bah Himalaya Shangpliang pat u la thalaiñ halor ka jingshah shoh jong u nongniah trok na Bhutan ha u PSO jong u myntri sorkar, wat la ka trok jong u ka dei kaba la iaid ryngkat ki kot ki sla kiba biang.
Kiwei pat kiba la ia shim bynta ha katei ka jingiatai ki long u Zenith Sangma bad ka kong Ampareen Lyngdoh.
Shillong:Uei une U Constable Sangma, uba ka kong Agnes Kharshiing bad ka Amita Sangma, ki ia dih sha lang, ha ka kut pulit ha Lad Rymbai bad hadien jong katei ka jingjia, U Sangma, u jah syndon jar, da kaba u shim shuti ialade, ong ka jinglap jong ka Committee on Empowerment of Women, ba la khlieh da ka kong Ampareen Lyngdoh, ha kaba ka kaiphod, kaba la buh mynta ka sngi ha iing dorbar Jylla.
Katei ka komiti, ka lyngngoh ba kam don satia ka jingtohkit halor ka jingiakren, kaba don hapdeng ka kong Agnes bad utei U Constable Sangma.
Ym tang katta, la ong shuh shuh ba U SP ka East Jaintia, um shym la tip satia halor ka jingshah shoh jong kitei ki arngut, hynrei, u sa tip, ynda haab la iathuh da U SSP, Police Headquarter.
Ka komiti ka iathuh ruh ba ki don kumba 20-30ngut ki briew, kiba shoh ia kitei ki arngut, ha katei ka 8tarik Naiwieng 2018.
Ka komiti ka sngewkhia halor ka jing bym wan poi U Addl Deputy Commissioner, ha ka jingkhot hajir jongki, ha ka 26tarik Naiwieng, namar ba u dei ma u, uba peit ia katei ka jingtohkit.
La iathuh shuh shuh da U Deputy Commissioner, East Jaintia, ba haduh mynta, ki la mang T.
12,700, ha kaba la mang pisa na ka Disaster Management Fund bad halor katei ka komiti, ka la bthah ia U DC, ba un iakren kyrkieh bad pynbeit bad ka sorkar Jylla, na ka bynta ban siew bai lutksan ia ki, ha kaba la ai por hapoh hynniew sngi, ba kin leh ia kaba donkam.
Shillong: Ka HSPDP myn hynnin ka sngi ka la pynbna ia ka thup nyngkong jong ki kyrtong MDC jong ka ki ban ia khun ha ka elekshon MDC 2019.
Ki kyrtong kiba la pynbna mynta ka sngi ki long u bah Nolipstar Lyngdoh na Mawkyrwat, u bah K.
P Pangniang na Rambrai, ka kong Badariti Lyngdoh Nonglait na Mawshynrut, bah Martle N Mukhim na Mawkynrew, bah Wanstep Diengdoh na Sohra bad Kestar Warjri na Mawphlang -Diengiei.
Nongstoiñ: Ka lympung ialehkai kynjatbol kaba kham heh hapoh jong ka West Khasi Hills District, kaba la tip Kum ka 2nd Invitation Knock Out Football Tournament 2018 – 19 bala pyniaid da ka New Nongstoin Sport Social & Cultural Club (NNSSCC) yn sdang noh mynta ka sngi.
Na ka liang jong ka NNSSCC ka la pyntip ruh ba ia katei ka lympung yn wan ban plie pyrda da u MLA ka Nongstoiñ u bah Macmillan Byrsat, bad ki kynhun ki ban iakhun nyngkong eh ha katei ka lympung kinnlong hapdeng ka Nongkrem SC na East Khasi Hills pyrshah ia ka Kith United FC na West Khasi Hills District.
Shuh shuh la iathuh ruh ba ka jingialehkai kan sdang ha ka por 1.
00Pm ha ka madan New Nongstoiñ bad lah ruh ban pynkynmaw ba ia katei ka lympung ka khusnam kan long da ka song pisa kaba 5 lak tyngka kynthup ia ka kynhun ka ban rah ia ka nam duh bad ia kaba wan ba ar.
Kumta na ka liang jong ka NNSSCC ka khot ka wer ia baroh ki paid riew ieid phutbol jong ka thaiñ ba kin wan ban sakhi dala ki jong ki khmat ia katei ka jingiakhun bad lah ruh ban ong ba ka jingiakhun khlem pep kan long kaba itynnad bha.
Shillong:Ka jingialehkai ba la long myn hynnin ka sngi ha Anantapur, Andhra Pradesh, la iohi ba ka jinglah jong ki rang tied ka Meghalaya ban ialehkai bha ka la pynlong ia ka ban tam da 19 run ia ka Poducherry ha ka first innings ryngkat saw tylli ki wicket kiba ka dang don ha ka jingiakhun jong ka U-19 Cooch Behar Trophy plate group.
Ha kaba sdang ia ka sngi ba ar ha ka 8/1 bad haba pynphai pyrshah ia ki 188 run jong ka Poducherry kaba la out lut baroh ki rang tied, ka Meghalaya ka la poi haduh 207 run bad out 6ngut ki rang tied jong ka.
U Hrithik Sharma (43) bad u nongap wicket jong ka u Ankit Kumar Singh (69) ki la lah ban pynpoi ia ka Meghalaya da palat 100 run na ka bynta ki ar wicket, ha kaba baroh ar ngut kitei ki rang tied ki la out noh hadien kitei ki jingkamai run jong ki.
Hynrei ka Meghalaya kam shym la duh mynsiem da ka jingwan jong ki ar ngut kiwei pat ki rang tied jong ka kata u Raghav Kapur bad u Amankumar kiba la kamai da 58 run.
U Amankumar u la out noh hadien 29 run, hynrei u Raghav u dang iai sah bad kiew ka jingkamai run jong u sha ka 46 run bad khmih lynti ba un lah ban ioh ia ka half-century jong u lashai ka sngi.
Shillong: Ka Shillong Lajong ka la lah ban khur ia ka jingjop mynta ka sngi hadien ba ka la lah ban pynliem ia ka Guwahati Town Club da 2-1 ha MFA Turf ha Polo.
Kane ka jingjop ka Lajong ka dei ka sien jop ba san kynthih.
Da kane ka jingjop, ki khynnah ka Lajong ki la lah ban pynlong ia ka kynhun jong ki ban sah ha khlieh duh jong ka miej iakhein point da 15 point na ki 6 sien ialehkai.
Ka Lajong ka la lah ban tam da shi kol ia ka Guwahati ha ka kylla step lyngba ka kol ba la ioh ban thep da u Parvaj Bhuiya ha ka minit ba 45+1 na shabar ka box.
Ym tang katta hynrei dei lyngba u Donboklang Lyngdoh uba la nang lah shuh shuh ban pynskhem ia kane ka nam jop jong ka Lajong pyrshah ia ka Guwahati da ka jingioh pynkhih jar jong u ha ka minit ba 50 na shapoh ka box.
Katba ia ka shi kol naka bynta ka Guwahati pat la ioh ban thep da u NabinRana ha ka minit ba 71 hadien ba u la ioh ia ka lad khlem da don nong pynwit bad thep suk na shapoh ka box.
Ka Shillong Lajong kan iakhun pyrshah ia ka SAI ha ka jingiakhun ban wan jong ki ha ka 3tarik u Nohprah ha Guwahati.
Tura: Ka trai bad kaba long ruh ka headmistress jong kawei ka skul shimet ha Tura, ka don mynta ha ka jing shah ujor, na ka daw, ba ka pynduh thoh eksamin ia ki arngut shi para, namar ba ki kmie ki kpa, kim pat siew ia ka bai skul, na ka bynta ar bnai.
U Ram Singh, Deputy Commissioner, ka West Garo Hills, ula hukum ia U  District School Education, ba u dei ban ai ia ka kaiphod kaba shai halor katei ka jingjia, kaba jia ha Casarina Public school, ha kaba ka  Marina R Marak, ka dei ka headmistress.
Na ka jingtip kaba malu mala, la sngewthuh ba kitei ki arngut shi para, ki shah set ha kawei ka kamra bad kim ioh satia ban thoh eksamin bad kitei ki dei ki khun kynthei jong U  William S Sangma, ha kaba kawei ka dei kaba dang san snem ka rta bad sa kawei kaba 10snem ka rta.
Kitei kim shym la ioh thoh eksamin satia, kaba sdang naduh ka 19tarik Naiwieng 2018.
Da ka jing tuklar U DC, la sngewthuh ba katei ka trai jong katei ka skul, ka la shah ia kitei ki khynnah, ba kin ialeh ia ki eksamin ha ki subjek, kiba dang sah, hynrei U Sangma, u iathuh ba u sngewsih jur, ba ki khun jongu, ki la duh noh ia ki katto katne ki sobjek, kiba la dep pynlong haduh mynta.
U dei u masi, uba heh duh bad ka jingkhia jongu, ka la long kum kawei na ki kali rit bad utei u masi, u dei u masi, uba heh tam ha Australia.
U trai jong utei u masi, U Geoff Pearson, uba dei na Australia, u la ri la sumar ia utei u masi, uba jrong hynniew phut bad uba khia 1,400 kilo bad utei u donbok, ba ym lah shuh satia ban khaii ruh namar ba ula heh palat bad na ka daw ka jingheh jongu, kumta utei u masi, uba jrong thik hynriew phut 4 inshi, u ioh ban shong ban shirta ha katei ka jaka ri masi.
Ka  Guinness Book of World Records, ka don ia ka jingkhein, ha kaba u masi, uba khia tam ha pyrthei, u dei uba don  2267kilo.
U misteri na Netherlands, ula thaw ia ka lieng, kaba u pyn ia syriem bad ka lieng U Noah, kaba ka jingkhia jongka, ka long 2,500ton bad ia katei ka lieng, un leit pyntuid sha Israel.
UHynrei U Huibers, u iathuh ba u kwah ba katei ka jingtei, kaba un ai sha U Blei ba un pynpoi sha ka jaka, kaba u thmu bad mynta u dang wad jingiarap na ki riew don mynsiem “Nga kwah ia kane ka lieng ba kan poi sha Israel" ong U Huibers, 60.
“Ka lah ban long ka kam kaba sngew tieng, hynrei nga ngeit ba baroh ki dei kiba la thoh ha ka kot bakhuid na kaba sdang jong ka jingsuk bad haduh kaba kut jong ka jingsop jongka.
Kane ka dei ka lieng jong U Blei bad ka dei ban poi ruh ha ka ri ka jong U Blei".
Mynta u donkam sa  $1.
3 million ban pynpoi ia ka lieng sha katei ka jaka kaba u thmu bad ka jingthmu kaba kongsan, ka long ba un don da u motor, u ban pyniaid ia katei ka lieng.
U Huibers, u kwah ban pynpoi sha Brazil, hynrei ka jinglut sha katei ka jingjngai kaba 5hajar mer, ka long $1.
97million (£1.
36million).
Katei ka lieng, ka kham heh ia ka madan ialehkai phutbol bad ka don 5 mala bad ka la ban kit ia 5hajar ngut ki briew.
Katei ka lieng, ka dei kaba jrong lynter 410ft, ka pynkiang 95ft bad sa 75 phut ka pynieng jongka, kaba lam ia syriem ia ka lieng kaba la thoh ha ka kitab U  Genesis 6:15.
Kawei ka aktress, ka bym kwah ban iathuh kyrteng ialade, ka kynnoh ba ka la shah leh kynshlein bad shah jrong kti ha U Bhushan Kumar, uba dei u khlieh duh jong ka kompeni T Series bad katei ka jingjia, ka dei ha ka por, ba ka don ka jingiakren, ba kan ioh ban ak ha ki lai tylli ki phlim, ba pynmih da U Kumar.
Katei ka jingjia, ka la jia la lai snem mynshwa, ka la ong.
“Nga ia kynduh ia u, ha ka ophis jongu bad ka dei ka jingialang kaba sngew tynnad bad ka la dei ka por ban pynbeit ia ka jing iasoi ia ki kot ki sla, ha ka sngi kaba bud" ka la long ha ka peij jongka ha ka twitter.
Hynrei ha ka sngi kaba bud, ka la ioh ia ka telephone na ophis U Bhushan, ha kaba la iathuh ba U Bhushan, u kwah ban ia kynduh bad hangta la pynbeit ba kin ia kynduh ha ka kamra ba kyrpang jongu, hynrei ka la kyntait bad  mar kumta hi, ha ka sngi kaba bud ka la ioh jingtip, ba ka la shah weng noh na ki lai tylli ki phlim bad ka daw, ka long namar ba ka kyntait ban ia thiah bad U Bhushan Kumar.
Ha kawei pat ka jingjia, ka Kate Sharma, ka la ujor ha ki pulit pyrshah ia U Subhash Ghai, uba dei u director ba pawnam jong ki phlim bollywood, namar ka jingleh jrong kti jongu ia ka.
“Ngi ia dei paralok bha bad u, hynrei ngam ju khmih lynti na utei u riew rangbah, ba un leh ha katei ka dur" ong ka Kate Sharma ha ki kotkhubor hynnin ka sngi.
Ha ka sngi saitjaiñ jong ka taiew, ka MTU ka seng kaba pyniaid ia ka jaka jngohkai kaba don ha ka Bri ki Synrang lane kaba la tip paidbah kum u Maw Dohnud ka la plie sa ia kawei pat ka jaka jngohkai kaba don hangtei kaba la tip kum ka Um Dawai.
La plie paidbah ia katei ka jaka jngohkai da u bah Sai Sing Khongrymmai u Deputy Chief Engineer Construction N.
F Railway, uba dei ruh u trai shnong jong ka shnong Laitmawsiang (ka shnong kaba don markhap bad ka Laitryngew).
Lada phi sah ha  Maharashtra, nangne shakhmat phim donkam shuh ban leit ieng lain bad thied kyiad na dukan, hynrei ka kyiad kan poi hi ha jingkhang jongphi.
Ka sorkar Maharashtra, ka la shim ia katei ka rai, namar ba ki bun eh, ki nongniah kali bad ka dih buaid bad kumta naduh mynta, ka la rai ban ailad ba kin ia thied kyiad online bad ba kan poi hi ka kyiad ha jingkhang jong ki nongdih.
“Ngi kwah ban pynduh noh ia ka jingdih kyiad bad ka niah kali bad ka jingleit rah ia ka kyiad ha iing jong ki briew, kan iarap shibun" ong U Chandrashekhar Bawankule, uba dei u myntri ka tnat Excise.
Lyngba ka hukum jong ka Supreme Court, ka sorkar, ka la duh shibun ka khajna, namar ba ki don 3hajar tylli ki dukan kyiad, kiba la hap ban khang noh.
Ha u snem 2017-2018, ka kyiad, ka la pynmih pisaT.
15,343 klur sha ka pla pisa ka Jylla.
Ki bor pyniaid District jong ka Karbi Anglong, hynnin ka sngi, ki la leit ban sei noh ia u mawpud, uba la tei da ka sorkar Meghalaya, ha ka jaka jong ka Assam, ha Khanduli, ong ka khubor, ha ka jaka, kaba ka jingjngai ka long 150 Kilometrei na Diphu.
Ki bor pyniaid District ha ryngkat bad U Deputy Commissioner jong ka West Karbi Anglong, U  Debajyoti Hazarika bad U Superintendet of Police, U Mrinal Talukder, ki la sei noh ia utei u mawpud.
La iathuh ba la pynieng ia utei u mawpud, da ki bor pyniaid District jong ka Jaintia Hills.
La ong shuh shuh ba ka jing ia kynad, ka ju mih ha ki bynta jong ka Khanduli, na kane ka rukom kurup jaka beain, kaba la leh da ki riew shim kabu, kiba don na Meghalaya, ong shuh ka khubor.
La ong shuh shuh ba ki don ki riew runar, kiba ju leit ban pynjot ia ki iing skul bad kiwei ki jingtei jong ka sorkar ha katei ka thain.
Shillong: Ka don ka jingtwa jong ka kynroh jong ka Jowai Public School, mynta dang step phyrngab, ha ka por 2.
30 eiei bad katei ka jingtwa kynroh, ka la pynjot thaw ia lai tylli ki kali rit.
Katei ka jingjia, ka dei ha ka dong Mooralong, jong ka sor Jowai, ong ka khubor.
Ki kali kiba la jot thiaw na ka jingtwa kynroh, ki dei kiba don ia ki number  ML-04A-6005,  ML-O4C-3395 (Local Taxi), ML-O4A-7184.
Ka jingjulor jong kitei ki kali, ka dei kaba jur bha, ha kaba la iohi, ba ki la shah ban baroh shi rynieng ha katei ka kynroh, kaba la ker da u mawit.
Ym shym don ba mynsaw briew satia na katei ka jingtwa kynroh bad la antad ba kitei ki kali, ki dei kiba ju pynieng baroh shimiet ha katei ka rud surok bad ki dei kiba sah ha katei hi ka Dong.
La antad, ba ka jingtwa jong ka kynroh jong katei ka skul, ka dei namar ka jingjur slap hynnin baroh shisngi, kaba la jia ha ka sor bah Jowai.
Shillong: Ka Shillong Lajong ka la pynliem ia ka Langsning FC da  5-2 kol ha ka jingiakhun khadduh jong ka lumpung ka league stage kaba long ha kane ka sngi Saitjain ha madan SSA, Polo.
Da kane ka jingjop, ka Lajong ka la don ha kliar duh ka miej iakhein poin ha ka SPL 2018 da kaba kamai 26 point bad ban rung syndon sha ka semi phainal kane ka jingialehkai.
U Samuel Kynshi u la thep ia ka Lajong ha ka 17 minit  bad u Bonison u la thep haka 27 minit bad ha 55 minit ba la pyniarap da u Sheen Sohktung.
U Mahesh Singh u la thep ia ka kol ha ka 71 bad 72 minit ban pynbiang jingkhein 5 kol.
Katba ka Langsning FC ka la lah ban thep ar kol ha ka 77 Donborlang bad u Defence ha ka 90 minit.
U MJ Akbar, myntri  khynnah ka sorkar India, ula kyntait ia baroh ki jingkynnoh pyrshah ia u, halor ki kam jrong kti kynthei jongu bad u da kynthoh ba kitei ki dei tang ki kam khleh musli musla pynban, namar ba la jan poi ka elekshon MP 2019.
U Akbar, ula byrngem ba un ai mukotduma ia baroh kitei ki kynthei kiba kynnoh pyrshah ia u.
Ha kajuh ka por, U Akbar, ula kren shai ba un nym hiar shuki satia ialade, kum u myntri jong ka sorkar India, hynrei un ia khun beit da kaba mudui mukotduma.
U Akbar, u don ha ka jingleit sha Africa bad u dang shu wan phai mynta ka step jong ka Sngi U Blei.
Ha kad liengsuin, um shym ia kren ia ki kotkhubor, hynrei, ula shu pynmih ia ka jingthoh halor ka jing iadei bad kitei baroh ki jingkynnoh pyrshah ia u.
Ka tnga jong U Additional Sessions Judge, kaba la shah siat ha u pulit nong pahara, ka la khlad noh hynnin ka sngi, ha ka jingshah sumar ha Hospital.
Ka Ritu, ka la shah siat bad u khun shynrang jongka, uba don ialade ruh ha ka jingmynsaw kaba jur.
Kitei ki la shah siat ha ka surok bah ha Gurgaon, ha ka por mynsngi bad ka Ritu, kaba shah sumar ha Medanta Hospital, ka shah siat ar kuli.
Ki pulit ki la kem ia U Mahipal, uba dei u pulit pahara jongki bad u dei uba ap pahara ia utei u nong bishar, la shisnem shiteng.
Ki riew paidbah, haba iohi ia katei ka jingjia, ki la pyntip sha ki pulit bad haba ki pulit ki la wan beh sha katei ka jingjia, ki lap ba ka Ritu bad U Dhruv, ki don ha ka jingmynsaw kaba jur bad ki la thiah lyngkrang ha madan, ha khmat jong ka dukan Arcadia.
Katei ka jingjia, ka dei ha ka por 3.
30 hynnin janmiet, ha kaba ka Ritu bad u  khun, ki dang leit thied jingthied.
La iathuh ba U Mahipal, u don ka jing pang lamwir ha u bad dei na katei ka daw, ba ula nud ban siat ia kitei ki arngut shi khun.
Hadien katei ka jingsiat ia kitei ki arngut, U Mahipal, ula sdang ban tan ia U Dhruv hapoh kali, tangba um lah satia.
Ha ka por ba u siat ia kitei ki arngut, u la byrngem ruh ia ki paidbah, ba kim bit satia ban iarap ia kitei kiba mynsaw.
Mynta ka la mih sa ka kynthei kaba phra ban kynnoh ia ka jingleh shait jong U MJ Akbar, myntri kam khynnah jong ka tnat bar ri ka sorkar India.
Ka  Majlie de Puy Kamp, kaba dei ka nongthoh khubor jong ka CNN, ka iathuh ba ka la shah ktah kti ha U Akbar ha u snem 2007 bad katei ka dei ha ka por ba ka dang don 18snem ka rta.
La iathuh ba ka Kamp, ha katei ka por, ka don ha ka jingshah hikai pyntbit ha ka kotkhubor Asian Age, ha ka por ba u long Editor U Akbar.
Ka Kamp, ka ong “U Akbar, u la bat thrait ia ka tyrpeng ka mon jongnga bad u kdup bad u doh ianga bad nga shu sngap bad shah ba un leh kumta" ka la iathh ha ka twitter jongka mynta ka sngi.
Ka tnga bad u khun jong U Additional Session Judge, ki la shah siat mynta ka sngi ha Gurgaon, ha kaba la siat da u pulit pahara jongki hi.
Utei uba siat, ula phet na katei ka jaka bad la ioh ban kem ia u, kham hadien.
Katei ka jingjia, ka jia ha ka por 3baje nohsngi ha  Unitech Arcadia bad kitei kiba shah siat, ki dei ka tnga bad u khun jong U  Krishan Kant Sharma, uba dei U  Additional District and sessions judge ha Gurgaon.
Kitei ki la leit sha Arcadia, na bynta ki jingdonkam jongki bad u pulit pahara, ula siat katba ki dang iaid shabar na katei ka kali jongki.
La leit ialam mar mar ia kitei kiba mynsaw sha Park Hospital, ha kaba ki dang don mynta ha ka jingsumar, ong ka khubor pulit.
Utei uba siat ia ki, u dei U Mahipal (32), uba dei u u heh langrut, uba dei na ka shnong Mahendargarh.
Utei ula trei bad U Sharma, la 1shisnem san bnai.
Da U Bah Philip MarweinMynshym snem ha u Nailur kumba 7 lakh tam ki Muslim Rohinya kiba shongshnong ha jylla Rakhine (jong ka Ri Burma) ki la shah kthong iap ha ki shipai jong ka Ri Burma hi lane Mynmar bad ki la phet iap ban leit rieh ha Ri Bangladesh bad kumba 40 haduh 50 hajar ki la wanpoi ruh kum ki riphiwji ha Ri India.
Ki la wanpoi da kaba phet krad katba ioh, da ki lieng lane kiwei kiwei ki lad, tang ban lait im (shaphang ka jingshah leh bein jong ki la dep thoh ha ki taiew ba la lah).
Kine ki Rohingya ki la krih kylleng ka Ri India.
Don kiba dang don ha West Bengal, don kiba la poi sha Hyderabad, Delhi, Jammu, Mewat bad shawei de.
Ka long kaba sngew tynnat ban kdew hangne ba ka sorkar BJP hapoh ka jingialam jong u Narendra Modi ba ka la shim ia ka synjam kaba nyngkong ban pynphai noh 7 ngut ki Rohingya sha Burma, hynrei tang 7 ngut ym pat long ei ei namarba ki la wan rieh hangne da ki 40 haduh 50 hajar ngut ha ka jingwanpoi kaba mynshem snem.
Ki mynder hi ki dei ki mynder bad ban ai jaka rieh ia ki, ka long kumba buh khop khop ia ki bomb kiba lah ban bthei ha kano kano ka por, kumta ka long kaba ma.
Ka sorkar ka la kren shai ba kine ki mynder ki dei ki jingma ia ka shongsuk shongsain jong ka Ri bad ka wanrah ruh shibun ki jingeh kiba har-rukom.
Ka da ong ba ia ki dei ban pynher ne pynphai biang sha la ka Ri ba ki wan.
Ka ilekshon sha ki san tylli ki jylla- Madhya Pradesh, Rajasthan, Chhattisgarh, Telangana bad Mizoram kin long naduh 12 tarik u Naiwieng haduh 7 tarik u Nohprah bad kumjuh ruh ka ilekshon MP sha Lok Sabha ruh kan long ha u Iaiong-Jymmang 2019.
Khlem pep ka kam jong ki mynder ri kiba wan rung ha India ka dei ka mat iakren ilekshon kaba khluit bha hapdeng ki party bapher bapher.
Kumno kein yn shu shah ba kane ka Ri kan shu long ka jaka rieh jong ki Mynder Ri, kumno ka sorkar bad ki paidbah kin shu shah ba kine ki mynder ri la ki dei ki Rohingya ne ki Bangladeshi kin shu shong bad poi-ei ha india? U President ka BJP, u Amit Shah, u la dep kren paidbah da kaba shai ha Rajasthan ba ki mynder Ri ki dei ban shah mait kyrteng beit na ki Electoral Roll bad dei ban beh noh ia ki sha la Ri lajong.
Ha Assam na ki 27 tylli ki district,9 tylli la dap pura da ki poi ei khar Bangladesh bad na ki 126 tylli ki constituency 60 tylli la pura da ki khar Bangladesh.
Nangta, 85 per cent na ka jingkyntur shnong kyntur jaka ha ki khlaw sorkar jong ka Assam la shong shnong da kine ki poi-ei bad haduh ba ka jingroi briew ha Assam ha kine ki 60 snem ba la leit ka kiew stet kumba roi u shyiap ha rud wah, na ka 3.
29 milian sha ka 14.
6 milian ngut ha ka jingroi kaba 344 per cent,katba ka jingroi ha India baroh kawei ka long tang 150 per cent hapoh kine ki 60 snem ba la leit.
Te kumta,nangno ka jingroi ka wan, hato ym dei na ka jingwan tuid jong kine ki poi-ei na Bangladesh.
Nangta, kane ka jingwan rung ki mynder ri kam dei tang ha kane ka thain shatei lam mihngi kum ha Assam, Meghalaya, Arunachal Pradesh, Nagaland, Manipur, Mizoram, Tripura kaba la pynkylla ia ka dur ka dar jong kane ka thain, hynrei ka jingkrih jong kine ka la poi kylleng jong ka Ri India, kum sha West Bengal kaba la shyrkhei, sha Andhra Pradesh, Maharastra, Madhya Pradesh, Rajasthan, Delhi, Uttar Pradesh, Bihar bad kiwei kiwei ki jaka.
Ki krih kylleng, ki trei lut ki kam katba ioh bad ki lah ban im ha kano kano ka rukom im wat kaba eh tam ruh.
Kine ki la shong la sah bad bun na ki, ki la ioh EPIC ban thep-vote, ioh Aadhar Card, Ration Card bad kiwei kiwei.
Oh, ka long kaba shyrkhei, ki dei shisha ki “Time Bomb", shano bad kumno ban leh.
Ki wan rieh tngen ha kane ka Ri kaba la kular, kaba pahuh bad kaba iohmon, shawei te em.
Ka India ka hab ban pyrkhat bha bad ka hab ban leh ei ei.
Na ka bynta ka jingbha jong ka Ri, ka sorkar India ka dei ban leh ei ei; la kane ka sorkar ne lada wan da kawei ka sorkar ruh, kam pher, hynrei dei ban leh ei ei noh ioh dier por palat, namarba ka jingtyllep ka la poi haduh ryndang.
Na ka bynta ka jingshongsuk shongsain bad ban lait na ka jingma, ka sorkar India ka hab ban shim noh ia ka rai kaba kut, namar, ki mynder te ki dei ki mynder.
Ngi hab ban peit bad sumar shuwa ia ki trai ri trai muluk bad peit ba kin bha kin miat.
Kin don kita kiba pyrshah kum kita ki ‘ human right activists’ ban pynphai noh ia ki sha ki Ri lajong, hynrei ngi hab ban peit shuwa ia ki trai Ri lajong bad na ka bynta ka jingbha jong ka Ri lajong shuwa.
Katkum ki stad pyrman bad nongsyntiat kiba tbit jong ka India, ki Rohingya ki dei ki jaitbynriew kiba long ka jingma ia ka Ri India, khamtam ia kane ka thain shatei lam mmihngi.
La kdew da kine ki stad (Security experts) ba ha ki jaka ba shong ki Rohingya ha thain Rakhine, Chittagong bad ha ki jaka rieh jong ki ha Bangladesh la rieh tngen da ki ehrang bad lehnoh Muslim bad kiba ai jaka rieh ruh ia ki kaikhlaw jong kane ka thain shatei lam mihngi.
Nangta, la kdew ruh da kine ki stad syntiat jong ka India ba ki don kita ki seng bhalang ne seng trei monsngewbha kiba phong ia ka dur seng bhalang hynrei ki dei ki agent paka jong ki ehrang bad lehnoh muslim kiba trei hapdeng kine ki rephiwji Rohingya.
Ia kine ki Rohingya dei ban husiar bha namar ha ka jaka ba iarap isynei ia ki, ki trei pynban da khongpong.
Mynta, kane ka jingwan rung puk shi-puk jong ki mynder Ri sha India da kine ki Rohingya bad ki poi-ei na Bangladesh ka dan bteng haduh kine ki sngi bad nangta, mynta, ka la sdang treikam ter-shi-ter ka jingkylla jong ka suinbneng (climate change) bad ka jingwan tuid ki mynder kan nang bun ki ban nang wan tuid sha India.
Dei na kane ka daw ba dei ban pynkhlain shuh shuh ia ki shipai ban ap ia ki khap-pud.
Tang ka Border Fencing kan ym pat biang satia.
Ia mynta ki don ki shipai BSF kiba ap pahara ia ki border hynrei, kam biang satia, kiba ioh rung ki nang rung shi rung.
Kiwei kiwei ki kam be-ain ruh ki dang jur ha ki khap-pud, kaba mut ba ki BSF ki ailad lane kim long kiba lah ban shaniah ban phikir bha.
Dei na kata ka daw ba dei ban buh shuh shuh sa kiwei kiwei ki shipai ban nang pynkhlain ia ki border ban iada na kane ka jingwan rung ki mynder ri bad kiwei kiwei ki kam be-ain ha ki khap-pud.
Ka la don ka jingbthei bom mynta ka sngi ha  Sukleswar Ghat, ha Guwahati, kaba la pynmynsaw ia 4ngut ki briew bad ka ULFA(Independent) ka kam trai halor katei ka jingjia, da kaba ai daw, ba katei ka daw jong ka jingsngew pyrshah jur jongki, halor ka jingpynrung kyrteng shuh shuh ha ka  National Register of Citizens (NRC) ha Assam.
U Kuladhar Saikia,  Director General of Police(DGP) jong ka Assam, u iathuh ba katei ka jingjia, ka dei ha ka por 11.
45 mynstep, kaba jia ha kawei ka jaka buh tiar jot, kaba don hajan ka lynti iaid kjat ha Pan Bazar bad ha katei ka jingjia, ki don 4ngut kiba mynsaw ba kynthup ia kawei na ki nongiaid lynti.
Shillong: Myn shisngi ha ka jingialang jong ka seng UDP ha Nongstoiñ, u President rangbah katei ka seng u Dr.
Donkupar Roy u la ong ba ka por ia ka seng HSPDP ha West Khasi ka la jan kut bad u la ong ruh ba ka jingiateh lok hapdeng ka seng HSPDP bad ka UDP ha kane ka elekshon kaba dang shu dep kam shym la long kaba seisoh.
U Vice President ka seng HSPDP u bah Witting Mawsor, u la kynthoh kylla ia ka jingkren jong u Dr.
Don da kaba ong ba ka dei tang ka jingkren politik ha lyer hynrei ka bym lah satia ban long kumta.
“Ka jingkren u Dr.
Don ka dei tang ka nia politik ha lyer hynrei ha ka jingshisha kan ym lah satia ban long kumta" , ong u bah Witting.
Utei u nongialam ka HSPDP uba dei ruh u MLA barim ka Mawshynrut konstitwensi u la ong ba katba ka jaitbynriew Khasi ka dang im, ka seng HSPDP ruh kan dang iai im, “Katba ka jaitbynriew Khasi ka dang im, ka seng HSPDP ruh kan dang iai im" u la ong.
U bah Witting u la ong ba naduh ba la seng ia ka HSPDP ka dang iai im haduh mynta ruh bad mynta ka jingiaid lynti jong ka -ka la kynjoh sha u mawmer ba 50 snem.
“La 50 snem ka HSPDP ka la iaid lynti ym don kano kano ruh ka jingkylla hynrei kiwei ki Party ki mih bad ki jah, ka HSPDP ka mih tang shisien bad ka iai neh haduh mynta ruh" u la ong.
Halor ka jingkynnoh ba ka jingiatehlok kam shym la long kaba seisoh u bah Witting u la ong ba kam dei satia ba kam lerkam lane ba kam seisoh hynrei ka de ika rai jong u paidbah babun balang, “Haba ki paidbah kim mon ngin ong kumno, ngi la ia tehlok ruh namarba u paidbah u kwah ban iohi ba ki Seng riewlum ki ia tylli, ngi la ia tehlok da ka jingthmu kaba bha tam ban ia tyli bad ka dei ruh ka jingkwah u paidbah hynre ihaba u paidbah um ai ha ngi ka bor bad um pdiang, yn ong shuh kumno, hynrei ban ong ba kam lerkam ngam pdiang" ong biang u bah Witting haba ia kren bad u Rupang lyngba ka telephone.
Hynrei utei u nongialam ka HSPDP u la ong ba ha kane ka elekshon MDC ka ban sa long shen ka HSPDP kan iaid marwei bad kan ym don satia ka jingiateh paralok lypa bad kano kano ka seng, “Ngin iaid suki shuwa marwei, ngin ia peit hadien ka elekshon" ong u bah Witting Mawsor, u MLA barim ka Mawshynrut uba la rem noh ha ka elekshon 2018 ha u bah Gigur Myrthong ka NPP.
Shillong: Ka tnad kaba peit ia ka bit ka biang jong ka bam ka bam ka dih ki paidbah lane ka Food Safety and Standard Authority of India lyngba ka ophis u Commissioner of Food Safety jong kane ka jylla myn hynnin ka sngi ki la wan ban pynshai paidbah ha Motphran ha kaba ia dei bad ka jingdonkam ba ki bam ki dei ban long kiba khuid bad ia kane donkam ban sngewthuh lang na baroh arliang kata na ki nongdie bad na ki nongthied.
Hadien ba la dep ban pynbna paidbah ha Motphran haba ia kren bad ki nongthohkhubor, ka Assistant Commissioner jong ka Food Safety ka kong DBS Mukhim ka la ong katei ka jingpynbna ka long ban ai jingtip kaba bniah ia ki paidbah naduh ki nongdie bad ki nongthied ba kin tip kaei ba ki dei ban leh bad kaei kaba kim dei ban leh.
Ka la ong ba kawei ba katei ka tnad ka kham pynleit jingmut bha ka dei ka Doh, “Ki doh ki long ki bym khuid da lei lei ruh" ong ka kong Mukhim.
Ka la ong ba na ka por sha ka por katei ka tnad ka la ai da ka jingthoh sha ki dukan die doh bad ki la ia kynduh ruh markhmat bad man kawei pa kawei ka dukan ban pynshai pynsngewthuh ia ki ia ka rukom die doh, “Ngi don ruh baroh ki kyrteng ki nongdie Doh bad ngi" ka la ong.
Kumba ka long mynta ka kong Mukhim ka la ong ba ia ki doh ba die ha ïew la shu sdien bad la pyllait shabar ha ki pump um, ki dukan ki don ha ki jaka iaid jaka ieng, ki don kiba don ha ki jaka bret ñiut , ha ki jaka ba sma bad kaba kham ma eh ka la ong ba ka dei ka tdem kali, “Ka don ka aiñ kaba lah ban pynshitom ia ki hynrei ngin ym pat ia kren ia ka jingpynshitom , ka jingpynshitom kan wan tad haduh ba ka tnad ka la kutlad bad kam lah leh eiei shuh, ngin pyndep shuwa baroh ki lad ki lynti bad lada ym don lad da kumwei pat, ngin hap ban pyntreikam da ka aiñ" ong ka kong DBM Mukhim Assistant Commissioner ka Food Safety.
Ha kaba ia dei bad ka rukom die doh ka la ong ba la dep ban batai ia ki nongdie doh ba kin shna da ka kynja sem ban tap lane da ka ïit bad ia katei ka ïit ki hap ban sait pynkhuid manla ka sngi.
Nangta ka la ong ba khnang ban lait na kino kino ki khniang jingpang ki nongdie doh ki dei ban kyllan da ka mluh ia ki dieng shaiñ doh bad ban buh da ka mluh baroh shimiet bad lashai mynstep da ki wan ki dei ban sait pynkhuid khnang ba ki skaiñ kin ym ioh ban kyrniom.
Nangta ka la ong ruh ba ia ki dukan sha ki dukan ja bad ia ki Restaurant katei ka tnad ka la dep ban maham ba ki dei ban leh khuid bad ki nongtrei jong ki ki dei ban phah eksamin man ka por.
Ka kong Mukhim ka la kyntu ia ki paidbah ba lada ki lap ba ki don kino kino kiba leh pyrshah ki dei ban ujor sha katei ka tnad ryngkat ki sakhi satar kiba biang ban pyntikna ba katei ka tnad kan phah sha ki bor jong ka aiñ ban leh ia kaba donkam.
Nongstoiñ: Ka Mawshynrut Block Congress Committee (MBCC), ka la rai ban phah beit ia ka kyrteng jong u bah S.
Rashir President ka Mawshynrut Block Congress Committee, ba un long kum u kyrtong ka Seng Congress na Mawshynrut Konsti twensi u ban iakhun ia ka ilekshon MDC ka ban sa long shen ha u ne u snem ban wan.
Ia katei rai la shim mynta ka sngi ha ka jingialang paidbah kaba la long hapoh ka iingsah jong u President ka MBCC kaba don hapoh ka shnong Riangdo Mawshynrut Civil Subdivision hadien bah bah P.
Thongni u ba long u jingpeit pyrman u la ioh ban pynsngew halor ka jingdon tang kawei ka application ban pan ia ka tiket na katei ka Konstitwensi, kata tang u bah S.
Rashir.
Kum ban shu phai dien biang u bah S.
Rashir u la long teng kum u MDC na katei ka Konstitwensi kata ha u snem 2004 haduh 2009 bad u la ioh bat teng ruh kum u EM Incharge jong ka Marriage bad Divorce bad ruh EM Incharge jong ka Market, Fisheries, Arts & Culture bad ruh kum EM Incharge Elaka.
Na ka liang jong ki nongthoh khubor ki la iohlad ruh ban iakren bad u bah S.
Rashir ha kaba u la pynpaw da kaba ong ba lada ka seng, ka long kaba la kloi ban tynrong ha u ia ka tiket kum u kyrtong ha katei ka ilekshon MDC na ka liang jong ruh u long bala khreh ban iakhun.
Shillong: Haduh mynta ka sngi kaba dei ka sngi ba ka UDP Nongthymmai circle ka la buh ban pynpoi ia kito kiba kwah ban iakhun ia ka MDC elekshon na Nongthymmai, dei tang u bah Basing Roy Kharshandi uba la pynpoi ia ka aplikeshon ba kwah ban iakhun na ka UDP.
Katkum ka jingtip ba la ioh na ki nongkitkam ka UDP Nongthymmai, la iathuh ba haduh mynta, la ioh pdiang ia ka kyrteng jong u Bah Basing tangba kan shong sa ha ka party ban leh ia kaba donkam.
U Bah Basing u dei u nongialam barim ka Congress ha ka por ba long MLA u Bah Tony Curtis Lyngdoh hynrei u la pyniasoh noh sha ka UDP hadien ba la mih madan u Dr Jemino Mawthoh.
Ia ka Nongthymmai konstitwensi, la mihkhmat da u Bah Latiplang Kharkongor uba jop na ka KHNAM ha ki snem ba la dep.
Ka elekshon MDC lada kam don ka jingkylla da kumwei pat, kan long ha u bnai Rymphang lashem snem.
Shillong: Ka Central Puja Committee (CPC) kan pynlong ia ka jingiarakhe puja lashai ka sngi ryngkat ki heh ki hain sorkar, ki nongialam niam ha Stony land, Dhankheti, Shillong por 4baje janmiet.
Ha kane ka jingrakhe puja yn wan pynshongkun da u Lat ka jylla u Tahtagata Roy ha kaba baroh ki kynhun niam, ki myntri sorkar, ki MLA, ki nongialam seng sain pyrthei, ki nonghikai, ki riew pawkhmat bad kiwei kin iadon lang.
Ka Central Puja Committee (CPC), kaba dei ka kynhun ki riew ngeit Hindu kiba sah ha Meghalaya, ka don ki jaka mane ha kylleng ka jylla Meghalaya.
Mynta u snem, ki don baroh 232 tylli ki jaka mane na ki Community Durga Puja ha ka jylla baroh kawei ba kynthup 112 ha Khasi Hills District, 11 ha Jainta Hills bad 109 tylli ha Garo Hill.
Tang ha Shillong bad ki marjan ki don 64 tylli bad nalor 7 tylli jong ki riew shimet.
Ha kane ka Puja, kin pynlong ia ka jingpynkhuid ia ka wah umkhrah ha jaka pynngam blei thaw ha Polo ha ka 14 bad 15 tarik bad kumjuh ha ka 20 bad ka 21 hadien ba la pyngam ia ki blei thaw.
Ka bor synshar district kan buh kor ring dur khih ne CCTV ha baroh ki jaka ba pynlong ia ka Durga Puja ban iada ioh mih kano kano ka jingjia.
Shillong: Kumba ju long manla u snem mynta u snem ruh ka Hima Mylliem kan pynkhuid ia ka ïewduh bad katei ka jingpynkhuid kan long ha ka 21 tarik mynta u bnai naduh ka por 9 baje mynstep haduh ban da dep ka kam.
Watla katei ka sngi ka dei ka sngi u blei hynrei ka Hima Mylliem ka la pyntip sha ki nongrep ba kim dei satia ban wanrah ia ki mar-rep jong ki ha katei ka sngi katba kiwei pat ki dukan ki dei ban pynkhuid lypa ia ka dukan jong ki bad ki dei ban sei shabar ia ki niut ha ka janmiet jong ka 20 tarik.
La pyntip ruh sha ki nongniah kali ba kim dei ban pynieng kali ha shi lynter ka surok kiba don ha khappud bad ka ïewduh.
Ia kane la pynbna da u Acting Syiem ka Hima Mylliem u Pa’iem Ainam Manik Syiem.
Shillong:Ka seng jong ki briew ba duna dkhot met, hapoh ka lama ka Khasi Disabilities Association (KDA) ki la pynpaw ia ka jingsngew pisa lynga ia ka jingleh atlukhi ka sorkar ia ki jingdawa jongki.
Haba pynlait khu bor myn hynnin ka sngi, u president ka KDA u bad Starwin Kharjana u la ong, ‘Balei ko sorkar phi ibeiñ ia ngi kiba Dkoh, Matlah, Kyllut bad ba duna bor Pyrkhat, hato dei ba ngi tlot bor mo baphim ju pyrkhat’.
U la ong ba shi snem hynñiew bnai kata naduh 01-04-2017 haduh mynta ym pat ioh bai bam ki briew kiba don ka jingduna ha ki dkhot met, kaba ki ju ioh T.
500/- shibnai na ka Chief Minister’s Social Assistance Scheme for Persons with Disabilities.
“Ngi lah ia kynduh ar sien ia u Myntri Rangbah u Conrad K Sangma bad shisien ia u myntri ka tnad Social Welfare u Bah Kyrmen Shylla, kiba la ong ban pyllait noh, hynrei haduh mynta ki khlem patiaw", la ong u bah Starwin.
U la ong ba ka seng KDA kan ap haduh 30tarik Risaw 2018, lada ka sorkar ka sngap mynthi, kim banse ban pynlong da ka jingiakhih ban pynbor ia ka sorkar ban pyllait noh iaka hok jong ki briew kiba don ka jingduna ha ki dkhot met ha ka jylla.
Shillong: Ha ka kyrwoh khubor kaba la pyllait paidbah da uwei u samla uba la tip kyrteng kum u Melajied Khongbuh na ka shnong Nongtyngur, u la ong ba ka ka la don ka jingjulor ia ka rep ka riang jong ki nongshong shnong ka Raid Lyngkhat namar ka jingjubor palat ka khaïi masi tuh sha Bangladesh lyngba katei ka thaiñ.
Utei u samla ha ka kyrwoh khubor u la ong ba ki dieng kwai ki khyllem lut, ki kwah sara ki shah ïuh lut, ki bri tympew kiba dei jong ki nongshong shnong ka Lapalang, Nongtyngur, Rimassar, Rimai, Nongkyndah, Nongeitniang, Mawlynnong ter ter ki la julor lut bad katei ka la pynkynduh jingeh ia ki nongrep, ha kaba ki jaka rep sohtrun ruh la ong ba ki la julor lut.
La pyni ia ka bynta jong ka Bri, kaba la kylla shrah bad ba la dap paw sa ka khyndew suda, na ka jingiaid ki masi.
Nalor ka jingjulor ka rep ka riang, utei u samla u la ong ba ki Masi kiba da ki phew trok kiba iaid na katei ka thaiñ ki la pynjulor ruh ia ki lynti iaid jong ki briew kiba la shna da ki longshuwa da ki maw tah.
Utei u samla u la ong ba nalor kitei ki jingeh ba ki briew ki ia kynduh ha katei ka thaiñ, kawei pat kaba ima ka dei ka jingkynrei palat ki khynnah kiba pep skul noh tang shiteng por naba ki la bang ban leit bylla masi naba la siew ha ka dor kaba heh.
Nalor ka jingpep skul shiteng por u la ong ba ka mih sa ki kam sniew ha kaba kitei ki khynnah ki ngop ha ka dih kyiad bad na ka dih kyiad ka mih sa ka kren sih kren sang bad ka hiar noh ka akor ka burom jong ki.
Sa kawei pat ka jingeh kaba u samla Khongbuh u la kdew ka dei ka jingwan poi shong shnogn ki bar jylla ha ka thaiñ Lyngkhat.
U la ong ba kitei ki wan ha ka dur jong ki nongbylla hynrei mynta ki la wan ialam ia ki khun ki kti ki kur ki jait jong ki bad ki la sdang ban thaw shnong bad mynta ki la don kumba katto katne snem bad ki la sngew trai shnong.
U la ong ba ki trai bri ki la sdang ban kyndang ia ki hynrei ki sheptieng kylla naba ki la sdang bun paid bad ba ki pyni bor.
U la ong ba kitei ki bar jylla ki la ri jingri ruh bad ki la pyllait lan ia ki jingri jong ki bad kitei ki jingri jong ki ki leit ban pynjulor ia ka rep ka riang jong ki trai shnong bad mynta ka la mih sa kawei pat ka jingsyier ia ki paidbah bad ka buh jingtieng ia ki kynthei ki khynnah ban iaid lynti ruh naba ki la shah pyndik na ka por sha ka por bad don ruh ki khep ba ki kynthei ki shu lait na ka jingshah batbor, ong katei ka kyrwoh khubor.
Utei u samla u la kyntu ia ki Sengbhalang ba kin phai khmat sha katei ka thaiñ ban iada ia ka bri u Hynniewtrep.
Hadien ba la ioh ia katei ka jingthoh u Rupang u la ioh ruh ban ia kren lyngba ka telephone bad u Sordar ka Raid Lyngkhat u Babu Kri Tangsong, ban tohkit na u ia kitei ki jingkynnoh.
U Sordar u la ong ba mynshuwa ka don ka jingpynhiar masi kaba bun, hynrei hadien ba u la pynmih ia ka hukum ba la khang pyrshah, mynta ym don shuh kat kaba u tip ma u, hynrei ioh ka don hangne hangtai wei ar ia kata u la ong ba um da tip bha.
Halor ka jingkynnoh ba la don ki bar jylla kiba dei ki nongbylla kiba la thaw shnong, u Sordar u la ong ba um don jingtip eiei ia kata hynrei u iathuh ba ka don tang ha kawei ka jaka bad kata ka dei ha Bor Hill hynrei ia katei u la ong ba la dep ban ia kren pynbeit bad ki trai Bri ba ki briew kiba sah hangtei kin shong tang katkum ka jingdonkam jong ki trai naba ki dei ki nongrep kba bad ki dei ki ba ap Chowkidar ia ki Bri hynrei haba la dep ka kam ki dei ban mih noh na katei ka jaka.
U sordar u la ong ba lada don ki trai bri ne mano mano ba ioh jingtip ia ka jingthaw shnong ki bar jylla ki dei ban ujor ia u naba lada ym don nongujor un ym ioh jingtip.
Shillong: Ha ka 10 tark u risaw u Inspector of Supply jong ka South West Khasi Hills u la leit ban tohkit ia ka jingjia kaba la jia ha kawei ka skul kaba hap hapoh katei ka district naba katei ka skul ka la ioh da u khaw uba pyut.
La synran lang ia katei ka jingtohkit da uwei u nongtrei jong ka tnad DSEO bad ia ka ripod la phah sha ka Deputy Commissioner (Supply) South West Khasi Hills.
Katei ka skul kaba la ioh ia u khaw pyut ka dei ka St.
Xavier Upper Primary School kaba don ha ka shnong Di Wah-Umoit.
La sam sha katei ka skul 4 byrni u khaw hynrei shi byrni u dei uba la pyut bad uba la kylla rong saw bad la pyntikna ba utei u khaw um long shuh uba bit ban bam.
Ia utei u khaw katei ka skul ka la shim ha ka 27 tarik u nailur na uwe iu nongsam khaw na Mawkyrwat uba la tip kyrteng kum u bah C.
Wahlang.
La antad ba katei ka jingsniew jongu khaw ka lah ban dei na ka jingsngem.
Haduh mynta ka shu don tang ka jingiapynbeit hapdeng katei ka skul bad u nongsam ba kin pynphai noh ia utei u khaw ba sniew bad ban ai da uwei pat uba thymmai.
Haba wad jingtip na katei ka tnad la ong ba haduh mynta ym pat shym la iaid shakhmat ban pynshitom iano iano naba kam shym la don satia ka jingujor kaba da ka jingthoh na katei ka skul bad dei tad hadien ba la ioh jingujor da ka jingthoh ba katei ka ophis kan leh ia kaba donkam.
Shillong: U Dr.
Devodotto Wanswett u la ujor pulit ba ha ka 12 tarik mynta u bnai ha ka por 2 baje dang step phyrngap , ki runar ki la pynpait ia ka Ing mane Presbyterian, Umshing Mawkynroh -Mawlai, Shillong bad ki la tuh 2 tylli ki tynghung pynsawa kiba shongdor T.
25000 tyngka.
Shillong: Ka Imson ka la shah rem ha ka Nongrim Hills da 1-2 ha ka jingiakhun pynkut ka lympung ialehkai First Division ka SSA myn hynnin ka sngi ha madan Polo.
Ia ki ar kol na ka Nongrim Hills la thep da u Samborlang Sohtun ha ka 78 bad 80 minit jong ka kylla miet.
Katba ka Imson ka la thep shikol lyngba u Oversharp Iawphniaw ha ka 42 minit jong ka kylla step.
Ka Nongrim Hills ka la khur pura lai point ban kiew ha ka kyrdan ba-ar da 19 point na ki 9 sien iakhun katba ka Imson ka la hiar sha ka kyrdan basaw da 18 point na ki 9 sien iakhun.
Ha kajuh ka por ka Nongrim ka la ioh ban kiew sha ka Shillong Premire League SSA ryngkat ka Laban ba bat ia ka kyrdna bayngkong da 20 point na ki 9 sien iakhun ba la dep.
Ha kawei pat ka jingialehkai 1st division hapdeng ka Rising bad ka Wahingdoh, ka Rising ka la pynbam jem da shiteng dorjon ia ka Wahingdoh da 6-0.
Kane ka nam jop ka leit sha u Batiphar Swer uba la thep saw kol ha ka 19 bad 24 minit lyngba ka penalty bad 53 &59 minit, katab u Yangming Khriam bad u Jerimon Shylla ki la thep ha ka 36 bad 43 minit.
Watla ka Rising ka la lah ban pynliem kput ia ka Wahingdoh ha ka jingiakhun bad jam sha ka kyrdan balai da 19 point ryngkat bad ka Nongrim Hills ha ka kyrdan ba-ar, hynrei ka la duh ban rung sha ka SPL, namar ka Nongrim Hills ka la jop ia ka da 3-1 ha ka jingiakhun ba la dep.
Ka Wahingdoh ka kynhun ba la paw bha ha ka jylla ha ki snem ba la dep, ka hiar kynsan jrain rain rain sha ka second division syndon ryngkat ka Smit ha ka samoi ialehkai ban wan.
Na ki shiphew tylli ki kynhun ialehkai, ka Wahingdoh ka neh ha trai duh da kaba kamai tang 3 point na ki 9 sien iakhun, kata hadien ba ka la iakhaid lai sien bad rem noh hynriew sien.
Katba ka Smit ka kynhun ba dang shu rung mynta ka samoi ka la kamai 6 point na ki hadien ba la jop shisien bad iakhaid lai sien na ki 9 sien iakhun.
Ha ka jingialehkai third division ka Mawpat bad ka Umphrup ki la hap ban iasam mar shipoint hadien ba ki la iakhaid khlem don mano mano ba ioh thep kol.
Nongstoiñ: Hadien ka jingsei soh jong ki 4 tylli ki lympung kiba la ioh ban pynlong ka New Nongstoin Sport Social & Cultural Club (NNSSCC) mynta kala pynkhreh shait shait sa na ka bynta ban pynlong sa ia ka lympung kaba 5 ia kaba yn khot ia ka kum ka 5th NNSSCC Knock Out Football Tournament 2018 -19 ia kaba yn sa pynlong ha madan New Nongstoiñ.
U Bah Kynjai Thongni Publicity Secretary ka NNSSCC haba iakren sha ki nongthoh khubor u la ong ba katei ka lympung yn pynlong ha u bnai Naiwieng 2018 bad ka khusnam kan long da ka song pisa kaba T.
5 lakh tyngka kynthup ia ka khusnam kaba nyngkong bad ka khusnam ba ar.
Shuh shuh u Bah Kynjai u la pyntip ba kino kino kiba kwah ban ia shim bynta ia ki jingtip ba kham bniah kin sngew bha ban phun ia kine ki no 9615069060, 8837455884, 9485164068, 7005763243.
Nongstoiñ: Ka jingiakhun kaba 10 jong ka wat kaba nyngkong ha ka lympung Rani Motor’s Knock out Football Tournament 2018, bala pyniaid da ka Laitkseh Sport Club kan long biang mynta ka sngi ha kaba ka Kith United FC kan iakhun pyrshah ia ka kynhun ialehkai jong ka Thongni FC.
Kitei baroh ar tylli ki kynhun ki ban sa ia ai reng mynta ka sngi kidei napoh West Khasi Hills bad lah ruh ban ong ba ka jingiakhun ha pdeng kitei ki ar kynhun khlem pep kan long kaba itynnad bha namar kawei na kitei ki kynhun kata ka Kith United kadei kaba la paw nam bha ha ka thaiñ Nongstoiñ bad kumjuh ha ka District hi baroh kawei.
Na ka liang jong ka LSC kala pyntip ba katei ka jingiakhun kaba 10 jong katei ka lympung ka ban long ha pdeng kitei ki ar tylli ki kynhun kan sdang ha kapor 2:00 PM ha ka madan Mawkynjoin Laitkseh kumta na ka liang jong ka LSC sa shisien ka khot ka wer biang ia ki paidbah riewieid phutbol jong ka thaiñ bad kumjuh kiba na jngai ba kin wan ban sakhi dala ki jong ki khmat ia katei ka jingiakhun.
Jowai: Kawei ka longkmie, kaba dei ka nonghikai skul private ha Jowai ia kaba la tip kyrteng kum ka Phibanker Phawa, 29  snem kaba dei ka lok jong u Wanshwami Law 30 snem ka la shah ot na pdot ha ka por ba ka dang ioh thiah khlem don mano mano ba ioh sngew, wat la ki mar syndah ki don hajan eh, namar ki ia sahlang mar shiliang kamra ha ka juh ka iing wai.
Kane ka longkmie kaba la don lai ngut ki khun rit kiba dang hapdeng ka rta 6 snem bad ar snem ka dei kaba hikai skul ha Amwi Secondary School bad ka shah wai ha iing ka kiaw jong ka hi ha Riatsiatsim, Iawmusiang Jowai.
Ka jingjia shah pyniap jong ka ka ka jia ha ka por miet hynnin bad ki pulit ki dang ioh jingtip na ki Doctor na KJPA hospital hadien ba ia utei u lok u la wan kit sha hospital namar ba u la ot ia lade hadien ba u la pyniap ia la ka lok, la suba jur ki pulit.
“Ngi la suba jur ba dei u lok hi uba pyniap ia ka bad u la pyrshang ban ialam bakla ia baroh da kaba ot ialade na ryngdang", la ong ka tyllong khubor na ki pulit.
Shillong: U Bah Metbah Lyngdoh, myntri ka kam shang pyrthei, ula leit peit mynta ka sngi, ia ki jaka shangkai pyngngad kiba don ha Ri Bhoi District, ha kaba la synran ia u myntri, da ka kong Rebecca Suchiang, Principal Secretary Tourism bad nangta U bah Cyril Diengdoh, Director Tourism bad ka kong R Sohkhlet Managing Director MTDC.
U myntri, ula jngoh ia ka  Orchid Water Sports complex, ka Lake view resort, ka conventional centre ha Umïam, ka pung Marngar bad kumjuh ka Shillong viewpoint ha Ryndang briew.
Haba leit jngoh ia ka Orchid Water Sports complex, u myntri ula peit bad iakren halor ka jingpynbiang ia ki jingdonkam jong ki nongshang pyrthei bad u pynsngew ia ka jingdonkam jong ka jingkhudi jingsuba bad nangta ban sumar ia ka um ka wah.
Ha ryngkat ka jingdon lang U Bah Mayralborn Syiem, MLA ka Nongpoh bad U MLA ka Jirang Constituency, u myntri, ula leit jngoh ia ka pung Marngar, kaba don 5 kilometre na Nongpoh bad u pynpaw ia ka jingsngew kem jongu, halor ka jingtrei kam ka   Marngar Eco Tourism Development Society, kaba pyniaid ia katei ka pung.
Guwahati: Ki pulit ka Assam, ki la mynjur ban tohkit, halor ka jing tuh bad thok jong U Tarun Gogoi, myntri rangbah barim ka Jylla Assam bad ha ryngkat jong U Gogoi, la ujor pyrshah ruh ia u myntri barim jong ka sorkar bad U Chief Secretary barim jong ka sorkar Assam.
La shimti ban tohkit ia katei ka kam, da ki pulit ka Dispur, katba kum ka jing ujor U Dulal Bora, uba dei uwei na ki nongwad jingtip paidbah.
Ka jing ujor, ka long ba ka jingthied blanket, ka la pynkhein ia ki kyndon jong ka  Central Vigilance Commission.
Kiwei kiba la shah ujor ki long ka Bismita Gogoi, myntri barim ka tnat thain jingthain, U VK Pipersenia Chief Secretary barim.
Ha u snem 2015, ka sorkar Congress, ka la pyntrei kam ia ka skhim ba T.
125klur, ban sam blanket bad kiwei de ki jain.
Nongstoiñ: Ki paidbah nongshong shnong jong ka thaiñ Langpih kaba dei ruh ka thaiñ kaba dang don ha pdeng jong ka jingiakajia pud bad ka Assam, kila pynpaw ia ka jingbitar kaba jur hadien ba ki pulit kiba don ha katei ka thaiñ kynthup lang ia ki pulit ka Meghalaya bad Assam kila batai ia ki paidbah da kaba kila sdang ruh ban pyni ia u pud u sam da kaba shu antad bad mana ruh ia ki paidbah ba kim bit ban leit kyntur.
Ia katei la pyntikna ruh lyngba ka jingioh ban iakren bad u bah Swing Samakha Sordar ka shnong Langpih bad kiwei kiwei ki riew rangbah jong katei ka thaiñ kiba la kynnoh ruh ba ki heh pulit jong ki ar tylli ki Outpost kiba don ha katei ka thaiñ kata jong ka Meghalaya bad Assam kila pyrshang ban pynbeit pud jubor da kaba kila maham ia ki paidbah nongshong shnong da kaba kila kdew bad ong “Ba phim bit ban leit shatai namar lah hap haka Assam, kumjuh ruh ki pulit jong ka Assam ruh ki bthah kumjuh ia ki paitbah da kaba ong wat leit shatai namar ka hap ha Meghalaya".
Ka Congress ha Mizoram, ka la pynmih ia ka thup kaba nyngkong jong ki kandidet, ki ban ialeh ia ka elekshon ha ka 28tarik Naiwieng 2018 bad katei ka thup ba nyngkong, ka kynthup ia 36ngut ki kandidet, ba kynthup ruh ia U Lal Thanhawla, myntri rangbah ka Jylla, u ban iakhun na  Champhai South constituency.
Na ki 36ngut ki kandidet, ki don 12ngut ki riew thymmai bad 3ngut na kitei, ki dei kiba hapoh 40snem ka rta.
Ki MLA, kiba la shah pynduh tiket, ki long U R Romawia, uba dei u myntri sorkar, nangta U  Lalrinmawia Ralte, myntri sorkar barim bad kumjuh U Deputy Speaker Lalrinawma.
Lah ban pynkynmaw ba ha ki khyndiat taiew ba ladep, ba U R Lalzirliana, myntri kam poh iing jong ka sorkar Jylla, ula iehnoh kam bad un iakhun noh na ka tiket jong ka  Mizo National Front (MNF).
Hadien kata, u myntri barim ka koit ka khiah, U  Lalrinliana Sailo, ula hiar shuki noh lem bad U  BD Chakma, uba la rai ban nym ialeh shuh na ka tiket Congress.
Nalor kitei, ki don 8ngut ki MLA ba  mynta jong ka seng Congress, kiba la shah pynduh tiket.
Hadien ka jingshah kynnoh leh shait kynthei, U Sajid Khan mynta ka sngi, ula rai ban iehnoh ia ka kam Director jong ka Housefull 4.
“Nga dei ban shim ia ka jingsngew kitkhlieh bad nga ieh noh, na ka kam Director" ong  U Khan, ha ka peij twitter jongu.
U Sajid, u dei u para jong ka Farah Khan.
U Akshay Kumar, uba dei u aktor pdeng jong katei ka phlim, ula kyntait ban ring ia katei ka phlim, ha kaba u dawa ba dei ban weng noh ia U Sajid Khan, na ka kam Director jong katei ka phlim, ban nym pynthut ia ka jingsngew jong kiba bun balang.
U Khan, ula shah kynnoh jrong kti ha ka Rachel White, kaba dei ka aktress bad nangta sa ka Saloni Chopra, kaba dei ka Assistant Director bad nangta sa ka Karishma Upadhyay, kaba dei ka nongthoh khubor, kiba la sei shabar ia ka jingsngew kaba ki la set kut la bun bun snem, halor ka jingshah leh jrong kti ha U Khan.
Shillong: Ka Meghalaya Transport Corporation (MTC), ka khot ia kito kiba kwah ban trei kam Peon bad kiba kwah ban trei kam, sweeper/cleaner bad kiba kwah ban trei ia ka kam office Assistant.
Shillong: Ka tnad kaba beit ia ka jingbit jingbiang bad ka jingkhuid ka bam ka dih lane  ka Food Safety mynta ka sngi ka la bteng ban pynphriang ia ka jingpynbna sha ki nongdie bad ki nongthied ha ïewduh.
Katei ka tnad ka la wan ban pynbna paidbah mynta ka sngi ha Motphran ia ka jingdonkam ban leh khuid ha ka bam ka dih bad ki jingpynbna ruh ia ki kuna ia kiba pynkheiñ ia ki kyndon leh khuid ia ka bam.
Haba kren sha ki nongthohkhubor ka Asstn.
Commissioner jong ka Food Safety ka kong DBS Mukhim ka la ong ba kawei na ki jingma kiba khraw ia ki paidbah ka dei ka Doh kaba la die sha ki paidbah.
Ka la ong ba la die ia ka doh sha ïew khlem da tap lane khlem da kah da ki ïit, hynrei la shu thad lyngkrang ha madan.
Ha katei ka doh ka ong ba ki rung ki jaboh, ki skaiñ , ki pum pum bad kaba kham ma ka dei ka tdem kali.
Ka la ong ba haduh mynta katei ka tnad kan ialeh ban pyrshang katba lah ban pynsngewthuh shuwa sha ki paidbah bad hadien ba la dep ban pyndep ia ka kamram baroh ban pynshai paidbah ka tnad kan sa pyntreikam pat ia ki aiñ kiba ia dei bad ka jingdaiñ kuna ia kiba leh pyrshah ia ka aiñ.
Shillong: U  Myntri ka tnad pynroi sor u bah Hamlet Dohling uba dei ruh u MLA jong ka Mylliem konstitwensi mynta ka step u la leit ban jurip jaka ha Umshyrpi kaba don ha Jingkieng Rim na ka bynta ban wanrah noh ia ka Jhalupara Out Post sha katei ka jaka.
U bah Hamlet u la ong ba kaba sah mynta ka long sa tang ban ioh ia ka ripod na ka PWD bad ka jingshai na ka NHIDCL ban lait ka jingiatyngkhuh bad ka surok.
U bah Hamlet u la ong ba ka jingthmu ban wanrah ia ka Jhalupara out Post sha umshyrpi ka dei namarba ki paidbah ka Mylliem konstitwensi ki la jynjar palat ban leit shaduh Jhalupara haba ki leit donkam sha thanad.
Kawei pat ka daw u la ong ba ka dei ban wanrah ia ka jingshngaiñ ia ki briew kiba iaid lynti da ka kjat naba katei ka jaka hangtei kam shngaiñ satia ia kiba iaid kjat ia kiba sah ha Upper Shillong bad Lum-mawbah bad da ka jingdon ka thanad ki briew kin shngaiñ.
Ki nong pyndonkam internet ha kylleng ka pyrthei, kin lah ban mad ia ka jingthut ha ki 48 kynta ki ban wan bad ka daw, ka long namar ba kan don ka jing maramot ia ki server ba kongsan jong kitei ki tiar treikam.
Ka Russia Today, ka pynmih khubor mynta ka sngi, ba ki nong pyndonkam internet, kin lah ban ia tyngkhuh ia kitei ki jingeh, ha kaba kan lah ban don ka jingtlot ban ioh ia ka internet.
Ka  Internet Corporation of Assigned Names and Numbers (ICANN), ka iathuh ba kan sdang ban maramot ia ka address jong ka internet, ia ka  Domain Name System (DNS) bad katei ka dei ban khanglad ia ka jingpynjot jong ki riew runar ia ka lain internet.
Shillong: Ka Meghalaya High Court, hynnin ka sngi, ka la bthah ia ka sorkar Jylla, ba kan siew bai bam tymmen, ia ki nonghikai skul bad ki nonghikai kolej, kiba don ha ka kyrdan Deficit bad katei ka long, katba kum ka jingmynjur jong ka Fifth Pay Commission.
Ki nonghikai, kiba dei ban ioh ia ka bai bam tymmen, ki long ki nonghikai jong ki Government Aided/ ki Adhoc bad ki Deficit, ong katei ka hukum jong ka High Court.
Ka kashari, ka la ai por ia ka sorkar Jylla, ba kan pyntrei kam ia katei ka rai hapoh lai bnai.
La shim bishar ia katei ka kam, da U SR Sen,  uba dei u nong bishar jong ka High Court, ha kaba la mudui da ka Greater Phulbari Area Deficit School Retired Teachers and Employees Association bad u nong ia said jong kitei ki nonghikai, u dei U bah GS Massar, u ba dei u riewsaid uba la rangbah, ha kaba u kynnoh ba ki MLA, ki trei tang san snem, hynrei ki la ioh bai tymmen.
Josper S.
DuraDa ka jingwan ka jingphiah ia ka Ri India (Partition) kaba pynkha ia ka Dominion jong ka India bad ka Dominion jong ka Pakistan bad hadien ba la ia pynbeit ia u pud u sam hapdeng kine ki artylli ki Ri, kiba bun na ki paid Khasi-Pnar kiba shong khappud ki la duh noh ia ki khyndew ki shyiap bad ki pynthor kba ha kiba ki la ju trei ju ktah bad rep bad riang.
Nangne bud ryngkhi sa ka jingkhang khyrdep noh ia ki Haat border kaba la teh hat-kari ia ki lad ban ia die ia thied bad ki dkhar na shiliang u pud.
Bad kane ka jingeh ba pynlanot khop ka dait neh haduh mynta mynne ia ki nongborder jong ngi.
Naduh ka Republic Day, 26th tarik January, 1950, la pynjari ia ka constitution of India.
Ka Assam ka la ioh ia ka kyrdan “State" ba pura hapoh ka First Scheduled jong ka constitution of India.
Ia ki jaka jong ki Hima Khasi ba la tip kum ka British India la klum lang ia ki kum ki “Tribal Areas" hapoh ka “Assam State", bad pynhap ia ki hapoh ka Sixth Scheduled jong ka constitution of India.
Ki Khasi States kiba la soi ia ka “Instrument of Accession" ha ka jaka ba kin ioh ia ka kyrdan ba kyrpang kum ka “State" hapoh ka First Scheduled jong ka constitution of India, la pynklum lang pynban ia ki bad ki tribal areas hapoh ka Assam State bad pynhap hapoh ka sixth scheduled jong ka constitution of India.
U khnam um shym poi sha ka sohpdung.
Ka bym sngew lah long ruh, ka long pynban.
Bad kata ka long ba ha ka snem 1951 (kha ruh ym pat kha ia ka District Council, ia ka ‘areas’ jong ka “United Khasi-Jaintia Autonomous District" la pynrit pynban da kaba dkhat noh na ka ia kata ka bynta ba ki khot ka Block-II katkum ka Notification No.
TAD/R/31/148 dated the 13th April 1951 bad pyniasoh bad ka Mikir Hills Autonomous District katkum ka Notification No.
TAD/R/31/50/149 dated the 13th April 1951.
Ngi sngewsih bad sngew lyngngoh balei kane ka jingjia kaba la pynpangmet ia ngi ka la jia.
Imat, ha kata ka por ym don ki rangbah Khasi Pnar kiba la nud ban kren pyrshah halor katei ka phang.
Ngeit ne phim ngeit lada haba wan ka jingiakren pynbeit ia u pud u sam bad ka Assam ha kano-re-kano ka sngi ba ka Block-I bad Block-II kin sah hi bad ka Assam.
Ka mokotduma ka ieng ka jong uta uba la bat kypa ia ka jaka.
Naduh ba u Captain W.
A Sangma, President ka APHLC ryngkat ba ka kynhun ki nongkyrshan jong u, u la pynduh pyndam noh ia ka APHLC ha ka jingialang bah ka Mendipathar ha ka 16 tarik November, 1976, ki seng Riewlum (Regional parties) wat lada ki la ioh lad ban synshar ia ka jylla ha ki khep ki khep, kim lah ban iatylli bad iai neh.
Kumta ka congress lyngba ki snem kiba bud ka la ioh ban synshar ia jylla.
Ki sorkar Congress ki kham skhem bad kham khlain, bad ka seng hi ka la long kum u magnet bah uba tan ia bun ki rangbah seng Riewlum ban ia soh bad ka.
Haba khmih pyrman, ki seng Riewlum, kumba ki paw mynta, kim don jingkyrmen shuh ne ioh lad shuh ban dang ioh ban synshar ia kane ka jylla ha ki snem ki ban sa nang iai wan ter shi ter.
Kine kin sa shu sah tang kum ki satellites (ki nongshad ha khmat ki syiem) jong ki seng bah ka Ri India.
Ka Bri u Hynniew Trep kan ym iohi shuh ia ka jingwan phai ki seng Riewlum ban ioh synshar ia kane ka jylla ha ka lawei kaba jan ne ba jngai.
Ka jingkhmih lynti ha kito ki snem iakhih Hills State kan shym lah ban wan urlong.
Ban iai kynmaw sah, u Bah Columbus Hoojon (30) na umiap, u Bah Denis Nongsiej (40), u Bah Charles Lyngkhoi (50) na Mawlan (A) bad u Bah Agros Rani (35) na shnong Mawdiangsnam, kine saw ngut ki briew ki la kyllon iap ha ki ktang suloi ba khlain bor jong ki pulit Assam ha ka sngi thohdieng (14-5-2010) ha Iew Langpih.
Ki historians kin sa buh jingkynmaw ia kane ka jingjia ba sngewsih.
Ka Inner Line Permit kam trei kam ha Meghalaya ka jylla jong ngi ka long kum u khiew mithai ba la thep dap da ka mithai.
Rung uwei, u jliah ia ka, wan sa uwei, u jliah ia ka.
Teng-teng nga poi kynmaw ia ki snem kiba la leit noh.
48 snem mynshuwa nga la leit sha Manipur ba ka don ka Baptist Convention (Jingiaseng bah) ha shnong Thawai (U Khrul).
Na Dimapur (Nagaland) nga hap ban shim Inner Line Permit (ILP) na ophis jog u S.
D.
O (Civil) lada ngam bakla, bad nga hap siew shipiah.
9 (Khyndai) Km na Dimapur ha ka surok Dimapur-Imphal, don ki pilit kiba ap bad check ia ki kali.
Uwei u pulit ha ka por kumba 8 baje mynstep u la rung hapoh ka kali (Manipur State Bus) ba ngi shong.
U la phah sei ia nga ia ka ILP, bad nga la pyni ia ka.
Bad um ong ei ei shuh.
Lada jia ba ngam don ILP, un sap hah phai kylla biang ia nga sha Dimapur.
Wat tang ban iaid lyngba ia ka Nagaland ruh, donkam ILP, katta ia nga u Khasi Tribal.
Ka State Manipur ha kata ka por, lehse haduh mynta ruh, kan don ILP ban pynjari.
Ka dang long kumba long ha Meghalaya jong ngi.
Ka Draft Bill jong ka Khasi Hills Autonomous District (Village Administration) Bill, 2011 – Shaei ka don mynta, bad hangno ka rieh, ka long ka jingkylli kaba dei ban tyndung ia ka jingpyrkhat bad jingiatiplem jong kito kiba thap pynjah ia kane ka Bill.
Ka SNSBH ka don ka bynta kaba khraw ban pynkhih ia kane ka kam.
Ym lah sngewthuh shuh kumno u Khasi un synshar shnong synshar thaw kaba kane ka Bill ka shu sah kut kumne.
Ha ka jingsngewthuh jong ngi ki riewmadan, kane ka Bill ka sahkut kumne namar ka sorkar jylla ka tieng bad syier ioh ka ktah ia ka jingbit jong ki non-tribals kiba la shong la sah hapoh ka jylla.
La phah ia kane ka Bill sha Home Ministry ym ba kan peit bad bishar bniah ia ka, hynrei ba ki nongphah ia ka kin ioh ka nia da-rapjot da kaba ong ba ki la ialeh shitom, hynrei ba ka dang sah hi ha ka kti jong ka Home Ministry ba kin lait na ka jingkynroi u paidbah.
Nga ngeit ba ngan ym bakla than, lada nga ong ba kane ka Bill kan sa long u symbai jong ki jingiakhih paidbah hangne ha Ri Khasi jong ngi.
Bad ka por kan sa pynpaw hi ia kata.
Bad ka KHADC kan sa sei ia ki nongialam kiba khraw bad ieit ri ki ban ialam ia kata ka jingiakhih paidbah.
Lada don u briew uba ong ba ki paidbah nongshong shnong ha ki constituency – Pynursla, sohra, Shella bad Mawsynram ki kwah ban iasoh noh bad ka jylla Assam, baroh baroh ngin ia ong ba uta u briew te u la king ka khlieh bad jan lamwir.
Hynrei lada u ong ba shibun na ki shnong khappud Assam ha Ri Bhoi bad ba ka Ri Bhoi sepngi baroh kawei kin leit lut shisien ka sngi sha Assam, ia kata te ngim lah ban shu khein dew thala ne ban bein ban khoh ia u nongong.
Nga la ju iohi da la ki jong ki khmat bad nga la ju iohi ia ki jingthoh ha ki kot khubor ba ki shnong Khasi khappud Assam ki shah lehbein, shah pyndik bad shah thombor ha ki biew ka Assam, ka Assam ka pyndonkam da ki Pulit ba la kieng atiar ban knieh ia ki jaka ka Meghalaya.
Ki briew jong ngi ki rit mynsiem.
Ki dap da ka tieng ka syier suda.
Ka Assam hi, imat ka la mlien ia kane ka rukom kyntur kat shaba lap, kam i khein snep ia ka Meghalaya, khamtam lei-lei ba ka Meghalaya hi kam i-salia ban iada ia la u jong u pud u sam.
Laiphew-wei snem mynshuwa, kawei ka kot khubor ka ong, ‘Lada kheinlang naduh Khanapara shaduh Umrenga bad Barapathor kaba jngai palat 7 Km, ki tnum iing ka Meghalaya kiba la leit sha Assam ki long palat 1500 bad ki khlieh briew kin kot sha ka 10,000’.
Sha ki thain jong ka Jirang Constituency, khein naduh Rani Kudam, Iew Mawroh (Sukurbaria), Warmawsaw, Belaheri, Nongwahmawlein, Mawtamur bad kumta ter ter, ka jingtur bad ka jingbam jaka jong ka Assam sha ki jaka Khasi kam long shuh kaba kai.
Ki briew ka Assam kum ki Pulit bad nongtrei Forest ki iaid ki ieng la jan man ka sngi ha ki jaka khappud.
Nangta ki klang kylleng sha ki lum ki wah, ki khlaw ki btap bad ki kyndong kynshrot jong ki jaka Khasi, ki da mait da pom ia ki dieng ki siej.
Na ka liang Meghalaya pat, niar eh ban iohi ia ka dur ki Pulit bad ki nongtrei Forest.
Ki briew jong ngi ki sngew buhkhoh bad sngewjem rngiew ruh.
Ki nongthombor, ki nonglehbor, ki nongknieh-jubor bad kiba kum kine kim ju burom ia ka ain ka kanun kumba ka leh ka sorkar Assam.
Kam khein briew ia ka sorkar Meghalaya.
Kumta lada uwei u ong ba ki shnong Khasi khappud Assam naduh Khanapara shaduuh Mawtamur kynthup ia ka Ri-Bhoi sepngi baroh kawei ki lah ban leit noh sha Assam, ka sorkar Meghalaya ka dei ban pyrkhat khia ia kata shuwa ban dier ka por.
Lada jia ba ka sorkar Assam kan wan thung mawpud shaduh Mawhati, Iapngar, Nongpoh, Umrit, Umkadhor, Umsohphria bad hawei hawei de, phi tharai ki briew jong ngi kin leh kumno? Kin sa shu shong shan tmoh bad jaw ummat da kaba bynniaw ia la ka jong ka nusip jot.
Ka sorkar Meghalaya pat kan leh kumno? Kan sa phone sha u Sonowal CM ka Assam bad un sa ong, to ieh ngin sa ia pynbeit pat.
Ka sorkar Meghalaya kan phone sa sha u Modi Prime Minister ka India, da kaba iathuh ba ka sorkar Assam ka la wan kyntur pud palat than shapoh Meghalaya.
Bad u Prime Minister un shu ong beit – Solve your boundary dispute mutually and amicably (Pynduh pyndam ia ki jingiakajia pud jong phi para maphi hi da la ka lynti kaba suk – Nga mut ban ong ba ka sorkar India (Centre) da lei-lei kan ym treh ban wan mushlia ha ki jingiakajia pud hapdeng ki jylla.
Ka sah hi ha ki jylla ba kin pynbeit hi ia kane ka kam para maki.
Ka sorkar India kan wan mushlia tang haba don ki jingialeh bad jingiasiat markylliang hapdeng ki Pulit jong ki jylla kiba ia kajia pud tang ban tem ia ka um ka ding bad ban lait na ka ia umsnam baroh arliang.
Lait nangta, kan ieh ia ka jingpynbeit ia u pud u sam ha ka kti jong ki mamla kiba ia kajia.
Kumta ka jingkyntu ia ka sorkar Meghalaya jong ngi ka long ba kam dei shuh ban thiah-thai ha kaba iadei ba ka kam pud kam sam hapdeng jong ka bad ka sorkar Assam.
Wat la ka por ka la kham dier, kan long kaba bha ba ka sorkar jong ngi ka dei ban leh kyrkieh noh ban buh police Outpost ha kiba bun ki jaka ha shi lynter u pud u sam bad ka Assam da kaba pynbiang ia ki Pulit da ki tiar ialeh jong ka juk mynta, kum ki sten gun, ki automatic machine gun, ki automatic rifles, ki AK-47 bad kiwei kiwei ki tiar ialeh kiba kum kine.
Ka sorkar ka dei ruh ban pyrkhat kyrpang ban ai kam Pulit ha ki Outpost da ki samla trai shnong kiba shong ba sah ha khappud bad ruh da ki surrender HNLC Cadres.
Ha ka jingsngewthuh barit jong nga, lada ka sorkar jong ngi kam sngewdei ne ka kyntait ban pyntrei kam kumba la ai jingmut hangne, baroh ki shnong khappud jong ka Meghalaya kin sa shah bam ha ka ding Assam.
Bad ruh lada ki la poi ha ka khim khait, ki lah pynban ban ia rai paidbah lang ban iasoh noh ba ka jylla Assam.
Shuwa ba ki sngi kiba sniew kin wan jia, ka por ka la dei eh ba ka sorkar jylla jong ngi ka dei ban panpoh triang ia la ka syngkai bad ruh ban pynpaw pyrthei ia la main sorkar – ka sorkar kaba don ki reng kiba nep kaba u bar u lait u shynrain ban peit marpyrshah.
La thoh na mynbarim – ‘Kum ki khnam ha ka kti uba khlain bor, kumta ki long ki khun kiba khynraw.
Suk uta u briew uba ka ryngkap jong u ka dap da ki: kin ym lehrain kein, haba ki iakren bad la la ki nongshun ha ka khyrdop’.
Ka sorkar MDA (Meghalaya Democratic Alliance ne Meghalaya Doubtful Allies) ha kane ka jylla jong ngi ka long kaba khlain bad skhem wat la ka dei ka sorkar ia khleh khaw lang ne wat la ka long kum kata kaba ki khot ‘the marriage of convenience’ (ka shongkha ban ia bit lang).
Ha kane ka sorkar yn ym don wat tang uwei ruh u Minister ne MLA liang synshar u ban nud ban khih pyrshah ne kynroi ia u Chief Minister.
Un ym nud ruh ban mih na la ka sem ban ia trei lang bad ka Congress.
Lada don kiba leh shrieh ne leh myrsiang, to tip ba u don u Lat (Governor) hangtai u ban ai jingmut (recommend) sha ka centre (sorkar India) ba kan pynjari noh shipor da ka synshar President ha Meghalaya.
Ngi don ka sorkar kaba skhem hangne ha jylla jong ngi.
Ngi khmih lynti ban mih bun ki jingbha bad jingmyntoi na ka.
Bad kawei ka kam kaba ieng ha khmat eh (top priority) ba ka sorkar ka dei ban pyndep noh ka long ba ka jingiapynbeit kut noh ia u pud u sam hapdeng ka Meghalaya bad Assam ka dei ban wan jia khlem artatien shuh shuwa ban kut ka der (term) jong ka (sorkar jong ngi).
Nongpoh: Ha ka jingialang kaba dang shu dep shen ha Umsaitsning, ki nongialam ka National People’s Party, Umsning Block, ki la shim ia ka rai ban leh tyngeh na ka bynta ban pynjop ia u kyrtong ka Party ha kane ka Election MDC ka ban sa long ha u snem ban wan.
Ha ka kyrwoh kaba la phah da u Bah Shainingstar Warjri, Secretary ka NPP ha Umsning Block, la ong ba ha katei ka jingialang kaba la donlang da ki nongialam NPP na ki Zone bapher bapher hapoh ka Umsning Block, kata naduh ki Youth Wing bad Women Wing, la pynshngain ruh ha katei ka sngi da ka jingdonlanng u Bah C.
Mawlong, U President ka NPP ha Ri-Bhoi, u Bah F. D. Ramsiej Working President Ri-Bhoi, u Bah J. S.Kurbah, President East Khasi Hills District, u Bah T. R Malai, President ka NPP Umsning Block lem bad kiwei kiwei.
Ka thong kaba hakhmat, kaba ka NPP ka don mynta ka long ban pynkhlain ia ka Party, lyngba ka jingpynrung dkhot ha man ki Zone bad unit bapher bapher kiba don hapoh ka Umsning Constituency.
La iathuh ruh, ba haba ai jingkren ha katei ka sngi, kitei ki heh nongialam ka NPP, ki la pynpaw ia ka jingkyrmen ba u kyrtong uba ka Party kan sa sei un sa long ruh uba jop, namar kumba ka long mynta, ki nongshong shnong jong ka Umsning Constituency, ki la phai khmat bha sha kane ka Party NPP, lyngba ka jinglamkhmat jong ka Party ha kaba thaw sorkar mynta u snem 2018.
Shillong: Myn hynnin ka sngi ki nongialam na ki kynhun niam kum na ka Seng Khasi na Laitlyngkot, ki nongialam ka Balang Katholik na Mairang bad ki nongialam ka Balang Presbyterian na Nongsawlia, Sohra ki la iakynduh ia u myntri ka tnad Arts and Culture u Bah AL Hek ban wad jingtip shaphang ka skhim Swadesh Darshan Scheme kaba la kular da u myntri ka tnad jngohkai ka ri u KJ Alphonse mynshem snem shwa ka elekshon MLA ha kane ka jylla.
U Alphonse ula pynbna mynshem snem ba ka sorkar pdeng lyngba ka tnad jngohkai ka la mang 70 klur ban pynitynnad ia ki iing mane, ki jaka lehniam ha kane ka jylla.
Hynrei kane ka skhim, ka la shu jah jar hadien ba ka kut ka eklekshon khlem ioh sngew shuh shano shano ruh.
Haba iakren bad u Bah Regaldus Iawphniaw, u nongkitkam ka Balang Katholik ka St Thomas Mairang, u la iathuh ba ka jingiakynduh jongki, ia u Bah Hek ka long ban pan jingshai shaei kane ka skhim ka jah hadien ba la dep ban pynbna da u myntri.
“Ngi iakynduh ia u mynti, ha kaba ngi la ai ia ka jingthoh ba la aiti ha u KJ Alphonse naduh u snem ba la dep, uba la kular ban ai T.2. 64 klur na ka Swadesh Darshan Scheme ban shna ia ka Multipurpose Halls", la ong u Bah Regaldus.
Kane ka kam ka la sahkut haduh mynta khlem pat poi shano shano bad na ka liang u myntri u la ong ba un sa rah ia kane sha u myntri.
“Ym pat don dak eiei tang ki jingiakut ktien", la ong u bah Regaldus bad bynrap ba ka jingiakynduh ia u bah AL Hek ka dei namar ba u dei u nongialam ka BJP uba la wan ialap ekekshon ia ka BJP ha Mairang.
Hynrei na ka liang ki nongialam ka Balang Presbyterian Nongsawsawlia, kim treh ban kren sha ki lad pathai khubor.
Haba iakren bad u bah AL Hek u la iathuh ba ka jingwan iakynduh jongki, ka dei beit ban wad jingtip shaphang kane ka skhim.
“Ki la wan ban iakynduh ban buddien ia kane ka Swadesh Darshan Scheme, kumba la kular u KJ Alphonse mynshem snem", la ong u Bah Hek.
U bah Hek u la iathuh ba na ka liang ki nongialam ka Presbyterian na Nongsawlia, Sohra ki la kyrpad ba ki kwah ban pynlong ia ka iingmane ha Nongsawlia kum kawei na ki jaka jngohkai bad ruh ka jaka duwai namar ba ka dei kaba rim tam ha Khasi bad Jaintia Hills.
Katba ki nongialam ka Seng Khasi na Laitlkyngkot ki wad jingtip halor ka multipurpose hall ha Laitlyngkot.
Shillong: Ka Khasi Students’ Union War Jaintia Circle hapoh ka jingialam jong u President Samla Laitphar Syngkrem bad General Secretary Samla Lurman B.
Talang, ki la leit ban jurip ia ki kot ki sla jong ki trok bar jylla, hynnin ka sngi, kiba wan kamai kit Mawshun beain hapoh War Jaintia bad ka Seng ka la lap ba ki don haduh 298 tylli ki trok tang kiba ieng ha u lain ba ki pynieng ha  shwa ban rung sha Bangladesh  ki bym biang ki kot ki sla bad kiba dei trai da ki bar jylla.
Kane ka jingwan kamai beain da ki bar jylla ha kane ka thain, ka dei ka jingshim kabu ban knieh ia ki lad kamai jakpoh jong ki trai Ri trai muluk bad ka seng hadien ba ka la dep jurip ka la ai ka jingmaham ia ki ba kim bit shuh ban kamai katba kim pat lah pynbiang ki kot ki sla kiba biang.
Ki dkhot ka KSU, kiba dang talasi ia ki trok kit mawshun ha shwa ba kin rung sha Bangladesh.
Ka Seng ka maham jur ruh ki nongkhaii ba kim dei ban wanrah da ki trok kiba dei trai da ki bar jylla ban khaii beain bad khwan myntoi ia lade ban kdup ia ki bar jylla bad pynduhnong ia u rit u ria hapoh War Jaintia.
Kat kum ka jingioh jingtip jong ka Seng, ba kine ki trok ki dei kiba la shah beh na Majai, Shella, Bholaganj bad kiwei kiwei.
Ka Seng kan ym ailad bad kan ym shong kli kti ba kin ioh ban wan iuh roit ia ka kamai kajih hapoh ka Bri Hynniewtrep.
Ka Seng kan sa pynlong biang ka jingleit jurip ha kano kano ka sngi ia kine ki trok bar jylla bad shaduh sha par maw ruh bad ia ki bar jylla ba sah beain hapoh u pud u sam jong ka War Jaintia baroh kawei.
Ka KSU War Jaintia Circle ka ai khublei ia ki nongkitkam ba hakhmat jong ka District; President Samla Ohibait Dkhar, General Secretary Samla Albinus Lamurong, Organising Secretary Samla Leningrad Tariang, Narpuh Circle, Khliehriat Circle, Jowai Circle bad Unit bapher bapher jong ka War Jaintia Circle kiba la iadon bad synran lang ha katei ka sngi, ong ka kyrwoh ba la phah da u General Secretary Samla Lurman B. Talang.
Shillong: Ka sorkar Meghalaya, ka kyntait war ban aiti ia ka jingtohkit halor ka jingshah shoh ka kong Agnes Kharshiing ha ka Central Bureau of Investigation (CBI).
Haba jubab mynta ka sngi, ia ka jing iatai ha iing dorbar, U James Sangma, myntri kam poh iing, ula kren shai ba ka sorkar Jylla, ka la dep thaw ia ka jingtohkit jongka, ka ban tih bniah halor katei ka jingjia.
Kham mynshwa, U Mukul Sangma, nongialam liang pyrshah, u dawa ia ka jingtohkit da ka CBI, halor katei ka jingjia.
U James, u kren shai ba ka ain, kan iaid beit kumba ka dei ban leh ia kito kiba donkti bad ha kajuh ka por, ula pynthikna ruh ba ka sorkar Jylla, kan siew ia ka bai lut bai sep, halor ka jingshah sumar jong ka kong Agnes bad ka Amita Sangma, ha NEIGHRIMS, Hospital.
U Bah HM Shangpliang, Congress(I), ha ka jingkren jongu, u kren pyrshah ia ka sorkar, ba ka dang thaw ia ka jingtohkit, hadien 20 sngi jong ka jingjia bad ula kynnoh ruh ba ia ki hynriew ngut ki briew, la dep kem, hynrei ia uba kongsan eh, ym pat shym la kem satia haduh mynta.
Jowai: Uwei u samla 27 snem u la shah dung bad shah dung bad shah ksih na ryndang bad na ka daw ba u la mynsawjur u la khlad noh ha Hospital.
Katei ka jingjia ka la jia hynnin ka miet ha ka shnong Nongbah bad ki pulit ka Phramer Traffic Cell ki la ioh kem ia uwei u briew uba donkti ia u ba la tip kum u Nehru Dhar uba dei na katei ka juh ka shnong.
Tura: Ki pulit ka Williamnagar, ki la kem ia uwei u briew, uba don bad ka suloi AK 56, ha kaba ula ioh ia katei ka suloi na ka jaka buhrieh ki ehrang GNLA bad kaba u mut ban die tuh ha iew ha hat.
Ki pulit, ki la kurup ia katei ka suloi ha ka miet jong ka Lah Sngi U Blei, ha kaba la iathuh ba katei ka suloi, ka don ha ka kti jong uwei u briew, uba na ka shnong Chachatgre village, kaba don hajan Williamnagar, kaba dei ka shnong kaba don hajan ka Wah Simsang.
Ka Chachatgre, ka dei na kajuh ka shnong, kaba u shong u sah U Sohan D Shira, uba dei u nongialam ba heh duh ka GNLA.
Ki pulit ki la leit wad bad talasi ia ka iing U Tengrik N Marak (20) bad la ioh ruh ia ka suloi  AK, na phyllaw iing jongu, ha ryngkat bad 13 tylli ki kuli, saw tylli ki mobile phone bad u charger ba pynmeh da ka sngi bad sa ki jingbuh file.
Shillong: Ka Tylli Lang SHG Namdong – A ryngkat bad ka jingiatrei lang bad ka Nehru Yuva Kendra Jowai (NYKS) ka la pynlong ia ka jingai jinghikai ba lai bnai kaba la tip kum ka (Education in Basic Vacation and Soft Skills) halor kumno ban rep tit (Mushroom Cultivation) ha ka Shnong Namdong – A.
Ia kane ka prokram la wan ban ia shim bynta da ki samla jong ka shnong bad ia kane ka jinghikai, la ai da U Bah F Langlein Cluster Coordinator farmer north east, kaba la sdang naduh ka 16tarik Nailar bad la pynkut ia ka, ha ka 16tarik Naiwieng.
Kane ka jingai jinghikai, ka la ai jingmyntoi ia ki samla kiba la wan ban ia shim bynta ha kane ka jinghikai kumno ban rep tip, ngi khim lynti ba kine ki samla kiba la ioh ia kane ka jinghikai kin iai bteng ia kane ka kam kumba ki la ioh ia ka jinghikai kaba biang ha kine ki lai bnai.
Ha kane ka sngi ba pynkut ia ka jinghikai la sam ia ki syrnot, sha ki nongiashim bynta baroh la sam da u Waheh Shnong jong ka namdong – A bad la ioh ruh ia ki kyntien sneng na u bad ha shwa ban pynkut la ioh ia ki kyntien ai khublei na ka Secretary jong ka SHG, ka kong G.
Lipon, ong ka khubor ba la phah da ka kong K.
Shylla President jong ka Tylli lang SHG Namdong – A.
Shillong: Ka masi khem dud kaba jer kyrteng ka Romi jong u Bah Aiburom Majaw na Umjaiew, ka la rah ia ka nam ba nyngkong napdeng kiwei pat, da kaba ioh khusnam na ka tnad ri jingri ka jylla namar ka jinglah jongka ban pynmih dud haduh 26 liter shi sngi.
La sam sha u Bah Aiburom da ka pisa kaba T.8 hajar.
Ia kane ka khusnam la ai ka tnad ri jingri ha ka jingrakhe ia ka sngi ka dud ne ka national milk day mynta ka sngi ha State Central Library, Shillong.
La rakhe ia kane ka sngi kum ka national milk day ban kynmaw burom ia u nongseng ka White revolution u Dr Varghese Kurien.
Ia ka nam baar la rah ka masi khemdud ka Lapalang jong u bah Chedrak Kharbteng na Umlyngka, kaba ai dud 24 liter shi sngi.
La aiti da ka pisa kaba T.6 hajar sha u Bah Chedrak.
Katba ka nam kaba lai la ioh da ka masi khemdud ka Muid kaba dei jong u bah Kynshew M Umlong na Umthlong kaba lah ban pynmih dud 22 liter shi sngi, kaba sam ruh T.5 hajar.
Ha kane ka sngi, la sam ruh iaka khusnam ia ki nongri masi dud kiba kham lah ban pynmih dud bun ha ka sngi, ha kaba nyngkong ka leit sha u Bah Sanjoit Lyngdoh ka Umlyngka uba lah ban ri masi ban pynmih dud haduh 160 liter shi sngi, baar la ioh da u Bah Phidingstar Kharkylliang na Umlyngka uba lah ban pynmih dud 150 liter shi sngi bad balai la ioh da u Bah Nibis Dkhar uba lah ban ri ia ki masi ban pynmih duh haduh 120 liter shi sngi.
Shwa ia kane, haba kren ha kane ka sngi, u Symbud Myntri Rangbah u bah Prestone Tynsong uba dei peit ia ka tnad ri jingri u la ong ba ka sorkar kala buh thong ban kyntiew ia ka jingpynmih dud ha kane ka jylla lyngba ka Milk Mission kaba la dep pynlait paidbah ha ki bnai ba la dep.
U la iathuh ba ka National Cooperative Development Corporation ka la pisa T.215 klur.
U la ong ba ka sorkar kan jied ia ka shnong ban pyntreikam kyrpang ia kane ka skhim khnang ban long ka nuksa sha kiwei ruh ban shim ia kane kum ka lad kamai.
Ha kane ka sngi, la ioh ruh ia ka jingkren na u Additional Chief Secretary uba long ruh u Agriculture Production Commissioner u K N Kumar uba la pyntip ba ka jingdon kiba ri masi dud ka dang duna bha ha kane ka jylla bad kyrmen ba nangne shakhmat, lyngba kane ka mishon, yn sa lah ban pynmih dud pahuh ha ka jylla.
U la ong ba ka jingpynmih dud ha kine ki snem ka kiew khyndiat na ka 64 Metric Ton ha u 2001-2002 sha ka 82 Metric ton ha ki 10 snem bad ka jingkiew ka long tang 3 percent man u snem.
Shwa ia kane, u kongsan u la sam ruh ia ki khusnam sha ki nongjop ha kiwei ki jingiakop kyntip.
Nongstoiñ: Ka lympung kynjat-bol jong ka Nongstoiñ District Sport Association (NDSA), jong ka kyrdan Super Division kala poi noh sa sha kawei pat ka wat kata ka jingiaknieh rung (knock out stage) ha kaba ki saw tylli ki kynhun jong ka Super Division kila poi sha katei ka thup iaknieh rung phainal.
Katkum ka jingpynbeit jong ki nongpyniaid ka NDSA kila buh ba ka jingiakhun ban knieh rung sha ka phainal jong ka super Division kan long ha ki ar bynta kata ka Qualifier ha kaba ki ar tylli ki kynhun kata ka Nongpyndeng kan hap ban iakhun pyrshah ia ka Rambrai bad kiwei napdeng kine ki kynhun kiba ioh ban khur ia ka jingjop kin ioh ban rung syndon sha ka phainal.
Shuh shuh hadien katei ka Qualifier kadon sa ka Eliminator ha kaba ki ar tylli ki kynhun ki ban iakhun ha katei ka Eliminator kin long hapdeng ka Tiehsaw Pengkyllut pyrshah ia ka Pyndengrei bad kawei na pdeng kine ki kynhun ki ban ioh khur ia ka jingjop ban ioh rung pat sha ka phainal kin hap ban iakhun pyrshah pat sa ia ka kynhun kaba shah rem ha ka Qualifier.
Hynrei ki kynhun kiba la shah pynhiar noh na katei ka kyrdan Super Division mynta ka samoi ialehkai ki long ka kynhun ialehkai jong ka Mawliehbah bad kumjuh ka kynhun ialehkai jong ka Mawkawah ha kaba kitei ki ar kynhun bala shah pynhiar kyrdankin hap ban iakhun noh ha ka 1st Division ha ka samoi ialehkai jong u snem ban wan.
Haba phai pat sha ka jingiakhun jong ka kyrdan 1st Division ka jingiakhun mynta kala kynjoh sa sha ka Quarter Final bad katei ka jingiakhun kan sdang noh naduh ka 27 tarik mynta u bnai bad ki kynhun ki ban iakhun ha katei ka sngi kin long hapdeng ka Porshangbet pyrshah ia ka Siejlieh bad kumjuh ka Khliehmawlieh pyrshah ia ka Mawkhmahwir, katba ha ka 28 tarik pat ka Lawse kan iakhun pyrshah ia ka Nongkroh bad ha ka 29 tarik pat ka jingiakhun kan long hapdeng ka New Nongstoiñ pyrshah ia ka Nongstoiñ.
Shillong: U MLA/MDC ka KHNAM u bah Adelbert Nongrum, u la pyntip paidbah ba ka Election Commission of India ka la ithuh ia u kum u nongialam jong ka KHNAM bad kum u President rangbah jong katei ka Party.
Ha ka jingiakren bad ki nongthohkhubor u bah Adelbert u la ong ba ka ECI ka la ithuh ruh ia ka ophis treikam jong ka KHNAM kaba don ha ingsah jong u ha Jaiaw.
U la pynbna ruh ba mynta u President jong ka KHNAM u dei ma u (Adelbert) bad u General Secretary u dei u bah THS Bonney.
U bah Adelbert u la ong ba hadien ba la ioh ia ka shithi na ka ECI, u la lum ia ka jingialang kyrkieh ha ka 24 tarik mynta u bnai bad ha katei ka jingialang la pynskhem ia u bah Glenbert Khongwir kum u kyrtong  MDC jong ka KHNAM na Mawkhar-Pynthor konstitwensi bad ia u bah THS Bonney kum u kyrtong MP na Shillong Parliamentary konstitwensi.
Na ka bynta ka tiket MDC 2019 ha kiwei pat ki konstitwensi, u bah Adelbert u la ong ba ka KHNAM ka la khot sngewbha ia baroh kiba kwah ban pan tiket hynrei shuwa ban pynbna ia u kyrtong kan da jied janai bha bad kan peit ia ka nongrim jong u briew u ban lait na ka jingkyntiap seng.
“Ar samoi , ngi la jop 4 ngut ki MDC bad ha baroh ki ar samoi nga sah marwei, mynta ngin jied janai ia u briew ban lait na ka jingkyntiap seng" ong u bah Adelbert Nongrum.
U bah Adelbert u la ong ba ka daw kaba u hap ban leit ujor sha ka Election Commission jong ka ri India halor ka kam nongialam ka dei namarba um lah shuh ban shu peit bad ban shu sngap ia ki kynrum kynram kiba mih hapoh ka seng KHNAM.
U la ong ba ka Jaiaw bad ka Mawkhar ka dei ka ktem ba khlaiñ jong ka KHNAM hynrei hangtei ka la don ka jingleh donbor na ki nongialam kiba rim kiba hap hapoh ka jingialam u bah Pyndap Saibon.
“Bun tylli ki jingialang nga la kren markhmat ba ngam shaniah shuh ia ka kam nongialam, nga lah dawa ban pynkylla nongialam hynrei ym don ba sngap, nga sngewthuh ba nga dei tang marwei ma nga u nongmihkhmat ka KHNAM, nga lah ban phet shano shano ruh hynrei ngam treh ban leh kumta ngan hap iaid da kawei pat ka lynti" ong biang u bah Adelbert.
U General Secretary ka KHNAMpat u bah THS Bonney u la ong ba katkum ka 10Schedule u bah Adelbert u lah ban phet sha kiwei pat ki Party namarba ka 10Schedule ka kren ba lada don 75% ki nongmihkhmat kiba mih ki lah ban leh kumta kan ym don jingktah hynrei u ba hADelbert u lo ng 100% namarba u long marwei.
U la ong ba  bah Adelbert u la leit kam ialade sha ka ECI kum u President ka KHNAM bad ka ECI ka la ithuh ia u.
Ha katei ka jingiakren bad ki nongthohkhubor kitei ki nongialam ka KHNAM ki la  sei ruh ia ka daw balei ba u bah Adelbert um treh ban iasoh bad ka sorkar ne bad kano kano ka kynhun bad ki la iathuh ba ka daw ka dei ba u la buh kyndon bad kata ka kyndon ka dei balada u iasoh ka sorkar ka dei ba ka sorkar ka dei ban pynbeit noh ia u pud u sam hapdeng ka Meghalaya bad ka Assam, “Lada don ba kloi ban leh ia kane, ngin ia soh bad kano kano ka kynhun ruh ym lei lei" ong u bah Adelbert.
Shillong: Ka Meghalaya ka la ioh ia ka sngi kaba bha ha madan ha ka sngi sdang jong ka jingialehkai ka U-19 Cooch Behar Trophy pyrshah iaka Puducherry kaba long ha madan Anantapur, Andhra Pradesh.
Ka Meghalaya lyngba u Abhishek ka la pynhap 5 wicket ha ka 47 ron ha kaba ka Puducherry ka la shah pynhap baroh tang ha ka 188 hadien ba ka tied nyngkong.
U Bipin u kamai 2/33, katba u Aryan (1/28), Swastic Chettri (1/29) bad u Sudhir Sahani (1/36).
Ka jingialehkai kan bteng biang lashai ka sngi.
Shillong: Ka sorkar ka la rai ban thung da ka jingtohkit ba laitluid, ban tohkit da u nongbishar ba la shong thait halor ka jingshah hiar thma ka Kong Agnes Kharshiing bad ka Amiti Sangma ha shnong Tuber Sohshrieh, ka East Jaintia Hills.
Haba pynbna halor kane hadien ba la wai ka jingialang ka kynhun myntri mynta ka sngi, u myntri ka tnad kam pohiing ka jylla, u James K Sangma u la ong “Ka sorkar ka la rai ban thung da ka Independent Inquiry ban tohkit bniah halor ka jingjia ba shah hiar thma ka Kong Agnes bad ka Amita".
