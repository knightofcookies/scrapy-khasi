Ha kane ka jingwan u Sonowal u la buddien ruh ïa ka jingpyntrei ïa ka Panchakarma block bad ka Pharmacology & Chemistry Lab ha Central Ayurveda Research Institute (CARI) block.
U Myntri u la pyntip ruh ba ïa kitei ki jingtei yn sa pyndep noh hapoh u 2023.
Jowai, Ïaïong 07 : Ka Society for Urban and Rural Empowerment (SURE) Jowai, ha ryngkat ka jingïatreilang bad ka ophis North East Slow Food Agrobiodiversity Society (NESFAS) Shillong ha ka sngi Palei 6 tarik u Ïaïong kala pynlong ïa ka ‘Cluster Sharing Workshop’ ha Madan Tympang Club Iaw Musiang Jowai.
La pynlong ïa kane ka Workshop ba shisngi da ka jingwan ïashim bynta lang da ki nongrep bad ki saheh sorkar halor ka project kaba ong “Ban pynkup bor ïa ki riew lum kiba dei ki trai jaka trai muluk lyngba ka rynsan Agroecology Learning Circle ban ïoh ïa ka mei ramew kaba shong shngaiñ, kaba kynthup lang ïa baroh bad kaba ïarap ban wad ki lad thymmai na ka bynta ka bha ka miat, khnang ba ka lawei kan long pahuh pahai ha ka bam ka dih".
Na ka liang ka kong D.
V.
Lyngdoh, MCS Additional Deputy Commissioner West Jaiñtia Hills haba ai jingkren kum ka kongsan kala ong “Dei ban phai khmat sha ka kam rep tynrai khnang ban ïoh ïa ka jingbam kaba khuid ba suba namar ki long ki dawai ha ka koit ka khiah".
Kala ong kino kino ki SHG ne ALC ki long shisha kum kita ki sharak kiba rah jingshai sha ki shnong ki thaw bad kiba pynithuh ïa ka shnong jong ki shabar ka Jylla bad ka ri hi baroh kawei kum ba long u shynrai Lakadong.
Kala ong ba u Sohphlang u dei u jingbam uba bang bha ban bam da kaba pyndonkam ïa ka rukom rep ïa u katkum ki jingstad tynrai naladei hi kala long ka jingtip thymmai ha kine ki sngi ba mynta.
“Ha kum kine ki sngi shibun na ki jait jingpang kiba ktah ïa u briew kiba ym lah shuh ban batai la ki wan na ka lyer, na ki jingbam ne da kiwei de" hynrei ka por kala dei ban kyndit bynriew noh ba ngi dei ban phai khmat noh sha ka kam rep tynrai kaba long ka jingmyntoi kaba khraw ha ka koit ka khiah, ong ka kong Lyngdoh.
Kala ong wat ha ki por jong ka khlam Covid-19 baroh baroh ki ïa kynduh jingeh ban ïoh jingbam khamtam ki jhur hynrei lyngba ka jingdon ki nongrep tynrai, kila lah ban pyndap pynbiang ïa ka jingdonkam ha ka bam ka dih ban pynpoi ïa ki jhur kiba khuid ba suba.
Kum ki longkmie ban pynkiew ïa ka ïing ka sem ka kong Lyngdoh ka ong ngi dei ban pynneh pynsah ïa ka riam tynrai hakhmat jong ka pyrthei khnang ba kane ruh kin long kaba sah pateng la pateng na ka bynta ki khun ki ksiew lashai la shi sngi bad ba kim nym shah tuh ha kiwei pait ki jaitbynriew ba nabar.
Ha kaba ïadei bad ka bam tynrai kala kyntu ban pynneh pynsah da kaba ai nuksa mynta kiba bun hi ki khynnah rit ki kwah ban bam da ki jingbam ba lai phew jait kum ki Chow, Momo, Pisa bad kiwei bad kyntait noh ïa ki jingbam tynrai kila sdang ruh ban klet noh.
Halor kane ka ong dei ban pynim ïa ka jingbam tynrai da ka jingïatreilang naduh ki bor sorkar haduh ki nongrep.
Kala ai khublei kyrpang ïa ka SURE kaba la trei ïa kane ka bynta kaba khraw eh ban pynneh pynsah ïa kane ka tynrai ha ka bam ka dih lyngba ki nongrep, kumta ka kyntu ïa ki nongrep ba kin nang kiew shaphrang ha ka ban pynmih ïa ki mar rep tynrai bad kane kan pynkiew ruh ïa ka ïoh ka kot jong ka jylla da kaba ym donkam shuh ban shañiah ïa ki mar rep kiba wan nabar.
Ïa ka jingïalang la pynïaid da u ma Heimonmi Suchiang Community Facilitator Thadmuthlong C, la ïoh ruh ka jingrwai na ka shnong Sohmynting, ka jingkren na u ma H.
H.
Mohrmen Secretary SURE, la batai bnai ïa ka rukom pynmih ïa ki mar rep tynrai da ki nongrep kiba kynthup na Mukhap, Lumtrep, Mynso, Muphlang bad Sohmynting kiba la batai ïa ka rukom rep naduh u Kubi, Sying, Shynrai, Sohphlang bad kiwei.
La batai kumjuh shaphang ka Community Seed Bank da ka Iaraplang PGS/ALC Mulum.
Kiwei de kiba ïadonlang ha kane ka sngi ki long u bah S.
Ranee, District Horticulture Officer WJH kum u symbud kongsan, u ma S.
Lyngdoh, DPM, CLLMP, ma D.
Phyllei, Assistant Director Horticulture, kong D.
Pasweth ADO Namdong Circle, bah G.
Mylliem, BDO Amlarem Block, ma.
L.
Suchen, Skill Development officer nalor kiwei de ki ophisar sorkar, Katba ïa ki kyntien ai khublei la ïoh na u ma Ribaitmiki Ryngkhlem, Community Facilitator, Madur.
Hadien kane ka prokram la don ka jingleit jngoh ha manla ki Stall ba wanrah ïa ki mar rep tynrai bapher bapher.
Nongpoh, Ïaiong 07 : Ban pynneh pynsah ïa kawei na ka jingshad tynrai ka Raid Nongtung ba hap ha ka Hima Khyriem Syiemship ha Ri Bhoi District, ka Raid Nongtung hadien ba la shah khanglad na ka jingwan lynshop ka khlam COVID-19 ba kim ioh lad shuh ban pynlong ïa ka Shad tynrai ba la tip kum ka ‘Shad Lakhempong’ bad mynta u snem ka Dorbar u syiem ka Raid Nongtung ka la rai ban shim biang ïa ka sienjam ban pynlong ïa kane ka shad tynrai kaba dei kawei na ka jingshad ba paw hapoh ka Raid Nongtung ha Ri Bhoi District.
Ïa kane ka Shad Lakhempong la shim khia lang ban pynlong naduh ka Dorbar u Syiem ka Raid Nongtung, ka RBYF Raid Nongtung Circle bad kynthup ka Synjuk ki Rangbah Shniong Raid Nongtung Border area ba la rai ban pynlong ha ki ar sngi lynter kata naduh ka 21 tarik u Ïaiong 2013 haduh ka 22 tarik u Ïaiong 203 ha Madan ka Shnong Ummat.
Haba ïa kren mynta ka sngi bad U President ka Synjuk ki Rangbah Shnong Raid Nongtung Border Area, u la pynpaw da kaba ong ba ka Synjuk ryngkat ka Dorbar u Syiem ka Raid Nongtung lem bad ka seng RBYF ki angnud ban pynlong ïa kane ka tamasa Shad Lakhempong kaba phuh ba phieng bad ruh kaba long shi bynta ban pynneh pynsah ïa ki riti ki dustur ka Raid Nongtung kumba la ïalam da ki longshuwa ki manshuwa.
U la ïathuh ruh ba kane ka sien kaba mynta ba la pynlong ïa kane ka Shad Lakhempong ka dei ruh kaba kham pher ha kaba kum ki bor pynïaid ki la pyrshang ban pynkhreh pynkhrum ha ki bynta bapher bapher ban long kata ka tamasa kaba jop bad kaba ai jinghun ïa ki khun ki hajar hapoh ka Raid.
U la ong ruh ha katei ka sngi, kin don ruh ki jingpyni nam ïa ki bam tynrai, ki riam tynrai bad kiwei kiwei kiwei ki tamasa kiba dei katkum ka kolshor jong ka Raid khamtam ki jingshad tynrai, ki jingrwai tynrai bad kiwei kiwei kiba dei ki riti ki dustur ka Raid yn pyninam ha katei ka sngi.
Shuh shuh, u la bynrap ruh da kaba ong ba ki nongpynïaid kane ka tamasa Shad Lakhempong ki khot ki wer ïa baroh ki khun ki hajar hapoh ka Raid bad kumjuh ruh ïa ki paidbah hapoh ka jylla ba kin wan ban sakhi sha kane ka tamasa bad kum ki nongpynïaid ki kyrmen skhem ruh ba ka jingwan shim bynta lang kiwei kan pynlong ïa kane ka tamasa kaba jop bad khamtam ba ka Raid kan dang lah ban pynneh pynsah ïa baroh ki riti ki dustur kiba pher bapher kiba long shi bynta ruh ha kane ka shad Lakhempong, u la bynrap.
Nongstoiñ, Jymmang, 13: Ki dang don shibun bha ki shnong ki thaw khamtam eh ha West Khasi Hills, kiba dang sahdien ha baroh ki liang la ka long ha ka lynti syngkieng, ka koit ka khiah, ka pule puthi, ka kamai kajih bad ka ïoh ka kot.
Katkum ka jinglum jingtip jong u nongthoh khubor, la lap ba haduh mynta hi ki dang don haduh kumba 70% ki shnong kiba dang sahdien tasam, khamtam eh ha ki thaiñ nongkyndong.
Ha ka jingleit jurip ba dang shen ïa ki katto katne tylli ki shnong ba kynthup ïa ka Kyndongei, Mawkapiah bad Nongrim Hills, kiba hap ha ka Mawshynrut C&RD Block Rambrai Jyrngam Constiuency, la lap tyngkreiñ ba ka sorkar ka la iehnoh beiñ ïa kitei ki shnong, namar ka surok kaba dang shu dep shna shen ruh ka poi tang harud shnong Kyndongei.
Kumta na ka liang ki paidbah ki la kyntu ia u nongmihkhmat ba u dei ban peit ban jngoh lem halor ki jingdonkam kiba bun, kiba ki nongshong shnong ki donkam ha ka jingiadei bad ki kam pynroi pynpar.
Haba phai sha ki skul pule, kitei ki lai tylli ki shnong ki don lai tylli ki skul ba kynthup ïa ka Government L.
P.
Skul ha Nongrim Hills, kawei ka L.
P.
Skul jong ka Balang Catholic ha Mawkapiah bad kawei ka L.
P.
bad U.
P skul ha Kyndongei kaba la seng da ki hynñiew ngut shipara kiba la ai kyrteng ka ‘Ïatylli Lang Shipara L.
P.
& UP skul.
Haba ïakren bad ki nongpynïaid jong ka Ïatylli lang Shipara L.
P.
Skul, ki la pynpaw ïa ka jingsngewkhia halor ka jingbuhteng jong ka sorkar ban ai jingïarap ïa katei ka skul.
Ki la kren bynñiaw ruh da kaba pyni ïa ki kot ki sla kiba ka sorkar lyngba ka Office jong u District Mission Coordinator West Khasi Hills ka la kular.
Hynrei haduh mynta khlem pat urlong satia bad ka la shu long tang kum ka khleiñ ba la thang hynrei jwat pat ban bam.
La lap ruh lyngba ki jingthoh kiba ka sorkar ha ka shithi kaba Dt 25th November 2010 kaba don ïa u No.
MEGH/SSA/SMAM/PL/42/2010/243, kaba la kdew shai ba katei ka skul ka la don ka hok ban ïoh ïa ka jingïarap.
Hynrei haduh mynta kam shym pat la leh ei ei ruh em.
Ki nongpynïaid jong Ïatylli lang shipara, ki la ong ba lada ka sorkar ka shu pynshlur tang ka ktien ïa ki Nongkyndong ban seng ïa ki skul, da kaba ong ruh ba ka SSA ka dei ka mission kaba don ïa ka jingthmu ban rat dyngkhong ïa ka jingbiej, kam don jingmut satia.
Namar, lada ka shu bun tang ki jingkular khlem pyntreikam, kan poi ka por ba ki heh sorkar kin bun kam satang ha kaba leit khang tala ïa ki skul, namar ba ki nongseng skul kim shym la seng da ka mon la jong.
Hynrei dei da ka jingpynshlur ka sorkar bad haba kim lah kyrda shuh ki hap ban khot ïa ki heh sorkar ban leit khang.
Ha kiba bun ki khep ki nongshong shnong ha ka thaiñ Mawshynrut ki shu iai shah ia ki jingshah ieh beiñ ha ki nongmihkhmat watla ki jied da ka jingieid bad ka jingshahniah.
Ha kane ka kynti ki la pynpaw ia ka jingshah niah ha u nongmihkhmat uba mynta u Bah Methodius ba un leh eiei ia ka dong ka thaiñ baroh kawei naba ka HSPDP ka dei kaba iatreilang hapoh ka Sorkar Meghalaya Democratic Alliance (MDA) ba la ialam da ka National Peoples Party (NPP).
“Ngi kyntu ia u MLA ba un pynsngew ia ki jingsahdien jong ka thaiñ hakhmat ka sorkar khang ba ki song pynroi kin wan shapoh ka Mawshynrut Constituency kaba sahdien tam ha ka jylla," ong ki paidbah.
Ka long kaei kaei kaba ym lah ban shemphang ïa ka jingher stet jong ka por ha kine ki sngi kiba mynta.
Don ki briew kiba ong ba imat ka shi sngi kam dei shuh 24 kynta kumba ju long.
Katba nangmih ki sngi ka por ka phet stet bad ym lah sngewthuh bun ki sngew ba kim pat lah ban pyndep kam ei ei, hynrei ka taïew ka la kut, u bnai u la kylla bad ka snem kane ka la hakhmut.
Ka shi bnai ka long kum ka shi taïew bad ka shi snem ka long kum ka shi bnai, kane ka dei ka jingmad jong kiba bun ha kine ki sngi kiba mynta.
Tang ki khynnah skul kiba sngew ba ka por ka long kaba jlan namar ba ki hap ban ap ïa ki snem ban pyndep ia ki jingpule jong ki bad ba ki hap ban durïap ïa ka jingpule bad pyndep ïa ki eksamin jong ki.
Mynnor ki riew shemphang ki la buh beit ïa ki sngi naduh ka sngi nyngkong, sngi ba ar, sngi Balang, Sngi Palei, Sngi thoh dieng, sngi Saitjaiñ bad sngi U Blei.
Kitei ki jingbuh sngi shisha ki long kiba maïan ban pyrkhat ha kine ki por ba mynta namar ba kam ju don shuh kum kitei ki sngi lait ha ki thaiñ nongkyndong.
Namar ka jingïabeh than sha ka jingkhuid hadien ba ki briew ki la kham riew spah bad ki bit ki biang man ka sngi ka dei ka sngi saitjaiñ bad kumjuh ruh ka sngi kamai bad ka sngi leh sngewbha.
Jan baroh ki ud ba ka por ka la stet bad kim sngewthuh shuh kumno ki sngi ki por ki tyllun.
Ym lah ban len ba kine baroh ki jia dei na ka jingkylla jong ka por bad ka jingiabeh palat jong baroh sha ka jingim kaba kham bit khambiang bad kaba lah ban ong ka jingïabeh spah bad ka sngew tohmet ban ong kumta.
Kine ki dei ki sngi kiba ki briew ki ieit palat ïalade bad tang ïa la ki jong, kham ñiar ban don kiba pyrkhat na ka bynta kiwei pat.
Ki shisha ki sngi kiba ka jingstad ka roi (Daniel 12:4) bad bun na ngi ngim don por shuh ban im kum kitei ki sngi, ym don sngi briew ym don sngi blei shuh.
Ka long kaba shisha kumba kiba bun ki ong ba ka por ka la her stet palat.
Ka jingïabeh sha ka jingim kaba riewspah ka long kaba ima bad kaba i duh jingkyrnem pynban.
Itynad ban ïohi ba ki briew ki riam stai bad ki beh sha ki ïing mane ban shakri Blei ha kum kane ka sngi Blei, hynrei katno na ngi, ngi leit shisha da ka dnhnud ban shakri ïa U Blei ne ngi leit ban pyni ïa ki jingdon riam, jingdon kali bad burom briew la jong.
Bun ki riew shakri Blei ki ud ba ka jingieit ka la duna palat hapdeng jong ki para briew ha kine ki sngi wat hapdeng ki Khristan ruh hato ka long shisha kumta?Ka jubab halor katei ka phang ka don ha baroh kito kiba ieit ban shakri Blei kumno ki long ki man, ka ïing bishar kaba khraw tam ka don ha ka dohnud jong baroh kito kiba dang don ka jingïatip lem.
Kito kiba la eh dohnud bad kiba ieit tang ïalade bad la ki jong, kim don jaka hi ïa ka jingieit.
Haba ïa nujor ïa ka jingieit, ka jingkyrmen bad ka jingngeit, u Apostle Paul u ong ba ka jingieit ka dei kaba halor tam, namar ba ha kaba kut dei tang ka jingieit kaba ïai neh sha ki bymjukut.
Ki khmat jong ki briew kiba ka dohnud jong ki ka dap da ka jingieit ki peit ïa ki jingtlot jong kiwei bad ki iohi ia ka jingkyrmen ha ki, hynrei ha kito kiba ka jingieit ka la man khriat haba peit ia ka jingtlot jong kiwei ki ïohi ia ka jingjot bad ka jingbymdon jingkyrmen.
Sngewtynnad ban dang ïoh sngew ba don kiba ong ba ka Meghalaya ka dei ka jylla jong ki Khristan ne ka Christian State.
Ka long kaba sngewkmen ba kawei na ki sngi ba la buh beit da ki mynnoh kata ka sngi U Blei ka dang long hi ka sngi kaba ki baje ïing mane ki riew bad ki riewngiet ki leit sha ki Jingïaseng.
Ka long shisha kaba i don jingkyrmen lada ki briew kiba shakri ïa U Blei kin dang ïai bteng ban ïai duwai na ka bynta ka ri bad ka jaidbynriew wat hapdeng jong kiba kum kine ki sngi kiba ym i don por shuh ïa kiei kiei kiba bha.
Ka sngi U Blei kawei na ki sngi jong ka taïew ha ba ki briew ki dang ïoh ia ka por ban shakri ïa la u Nongthaw ka long shisha kaba don jingmut bad kaba wanrah ïa ka jingkyrkhu.
Ngim dei ban klet ba kane kam dei ka sngi ban pyni sarong bad ñiew bieñ ïa kiwei, hynrei khamtam ban long ka sngi kaba ngin kyrkhu ïa kiwei bad ïa U Blei Trai Kynrad U Nongbuh U Nongthaw.
Nongstoiñ, Jymmang 13: Ka ïew Markasa ka dei ka ïew kaba la rim bha kaba don ha rud ka surok National Highway 44 (E) Shillong-Tura kumba ar phew kilomitar shuwa ban poi ha Nongstoiñ.
Watla katei ka ïew ka hap hapoh u pud u sam jong ka Hima Myrïaw, hynrei ka hima kam don bynta ei ei ha kaba peit ne khmih ïa ka jinglong jingman ka suk ka saiñ bad ka jingïaid beit ïaid ryntih jong katei ka ïew, namar la pynïaid da ki riew shimet, kata ka long katkum ka jingïathuh u bah Sranly Marweiñ uwei na ki riew tymmen.
U Bah Sranly haba ïakren bad u nongthoh khubor, u la ïathuh ba ha ki por ba mynshuwa ka ïew Markasa ka dei ka ïew kaba dap tang da ki jinghuri hura suda bad ki paidbah nongwan ïew wan hat ruh kim da sngew shngaiñ, ki dap da ka jingsheptieng bad man ka sngi ïew tang hapoh lai baje nohphai sngi, ki paidbah nong wan ïew wan hat ki la ïa pra bad phet krad la ka jong ka jong namar ka jingbun jong ki nongdie kyiad beaiñ, ki nongbuaid bad ki nongïa khalai.
U la ïathuh ruh ba ha u snem 1978 ma u bad u (L) bah Lobendri u kpa jong ka kong Irin lyngdoh MLA barim ka Parïong, ki la lum ïa ki riew rangbah jong ki shnong kiba don ha katei ka thaiñ ba kynthup ïa ka Nongkasen, Markasa, Mawroh bad kiwei kiwei ki la ïakynduh lang ha Markasa bad ki la ïa pyrkhat kumno ban rat dyngkhong ïa kitei ki kam beaiñ, khnang ba ka ïew ka hat kan ïaid beit bad ki paidbah kin ym tieng ne smiej haba ki wan ïew.
U la ïathuh ruh ba hadien ba la ïa pyrkhat sani bha ki la ïa mynjur lang ba kin leit ban ai da ka jingthoh sha u Deputy Commissioner ka West Khasi Hills, ha kaba u Deputy Commissioner u la phah da ki pulit ha kaba kitei ki pulit ki la wan bad ki la kem naphang ïa ki nongïa khalai, ki nongdie kyiad bad ki nongbuaid bad kitei ki pulit ruh haduh shi snem kynthih ki la wan lynter man la ka sngi ïew Markasa ban kem ïa ki.
Hadien ba ki la leh kumta ka la mih ka jingbyrngem byrsit na ki nongdie kyiad bad ki nongïakhalai, ha kaba baroh ki riew rangbah kiba la ïa don bynta lang ha kaba sdang ïa katei ka kam, ki la sheptieng bad ki la iehnoh noh bad ki la khynñiat ruh ba dei u bah N.
S.
Marweiñ bad u (L) bah Lobendri kiba phah wan ïa ki pulit.
U la ong ba ka jingshah byrngem ka nang jur hynrei ma ki baroh ar ngut ki la rai rangbah ban ïakhun beit haduh ban da lah ban pynduh khoit ïa kitei ki jingsniew bad ki la rai ruh ba wat lada ïap ruh kin ym sheptieng na ka bynta ka jingbha jong ki paitbah nongwan ïew wan hat.
Kumta da ka jingshlur bad shynrang mynsiem jong ki, ka jingialeh ka la neh da ki bun bun snem bad ha kaba khatduh ki la jop thiaw ha kaba baroh ki nongdie kyiad, ki nongïa khalai ki la duh jait syndon bad la kumba lai phew snem tam haduh mynta, ka ïew Markasa ka dei kawei na ki ïew kiba suk ba saiñ bad ka bym don shuh kano kano ka huri hura lane ka jingiakhalai ne die kyiad beaiñ.
Ki nongwan ïew wan hat ki la suk bad hun ka mynsiem kim don shuh kano kano ka jingsheptieng wat ha ka miet ka ïong ruh.
Nongstoiñ, Jymmang, 13: “Ka jingkhih khohreh jong ki paidbah ka jylla kiba shong ha ki shnong khappud ban dawa ïa ka sorkar ba kan pynkhlaiñ ïa ki bor pahara ban ïada na ka jingshah thombor ha ki pulit jong ka jylla Assam kan ym poi shano shano ruh", ong u Bah T.
Marweiñ na Nonglang West Khasi Hills.
U la ong ruh, “Kiba tip ïa ka daw tynrai jong ka jingtlot jong ki bor pahara jong ka jylla Meghalaya ki don da ki hajar, hynrei kim ju sei madan ïa ki jingshisha ba ki tip ha khmat ki paidbah.
Nalorkata ki don ruh shibun ki nongmihkhmat ki bym tip ei ei shaphang kitei ki jingshisha kiba pynlong ïa ka jylla Assam ba kan kyntur pud katba ka mon".
U la ong ruh, “Ki katto katne ki bynta kiba ka Meghalaya kam nud ban ai bor pura ïa ka tnad pulit ba kin treikam kat kum ki kyndon ba la pynkhamti ha ki, ka dei namar ba ka tnad pulit jong ka jylla Meghalaya ka dang hap ban treikam katkum ki kyndon jong ka Joint Cadre ryngkat bad ka tnad pulit jong ka jylla Assam".
U la ong ruh, “ym lah ban len ba lada ki pulit jong ka Meghalaya wat lada ki dei kiba heh kyrdan katno katno, kim nud ban saham ei ei hakhmat jong ki pulit Assam wat la ki dei kiba rit kyrdan ruh.
Hynrei ka jingburom jong ki ka dei tang namar ba ka don ka discipline kumba ki la smai ha ka por ba ki pyndep ïa ka jingleit pyntbit jong ki".
“Kumba ka long haduh mynta ka Meghalaya kam pat don satia la ki jong ki heh pulit kiba dei ha ka kyrdan Indian Police Service (IPS) hynrei ki hap ban shim ïa kiba dei na ka Assam Batch.
Ki heh pulit kiba ka jylla ka don haduh mynta ki dei tang kiba don la pyndep ïa ka kyrdan Meghalaya Police Service (MPS).
Dei halor katei ka nongrim ba haba don kino kino ki huri hura bad ki jingïakajia ha khappud, ki pulit Meghalaya kim nud ban tur pyrshah ïa ki pulit Assam ban ïa ai nia pyrshah ïa ki".
“Kiwei pat ki bynta ba ka Meghalaya ka dang hap ban bud ryntih ïa ki kyndon ba ka sorkar Assam ka pyntreikam ka dei ha ka thungkam thung jam, ka jingpynbit pynbiang ïa ki kot ki sla kiba don kam lyngba ki Assam schedule bad kawei pat ka dei ka aiñ khlaw".
“Ki jingshisha ha kaba ïadei bad ki aiñ khlaw kiba ym pat don mano mano kiba sei madan ïa kitei ki jingshisha, hynrei kumba ka long haduh mynta ka jingkyntur pud jong ka sorkar Assam ïa ki bynta jong ka Meghalaya, ka dei halor ka nongrim ba ka kam ba kitei ki jaka ki dei ki Reserve Forest da kaba kam ruh kiba katkum ki kyndon jong ka Minstry of Forest ym ym shah satia ban shong briew ha kitei ki jaka kiba hap ha ki bynta jong ki reserve forest".
“Ka sorkar Assam ka la knieh jubor ïa ka ïing ba u (L) bah Hopingsone Lyngdoh u la thied ha Langpih na ka bynta ba ka hima Raidmynsaw kan pynlong kum ka ophis, hynrei ka sorkar Assam ka la knieh jubor bad pynshong da ki Forester haduh mynta.
Ka long pat kaei kaei ka bym lah ban pdiang ïa ka jingkam jong ka Assam, namar ha baroh ki jaka khappud ki khlaw ki la lut khoit, ha kaba ki pulit ka Assam bad ki forester bad ki nong khaïi dieng kim salia ban pynsynlen ïa ki khlaw", u la ong.
Jowai, Jymmang 13: Ka Trained Nurses Association of India, West Jaiñtia Hills Unit hynnin ka sngi kala rakhe ïa ka kyrpang jong ki kaba la tip kum ka ‘Nurses Day’ ba la pynlong ha Presbyterian Higher Secondary School, Modop, Nartiang halor ka phang “Our Nurses, Our future".
Ïa kane ka sngi la ju rakhe ïaka manla ka snem ha ka 12 u Jymmang ban leh burom halor ki kam ba la synñiang da ki nongtrei Nurses.
Ha kane ka sngi u ma Wailadmiki Shyllla, MLA 2-Jowai Constituency ula long kum u kongsan, ha kaba Dr.
A.
M Paswett, District Nodal Officer, District Mental Health Programme kum symbud kongsan ha ka jingdonlang Dr.
R.
Pohsnem, Sr M.
O, I/c Nartiang PHC nalor kiwei de.
Hashwa ban sdang ka jingïalang na ka liang u kongsan jong kane ka sngi ula thang ïa ka sharak bad la don ruh ka jingrwai kyrpang ‘Nurses Anthem’ ba la ïalam da ka I.
Dhar, Assistant Nursing Superintendent Woodland W.
K Hospital, Sabahmuswang.
Haba ai jingkren u ma Wailadmiki Shylla ula ai ka jingïaroh ïa baroh ki Nurses kiba la aiti met bad mynsiem ban ai ka jingshakri kaba bha tam ha ka liang ka koit ka khiah sha kiti kiba donkam jingsumar, ula ïaroh kumjuh ïa ki Nurses kiba la shim ïa kane ka kam kaba ha khmat eh ban ïarap ïa ki nongpang.
Ha ka juh ka por u kyntu ba kin long kiba bah ha ka jingshakri da kaba pyni ïa ka khmat phuh samrkhie bad ka jingieit.
Ula ong ba ka sorkar MDA ka don ka thong ba hakhmat eh ban pynbha shuh shuh ïa ka rukom ai jingsumar ha ka koit ka khiah hapoh ka jylla da kaba pynbha ïa ki jaka ai jingsumar bad ki tiar ki tar kiba donkam baroh ki jaka sumar sorkar.
Ha ka juh ka por ula pyntip lyngba ka National Rural Health Mission la don ar tylli ki Urban Health Centres kiba la dep ban mang (sanctioned) kata kawei ha Iawmusiang bad kawei ha Mihmyntdu bad ka jingdon kine ki UHC kan ïarap shibun ïa ki paidbah nongshong shnong ban leit shim dawai.
Na ka liang ka Dr.
R.
Pohsnem, Sr M.
O, I/c Nartiang PHC kala kren halor ki kam ba bha kiba sah jingkynmaw lyngba ka jingsynñiang ki nongtrei Nurses ha ka koit ka khiah jong kiba bun ba lang.
Ka kong Phiralin Kharongor, Associate Professor North Adventist College of Nursing ha ka jingkren kaba batai khyndiat halor ka phang jong kane ka jingrakhe ïa ka sngi ki Nurses.
Katba na ka liang ki kynhun jong ka Nurses Association kila shim ruh ïa ka lad ban pynkup burom ïa ki nongtrei Nurses kiba la shongthait na ka kam.
Ha kane ka sngi la ïoh ïa ki kyntien pdiang sngewbha da ka kong T.
Lapasam, CHO Nartiang PHC bad ki kyntien ai khublei da ka kong S.
Suchaing, Ward I/c Jowai Civil Hospital Ialong.
Ïa ka jingïalang la pynïaid da ka kong I.
Pohktai PHN O/o DMHO, Jowai.
Nongpoh, Jymmang 13: Ki dkhot jong ka RBYF, Umran Unit hynne ka step phyrngap kila ioh ban bat haduh 14 ngut ki ba jylla kiba wan ban rungtuh sha ka jylla khlem kot khlem sla lyngba kawei ka kali tata mobile kaba don ïa u number AS 01 PC 3780 kiba dang thmu ban leit sha nongbah Shillong.
U Samla Amjester Papang Secretary ka RBYF Umran Unit u la ïathuh bah aka por 4 baje eiei mynstep katei ka kali kala wan bad sangeh ha Petrol Pump Umran Dairy, bad naka liang ki dkhot ka seng haba ki iohi ïa kitei ki bar jylla kiba shong ha katei ka kali kila leit ban kylli bad tohkit, hynrei hadien ka jingtohkit ki dkhot ka seng la lap pynban ba kitei ki bar jylla kim don ïaki kot ki sla kiba biang bala pynlong ïaki dkhot ka seng ban bat ïaki ha katei ka jaka.
Kitei ki bar jylla kila ong ruh ba ki thmu ban leit sha Nongbah Shillong bad kam ruh ïalade ba ki dei ki nongtrei jong ka telecom, bad mar mar ki dkhot ka seng kila pyntip noh shaki pulit ka Umsning Police Station ban leh ïa kaba donkam bad ban pynphai biang ïakitei ki bar jylla shaka jaka ba ki wan.
Nongpoh, Jymmang 13: Ka kynhun ïalehkai phutbol jong ka Jyntru Sports Club ka ba long ruh ka kynhun ka ba la ïoh ban rah ïaka nam lahduh haka Ri-Bhoi League, kala long ka ba la khreh ban mih ban leit ïashim bynta sha ka Meghalaya State League haka jingïakhun ka ba nyngkong pyrshah ïaka kynhun Mawlai ha kapor 3 baje janmiet.
Ha shwa ba kine ki rang ïalehkai jong ka Jyntru Sports Club kin leit mih khmat na Ri-Bhoi sha katei ka lympung naka liang ki nongïalam ka Ri-Bhoi District Sports Association (RBDSA) hapoh ka jingïalam u bah R.
B Shadap kum u President ha ryngkat ka jingïadon lang u MLA ka Mawhati Constituency u Bah Charles Marngar bad ki dkhot ka RBDSA, ki la pynlong ka jingïakynduh lang ha phyllaw ophis ka RBDSA kum shibynta ban ai mynsiem bad ban sneng ban khraw ïa ki rang ïalehkai ha shwa ba kin leit ïashim bynta sha katei ka lympung.
U Bah Charles Marngar MLA ka Mawhati, haba kren haba kren ha kane ka sngi, u la pynpaw ïaka jingkmen ban ïoh ïa don bynta lang ban ïoh khublei kti ïaki kynhun na Ri-Bhoi ha shwa ba kin leit mih khmat sha katei kawei na ki lympung ka ba heh hapoh ka jylla ryngkat ka jingkyrmen skhem ba kin lah ban ïalehkai bha ban rah ïaka namjop na katei ka lympung.
Shuh shuh naka liang u Bah Charles Marngar u la kyntu ruh ïaki rangïalehkai bad kumjuh ruh ki official jong ka kynhun ba kin long kiba don akor haba ki leit ban mihkhmat naka district, namar ka jingdonakor bad ka jingjop jong ki kan dei ka burom bad ka jingsngewsarong ïaka district hi baroh kawei.
Khliehriat, Jymmang 13 : Ka kynhun jong ki Nurse ba la tip kum ka TNAI, kaba hapoh ka jingialam i Kong Jenny.
M.
Dkhar bad i bah Mihsalan Dkhar kiba dei kum ka President bad Secretary jong ka kynhun jong ki Nurse ha East Jaiñtia Hills District, hynnin ka sngi thohdieng, ka la pynlong ia ka prokram kaba kyrpang ha kaba la rakhe pyndonburom ia ka sngi kyrpang jong ki nurse, ia ka prokram la pynlong ha Khliehriat bad u MDC jong ka Khliehriat, u bah Fineliness Bareh, u la long kum u kongsan ha kane ka sngi.
Ka phang pdeng jong kane ka jingrakhe ka dei “Ki nurse jong ngi, ka lawei jong ngi"( “Our Nurses, Our Future")Kiba la ia don ryngkat lang ha kane ka sngi ki kynthup ruh u Dr.
S.
T.
S Momin, uba dei u Medical & Health Officer Incharge jong ka Khliehriat Civil Hospital, ki nurse bad ki nongtrei jong ka hospital Khliehriat.
Haba kren kum u kongsan, u bah Fineliness Bareh, u la ai ki kyntien kyntu kynpham ia ki nurse bad u la ai mynsiem ruh ia ki ba kin nang lah ban trei kham bha shuh shuh ia ka kam ban shakri ia kiba pang ba shitom, ha kajuh ka por u la ai ruh ia ki kyntien kitbok kitrwiang ia baroh ki nurse ba kin nang ioh ka bor bad ka jingstad ban shakri ia ki paidbah kiba donkam ia ka jingiarap jong ki.
Ha kane ka sngi, la pyn byrngia ruh da ki prokram bapher bapher ba la wan ban iashim bynta da ki nurse bad ki nongtrei kiba na Khliehriat Civil Hospital, na ki CHC bapher bapher bad na ki PHC kiba don ha East Jaiñtia Hills District.
Nongpoh, Jymmang 13: Ban pyndonburom ïaki Nongmihkhmat na Ribhoi District ki ba la shah jied da u paidbah jong ka Ri-Bhoi ha baroh 5 tylli ki constituency haka election MLA ka ba dang shu dep, ki nongialam ka All Meghalaya Karbi Association (AMKA) mynta ka sngi ka la pynkup burom ïa ki MLA ka Ri-Bhoi ki ba la shah pynkup bor da ki paidbah kum ki nongmihkhmat sha ka Ïing Dorbar Thaw-aiñ jong ka jylla naka bynta ban kit ban bah ïaki kam jong ka constituency ha ka jingïalang kaba la long ha Umwang.
Ki MLA kiba la shah pynkup burom ha katei ka sngi ki kynthup ïa u Bah Mayral Born Syiem MLA ka Nongpoh, Dr.
C Lyngdoh MLA ka Umsning, Bah C Marngar MLA ka Mawhati bad 2 ngut ki MLA ba kynthup ïa u Bah Sosthenes Sohtun MLA ka Jirang bad u Damanbait Lamare MLA ka Umroi kim shym la poi ha katei ka sngi.
Naka liang ki nongïalam ka AMKA ki la pynkup burom ruh ïa kitei ki MLA da ki jaiñ tynrai jong ki Karbi ryngkat bad ki Momento kum ka dak ka jingshah jingkynmaw halor ka jingjop donburom jong ki ha kane ka elekshon bala dep ha kaba la don ryngkat ruh ha katei ka sngi da ki nongïalam ka AMKA naduh u Bah RR Ronghang President AMKA, Bah Phril Kleiñ Asst.
Secretary AMKA, Bah Bistocan Timung General Secretary AMKA, Bah O.
Terang Adviser AMKA bad kiwei kiwei ki dkhot jong ka AMKA bad ki paidbah nongshong Shnong.
Ki nongmihkhmat kiba kynthup naduh u Bah Mayralborn Syiem, Bah Charles Marngar bad Dr.
Celestine Lyngdoh, haba kren ha katei ka jingïalang ki la pynpaw ïaka jingsngew nguh ïaka AMKA ba ka la kynmaw ban pyn donburom ïaki MLA ban mihkhmat na Ri-Bhoi, namar kane ka jingpynkup burom jong ka AMKA ka pynkynmaw ba ka election ka la kut bad ka la dei ka por ban ïatrei lang da kaba khot ïawer lang ïa baroh ki 5 ngut ki MLA na ki constituency bad ki party bapher bapher ban don kajuh ka thong naka bynta ban shakri ïaki paidbah jong ka dong Ri-Bhoi.
Ki la ong ruh ba naka liang jong ki kum ki nong mihkhmat naka them Ribhoi ki la pynpaw ba ki la long kloi ban ai ka jingïatrei lang ha kano kano kapor ba ki paralok Karbi ki donkam khamtam ban wanrah ka suk ka saiñ hapdeng ki paidbah nongshong shnong.
Jowai, Jymmang 13: Ki 49 Ngut ki samla shynrang bad kynthei kiba wan na ki shnong ki bapher bapher kila pyndep ïa ka jingshah hikai ban long ki Security Guards ha ka 3 Batch na ka Iooksi Umdeinlin Sub-Center Tornado Security Agency West Jaiñtia Hills.
Kitei ki samla kiba la shah hikai haduh 45 sngi la khmih hapoh ka jingpeit u ma P.
Muksor Camp Commander & Training incharge jong katei ka jaka ai jinghikai, hynnin ka sngi 11 tarik na ka liang ka ka kong C.
Lyngdoh kaba long ka DSP jong ka West Jaiñtia Hills District kala wan ban long kum ka kongsan ha ryngkat u symbud kongsan ma Fernando Ssumer.
Katba ïa kane ka passing out parade la shim ban pynbam smai da Rev.
N.
K.
Syngkli.
Na ka liang ka kongsan haba ai jingkren kala ai ka jingkitbok kit rwiang ïa kiba pynïaid ïa kane ka Training centre namar ka long kum ka shlem jingïarap ïa ki khynnah samla namar ha kine ki sngi ba mynta ka long kaba eh ïa ki khun samla ban ïoh kam ïoh jam ha ki Department bapher bapher, kala la ong lyngba kane ka training ka ïarap shibun ïa kiba wan ban ïoh jinghikai na kane ka Security Agency.
Na ka liang u ma P.
Muksor ula ong ba ka long kaei kaei kaba ngi ïoh mynsiem ha ka jingwan ban donlang jong ka madam C.
Lyngdoh bad kumjuh ruh ïa ki kmie ki kpa jong ki khynnah kiba wan ban ïashim bynta lang ha kane ka sngi.
Shuh shuh u ma P.
Muksor ula kyntu ïa ki khynnah samla ba lada ki khun samla ki don shisha ka mynsiem da kaba ong ïa kine ki kyntien wat juh duh jingkyrmen kumba ong ka ktien u Blei Mathaios 7:7 “To pan, te yn sa ai ha phi, To wad te phin sa shem,To tied te ynsa pli ïa phi".
Shillong, Jymmang 13 : U MLA ba thymmai ka Sohïong, Bah Synshar Roy Kupar Lyngdoh Thabah mar ïa dep ban pynbna kum u nongjop ha kane ka elekshon MLA, u la ong ba u kwah ban ai ka khubor kaba shai sha baroh ba kim dei satia ban wan thied ïa ka hok jong ki paidbah da ka pisa.
“Hapoh Sohïong wat ju wan da ka bor pisa thied ïa u paidbah da ka jingieid," shuh shuh u ong ruh ba kum u MLA ba thymmai um kwah ban shu kut tang ban long MLA hynrei ruh ban long ruh u nongthaw aiñ ha Iing Dorbar Thawaiñ ka jylla.
Ha kajuh ka por u ong ruh ba u kwah ba kum u nongmihkhmat ba thymmai un ïa said lang ïa shibun ki mat kiba ktah ïa ka jylla bad ka Jaidbynriew kum ka Roster, ILP bad ruh ïa ka UCC.
U Bah Synshar uba la pynliem haduh 3422 vote ïa u Bah Samlin Malngiang ba dei u kyrtong ka NPP, u la kubur ruh ba kadei ka bor jingkyrkhu jong u Bah HDR Lyngdoh uba dei u Kni jong u ba u la ïoh ïa katei ka jingjop kaba donburom ryngkat ka jingtrei borbah bad ka jingshaniah jong ki paidbah.
“Ki matti jong i kiba bun ha Sohïong constituency bad ngan shu long u saibteng ïa ki kam jong i kumba nga la ju ong hi ban pynwandur bad pynbhabriew shuh shuh ïa ka Sohïong constituency," u la ong.
Shuh shuh u ong ruh ba ki ngeit ba ka jingjop jong u ha kane ka elekshon kadei ryngkat ryngkat ruh ka vote sngewsynei jong ki paidbah.
Lah ban kdew hangne ba ki don haduh 6 ngut ki kyrtong kiba aireng ha kane ka elekshon ha Sohïong bad na kine, u Bah Synshar u la ïoh haduh 16,679 vote, katba u Bah Samlin jong ka NPP u ïoh 13,257 vote, kyrtong ka Congrss 1762 vote, katba kiwei ki kyrtong kata kyrtong ka HSPDP da 62 vote, TMC da ki 89 vote bad u kyrtong ka BJP da ki 40 vote.
Shillong, Jymmang 13 : Ka Khasi Students’ Union Laban Circle ,mynta ka sngi Saitjaiñ kala pynlong ka jingkhynra ïa ki dukan bam/sha kiba don ha thaiñ Laban, Lumparing, Lumshatsngi bad K.
O.
R ban pynthikna ïa ka jinglehkhuid, kaba lah ban ktah ïa ka koit ka khiah ki nongbam bad nongdih sha.
Ka KSU kala shim ïa kane ka sienjam hadien ka jingïohpdiang ïa ki jingujor na ki paidbah ba kiba bun ki dukan ki dei kiba lehsih bad kim phikir satia ban lehkhuid ïa ka bam ka dih ha kaba bun sien ki briew ki ju ïoh pang na kaba bam ïa ki jing bam na kine ki dukan.
Ha kane ka jingkhynra ïa ki 27 tylli ki dukan bam baroh lang, ka KSU kala lap ba bun na kine ki dukan kim don satia ïa ka lisen n aka FSSAI kaba shah ïa ki ban plie bad die ïa ki mar bam bad la lap ruh ba don ki katto katne ki dukan kiba ka jingjaboh ka long kaba ishyrkhei.
Halor kane ka jingshem, ka KSU kala phah khang khyrdep shuwa ïa kine ki dukan kat ba kim pat lah ban pynkhuid kat kum ki kyndon ba la buh da ka FSSAI.
Kine ki dukan ki dei ka Appayani Tea Stall ha Laban, Babua Tea Stall ha Lumshatsngi, Dada stall ha Red Cross bad Ruma Das Tea Stall ha Laststop.
Ka Seng ha kine ki sngi kan phah ruh ïa ka kaiphod jong ka jingshem sha u Food Inspector, FSSAI bad u Myntri ba dei peit ba kin leh ïa kaba donkam.
Ka Seng ka kyntu ruh sha baroh ki dukan bam ba kin long kiba leh khuid khnang ba ka nym ktah ïa ka koit ka khiah jong ki paidbah.
Shillong, Jymmang 13 : Ki shipai BSF jong ka 110 Bn BSF Meghalaya ha ka sngi Palei ki la ïoh kem ar ngut ki nong Bangladesh kiba prong tuh shapoh u pud u sam jong ka ri India lyngba ka thaiñ khappud kiba don ha Meghalaya da ka jingthmu ban wan lute bad ban tuh wan thiem.
Kine ki ar ngut kiba la shah kem ki kynthup ïa u Islam Uddin bad u Fazer Ali kiba na Companiganj, Bangladesh kiba la donkti ban tuh ïa ki tiar ki tar ha ka jingtei ïa ki jingker sainar ha khappud bad ki don ruh ïa ka jingthmu ban lute ha ki shnong ki thaw kiba don ha khappud.
Ïa kine ki ar ngut ryngkat bad ki tiar ki tar ba ki la pyndonkam ban tuh la aiti noh sha ki Pulit jong ka Bholaganj PS ba kin leh ïa kaba donkam bad ha kajuh ka por ka por la ujor da ka ejahar pyrshah ïa ki.
Ki shipai BSF ha Meghalaya ki la ïohkem haduh 27 ngut ki nong Bangladesh naduh u bnai Kyllalyngkot kiba la wan rung tuh shapoh khappud jong ka ri India.
Shillong, Jymmang 13: U Myntri Rangbah ka jylla u Conrad K Sangma ha ka sngi Thohdieng u la pynpaw ïa ka jingsngewnguh ïa ka High Court (HC) of Meghalaya kaba la ai jingïaroh ha ka sngi Palei ïa ka sienjam kaba ka sorkar jylla ka la shim ban wanrah ïa 30 tylli ki bos na bynta ki khynnah skul kum shi bynta ban weng ïa ka jingkhapngiah ka sor Shillong.
“Kum u myntri jong kane ka tnat, nga sngew kmen ban ïohi ba ka High Court ka ïaroh ïa ka sienjam kaba ngi shim na bynta ban wanrah ïa ki bos 30 na bynta ki khynnah skul," u la ong.
“Ki bos skul kham bunsien ym ju kham pyndonkam bha, hynrei ha ka thaiñ Northeast ka sorkar ha ka jylla jong ngi ka dei kaba nyngkong eh ban wanrah da ki bos kamai ha ki jaka sor.
Da ka jingdon ki GPS tracking, ki CCTV camera, bad ki nongpynïaid kiba tbit ngi kyrmen skhem ba kan weng ïa ka jingdheng kali bad ngi kular ïa ki kmie ki kpa ba kin ym sngewtieng lada ki khun jong ki kin pyndonkam da kine ki bos," u la bynrap.
Lah ban kdew ba ha ka sngi Palei ka High Court ka la kubur ïa ka kaiphod ba ka sorkar jylla ka la aiti sha ka kashari na bynta ban weng ïa ka jingdheng kali jong ka nongbah Shillong kata ka dei beit ban wanrah noh da ki bos skul ban leit shaw bad leit on ïa ki khynnah skul ha jaka ba kin pydonkam da ka kali shimet.
Lah ban sakhi ba haba shim bishar ïa kane u Chief Justice u la ai jingïaroh ruh ïa ka sorkar ha kaba ïadei bad ki sienjam ba ka shim, “ngi pyrto ïa ki kam ka sorkar haba dawa ka kam bad kham bunsien hi ngi sakhi ba ka don ka jingkynthoh hynrei haba dawa ka kam ngi ïaroh bad haba dawa ban kynthoh ngi kynthoh bad sngewbha pynpoi ïa kane ka khubor sha ka sorkar ba ngi pyrto ïa ka sienjam ka sorkar," ong u Chief Justice ïa u K Khan u muktiar ka sorkar jylla.
Shillong, Jymmang, 13: Ka Young Minds ka kynhun ba la seng da ki katto katne ngut ki samla na them Ri-bhoi ha u snem 2017 ban leh ïa ki kam isynei sha ki parabriew khlem da kheiñ ïa kano kano ka jaidbynriew, ha ka sngi Saitjaiñ kane ka kynhun ka la leit ban ai jingïarap da ki marbam mardih sha ki jaidbynriew riewlum kiba la phetwir na ka jylla Manipur sha nongbah Shillong hadien ka la khie ka jingïaumsnam kaba shyrkhei kaba la sdang naduh ka 3 tarik mynta u bnai.
Katkum ka jingpyntip jong ki bor synshar shnong jong ka shnong Madanryting ki phetwir, Hmar, Gangte, Kuki bad kiwei kiwei ki jaidbynriew riewlum ki sah ha ki Relief Camp ba la pynbiang da ki parajait jong ki ha ka shnong Madanryting, Shillong.
Haduh mynta ki phetwir riewlum kiba la wan poi ha Them Basuk, Madaryting ki don haduh 150 ngut eiei.
Dang shen ki nongïalam jong kine ki phetwir kiba la buhai shnong ha kane ka jylla Meghalaya ki la leit ban ïakynduh ïa u Myntri Rangbah ka Jylla u Conrad Kongkal Sangma ban pan jingkyrshan bad ban pan jingïada na ka bynta ki parajait ynda ki la phet na ka Jylla Manipur ban wan sah shipor ha nongbah Shillong.
U President ka Young Minds u Bah Isynei Hinge u la kyrpad ïa ki bor sorkar ba kin ai jaka jaka rieh shipor ïa kine ki phetwir bad ban lum kyrteng ïa iwei pa iwei khnang ba ynda ka shongsuk shongsaiñ ka la wan phai kin dup lah ban leit phai biang sha la ka jong ka jylla.
Shillong, Jymmang 13:Ka jaka ri khyllung lane ka Crech Centre ba la pynïaid da ka Seng Teilang Kynthei Laban ïa kaba la seng naduh u snem 1982 ka la kylla dur na kaba ka ju long mynshwa da ka jingnoh synñiang u Bah Mitchell Wankhar, MDC ka Laban-Mawprem uba dei ruh u Executive Member ka Khasi Hills Autonomous District Council (KHADC).
Da ka jingsngewkmen, hadien ba la dep shna pynbha bad moramot ïa kane ka jaka ri khyllung, ki nongïalam ka Seng Teilang Kynthei Laban ki la khot ïa u Bah Mitchell ban wan ot ribbon kum ka dak ka jingplie ïa ka ha ka nohphai sngi 11 tarik u Jymmang, 2023.
Kane ka jaka ri khyllung ka don haka lai ngut ki nongtrei lane ki aïa kiba peit ïa ki khyllung kiba don kumba 17 ngut eiei.
La pdiang burom ïa u MDC da ki nongkitkam bad dkhot ka Seng Teilang Kynthei Laban ha ryngkat ki longkmie kiba ju phah ri ïa ki khun jong ki ryngkat ki samla na ka shnong.
Nalor kane, u Bah Mitchell u la noh synñiang jingïarap sha ki nongtrei kane ka jaka ri khyllung kiba la trei bun snem ha kane ka jaka bad kumjuh sha ki nonghikai kiba ai jinghikai suh bad thaiñ jaiñ ha ka jaka ai jinghikai jong ka Seng.
Haba ai jingkren, u Bah Mitchell u la ai ka jingïaroh ïa ka Seng kaba la ïai trei katta ki snem ban shakri ïa ka imlang sahlang.
“Nga kular ban ai ka jingïatreilang bad phi ha kino kino ki bynta ban pynbha ïa ka imlang sahlang khamtam ha ka jingïadei ban ïada na ka jingwan rung u drok u ba ktah ïa ki longïing longsem", u la ong.
“Ha ka por ba nga wan jngoh ïa kane ka jaka nga la ïohi ba ki dieng ki lyntang iing ki la pyut lut bad nga la pyrkhat ba ka dei ka jaka ri khyllung kumta kan buh jingma lada ym pynbha ïa ka “, la ong u Bah Mitchell da kaba ai khublei ïa ka Seng kaba la wan sha khmat ban ïakren bad ïatreilang.
Na ka liang ka President ka Seng, ka Dr Wanda Mylliemngap ka la ong ba ka Seng ka ïoh mynsiem na ka jinglong la kloi u Bah Mitchell ban ïarap kylluid mynsiem ban shna pynbha ïa kane ka jaka lyngba ka mang tyngka jong ka 15th Finance Commission lyngba ka KHADC.
Kane ka jaka ri khyllung la pynbha ha ka rukom kaba biang bha naduh ki sad, ki lyntang siang bad kiwei ki jingdonkam.
La pynïaid ïa ka jingïalang da ka kong AS Rangad kaba dei ka nongai jingmut kane ka seng kaba la pynsngew ba ka thong jong ka seng ka long ban kyntiew ïa ka imlang sahlang ha bun ki liang.
Hadien kane ka jingïalang, u Bah Mitchell ryngkat ka jingsynran lang ki nongïalam ka Seng ki la leit ban noh synñiang da ki tin sop ïing sha ka longïing jong ka Joya Wahlang kaba la mad ïa ka jingpluh ding ha u bnai Kylllalyngkot, 2023.
Shillong, Jymmang 13: U MLA barim ka Sohiong uba la jop na ka seng HSPDP ha u 2028 uba la aireng kum u kyrtong ka NPP ha kane ka elekshon ba mynta u Bah Samlin Malngiang u la ong ba ka jingjop u Bah Synsharlang Kupar Lyngdoh ka dei ka rai kaba u paidbah ka Sohiong u la ai ïa ka rai bad ma u kum u kyrtong u pdiang hun mynsiem ïa ka rai u paidbah.
Haba kren sha ki lad pathai khubor hadien ba la dep ka jingñiew vote u Bah Samlin u ong ba wat la ha ki san snem kum u MLa u la pyndep hok la ka kamram hynrei lada u paidbah um pat ihun ban pynjop biang na ka liang jong u ruh un hun namar dei u paidbah uba ai ïa ka rai kaba khatduh.
Haba kylli la ka jingleit pynïasnoh jong u sha ka NPP ka dei ka daw kaba ki paidbah ki kyntiat noh ïa u, u Bah Samlin u la ong ba ka jingïasnoh jong u sha ka NPP ban ïakhun ha kane ka elekshon kam dei ka daw ba u rem ‘hynrei u paidbah u kylla kynsan ha kine ki shisngi arsngi, ban ong ba nga rem na ka daw ba nga pynïasnoh sha ka NPP ka long kaba bakla namar shuwa ban shim ïa ka rai u la syllok bad ki paidbah nongkyrshan bad ki ruh da kawei ka sur ki la bthah ba ngan pynïasnoh beit sha ka NPP,’ u la ong.
“U Paidbah u la pynjop ïa u kyrtong ka UDP bad nga khmih lynti ba un trei bha ban pyndep ïa ka lyngkor kaba u paidbah u la bynshet ha u," u la bynrap.
Shillong, Jymmang 13: Ka Hynñiewtrep National Youth Movement (HNYM) ha ka sngi Saitjaiñ ka la maham ba ki 35 ngut ki MLA Khasi kim dei ban sngap jar ha ka All Party Meeting ban sa lum ka sorkar ha kaba ïadei bad ka Roster System ha kine ki sngi kiban wan hynrei ba ki dei ban daw beit ïa ka jingpynkylla ïa ka Reservation Policy.
Haba kren sha ki lad pathai khubor u President ka seng u Bah Louis Dohtdong u la ong ba ka seng ka maham ba lada ki 35 ngut ki MLA Khasi ki sngap jar ha kane ka jingïalang na ka liang ka seng ka shim da ki sienjam kiba tyngeh.
“Baroh ngi sakhi ïa ka jingshah ktah na ka jingpyntreikam ïa ka Roster haduh ba ki khun samla kim lah shuh ban aplai kam naduh ba pyntreikam ïa ka Roster jong ka Reservation policy namar kiba bun ki kam la bhah beit tang na bynta ki paralok Garo na kata ka daw ngi khmih lynti ba ki MLA na ka jaidbynriew kin kren eiei halor kane ka bynta," u la ong.
U la ong ruh ba ka jingpyntreikam ïa ka Reservation Policy hi ka la buh bah ki jingdkhoh haduh ba wat kiwei pat ki jadibynriew bym dei Garo ki lah ban ïoh ïa ka bhah kam na ka bhah ki garo bad wat ki garo bym dei na kane ka jylla ruh ki lah ban ïoh ïa ka bhah kam kaba la mang na bynta ki Garo ba sah ha ka jylla.
Shuh shuh u la ong ba ka sorkar ka dei ban pynkylla ïa ka Roster kat kum ka jingdawa ka por bad ong ba ka seng ka kyrshan ïa ka jingai jingmut u MLA ka Congress u Saleng A Sangma uba la ai jingmut ban pynduh ïa ka bhah ba mar 40% ïa ki Khai bad Garo.
“Ka sorkar ka dei ban pdiang ïa ka jingai jingmut u MLA ka Congress u Saleng Sangma uba la ai jingmut ban bhah kyllum na bynta ki jaidbynriew trai muluk ka jylla kata ki Khasi bad Garo da 80% bad kat kiba dei hok ban ïoh na ka jinglah ban pyndep ïa ki eksamin kam kin ïoh ïa kane ka bhah," u la ong.
“Ka seng ka kyrshan ruh ïa ka sienjam kaba ka VPP ka la shim ha kaba ïadei bad ka jingpynkylla ïa ka Reservation Policy kat kum ka jingdon briew bad nga kwah ban kren shai ba ka sorkar la kumno kumno ka dei ban shim ïa kawei na kine ki jingai jingmut lym kumta na ka liang ka seng kam banse ban shim ïa ki sienjam kiba tyngeh pyrshah ïa ka sorkar bad mynta ngin ap shuwa ïa ka All Party Meeting bad lada kam seisoh kumba ngi dawa bad ngi khmih lynti na ka liang jong ngi ngin shim da ki sienajm kiba tyngeh na bynta ban pynïoh ïa ka hok ki khun samla ka jaidbynriew," u la bynrap.
Shillong, Jymmang, 13: Ka North East Congress Coordination Committee (NECCC) ka la phah ïa u kyrwoh ai khublei ïa ki nongthep vote jong ka Jylla Karnataka kiba la pynrem bad kyntait sharud ïa ka BJP hapoh ka jingïalam jong u Myntri Rangbahduh ka ri India.
“Ngi ai khublei ïa ki paidbah ka jylla Karnataka kiba la ai ïa la ka jong ka rai bad kyntait sharud ïa ka sorkar bamsap jong ka BJP," ong u kyrwoh ba la phah da u General Secretary jong ka NECCC u Diganta Chaudhury sha ki lad pathai khubor ha ka sngi Saitjaiñ.
“Ka Congress ka la rung sha ka jylli ïakhun elekshon halor ki mat ba la shah ktah da ki riewpaidbah bad ki briew kiba duk, kata, ki bym donkam donjam, ka bamsap, ka jingkiewdor ki marbam katba ka sorkar sorkar ‘ar enjin’ jong ka BJP ka la shahniah ha ka bor pisa bad ha ka saiñpyrthei ba wanrah ïa ka jingïapher jaitbynriew," ong u kyrwoh.
“Ka rai kaba mynta ka sngi ka phalang ba ki paidbah ka Karnataka ki la kdup ïa ka jylli jong ka saiñpyrthei da ka jingieid ha ka jaka jong ka jingisih bad ki la thep ïa ka vote na ka bynta shongsuk shongsaiñ bad ka jingkiew irat jong ka ïoh ka kot," ong u kyrwoh na ka NECCC.
“Ka North East Congress Coordination Committee ka ai khublei ïa u President barim ka seng Congress u Rahul Gandhi lyngba ka “Bharat Jodo Yatra" kaba la plie ïa ka bynta kaba kongsan ban tei ïa ka bor jong ka jingieid pyrshah ïa ka jingisih bad ka jingdonkam ban tei ïa ka shongsuk shongsaiñ ka ban pynkhlaiñ ïa ka ïoh ka kot ha ka ri," bynrap u kyrwoh.
Ka NECCC ka la phah ruh ïa u kyrwoh khublei sha u President ka All India Congress Committee (AICC) u Mallikarjun Kharge, sha baroh ki nongïalam ka KPCC bad sha baroh ki nongïalam ka seng Congrees kiba la long ka kti kamon ka kti ka diang ha ka jingïalap elekshon jong ka Indian National Congress kaba pynlong ïa ka Congress ban ïoh ïa ka jingjop donburom.
“Ngi kyrmen ba u Myntri Rangbahduh ka ri u Narendra Modi bad u Myntri ka tnat Kam Pohing u Amit Shah hadien ka “Raj Dharma" mynta kin hap ban phaikhmat ban wanrah biang ïa ka shongsuk shongsaiñ ha ka jylla Manipur da kaba pynbeit lut ïa baroh ki jingbakla kiba la phiah arliang ïa ka imlang ka sahlang ha ka Jylla Manipur," ong shuh shuh ka NECCC.
Shillong, Jymmang, 13: Ka Dorbar Shnong Madanryting kaba la shong ïa ka jingïalang kaba kyrkieh ha ka sngi Saitjaiñ ka la rai ban phah da ka jingthoh sha ka Sorkar Jylla ba kan pynbiang ïa ka jaka sah bashipor, ïa ka bam ka dih bad ïa ka dawai ka dashin na ka bynta ki jaidbynriew riewlum kiba wan phet wir sha nongbah Shillong hadien ba ka la khie ka jingïaumsnam kaba shyrkhei ha ka Jylla Manipur kaba la jia haduh ka 3 tarik mynta u bnai.
Da ki hajar ngut ki riewlum ha ka Jylla Manipur ki la kylla phetwir hadien ka jingshah thombor ha ki jaidbynriew Meitei ki bym dei ki riewlum kiba la dawa ïa ka Sorkar ban ithuh noh ïa ki kum ki riewlum jong ka jylla Manipur.
Katkum ka jingïathuh jong u Rangbah Dong ka dong Block-E ka shnong Them Basuk u Bah T.
Kharkongor ki don palat 150 ngut eiei ki riewlum phetwir kiba la wan poi ha ka shnong Them Basuk, Shillong naduh ka sngi Palei bad sngi Thohdieng mynta ka taiew ban jan jaka rieh tngen shipor na la ki bahaing hasem kiba buhai shnong jong kane ka jylla Meghalaya.
Ha ka jingïakren bad u nongthoh khubor u Bah Kharkongor, u la ong, “ngi kyrpad ïa ka Sorkar ba kan pynbiang da ka Relief Camp kaba biang khnang ba kan pynsuk ha kaba pynbiang ïa ka bam ka dih, ka thiah ka dem bad ka dawai ka dashin namarba na ka shnong kan kham eh ban pynbiang ïa kine ki jingdonkam bad ha kane ka aiom shit kan wan ka jingpang ba laiphewjait.
"U General Secretary ka Dorbar Shnong Madanryting u Bah Cyprian Kharkongor u la ïathuh ba ka Dorbar Shnong bad ki nongïalam jong ki jaidbynriew Hmar, Gange, Kuki bad kiwei kiwei ruh kin sa phah lang ïa ka jingthoh sha ka Sorkar ban pan ïa ki jingdonkam na ka bynta kine ki phetwir.
U la ong ruh ba ki nongïalam jong ki phetwir kim shym la pyntip satia sha ka Dorbar Shnong halor ka jingwan poi jong ki bahaing hasem bad dei halor kane ka nongrim ba ka Dorbar Shnong ka la hap ban shong kyrkieh ïa ka jingïalang ha kaba la rai ban aipor shitaiew kynthih ïa ki nongïalam jong ki phetwir ba kin phah da ka jingthoh sha u Myntri Rangbah ka Jylla u Conrad Kongkal Sangma na ka bynta ban pan ïa ka jaka rieh bad ki lad jingïada.
“Shisien ba ka Sorkar ka khot ïa ki, kam dei ban pynjynjar ïa ngi ki nongkitkam shnong," u la ong.
U la ïathuh ba ka Dorbar Shnong ka la bthah ïa ki trai ing kiba aiwai sha kiwei pat ki jaidbynriew ba ki dei ban da pyntip shwa sha ki bor pynïaid shnong khnang ban khanglad ïa kino kino ki jingjia kiba sngewsih.
Ka Dorbar Shnong ka la bthah ruh ïa ki bahaing hasem jong ki phetwir ba ki dei ban phah ïa ki kyrteng jong ki phetwir kiba wan riehtngen shipor ha ki ing ki sem jong ki bad la bthah ruh ba kin pyntip ha ka por ba ki la mih napoh u pud u sam jong ka shnong.
Haba kylli u ïathuh ba tang ha Block-E ki phetwir ki don haduh 32 ngut hynrei katkum ka jingïoh jingtip ki don palat 100 tam ki phetwir kiba la wan poi ha ka shnong Them Basuk ïa kaba ki bor synshar shnong kim don jingtip satia shaei ki shong bad ki sah haduh mynta.
Shillong, Jymmang 13 : Kat kum ka khubor ba la ïoh la ïathuh ba ka la don ka jingpynkhie im biang ïa ka kynhun Garo National Liberation Army (GNLA) da kito ki nongïalam kiba shah kem bad ba wan pyndem wait bad la ïathuh ba ki la phah mynta ïa kumba 500 ngut ki samla na kylleng ka Ri-lum Garo ban leit hikai pyntbit sha Nagaland bad sha Burma.
Ka Kynhun GNLA ka dei ka kynhun kaba la pynkha da u Heh Pulit Meghalaya Police Service (MPS) uba la kylla riew saiñ pyrthei u Champion R Sangma bad u Commander in-Chief ba la kyllon iap u Sohan D Shira.
Kat kum ka khubor ba ïajan bad ka Tnad Pulit la ïathuh ba ki ehrang ka GNLA kiba la kynjah jar la bun snem mynta, ki la sdang ban ïalum biang ban pynkhie im ïa ka GNLA, kaba la iap hadien ka jingkyllon iap u C-in-C bad jingwan pyndem bun ngut ki dkhot jongka.
Ki Pulit ki ïathuh ba na ka jingïoh lum khubor na ki dkhot ba pyndem wait ka GNLA, la pyntip ba ka GNLA ka la sdang ban ïalum briew biang ban pynim ïalade bad ka la pynlong ïa ki jingïalang ha kylleng ki jaka ka Ri-lum Garo ban pynrung dkhot ïa ki samla.
La ïathuh ba kane ka Kynhun kala pynlong ïa ka jingïalang kum ha Jadi, Nongal, Chalang, bad kiwei kiwei ban khring ïa ki samla ba kin wan pynïasoh sha ka kynhun.
La ïathuh ba kat kum ka jingïoh lum khubor, ki la don palat 500 ngut ki samla ki la rung dkhot sha ka GNLA bad la phah ïa ki mynta sha Nagaland bad Burma ba kin pyndep ïa ki jinghikai pyntbit ha ka kiengatiar.
Ha kajuh ka por, ka khubor ka ïathuh ruh ba ki don ki Heh Spah/Nongkhaïi ba paw, ki la don jingïadei ba ïajan bad ka GNLA bad ki la bei pisa ban pynkhie im ïa ka kynhun.
Halor kane ka khubor, ka Tnad Pulit kala bthah ia ki Heh Pulit ka Ri-lum Garo ba kin peitngor bad buddien ïa ka ïaid ka ïeng, ka trei ka ktah jong ki Dkhot ka GNLA ba la pyndem wait kynthup kiba shah kem, ban wad ïa ki nongkyrshan bad ki nongïarap, ki nongbei tyngka ha la ki jong ki jong ki jaka.
La bthah ruh ban pynlong ïa ki jingkhynra, jingïaid pahara da ki kali bad kjat man ka por ha ki jaka bala tip ba ki dei ki jaka rieh jong ka GNLA ban khanglad ïa ki kam pyntriem jong kane ka kynhun ha Ri-lum Garo.
Shillong, Jymmang 13 : U Khliehduh jongka United Democratic Party (UDP) u bah Metbah Lyngdoh u la kren shai kdar ba ka party jongu kam don jingkwah ban ïa pynkhynñiuh shuki ne pynkhyllem sorkar bad kan ïaineh beit bad ka MDA-2 haduh ba kut ka samoi san snem.
“ Kumba ngi la kular ha ki san snem ba la dep ba ka UDP kan ym leh ïa kino kino ki kam ban pynkhyllem sorkar hynrei kan ïatrei lang bad ka MDA ban pynskhem ïa ka sorkar khnang ban ïoh shakri bha ïa ki paidbah" ong u bah Metbah haba haba jubab ïa ka jingkylli ki nongpathai khubor hato kan don ne em kano kano ka jingkylla hadien ba ka UDP ka la jop ïa ka Election ha ka Sohiong Constituency.
U la pynkynmaw ba ka UDP ka ïatrei lang haduh ba kut ha ka sorkar MDA-1 kumta u la ong “ Ha kane ka kynti ruh ngi la dep kular ba ngin ïatrei lang ha ka sorkar MDA-2 namar ngi kwah ban skhem ka sorkar bad biang ka jingsynshar ha ka jylla".
U la ong ka jingskhem ka sorkar kan pynlong bad ailad ïa ka sorkar ba kan ïoh por ban ai ka jingshakri hok ïa ki paidbah.
Namar u la ong kino kino ki jingpynkhih ne pynkhyllem sorkar kim lah satia ban wanrah ka jingkiew, jingkylla bad jingroi jingpar ha ka jylla.
Shillong, Jymmang 13: Ka jingjied MLA sha ka Ïing dorbar Thawaiñ kaba thymmai ha Karnataka kaba la pynlong ïa ka jingthep vote ha ka 10 tarik bad ka jingñiew vote kaba la pynlong ha ka sngi Saitjaiñ ka Congress ka la jop kput ha ka Ïingdorbar ba don 224 ki dkhot ka la lah ban jop haduh 136 ngut ki MLA kaba la biang pura na bynta ban synshar marwei, ka BJP ka la lah ban jop 65, ka JD(S) 19.
Lah ban ïohi ba kane ka elekshon la sakhi ba ka dei ka elekshon kaba kaba khluit bha ha kaba ki noongïalam jong ka BJP bad Congress ki la hiar ban ïalap elekshon ba kynthup naduh u Modi, u Amit Shah bad kiwei ki nongïalam ka BJP, katba na ka Congress u Rahul Gandhi, ka Priyanka Gandhi nalor u Mallikarjun Kharge ki la pynlut por shikatdei ha kane ka jylla ba shathie ka India.
Lada phai dien sha ka jingïalap elekshon la ïohi ba ka BJP ka pyndonkam da ki mat ba ïadei na bynta ka India Salonsar (national issue) kum ka jingpyntreikam ïa ka UCC, ka sorkar ar enjin (double engine), ka jingpynduh ïa ka bhah kam ïa ki Muslim, ka jingmaham ban jia ka jingbym shongsuk lada synshar ka Congress bad kiwei dei ki mat katba ka Congress pat ka pyndonkam da ki mat kiba ktah ïa kane ka jylla ne local issue ba kynthup naduh ka jingai ei ïa ka bording da 200 unit, ka jingïarap pisa ïa ki kynthei, ka jingïarap pisa ïa ki samla bym donkam don jam, ban kyntiew ïa ka jimngpynmih mar ka jylla bad ka jingkuklar ban rat dyngkhong ïa ka bamsap.
Shuh shuh la ïohi ba ka BJP ka la kynthah tyngeh ïa ka jingkular ka Congress ban kheiñ be-aiñ ïa ka Bajrang Dal ka seng shit niam Hindu da kaba ka kynnoh ba kane ka jingleh ka Congresska dei ka buit ban khroh ïa ka vote na ki rit paid ne Muslim.
Ha ka jingïalap elekshon ka Congress ka ïakhun ïa kane ka elekshon ha ka syrngiew jong ki arngut ki nongïalam na katei ka jylla u DK Shivakumar bad u Siddaramaia katba ka BJP pat lyngba u Modi hynrei lah ban sakhi ba ka jingïakhun ha ka syrngiew u Modi ha ka elekshon ha ka jylla (state election) kam shym la lah ban ïarap ïa ka BJP ban jop.
Haba kren sha ki lad pathai khubor u President ka Karnataka Congress Pradesh Committee u DK Shivakumar u la jaw ummat myllung ïa ka jingjop ka party.
“Nga la pynurlong ïa ka jingkular ba nga la khlei ha ka Sonia Gandhi, u Rahul Gandhi, ka Priyanka Gandhi, bad u nongïalam ba hakhlieh duh ka party u Mallikarjun Kharge ba ngin pynjop ïa ka party ha kane ka elekshon bad shisha ka la urlong mynta ka sngi bad nga ai burom ïa baroh ki nongtrei ka party kiba la duh thiah duh dem ryngkat bad ngi ki nongïalam na bynta ban pynthikna ba ngin ïoh ban synshar ïa ka jylla," u la ong.
“Nga ai khublei ïa ka Sonia Gandhi bad ngan ym lah shuh ban klet kaba la wan jngoh mynba nga shah set phatok ha ka jingshahpharep ha ka BJP ba nga dei u riew bymman hynrei ka jingshaniah jong ka ha nga ban ïalam ïa ka party bad ïa ki nongkyrshan ka party na kylleng ka ri kiba la kyrshan ha ka jingjar jar ïa nga bad ka party ha ka jylla," u la bynrap.
Na ka liang u Myntri Rangbah ka jylla u Basavaraj Bommai u la ong ba na ka liang ka party (BJP) kan sa wad ïa ki daw ba ki paidbah ki kyntait ïa ka party khnang ban lah ban leh bha ha ki elekshon ban wan.
Shillong, Jymmang 14 : Ka Meghalaya Clean And Green Organisation (MC&GO) kan pynlong ïa ka mini Marathon ha ka 5 tarik Jylliew 2023 kaban sdang naduh ka por 6 baje mynstep, bad kaban sdang na Liar bang, ter ter ka ban ïaid lynti na kine ki shnong Liarkhla, Kdonghulu, Thadnongiaw, Khweng, Mawbri, Nongrim Nongladaw, Mawtneng, Umshaproh, bad pynkut sha Madan Kurkalang Bhoirymbong.
Ha Kane ka marathon kin don saw tylli ki kyrdan, ba kynthup ka Under 16 (shynrang bad kynthei), Above 16 (shynrang bad kynthei).
Kumta ka seng ka khot sngewbha ïa baroh ki riew ieit ïalehkai ban wan ïashim bynta ha katei ka jingpynïakob mareh marathon, la ka long kiba najan ne jngai ruh.
Ka phang pdeng (theme) jong kane ka jingmareh marathon ka long “Run Against Climate Change".
“Kum ka Seng ngi sngewkhia halor ka jingkylla jong ka Mariang bad suiñbneng, kumta ngi pynlong khnang ïa kane ban ai jinghikai sha ki paidbah nong shong shnong ka thaiñ bad ka Jylla hi baroh kawei, ba kum ki nong shong shnong ka Jylla ngi dei ban sngewthuh ba ka jingkylla ka mariang kan ktah ïa ka jingim long briew man briew jong kane ka pateng bad ki pateng ban dang wan hadien," ong u Bah S.
Nongkhlaw, Publicity Secretary kaMC&GO ha ka kyrwoh khubor.
Ïa ki form bad ki jingtip ba bniah lah ban ïoh na ki nongkitkam jong ka seng.
Ha kane ka marathon yn wan pynshngaiñ ruh da u wei u khlur nong ïamareh ba la paw ka jylla bad uba la long ruh u nonghikai mareh (Coach), u Bah Jommingstar Ramsiej uba la jop ruh ïa ka Kolkata Full Marathon, Mumbai Full Marathon bad Delhi Full Marathon.
Shillong, Jymmang 13 : Ka Sohïong hynne ka sngi ka la ïoh da u MLA ba thymmai na ka United Democratic Party (UDP) Bah Synshar Roy Kupar Lyngdoh Thabah uba dei ruh u pyrsa kur jong u MLA bad Myntri barim ka sorkar jylla uba la khlad noh dang shen, Bah HDR Lyngdoh.
U Bah Synshar u la ïoh ruh ïa ka jingjop kaba donburom kata da kaba ïoh ban pynliem haduh 3422 vote ïa u MLA barim, Bah Samlin Malngiang u ba aireng na ka National People’s Party (NPP).
Ha kane ka sngi ñiew vote, naduh ka kylla kaba nyngkong u kyrtong ka UDP u la ïoh ban lamkhmat tad haduh ban da poi ka kylla kaba khatduh bad haduh ban da pynbna kum u nongmihkhmat ba thymmai ka Sohïong.
Haba phai sha ka kylla kaba nyngkong, u Bah Synshar u la ïoh 3081 vote katba u Bah Samlin pat u la ïoh 2060 bad kane ka la pynlong ïa u kyrtong ka UDP ban ïoh lamkhamt haduh 1000 vote tam.
Ha ka kylla kaba ar pat u Bah Synshar u la ïoh ban tam haduh 1903 vote.
Kane ka ïai bteng ruh ha ka kylla kaba lai ha kaba u kyrtong ka UDP u la ïoh ban tam biang sa 2458 vote, nangta ha ka kylla kaba saw da 2815 vote.
Khyndiat ynda la poi ha ka kylla kaba san ba u Bah Synshar u la ïoh ban lamkhmat 2689 vote hynrei tang ha ka kylla kaba hynriew pat u la ïoh ban tam biang da 3321 vote.
Kumta tad haduh ban da poi ka kylla kaba khatduh bad kaba hynñiew, u Bah Synshar u la ïoh ban tam kput syndon haduh 3422 vote, kata da kaba ïoh haduh 16,679 vote katba u Bah Samlin pat u ïoh 13,257 vote.
Da ka jingjop ha Sohïong, ka UDP mynta ka la don haduh 12 ngut ki MLA ha Iing Dorbar Thawaiñ ka jylla.
Ha kajuh ka por u kyrtong ka Congress, Bah S Osborne Kharjana pat u la wan ha ka kyrdan kaba lai da ki 1762 vote.
Tam u NOTA ïa ki lai ngut : Kane ka elekshon ka sakhi ruh ïa ka jingtam jong u NOTA (None of the Above) ïa ki lai ngut ki kyrtong.
U NOTA ha kane ka elekshon ha Sohïong u la ïoh haduh 272 vote katba kitei ki lai ngut ki kyrtong kata kynthup naduh u kyrtong ka Hill State People’s Democratic Party (HSPDP) Bah Sandondor Ryntathiang uba ïoh 62 vote, u kyrtong ka All India Trinamool Congress (TMC) Bah Stoding Thabah u ïoh 89 vote katba u kyrtong ka BJP Bah Seraph Eric Kharbuki u ïoh 40 vote.
Lah ban kdew hangne ba kane ka elekshon ha Sohïong kaba la pynlong kham hadien ban ïa kiwei pat ki constituency kadei hadien ka jingkhlad kyndit noh u Bah HDR Lyngdoh ba dei kyrtong ka UDP.
Hadien kane ka party bad kumjuh na ka iing jong utei u kyrtong barim da kawei ka rai ki la jied ïa u Bah Synshar Thabah ban mih pli kum u kyrtong.
K a Jaidbynriew Hynñiewtrep ka long ka jaidbynriew kaba ritpaid.
Ka long  ruh ka jaidbynriew kaba dang sahdien bad kaba dang donkam ïa kiba bun ki lad pynroi pynpar.
Nalor ba ka long ka jaidbynriew ritpaid, ka long ruh ka jaidbynriew kaba shah ñiewbeiñ bad kaba shah thom beiñ ïa kiba bun ki liang bad ha kiba bun ki jadbynriew ba na shabar.
Kane ka jaidbynriew ka don hapdeng ki jingeh kiba khraw bad hapdeng ki jingïaksaid na ka bynta ban pynneh pynsah ïa la ka jong ka hok nongkynti bad ka hok longtrai ha kane ka ri lum Khasi.
Lehse dei ruh ha na kane ka daw ba sa mih kiba bun ki seng bhalang na ka bynta ban ïada ïa la ka jong ka jaidbynriew ritpaid, kaba don mynta ha tmier jong ka riat ba shyrkhei.
Katba nang mih ki sngi ki ïa, ka jingwan kyrthep jong ki mynder ha ki bynta bapher bapher jong ka ri bad bar ri, ka la buh shuh shuh ka jingeh ïa kane ka jaidbynriew ritpaid.
Kane ka jingwan rung kyrthep jong ki mynder ka la wanrah ïa ka jingshong rit mynsiem jong ka jaidbynriew kiba long ki trai ri trai muluk ha kine ki dong ri lum.
Kane ka la wanrah shuh shuh ïa ki jingeh bad jingkordit ïa ki khun samla bad pynkharoi ruh ïa kiba bun ki jingsniew.
Dei ruh kaba la pynlong ïa kane ka ri kaba la long mynno ka ri tip briew tip Blei sha ka ri jong ki kam pyntriem bad jingïaumsnam.
Haba phai halor kine ki jingeh ba kane ka jaitbynriew ka la ïakynduh, hato ïano yn kynnoh.
Kaba nyngkong lehse lah ban ong ba ka dei ka jingkitkhlieh jong ki nongsynshar hi ne ki bor sorkar kiba long ki nongpeit nongsumar ïa ka jingïaid beit jong ka synshar khadar bad ka shongsuk shong saiñ.
Wat lada kita ki nongsynshar ki dei ki paradoh parasam, hynrei la ïohi kumba kim shym long satia kiba kit khlieh.
Ka jingsynjor jng ki bor synshar na ka bynta ban peit ïa ka bha ka miat jong ka jaitbynriew hi ka long ka daw bah jong kane ka jingkynduh mawsiang ki trai ri trai muluk.
Lehse kane ka lah ban long na ka jinglong khuid ne kylluid mynsiem palat ki nongsynshar ne ka lah ban long na ka daw jong ka jingshah tap matlah ha kiwei kiwei pat ki jingshah pynbiej bad jingshah ïalam bakla.
Ka jingbym shimkhia jong ki bor sorkar ne kito ki heh sorkar kiba long ki trai ri trai muluk ka la wanrah ïa ka jingjyllei jong ki mynder hapoh kane ka ri Hynñiewtrep, ha kaba mynta lehse wat ki trai ri hi ki la kylla long ki ritpaid hapoh la ka jong ka jylla ne ha la ka jong ka khyndew ka shyiap.
Na ka por sha ka por, khamtam ha ki por elekshon ki nongmihkhmat paidbah ki khlei ïa ki juban ba thiang ban trei na ka bynta ka bha ka miat jong ka imlang ka sahlang, ka ïoh ka kot bad kiwei kiwei da kaba buh ruh hakhmat eh ïa ka jaidbynriew.
Hynrei kine ki juban baroh ki long khleiñ la thang jwat la bam.
Shuh shuh nalor ki nongsynshar, ka jingbym shimkhia bad ka jingkheiñ shngaiñ jong ki trai ri trai muluk hi ka long ruh ka daw bah jong kane ka jingkordit bad ka jingshong syier ba kane ka jaidbynriew Hynñiewtrep ka ïakynduh.
Ka jingdon ïa ka mynsiem isynei bad jingkylluid mynsiem palat jong ki briew Hynñiewtrep ka wanrah ïa kane ka jingroi bad jingjyllei ki khyllah jait bapher bapher kiba lah ban long ka jingma hadien habud ym tang ïa ki hynrei wat ïa ka jaidbynriew hi baroh kawei.
Ka jingai wai klumar, ka jingdie jaka pathar bad ka jingaikam aijam ïa ki nongwei shi sngi ka ai mynsiem bad pynshlur ïa ki ba kin shongneh ha kane ka bri u Hynñiewtrep bad ynda la slem slem bah haba ki la sngew trai kim salia shuh ban iuhroit bad thombor ïa ki trai ri trai muluk.
Kumjuh ruh, ka mynsiem bishni bad ka jingbym ïarap para jaidbynriew ka long kawei napdeng ki jingeh ban kyntiew irat ïa u paid Hynñiewtrep.
Jowai, Jymmang 14 : Ka kynhun ïalehkai jong ka Rymbai Iawpynsing SC bad ka Ladthalaboh SC kila long ki nongjop mynta ka sngi saitjaiñ ha ka lympung ïalehkai phutbol ba la tip kum ka Meghalaya State League (MSL) 2023, Jowai Zone kaba la long ha madan Kiang Nangbah Stadium Jowai.
Haba phai sha ka jingïakhun mynta ka sngi la wan ban ïakhun nyngkong da ka Rymbai Iawpynsin SC East Jaintia kaba la lah ban pynliem da 2-0 kol ïa Youth Club Pdengkarong ASA , ïa kitei ki kol la thep da u Slander Nongtdu ha ka minit ba 5 bad u Vicky Dkhar ha ka minit kaba 26.
Katba ha ka jingïakhun kaba ar ka Ladthalaboh SC kaba pynliem da 5-0 kol ïa ka Seinpynbhalang Laskeiñ DSA.
Ïa ki kol la thep da u Think we’ll Bareh ha ka minit ba 4, u Nickyboy Swer ar kol ha ka minit ba 26 & 63 min.
u Stephan Pale ha ka minit ba 39 bad u Ebanskem Nongtdeh ha ka minit ba 61.
Ka jingïakhun ha ka sngi nyngkong kan long hapdeng ka Mulait United FC pyrshah ïa ka Youth Club Pdengkarong ha ka por 2 baje shiteng nohphai sngi.
Ha nongbah Shillong ha ka jingïalehkai kaba la long ha madan jong ka Third Ground jong ka MFA, ka Mawlai SC ka la khur jingjop da kaba pynliem da 5-1 pyrshah ïa ka Jyntru, ha kaba u Donlad Diengdoh marwwei u la khyrwit hat-trick (20, 44, 72), katba ïa ki ar kol la thep da u Sanjini Dkhar (28) bad u Remark Kharmalki (78).
U Emanbhah Marbaniang u la thep ïa ka shi kol na ka bynta ka Jyntru lyngba ka penalty na ka handball hapoh box jong ka Mawlai.
Katba ha ka jingïalehkai ha Mawkyrwat, ka Mawten SC ka la pynliem ïa ka Pyndengrei SC da 2-1 kaba la khur pura ïa ki lai point ha ka jingïalehkai ha madan jong ka MDSA, katba ha Tura la sakhi ïa ka jingïalehkai kaba ïakhaid hapdeng ka Chipakkore FC bad ka Warima Youth Club da 1-1 ha ka jingïalehkai ha Chandmari Ground.
Ha ka sngi Nyngkong kin don saw tylli ki jingïalehkai jong katei ka lympung MSL ha ki saw tylli ki madan.
Mawkyrwat, Jymmang 14, 2023: Ka Rising Secondary School, Sohkhyllam ka la pynliem noh pyrshah ïa ka Jakrem Government Lower Primary School da 3 – 1 kol ha ka lympung ïalehkai jong ka Chief Minister’s Mawkyrwat Block Level Under-12 Years Football Tournament 2023 ba la pynïaid da ka ophis jong u District Sports Officer, South West Khasi Hills District hapoh madan Saitsnad, Mawlangwir, South West Khasi Hills District.
Shuh shuh ka Mawbidong Presbyterian Upper Primary School ka la jop noh da 5 – 1 kol pyrshah ïa ka Upper Mawbidong Lower Primary School, Ka Turshaphrang United Football Club da 7 – 0 pyrshah ïa ka Mawkyrwat-Photjaud Grass Root Centre, Ka Rangthong CC&SA pat ka shah rem noh ha ka Modern Football Team da 2 – 0 kol.
Nangta, ka Phlorosy Dew Secondary School ka la jop da 3 – 0 kol ïa ka Krimwelson Memorial Secondary School, ka Pyndenkenshliah Lower & Upper Primary ka la jop noh da 8 – 0 kol ïa ka Mawthong Grass Root Centre.
Katba ka SC Phlangkynshi Sepngi ka la jop da 10 – 0 kol ïa ka Christian Principle Academy Secondary School, ka Kuchaphrang Football Club pat ka la jop da 2 – 1 kol ïa ka Mawkyrwat Presbyterian Secondary School.
Ha ka jingïalehkai jong ki khynnah kynthei pat, ka Nonglang Sports Club ka la shah rem noh da 4 – 2 kol ha ka Rising Secondary School ha ka Tie Breaker.
Mawkyrwat, Jymmang 14: Ka lympung ïalehkai kynjatbol jong ka Meghalaya State League (MSL) kaba dei jong ka Mawkyrwat Zone ha ryngkat ka jingïatreilang bad ka Mawkyrwat District Sports Association (MDSA) ha ka sngi saitjaiñ jong ka taïew ka la ïoh ban sdang ha kaba ka Mawten Sports Club bad ka Pyndengrei Social Cultural & Sports Club ha ka madan Artificial Turf, MDSA, South West Khasi Hills District.
Haba phai ha ka jingïalehkai hapdeng kine ki ar tylli ki kynhun ïalehkai ka Mawten SC ka la ïoh ban khur ïa ka nam jingjop da kaba pynliem noh da 2 – 1 kol pyrshah ïa ka Pyndengrei SC&SC bad ka jingïalehkai ka long kaba itynnad ryngkat ka jingrisa na ki nongwan peit kai.
Ka jingjop jong ka Mawten SC ka la wan lyngba ki kol ba la ïoh ban thep da u Wellbokstar Iawphñiaw bad u Overshap Iawphñiaw katba ïa ka shi kol jong ka Pyndengrei SC&SC la ïoh ban thep da u Balming Lyngkhoi.
Namarata, da ki ar kol ba ka Mawten SC ka la ïoh ban thep ka la ïoh ruh ban khur 3 poiñ.
Ha kane ka sngi plie pyrda ïa ka jingïalehkai kynjatbol jong ka Meghalaya State League (MSL) kaba dei jong ka Mawkyrwat Zone, u MLA jong ka Mawkyrwat Constituency, u bah Renikton Lyngdoh Thongkhar u la ïoh ban plie pyrda da kaba u la ïoh ban khublei kti ïa ki ‘rangïalehkai ha ryngkat ka jingïadonlang ryngkat u Dr.
Lumbor Mawsor dkhot jong ka Meghalaya Football Association (MFA), ki dkhot jong ka MDSA ha ryngkat ki paidbah kiba la wan sakhi lang ha kane ka sngi.
Nongstoiñ, Jymmang 14: Kum shi bynta ban ai mynsiem bad kitbok kit rwiang, ka Kur Paliar ha ryngkat ki Sengbhalang ka thaiñ Nongstoiñ, ha ka sngi saitjaiñ ki la pynkup burom ïa u Hubert Palair u nongïakhun kti (Arm Wrestler) u ba la ïoh khur takma ksiar bad rupa ha ka lympung kaba dang shu dep ha Dubai.
Ïa katei ka jingïalang pynkup burom la pynlong ha ka ïing dorbar jong ka shnong Mawkadiang, ha kaba la ïadon ryngkat lang ruh kiba ha ïing ha sem bad ki kur ki kha u bah Hubert, ki nongïalam ka shnong Mawkadiang ki sengbhalang bad kiwei kiwei.
Lah ban kdew ba ha ka jingïakhun ha ka lympung 20th Asian Para Arms Wrestling Championship kaba la long ha Dubai, u bah Hubert u la ïoh khur ïa ka takma ksiar ha ka jingkhia kaba 70 kg da ka kti ka mon (Right Hand) bad ïoh takma rupa ruh ha ka jingïakhun da ka kti ka diang (Left Hand).
Lyngba katei ka jingjop ha Dubai u bah Hubert u la wanrah nam ym tang ïa ka kur ka jait bad ïa ka dong ka thaiñ.
Hynrei u la wanrah nam ruh ïa ka Jylla bad ïa ka Ri hi baroh kawei bad ha kine ki khyndiat sngi un sa mih noh na Shillong bam leit ïashimbynta biang sa ha ka lympung ka ban sa long ha Kashmir.
Nongstoiñ, Jymmang 14: Ka seng ki samla kaba la tip kum ka Nongstoiñ Youth Calesthenic kawei na ki seng kaba ïalehkai ïa ki jingkilan met, ha ka sngi saitjaiñ ka la pynlong pynlong ïa ka lympung kaba la tip kum ka “Street Workout" Calesthenic Battle Meet Up Contest".
Ïa katei ka jingïalehkai la ïoh ban pynlong ha rud wah Nondeiñ bad la ïohi ruh wat haba ka dei tang ka lympung kaba rit, pynban ki samla jong ka thaiñ na ki shnong bapher bapher ki la wan ban ïashimbynta shitrhem.
Nangta u samla Rehearsal Jones Hynñiewta u ba na Mawlai sor Shillong, u ba dei uwei na ki nongseng nyngkong ïa kum katei ka jingïalehkai ha ka jylla, u ba ju leit ruh ban ïashim bynta ha ki kyrdan National Level bad ka World cup, u la wan ban sakhi lang ïa katei ka lympung.
Ha katei ka sngi ïa ka nam lahduh la ïoh ban khur da u samla Dapborlang Lyngkhoi, ba ar Biangborlang Marthong, ba lai Rickyson Khardum, Best combo athlete Dapborlang Lyngkhoi, Nongïalehkai ba dang Khynnah tam la ïoh da u Robert Lyngdoh Marshillong bad u ba don akor tam la ïoh da u Maitshaphrang WahlangLah ban pynkynmaw ba kum shi bynta ban khring ïa ki samla ba kin lait na ki jingmlien ba sniew, ki khun samla jong ka shnong New Nongstoiñ, ki la mih madan ban seng ïa ki kam jingïalehkai kilan met kaba la tip kum ka Nongstoiñ Youth Calesthenic.
La sdang ïalehkai ïa katei ka jinglehkai naduh u snem 2020 ha ka por ba wan lyngshop ka khlam Corona, da ka jingïalam jong u samla Aiborlang Marshillong kum u president jong katei ka bad u samla Banskhemlang Syiemlieh kum u secretary.
Kitei ki khynnah samla ki la pynpaw ruh ïa ka jingkyrpad ïa kino kino kiba lah ban noh synñiang lem ïa katei ka seng jong ki, namar ha katei ka jaka la ong ba lada wan u slap ka ju dap um bad kim lah shuh ban ïoh ïalehkai ha katei ka jaka.
Ki ong ruh ba ki don ka jingkyrmen ba ha kawei ka sngi katei ka jingïalehkai ruh kan long lang kum kiwei kiwei pat ki lympung.
Nongstoiñ, Jymmang 14: Ha ka sngi saitjaiñ ka kur Mawsor ka la ïoh ban pynlong ïa ka Dorbar jong ka kur kum shi bynta ban pyllait paidbah ïa ka kot ‘Riti Treikam’ jong ka jaid Mawsor.
Ïa katei ka kot riti treikam jong ka kur la ïoh ban pyllait paidbah da u bah J.
War MDC bad E.
E KHADC u ba la long ruh kum u kongsan ha katei ka jingïalang ba la pynlong ha ka shnong Mawkhlam Nongpyndeng.
Katei ka jingpyllait paidbah ïa katei ka kot wat lada ka dei ka sien kaba nyngkong ruh, hynrei ka dei pat ka kot kaba la thoh da ki longshuwa jong ka kur Mawsor.
Mynta ki longdien ki la shu pynjanai ïa kaei kaba la dep ban thoh da ki mynnor ïa ka kot ‘Riti Treikam’ jong ka jaid Mawsor kaba naduh ki snem 1966.
La pynwandur biang khyndiat kynsoit ïa ki katto katne ki bym ïahap shuh katkum kane ka juk kaba mynta namar ka jingkylla jong ka Ïa.
Ha katei ka sngi la ïadonlang u bah H.
Witting Mawsor, Dr L.
L.
Mawsor, bad la pynïaid ïa katei ka jingïalang da u bah P.
Mawsor u ba dei u Rangbah Kur ka jaid Mawsor baroh kawei.
Nongstoiñ, Jymmang 14: Ka jingshah siat ïap jong ki saw ngut ki rangbah Khasi ha ki pulit Assam ha Langpih ha ka 14 tarik Jymmang 2010, ka la kynjoh khat lai snem thik mynta ka sngi u Blei.
Hynrei na ka daw jong ka jingïatyngkhuh bad ka sngi u Blei, ki riew rangbah ka thaiñ ki hap ban leh burom noh ha ka sngi saitjaiñ, da kaba leit buh syntiew ha u mot sah jingkynmaw ba la tei da ka hima Raidmynsaw hakhmat ka ïew Langpih.
Ha katei ka sngi ki rangbah ka thaiñ kim shym la khot satia ïa ki paitbah, hynrei ki la ïamih tang khyndiat ngut ki longkmie ryngkat ki rangbah na ki shnong kiba marjan kum na Langpih, Iewnongma, Umtap, Madanjaïaw, Mawsikar, Umyiap bad kiwei kiwei ki shnong ba marjan.
Ha kane ka sngi la donlang ruh u bah K.
P.
Pangñiang u ba dei ruh u nongai buit jong ka Raidmynsaw naduh ki snem ba mynshuwa.
Shuwa ban buh ïa ki syntiew, u bah Hindro Samakha sirdar barim jong ka Raidmynsaw, u la pynkynmaw ïa ki jingeh ba ki paitbah katei ka thaiñ ki ïakynduh, naduh ki por ba ki dang sdang ban ïaksaid ha ka jingïaleh ban lait na ka jingshah thombor ha ki pulit Assam, haduh ba ka la poi haduh u pud ba ki pulit Assam ki la siat pathar ïa ki paitbah Khasi, ha ka por shiteng sngi bad ba ka dei ruh artad ka sngi ïew kaba ki paitbah ki dang bun kam ha ka thied ka pet.
U la pynkynmaw ruh ba ka jingshah siat ïap jong kitei ki saw ngut ka la long ka jingduh kaba khraw ïa ki ïing ki sem jong ki khmtam eh ïa ki khun ki kti.
Nalor kata u la ong ruh ba ka jing shah siat ïap jong kitei ki saw ngut ka dei ka history ka ban sah kynmaw pateng la pateng ha ki paitbah ka thaiñ bad kaba kum katei ka jingjia kam dei ban jia shuh nangne sha khmat.
Ha katei ka sngi la ïoh ruh ïa ka jingkren na u bah K.
P.
Pangñiang ha kaba u la ong ba ki saw ngut kiba shah siat, ki la long kum ki langkñia bad ka Raidmynsaw ka nud ban tei ïa u mot sah jingkynmaw ïa ki saw ngut, ka dei halor ka nongrim ba katkum ka kaiphod ba la ïoh na u Nongbishar jong ka Ïingbishar Phukan Commission na Guwahati, ka pyni shai kdar ba kitei ki saw ngut ki la ïap na ka jingshah siat ha ki pulit.
U la ong ruh ba ka jingleh burom jong ki ha katei ka sngi kam dei ba ki don kano kano ka mynsiem ban pynkhih pyrthei biang.
Hynrei ka long kum ka dak jong ka jingkynmaw burom bad pynsah nam ïa ki kum ki riewshlur jong ka thaiñ bad jong ka jaitbynriew hi baroh kawei.
U bah Pangñiang u la ong ruh ba ka Langpih sector ka dei ka jaka jwat bha ban ïa pynbeit.
Watla katta ruh kumba ka sorkar ka la ju ïatai hapoh ka Ïingdorbar Thawaiñ, u kyrmen ba ha kane ka wat kaba ar jong ka jingïapynbeit pud ka sorkar kan shim ïa ka rai kaba pynhun ïa ki paitbah, khnang ba kan lait na ki jinghuri hura.
Nongstoiñ, Jymmang 14: Ka jingshna ïa kawei pat ka karkhana saiñ nar harud jong ka wah rwiang ka la ïaid shait shait ha kine ki sngi.
Ha kaba ïadei bad katei ka karkhana saiñ nar ba thymmai harud ka wah Rwiang la pyrshang ban kren bad u sordar jong ka shnong Mawbyrngem hynrei utei u sordar um shym kwah kren ei ei.
Tangba katei ka karkhana saiñ nar ka dei kaba la da ai jingbit da u syiem ka hima Nongstoiñ.
“Hadien ba la dep pynbiang lut bad la sdang ban pyntrei katei ka karkhana ka hap ban pyndonkam da u rnga, mawleiñ bad u dewïong bad ka lah ban pynjaboh ïa ka wah Rwiang saw shah ban ïa kaba ka long mynta.
Kumba ka long mynta wat tang na ka jingtreikam jong kawei ka karkhana saiñ nar kaba la don lypa ka Shakambari Ferro Alloys Limited, ka la don ka jingktah kaba jur bha ïa ka mariang ym tang ïa ka lyer, hynrei ïa ki doh um doh wah kiba im ha ka wah Rwiang bad kiwei kiwei ki wah ha ka thaiñ", ïathuh u bah Dominik Lyngkhoi ha u nongthoh khubor.
U la ong ruh, “Haba phai sha ki saw dong saw kun la lap ruh ba ka jingdon jong katei ka Shakambari Ferro Alloys Limited ha Rwiang, ka la ktah haduh katta katta ïa ki khlaw ki btap na ka jingthang rnga ban shalan sha katei ka karkhana.
Kumta lada ki paitbah ka thaiñ kim sngewthuh, kin mad ïa ka jingeh kaba khraw hadien ha bud ha ki khun ki ksiew pateng".
Khliehriat jymmang 14 : Ka Department of Empowerment of Person with Disablities (Divyangjan), kaba dei ka tnat kaba peit kyrpang ia kito kiba don jingthut ha ki dkhot met, ha ryngkat ka jingiatreilang bad ka Holistic Health Care Training & Educational Foundation, Guwahati Assam kumjuh ruh bad ka Barak Vision, Assam, ka la pynlong ia ka awareness prokram ha ki ar tylli ki skul ha East Jaiñtia Hills District, kata ha ka 12 tarik mynta u bnai la pynlong ha Donbosco College Byndihati bad ha ka 13 tarik la pynlong ha Star Public School Lumshnong, la iashim bynta ha kane ka prokram da ki khynnah pule, ki nonghikai lem bad ki kmei ki kpa jong ki khynnah.
Kiba la wan ban ai jingpynshai ki kynthup u Dr.
R.
Manigandan, Senior Consultant, Dept.
of Social Work, NIEPMD, Chennai, u Dr.
Dhruba Jyoti Das, BSLP&A, FDM, Consultant Audiologist & Speech Language Pathologist, Apollo Excelcare Hospital, u Dr.
Kundan Kumar, Physiotherapist, Composite Regional Centre, Guwahati, Assam.
Guwahati bad la ia don ryngkat lang ruh u Rajesh Kumar, Rehabilitation Officer, Composite Regional Centre, Guwahati, Dr.
R.
Manigandan, Senior Consultant Department of Social Work, NIEPMD, Chennai, Dr.
Kundan Kumar, Physiotherapist, Composite Regional Centre, Guwahati, Assam.
, u G.
M.
Coudhry, Director of Barak Vison, Assam, u Principal jong ka Donbosco College Byndihati, u Fr George Shiningstar Lyngkhoi, u Principal jong ka Star Public School, u Dilip Kumar, u Dr.
Anushmita Chamuah Trustee of HHTEF Guwahati uba dei u co-ordinator jong kane ka prokram.
Haba kren kum u kongsan, u S.
D.
O Sadar, East Jaiñtia Hills District, u Abhinav Singh, IAS, u la kyntu ba ym dei ban don ka jingpeit beiñ ia kito kiba don jingduna ha ki dkhot met bad dei ban sngewthuh ia ka jingeh jong ki, ki donkam ruh ban tip ba ki don ki hok ba ki dei ban ioh kum ki nongshong shnong ba kyrpang, u kyntu ruh ia ki khynnah skul ba ki dei ban pynshlur ia kum kine ki nongshong shnong ba kyrpang ba kin wan sha ki skul, ki jaka pule ban ioh ia ka jingnang jingstad, u ai ruh ka jingkhublei ia kane ka kynhun kaba na Guahati, Assam, kaba la pynlong ia kane ka prokram.
U Fr George Shingstar Lyngkhoi, u la kyntu ia ki khynnah pule ba ki dei ban pynshlur ia ki khynnah kiba don jingduna ha ki dkhot met ba kin wan sah skul bad ba kin tip ruh ba ka sorkar India ka don ki prokram kiba kyrpang na ka bynta jong ki, u la ai khublei ruh ia kynhun kaba la pynlong ia kane ka prokram.
U Dr.
Dhruba Jyoti Das, u la ai ki jingpynshai halor ki jait jingduna kiba don ha ki khynnah, kum kito ki thlun ban kren, kiba don jingeh ha ki dkhot met bad ong ki don ki jait jingduna ha ki dkhot met kiba lah ban sumar, kumjuh ruh u la pynshai shibun kiei kiei kiba iadei bad kito kiba don jingduna ha ki dkhot met.
U Dr.
R.
Manigandan, Senior Consultant, Dept.
of Social Work, NIEPMD, Chennai, u la pyshai halor ki hok ba kiba don jingudna ha ki dkhot met ki dei ban ioh kumba la mang da ka sorkar India bad ong ruh ba ki khynnah kiba haduh 18 snem kyrta, ki dei ban ioh ia ka jingpule bym donkam ban siew, ki don kiwei kiwei ruh ki lad ioh jingmyntoi kiba ka sorkar ka ai man la u bnai ia kiba don jingduna ha ki dkhot met.
Ia ki jingpynshai na ka bynta kito ki briew kiba kyrpang la batai bniah bha lyngba ki projector.
Kumjuh ruh la ioh ban pyni rukom (demonstration) ia ki rukom ai jingsumar ryngkat ki jingbatai da kitei ki doctor ryngkat bad ki khynnah kiba don jingduna ha ki dkhot met ha Star Public School.
Jowai, Jymmang 14: Ka kynhun ïalehkai Cricket jong ka Lion Sports Youth Affairs kala long ka lahduh ha ka jingïalehkai phainal jong ka ‘Open to All Cricket Tournament 2023’ ba la pynïaid da ka West Jaiñtia Hills District Cricket Association (WJHDCA) Jowai, ha kane ka sngi saitjaiñ ha Madan Khliehtyrshi Mini Stadium.
Ha kane ka jingïakhun phainal na ka liang ka kynhun ïalehkai jong ka Lion Sports Youth Affairs kala jop da 3 wickets ïa ka Efty United XI Mynso.
Haba phai sha ka jingïakhun ïa ka jingkynting pisa la jop daka Efty United XI Mynso kaba la jied ban tied nyngkong, da kaba kamai 177 runs naki 33.
2 overs bad hap baroh ki waroh ki wickets, kiba kamai run khambun ki long u Sylvester Mylliempdah 79 runs 78 balls bad u Sanvert Kurkalang 28 runs 22 balls, katba na ka liang ka Lion Sports Youth Affairs kiba ïoh ban khur wickets ki long u Deibormi Rangad 4 wickets na ki 7 overs, u Peterson Lamare 2 wickets na ki 5.
2 balls bad u Firstbornson Dkhar 2 wickets na ki 3 overs.
Haba wan ban beh ïa ka thong ka Lion Sports Youth Affairs kala lah ban pyndep tang hapoh 28.
4 overs da kaba hap 7 wickets bad kamai haduh 181 runs.
Kiba kamai run khambun ki long u Nik Dan 58 runs na ki 63 balls, u Peterson Lamare 35 runs na ki 26 balls bad u Firstbornson Dkhar 30 runs na ki 25 balls, katba u nongkawang bol ka Efty United XI Mynso u Sylvester Mylliempdah ula khur 4 wickets na ki 7 overs.
Ha kane ka sngi phainal la wan ban sakhi lang da u kongsan Sidharth Benerjee uba long ruh u President ka Jaiñtia Cement Manu facturers Association, ha ryngkat ka jingdonlang u Kitbok Rymbai Waheh Shnong ka Khliehtyrshi kum u Symbud kongsan.
Katba ïa ka jingïalang la pynïaid da u Vice President ma Issaia Muksor bad ki kyntien ai khublei na u Tournament Secretary ma D.
Nartiang.
La sam ruh ïa ki khusnam sha ki nongjop kiba long kumne ïa ka Man of the Match la ïoh da u Deibormi Rangadiongka Lion Sports Youth Affairs uba la ïoh ruh ïa ka nam Highest wickets takers, Highest runs scorer la ïoh da u Sylvester Mylliempdah ka Efty United XI Mynso, Man of the Tournament la ïoh da u Sylvester Mylliempdah ka Efty United XI Mynso.
Ha ka juh ka por la pynkup burom kumjuh ïa ki player kiba la ïoh ban mihkhmat ïa ka jylla bad kumjuh ïa kiba la pyndep ïa ka jingshah hikai ha ka kam umpire bad ka kam scorer.
Nongpoh, Jymmang 14: Kumba ha kine ki ar snem ba la leit noh la mih ki jingïakren halor ka jingsynjor ka Jingkieng Dwarksuid kaba la buh jingma ïa ki paidbah ha ka leit ka wan bad ruh ba wat ka bor synshar District ka la pynjari da ki kyndon aiñ ban khang pyrshah ïa ki Kali ba kit khia ban ïaid lyngba katei ka jingkieng Dwarksuid, hynrei kane ka jingeh ki paidbah shyn yn lah ban weng noh kaba dei hadien ba ka sorkar jylla lyngba ka NHAI ka la tei thymmai da kawei pat ka jingkieng ba thymmai ba ka kam ka la ïaid shaid shaid bad shen ka NHAI kan sa pyndep noh ïa kane ka Jingkieng.
Kum ban pynkynmaw, tang na daw ka jingsynjor ka Jingkieng Dwarksuid ka barim ka sorkar jylla ka la tei ruh da ka jingkieng Nar (Bailey Bridge) ban ïaid tang ki Kali ba kit khia, hynrei kane kam shym la neh snem na ka daw ba katei ka jingkieng tang shipor ka treikam bad ba la bun tang kaba hap ban maramot ïa katei ka jingkieng nar.
Kumba la lap bad sakhi ha ka ka jingleit jurip, la sakhi ruh ba ka NHAI ryngkat ka Company ki la pyrshang ban pynsted ïa ka kam kaba dei katkum ka jingdawa ka por bad kumba la paw shabar shen ïa kane ka jingkieng yn lah ban pyndep noh ha kaba la siang rong ruh ban pynïaid pat ïa ki Kali paidbah na katei ka Jingkieng ba thymmai.
Dang shen ruh haba la ioh ban ïa kren bad u Project Director ka NHAI, u Anand Singh Chauhan, u la ong ba na ka liang ka NHAI ruh ka la shim khia ban pyndep noh kham kloi ïa kane ka jingkieng ba thymmai, ha kaba ka Company kaba trei ïa kane ka jingkeing ka la pynsted ïa ka kam bad kan nym shim por ruh ban pyndep ha kaba sang tang khyndiat bnai ym pyndep noh khnang ba ki paidbah ba leit ba wan bad wat ki Kali Motor ruh kin ioh noh ban ïaid lyngba kane ka jingkieng ba thymmai kaba long ka jingshngaiñ ïa ki paidbah, u la ong.
Jowai, Jymmang 13: Ka kynhun ïalehkai jong ka Rymbai Iawpynsing SC bad ka Ladthalaboh SC kila long ki nongjop mynta ka sngi saitjaiñ ha ka lympung ïalehkai phutbol ba la tip kum ka Meghalaya State League (MSL) 2023, Jowai Zone kaba la long ha madan Kiang Nangbah Stadium Jowai.
Haba phai sha ka jingïakhun mynta ka sngi la wan ban ïakhun nyngkong da ka Rymbai Iawpynsin SC East Jaintia kaba la lah ban pynliem da 2-0 kol ïa Youth Club Pdengkarong ASA , ïa kitei ki kol la thep da u Slander Nongtdu ha ka minit ba 5 bad u Vicky Dkhar ha ka minit kaba 26.
Katba ha ka jingïakhun kaba ar ka Ladthalaboh SC kaba pynliem da 5-0 kol ïa ka Seinpynbhalang Laskeiñ DSA.
Ïa ki kol la thep da u Think we’ll Bareh ha ka minit ba 4, u Nickyboy Swer ar kol ha ka minit ba 26 & 63 min.
u Stephan Pale ha ka minit ba 39 bad u Ebanskem Nongtdeh ha ka minit ba 61.
Ka jingïakhun ha ka sngi nyngkong kan long hapdeng ka Mulait United FC pyrshah ïa ka Youth Club Pdengkarong ha ka por 2 baje shiteng nohphai sngi.
Nongpoh, Jymmang 14: Ki Pulit ka Ri Bhoi mynta ka sngi ki la lap biang sa ïa kawei ka met ïap ba la pyud na jan jong kawei ka wahduit kaba don ha 19mer ha Ri Bhoi District.
Kumba la ïathuh da u Heh Pulit ka Ri Bhoi, la ong ba ki Pulit ki la lap ïa kane ka met ïap ba la pyut bad sma ka dei hadien ba la pyntip sha ki bor Pulit da u Rangbah Shnong ka shnong 20mer.
U la ong ruh tang hadien ba la ioh jingtip na u rangbah shnong ka shnong 20mer, halor ka jingdon katei katei ka met ïap, la phah mardor ïa ki bor pulit na Byrnihat Police Outpost ban leit tohkit bad hadien ba la poi ha katei ka jaka la lap shisha ïa ka met ïap jong uwei u rangbah kaba la pyut najan ka khlaw bad don kawei ka wahduit ba la tip kum ka wah Umrabit.
Ha kane ka jingtohkit, ki bor pulit bad wat ki bor shnong kim lah shuh ban ithuh ïa ka dur khmat jong une u rangbah ba la ïap, kaba dei na ka daw ba la pyut ka met, ong utei u heh pulit ka Ri Bhoi.
U heh Pulit ka Ri Bhoi u la ïathuh ruh ba la phah jingthoh ruh sha ka bor synshar District ban kyrpad na ka bynta ban pyndep ïa ka postmortem ha katei ka jaka kaba dei na ka daw ba la pyut katei ka met, hynrei hadien ba la wan poi u Executive Magistrate bad ki Doctor hadien ba la tohkit ïa ka met ym shym la lap kano kano ka dak mong ne mynsaw bad na ka liang ki Executive Magistrate ki la bthah noh ban rah ïa ka met sha Civil Hospital Nongpoh ban pyndep ïa ka postmortem examination.
, u la bynrap.
Shillong, Jymmang 14 : U nongïalam ka BJP bad MDC ka Tura, u Bernard N Marak ha ka sngi U Blei u la kyntu ïa u Myntri Rangbah ka Jylla, Conrad K Sangma ban sangeh noh ka jingkyndang ïa ki briew kiba duk ha Diringga tang namar ba ki kyrshan ïa ka party BJP ha ka elekshon MLA ba dang shu dep.
“Phi dei ban pynsangeh noh ban kyndang ïa ki longiing kiba duk ha Diringga tang namar ba ki kyrshan ïa ka BJP ha ka elekshon MLA ba la dep.
U John Barla uba la leit ban jngoh ïa kane ka shnong u la ong ba dei ban sangeh noh ïa ka jingkyndang hynrei tang shu thaw ïa ka sorkar, ka jingkyndang ka la sdang biang, ka jingpynlip bording ka la sdang bad ka jingkyrduh um ka la sdang kiba dei ki dak ki shin jong ka jingbym lah treikam ka sorkar," ong u Marak ha ka shithi sha u Myntri Rangbah uba dei ruh u MLA ka South Tura.
Nalorkata, u ong ruh ba ka Tura kadei ka headquarter jong ka Garo Hills bad ki don ruh shibun ki ishu kiba donkam ban pynbeit mardor.
Shuh shuh u Marak u la ong ruh ba ka sorkar pdeng ka la ai shibun ka pisa sha ka jylla ban pynbiang ïa ka bording, ka um, ki surok bad kiwei kiwei ki jingdonkam hynrei tang khyndiat ki jingkylla.
“Nga kwah ruh ban kdew hangne ba nalor ka jingkhah khah ka jingpynlip bording, kam ju don pat ka jingduna ha ka bai bording, hynrei kaba la nang kiew pat wat ha ki longiing BPL jong ki longiing ba duk.
Phi dei ban shimkhia ïa kine ki ishu kiba ktah ïa ki duk ki suk bad ka jylla baroh kawei," u la ong.
Ha kajuh ka por utei u nongïalam ka BJP u la kyntu ruh ïa u Myntri Rangbah ka jylla ban shimkhïa ïa ka ishu kyrduh um kaba la pynbitar ïa ki nongshong shnong ka rilum Garo baroh kawei.
“Ngi don ïa ki pipe um kiba la pynpoi haduh ki longiing hynrei ka jingkhmih lynti ban poi ka um ka dang jngai la ka long ha Tura ne wat ha ki shnong kyndong," u la bynrap biang.
Nalorkata u kam ruh ba ka sorkar pdeng ka la mynjur ban bei tyngka na ka bynta ka Jal Jeevan Mission bad kiwei kiwei kum ka jingpynneh pynsah ïa ki khlap ki btap bad ki tyllong um hynrei u la ong ba katei ka song kam pat poi sha ki Nokma bad ki komiti shnong.
Kumta, halor kane u ong ba kan ktah ïa ki tyllong um khamtam na ka jingpyntrei ïa ka rep jhum bad ruh sha ka jingnang jur ka jingkyrduh um.
Utei u heh BJP u la kdew ruh ïa bun ki phang kiba ïadei wat bad ka koit ka khiah nalor kiwei kiwei ki skim kiba wan na ka sorkar pdeng.
Jowai, Jymmang 14: Ka Haven’s Cove Nature and Environment Protection Society hynnin ka sngi saitjaiñ kala pynkup burom ïaka samla Rupda Lato kaba na Jowai halor ka jingshah jied jong ka ban shim bynta haka jingïakop thei bhabriew ba tip kum ka Aura International ka ban sa pynlong mynta u snem ha Antalya, Turkey.
Ha kane ka jingpynkup burom u Wanphrang Gassah Incharge Librarian Jowai ula long kum u kongsan, u Dr.
Evarist Myrsing kum u symbud kongsan ryngkat ka jingdonlang u Songashim Runsung u nongjop ïaka Rubaru Mr.
India, ki riew ryngbah, kiba haïing hasem kane ka samla bad ki nongshah khot sngewbha.
U symbud kongsan Dr.
Evarist Myrsing haba ïaroh ïaka jingshim kane ka society ïaka sienjam ban pynkup burom ïa kane ka thei samla, ula kyntu ruh ïa kane ka thei samla ba kan long kaba ïeng skhem bad shaniah ha lade nangta ban ïaid ruh shakhmat ïa kano kano ka jingthrang jingangnud.
Ula bynrap ruh da kaba ong “Ka jingim dei ka jingai jong u Blei kaba wan tang shisien, na kata ka daw donkam ban im da kaba pyrkhat janai naka bynta ban wanrah nam rah burom iaka ïing ka sem ka Jylla bad ka Ri".
U Wanphrang Gassah pat kum u kongsan ula kitbok kit rwiang ïa kane ka samla bad kyrmen ruh ba kan wanphai ha ryngkat ka jingwanrah nam iaka Jylla bad ka Ri.
Ha kajuh ka por u sngew sarong ruh namar ba kane ka samla wym tang ba ka wanrah ïaka nam ka burom hynrei ka jingïaid jong ka kala long ruh ka nuksa ïa kiwei pat ki khun samla.
Naka liang kane ka samla pat haba ïathuh ïaka jingïaid lynti, ka ong ba kam long kaba suk ïaka ban pyndep ïa baroh ki bynta ba donkam shwa ba kan poi ha kane ka thong hynrei kam shem la randien pat namar ba ka don iaka jingthrang.
Kumta ka sngew sarong ba ka ïoh ïaka lad ban leit shim bynta ha ka rynsan ba heh tam ha Turkey, da kaba ai ruh ka jingiaroh ba nyngkong eh ïa U Blei uba ka shaniah haka jingïaid lynti jong ka.
Bad haba pan jingkyrshan naki paidbah ka ong ba kam long eh ka jingkyrshan daka pisa, hynrei tang lada ki briew ki pynpaw ba ki sngew sarong iaka bad ai ruh ki kyntien kitbok kata dei kaba kongsan bad ba pynkmen tam ïaka nga.
Ka Rupda Lato kala ïoh pdiang ïaka jingpynkup burom na u President ka Haven’s Cove Nature and Environment Protection Society u Bari Laloo bad ruh naki nongïalam ka Kyrmen Foundation haka jingïalang ba pynïaid daka kong Simi Khongthiang.
Shillong, Jymmang 13 : Ka BSF Senior Secondary School sa shisien pat ka la wanrah biang ïa ka burom da kaba pass bha ha ka result Class XII AISSCE 2022-23 da ka jinglah ban pass haduh 97.
7 persen na ki 349 ngut ki samla ba iakhun.
Katkum ka kyrwoh la ong ba ha ka Science stream u Priyangshu Bhattacharya u la ïoh ban haduh 98persen bud sa ka Sukuni Suchiyang bad ka Neeha Phukan da 94 persen bad 91.
6 persen.
Ha kajuh ka por la don 120 ngut ki samla pule kiba ïakhun ha ka Arts stream bad ka jingpass ka la poi 98.
3 persen ha kaba ka Ramanpreet Kaur ka la ïoh ha ka kyrdan 1st Position da kaba ïoh 94persen bad ka Amelia Mawthoh bad Sneha Sutradhar da 93 bad 89.
2 persen.
Ha ka Commerce pat ki don 57 ngut ki samla kiba ïakhun ha katei ka eksam bad ka jingpass ka long 96.
5 persen ha kaba u Pranjal Bhattacharjee u la wan ha ka 1st position da ki 92.
8 persen bad ka Bidisa Gowary ka ïoh 90.
6 persen.
Kumta na ka liang u Chairman jong ka skul u Pradip Kumar IPS, IG BSF Meghalaya bad kumjuh na ka Principal ka Abha Sharma ki la ai ka jingkitbok bad ka jingïaroh ïa ki samla kiba la pass bha bad wanrah ka burom ïa ka skul.
Shillong, Jymmang 14: Ka Confedeartion of Ri Bhoi People (CoRP) Western Zone ka sngewkhia jur ïa ka jingdusmon ki briew ban ber dawai ha Wahkhri ban pynïap dusmon ïa ki dohkha dohum haduh ba katei ka wah ka la sma iwtung na ka jingpyiut ki dohum kha bad ka dawa ban kem bad pynshitom ïa ki briew ba donkti ber dawai ha ka Wahkri ha ki khyndiat sngiHaba kren bad u President ka CoRP-Western Zone u bah L Lapang ula ong, katei ka jingjia ka dei na ka jingkhein sting ki nongïalam shnong ban ai lad ïa ki paidbah ban shoh kharu wat hadien ba la mana pyrshah ba ym bit shuh ban shoh kharu, thang bom ne ber dawai ha katei ka wah namar ka pynduh jait ïa ki dohum dohwah.
U Bah Lapang ula ïathuh ba kane jingjia ka la jia naduh 10 tarik mynta u bnai kaba la sdang na ki thain Warmawsaw-Domphlang sharum ter ter haduh ka jaka ba kynduh ka wahkri bad ka Khrisynia ba wan na West Khasi hills bad bynrap ba ym lah ban ngeit na ka jingshoh kharu kin ïap lut ki dohkha lada ym dei na ka jingbret dawai dusmon ki briew.
“Ka shnong Mawdem bad kiwei ki shnong ba marjan ki la mana tyngeh ba ym dei ban thang bom ne ai dawai ha Wahkri ban ïada ïa ki dohum bad khamtam ki kha masi namar ki don tang ha katei jaka, kiba heh haduh 100 kilo hynrei na kane ka jingai dawai ki dohkha ki la ïap lut ha Wahkhri, u ïathuh ka shnong Mawdem ka la mana ruh ïa ki paidhah ban leit tam doh ha kane ka jingjia" u la ong.
Ula bynrap kane ka jingjia ka lah ban dei na jingshoh kharu katto katne ki paidbah na ki thain Warmawsaw bad Domphlang na Ri Bhoi, ki shim kabu pat ki briew ban bret dawai bad ym lah ban tip dei na Bhoi ne na West namar katei ka wah ka long kum u pud ka Ri Bhoi bad West Khasi.
“Kane ka jingjia ka long kum ka tamasa bah ban leit tam dohkha ha Wahkhri ïa ki paidbah ka thain ri bhoi sepngi ban tam doh bad don kiba kit doh da ki Belero Pickup da ki hajar kilo, ki paidbah ki la kit doh da ki tone na wahkhri, kata tang kiba heh ïa kiba rit ym don shuh ba peit" la ong u bah Lapang bad kyntu ïa ki pulit bad ki bor distict ban shimkhia halor kane ka jingjia khnang ba kan ym jia shuh hadien habud.
Ka phang kaba ïadei bad ka Roster system lane ka jingbhah ha ka thung kam thung jam bad ha ki lad jingpule mynta ka don ha ka ïingshari bah ka jylla (Meghalaya High Court).
Ha ka 13 tarik u bnai Jymmang ka seng Voice of Peoples’ Party (VPP) kaba mut ruh ka Sur U Paidbah ka leit rah ïa ka dorkhas hakhmat ka sorkar bad ryngkat bad ka jingdawa ba dei ban pynsangeh shuwa ïa ka thung kam thung jam.
Ka jingkylli ka long la ka sorkar ka lah ne em ban leh ïa kata ne ka hap ban bud beit thik ïa kata ka Roster System.
Ka VPP ka don ki dkhot kiba nang bastad tam na kiwei pat ki seng saiñ pyrthei, namarkata ngi khmih lynti ba kin pynshai paidbah lem kaei kata ka Roster system ïa kaba ka ïingshari bah ka la kynthoh tyngeh naduh u snem ba la lah (2022) bad hato ka Roster System kam dei mo kaba donkam khnang ba kata ka Reservation Policy lane ka bhah kam bhah jam kan long kaba ïaid ryntih bad kaba ym noh shiliang na ka bynta kino kino ruh ki kynhun – Khasi-Jaintia 40 %, Garo 40 %, 5% kiwei ki kynhun kiba sahdien bad 15% ïa kino kino kiwei pat ki nong India.
ïa kane ka Roster lane ka kot buh jingkheiñ mano ba lah ïoh rung ha la ka bhah ka bhah naduh u snem 1972 ba la seng ïa ka jylla Meghalaya, la dei ban don naduh ba sdang ka jylla hynrei tip na kano ka daw ym shym la don kano kano ruh ka jingbuh jingkheiñ.
Lada jin da la buh jingkheiñ naduh kato ka por, mynta ngi la dei ban tip mano ba kham ïoh bun eh ka bhah ïoh kam bad ki lad ïoh leit pule ha ki laiñ bapher bapher kum ki Medical, Engineering, Forestry, Dentistry bad kumta ter ter.
Mynta haba ka la shim khia da ka ïingshari heh duh ka sorkar kam banse ban pynkhreh ïa kata ka kot buh jingkheiñ lane ka Roster system.
Namarkata lada don mano mano ba pyrshah ïa kane, ka lynti kaba dei eh ka long ban leit thep dorkhas ha ïingshari bad ban kdew hangto ïa kaei kaba kita ki nongujor ki sngew pyrshah.
Ai ba ka ïingshari kan sngap ïa kita ki nong ujor bad kan ai ïa la ka rai.
Kane ka mamla mynta kam don shuh ha kti ka sorkar namar na ka por sha ka por u nongsaid aiñ na ka liang ka sorkar u la mihkhmat ban ïada ïa ka sorkar bad ban pan ruh ïa ka lynti ba ïa ka Roster system dei ban pyntrei kam nangne shakhmat khlem da phai shuh sha ki snem kiba lah dep khnang ban wanrah ïa ka jingpynïaid hok ïa ka Reservation lane ka bhah ïoh kam ïoh jam.
Ka Meghalaya High Court ka la kdew ruh ba ka bhah sam kam dei ban pyntrei kam tang na ka bynta kiba dang rung kam nyngkong eh ha kano kano ka kam (entry level).
Ym lah ban pyntrei kam ïa ka Roster System ha ka jingpynkiew kam (promotion), lait noh lada kata ka kyndon lah buh ha ka State Reservation Policy naduh mynba dang sdang ban pynlong doh long snam ïa ka.
Ka jingthmu jong ka State Reservation Policy ka long ban ai kam ïa ki riewlum Khasi, Jaintia bad Garo ryngkat bad kiwei pat ki riewlum kiba kham rit paid kiba dei na kane ka jylla.
Ha ki snem kiba mynshuwa la shem ba bun ki Garo kim shym ïoh rung satia wat haba don kata ka bhah kyrpang ruh.
Haba ki Garo kim kot ban shah thung kam namar ba lah duna eh ki marks lane namar ba ym don satia kiba biang ka jingpule kaba donkam ïa kata ka jait kam lehse kum ka kam engineer lane doktor bad kiwei kiwei de, lah thung noh da ki Khasi-Jaintia kiba la leh bha ïa ki eksamin rung kam.
Ka Roster System mynta ka thmu ban pynbeit ïa kane ka jingbym ïoh bhah jong ki Garo ha ka por mynshuwa.
Lada peit na ka liang ki Khasi-Jaintia lehse ngi sngew ba kane kam long kaba shong hok.
Na ka liang ki Garo pat ki sngew ba kane ka hok kaba ki lah duh ha ka por mynshuwa dei ban pynbeit noh bad ki dei ban ïoh ïa la ka jong ka bhah mynta.
Shisien pyrkhat te ka sngew eh haduh katta katta ban pdiang ïa kane khamtam namar mynta lah syrtok eh ban ïoh kam ïoh jam.
Shuh shuh ha kane ka jylla lait na ka kam sorkar ym i don lad satia ban ïoh kiwei pat ki lad trei kam.
Kaba phylla ka long ba ki seng saiñ pyrthei kim ju kren shaphang kane.
Ha ka jingshisha kito ki MLA kiba don ha ka sorkar ki dei ban wad ïa ki lad ki lynti bad plie ïa ki lad ai kam ha ka jylla da kaba khot ïa ki kompeni heh ban kin wan sdang kam sdang jam shane.
Hynrei lehse ka jingeh ka long ba mangi hi ki riewlum Khasi-Jaintia ngim kloi ban ai jaka ïa kum kita ki kompeni heh.
Lada khlem don ka jingïa ai bad ïashim mar kyliang ym lah ban thaw ïa ki lad ai kam ha ka jylla Meghalaya.
Lada phai biang sha la Roster System mynta ka lad kaba don hakhmat ka VPP ka long ba kan leit ujor beit ha ïingshari namar ïa mynta hi ka sorkar jylla kam lah ban ïaid palat ïa ka rai jong ka Meghalaya High Court.
Lada don ba ong ha ïingshari ba yn pynkylla noh sha ka 80% ïa ki Khasi, Jaintia bad Garo ba kin ïakhun para maki ka jingma ka long ba ka ïingshari kaba heh tam (Supreme Court) kan pynduh noh syndon bad pynhiar ïa ka Reservation sha ka 50% na ka bynta ki riewlum (ST) baroh kumba leh ha kiwei kiwei pat ki jylla.
Dei na kane ka daw ba ki riewsaiñ pyrtthei (MLAs) ha kato ka por ki bynta ïa ka bhah thung kam ha ka jingkheiñ 40:40:5:15.
Kan bha shibun eh lada ïa kane ka kam yn ym pynïakhleh politiks namar ïoh poi shaba bakla.
Shillong, Jymmang 14: Ka jingñiew vote ha Sohïong Constituency ha ka sngi Saitjaiñ ha kaba u Pyrsa jong u Bah HDR Lyngdoh u Bah Synshar Kupar Lyngdoh Thabah u la ïoh ïa ka jingjop pyrshah ïa u kyrtong ka NPP u MLA barim ruh ka Sohïong u Bah Samlin Malngiang, ha kaba u Bah Synshar u la tam da 3422 vote.
Haba u Mawphor u la ïoh ban ïakren bad ki katto katne ngut ki nongkyrshan ka UDP ki la pynpaw ba ka jingkyrshan jong ki ïa u kyrtong ka UDP ka daw hi ka dei namar ki don ka jingieid ïa u bah HDR Lyngdoh uba ki ju khot ieid u Maheh.
“Haba u Maheh u la khlad noh na ka liang ka ïing ka la rai ban sei da u pyrsa jong u, kumno ngin lah ban ieh ïa ka ïing u Maheh ha kum kane ka por ba ki donkam ïa ka jingkyrshan jong ngi bad namar ba u Maheh u la leh bha palat ïa ka Constituency ngi hap ban ai khublei khatduh da kaba pynjop ïa u pyrsa jong u," ong kawei ka longkmie.
Shuh shuh kawei ka longmie ka la ong ba wat la u Bah Sysnar u la ïaleh pyrshah ha u snem 2018 pyrshah ïa u Bah HDR Lyngdoh, “hynrei naduh shuwa ba i Meheh in khlad i Bah Pope(Synsharlang) i la rai ban kyrshan ïa i Maheh bad da ka jingshim noh ba klydit u Blei ïa i Maheh ka jingkit khlieh kaba ki bynshet ka dei ha i bah Pope ngi kum ki nongkyrshan i Maheh ngi hap tynrong lem da kaba pynjop donburm,’ ka la ong.
Haba u Bah Synshar u kren sha ki lad pathai khubor hadien ba la pynbna ba u la jop na ka liang jong u ruh u la kubir ba ka jingjop bad ka jingtam kput pyrshah ïa u kyrong ka NPP ka daw hi ka dei namar ba ki paidbah ki ieid ïa u Maheh.
Shuh shuh haba u Mawphor u la ïakren bad u khun jong u Bah HDR Lyngdoh u Bah Nathaniel O Rymmai ua la kubur ba ka jingtrei kam ka vote sngew synei, “Haba don mano mano ba khlad kan don beit ka jingsngew synei kat ïa i pa lei iba la trei kum u MLA la 25 tylli ki snem kan don beit ka jingsngew synei," u la ong.
Lah ban kdew ba na ka liang ki nongïalam ka UDP naduh kaba sdang hi ki la kam ba ka vote sngewsynei ha Sohïong kan trei kam bad shisha ka jingjop u Bah synshar nalor kiwei pat ki daw ka vote sngew synei ka ladei kawei napdeng kita.
Shillong, Jymmang 14 : Ki pulit ka Anti Narcotics Task Force (ANTF) ka East Khasi Hills, hynne ka janmiet sngi U Blei, ki la ïoh ban kem ïa 4 ngut ki nongkhaïi droks na ka thaiñ Laitumkhrah bad la ïoh kurup haduh 154.
02 gram u heroin.
Kat kum ka jingpyntip u Superintendent of Police (City) Bah Vivek Syiem, ka ANTF ka la ïoh kem ïa kine ki briew na kawei ka Maruti Alto K10 ba don u nombor ML05-Q-1599 katba ki dang ïaid ha surok marjan ka Nazareth Hospital.
U pyntip ba ïa kine ki briew la kem ha ka por 3 baje janmiet bad ha ka jingtalasi ïa ka kali, ka ANTF ka la ïoh ban kurup haduh 11 tylli ki synduk sabon kiba la thep ïa u heroin uba khia 154.
02 gram.
Ka ANTF kala ïoh ruh ban kurup ïa 4 tylli ki mobile phone bad ka pisa ba T.
63,400.
ïa kine ki briew la register case hapoh ka Laitumkhrah Police Station hapoh ki kyndon jong ka NDPS Act.
Shillong Jymmang, 13: Ka Meghalaya State Legal Services Authority (MSLSA) ha ka sngi Saitjaiñ ka la pynlong ïa ka National Lok Adalat ha baroh ki District jong ka jylla Meghalaya, hapoh ka lama jong ka National Legal Services Authority (NALSA).
Ïa ka National LokAdalat la pynlong hapoh ka jingïalam jong u Justice Sanjib Banerjee uba long u Chief Justice jong ka Ingbishar Meghalaya High Court uba long ruh u Patron-in-Chief jong ka Meghalaya State Legal Services Authority (MSLSA) bad hapoh ka jingkhmih u Justice H.
S.
Thangkhiew, u Nongbishar jong ka Meghalaya High Court uba long ruh u Executive Chairman jong ka MSLSA.
Ha ka National Lok Adalat, la shong bishar ïa ki 578 tylli ki Pre-Litigation Case bad 368 tylli ki mukotduma kiba dang sahteng na ka bynta ban pynbeit bad ban poi noh sha ka jingïasngewthuh jingmut.
Lyngba kane ka National Lok Adalat la shong bishar ïa ki 946 tylli ki mukotduma bad la lah ban pynbeit noh ïa ki 166 tylli ki mukotduma ha ka jinglut jingsep kaba kot T.
69,67,018.
44 lak.
Shillong, Jymmang 14 : Ki Dorbar Shnong Riwar hapoh ka lama Federation of Riwar Mihngi Local Dorbars(FRMLD) ki la ai jingthoh sha ka SDO Pynursla Civil Sub Division ha kaba ki la dawa ba ki BSF kim dei ban pyndik bad pynsyier ïa ki paidbah ha ki thaiñ khappud.
Ha katei ka jingïakynduh ha ka Sngi Palei ki la dawa ba dei ban pynthikna ba ki BSF ki dei ban pahara ha khappud ym ban wan sha ki shnong ki thaw kiba don ha khappud.
Ki la dawa ba ka sorkar ka dei ban siew bai lutksan ïa ka longïing u lanot ha ki kuli jong ki BSF u bah Ronningstar Nongkynrih.
Nalor kane ki la dawa ruh na ka SDO ba ka dei ban bthah noh ïa ki kompani kiba pyntrei ïa ka surok Shillong shaduh Tamabil ba ki dei ban sdang noh ban siang rong ïa ka surok naduh Pynursla haduh Nongshyrngan.
Ki la kyntu ruh ïa ka SDO ba kan shim khia ban teh lakam ïa ka suk ka saiñ ha ki bynta khappud.
Ki la dawa ruh ban thung da ka jingtohkit ba laitluid halor ka jingjia jong ka jingtwa ha Rngaiñ kaba la wanrah ka jingiap ïa arngut ki mynsiem briew.
Nalor kane ki la pyntip ruh sha ka SDO ba kiba haïing jong kine kiba iap ha kane ka jingtwa kim pat ïoh jingïarap ei ei ruh na ka srokar haduh mynta bad ki kyntu ïa ka SDO ban bud dien ïa kane ka kam ruh.
Shillong, Jymmang 14: U Myntri Rangbah ka jylla u Conrad K Sangma u la ïa kynduh ïa u myntri ïada ri u Rajnath Singh ha nongbah Delhi ban ïa kren ïa ki jingeh kiba ïa kynduh ha Shillong na ka jingkhapngiah bad dheng kali.
Ha kane ka jingïakynduh u myntri rangbah ka jylla u la kyrpad ïa u myntri ïada ri ban iakren bad ai ïa ki jaka kiba lait jong ki shipai ha ki cantonment kaba ki shipai ki ai sha ki pidbah ban ai noh sha ka sorkar khnang ban ïoh ban pynbha bad pynitynnad ïa ka nongbah Shillong.
Ha kane ka jingïakynduh u myntri kam ïada ri u la kular ban shim khia ïa kane ka kam namar lada ki bor shipai kin ai ïa kitei ki jaka ba lait kiba khlem pyndonkam ha ki cantonment kan long ka jingkyrkhu kaba khraw ïa ki paidbah ba ka sorkar kan iïoh ban pynheh ïaki surok bad ki jaka ïeng kali kiba la khapngiah da shisha ha kane ka nongbah Shillong.
Shillong, Jymmang 14: Ka jingai por ka jong ka Vice of the People Party (VPP) ïa ka sorkar jylla ban pynsahngeh shuwa shipor ïa ka jingpynrungkam ha baroh ki tnad sorkar lyngba ka Reservation Policy katba ym pat lah ban pynthymmai ka la kut noh ha ka sngi U Blei.
Haba u Mawphor u ïakren bad u president ka VPP u Bah Ardent Basaïawmoit ban kylli ïa ki rai ka party ha kaba ïadei bad kane u Bah Ardent u la ong, “Ngi la ai por 48 kynta ïa ka sorkar bad ngim ïohi ba kan sngap ïa ka jingdawa jong ngi bad na ka liang jong ngin kumba ngi la pynbna ha kato ka sngi ba ngin pynlong ïa ka jingïakhih kaba tyngeh lada ka sorkar ka kuman bad ha ka sngi Nyngkong ngin pynbna ïa kaei ka sienjam ïakhih kaba ngin shim".
Lah ban kdew hangne ba ka VPP ha ka sngi Thohdieng ka la leit ban ai ïa ka dorkhas sha ka sorkar ban dawa pynsahngeh shuwa ïa ka jingpynrungkam katba ym pat lah ban pynbeit thymmai ïa ka Reservation Policy ha kaba na ka liang ka party ka la ai por ruh 48 kynta halor kane ïa ka sorkar.
Shillong, Jymmang 14 : Na ki 6 ngut ki MLA na ki lai tylli ki seng saiñpyrthei na rilum Khasi – Jaiñtia kiba mih noh na ki party ba ki don bad jied ïa ka National People’s Party ha kane ka elekshon ba dang shu dep, dei tang ka Dr.
Ampareen Lyngdoh kaba ïoh ban bteng ïa ka jinglong nongmihkhmat jong ka.
Kumban shu phai dien, ki la don haduh lai ngut ki MLA jong ka Congress, ba kynthup ïa ka Dr.
Ampareen na Shillong East, Bah Mohendro Rapsang na Shillong West bad u Bah Kimfa S Marbaniang na Rambrai kiba la wan ban pynïasoh sha ka NPP bad ïakhun ruh na katei ka party ha kane ka elekshon.
Hynrei na kitei ki lai ngut dei tang ka Dr.
Ampareen kaba la poi sha ka thong bad ïoh ruh ban don mynta ha ka kynhun Myntri ba dei peit ïa ka tnad ka Koit ka Khiah bad ka Rep ka Riang.
Ki arngut kiwei pat ki MLA ki kynthup u Bah Jason Sawkmie Mawlong na Umsning constituency bad u Bah Hamlet Dohling na ka party PDF.
Hynrei kitei ruh baroh arngut ki la mad noh ïa ka jingshah rem.
U MLA ba khatduh ban mad lang ïa katei kajuh ka jingshem dei u Bah Samlin Malngiang uba hadien ba u la resain noh kum u MLA ka HSPDP u la pynïasoh sha ka NPP bad aireng ha kane ka elekshon MLA kaba dang shu dep shen kaba ka jingniew vote la pyndep ha ka 13tarik u Jymmang.
Dang shen na ka liang jong ki saw ngut ki kyrtong ki la pynpaw ïa kajuh ka jingsngew kyndit bad sngewlyngoh haba ki mad ïa katei ka jingshah rem kaba kim shym la poi pyrkhat satia.
Wat na ka liang u Bah Samlin haba kren ha ka sngi Saitjaiñ kaba dei ka sngi ñiew vote u la pynpaw ba watla u la trei hok bad wanrah shibun ka roi ka pa na bynta ka constituency hynrei baroh kitei kim shym la poi shaei shaei ruh.
Halor kane, haba kren bad katto katne ki riewshemphang ha ka saiñpyrthei ki la ong, “Haduh mynta ym lah shuh ban ong kaei ka daw kaba pynlong ïa kitei ki 5 ngut ban shah rem.
Ym lah shuh ruh ban sngewthuh ïa ka jingmut jong ki paidbah hato dei ba kim mon ïa ka party ne ïa u kyrtong.
"Uwei na ki nongïalam ka NPP (bym kwah ban pynpaw kyrteng) haba kren halor kane ka bynta u la ong ba ha ka jingshisha kitei baroh kitei ki kyrtong kiba wan ban ïakhun na ka party ki la trei bha ha ki san snem ba la dep hynrei na kano ka daw ki paidbah pat ki pynrem noh ïa ki.
“Lehse ïa kane ka bynta ruh ngi hap ban wad bniah khnang ba ngin ïoh pat ban pynkhreh bha na bynta ka elekshon MDC kaban sa long shen ha kine ki khyndiat bnai ban sa wan," u la ong.
Haba jubab halor ka jingkylli, u la pynpaw ba kum u nongtrei party ki donkam ban wad bad tip ïa ka daw tynrai kaba ktah ïa ka party khamtam ha rilum Khasi bad Jaintia.
Nongpoh, Jymmang 14: Kumba ki ar tylli ki sorkar jylla, kata ka sorkar Meghalaya bad ka sorkar Assam ki la don ha ka lynti ban ïa pynbeit pat ïa ki pud ki sam ba dang kajia ha ka kynti kaba ar, ka Karbi Anglong Autonomous Council katkum ka jingoh lum jingtip ha ka sngi Saitjain ka la khot la wer naduh ki seng sainhima, ki seng bhalang bad kiwei kiwei ki seng treimon sngewbha na ka bynta ban ïatai halor katei ka kam pynbeit pud pynbiet sam ka Meghalaya bad ka Assam.
Ka jingtip ba la ioh lum, la ong ba ka Karbi Anglong Autonomous Council ka la khot kyrpang ruh ïa kane ka jingïakynduh lang naduh ki seng sain hima sima, ki seng bhalang bad kiwei kiwei ki seng treimon sngewbha, ka long ban ïa kren kyrpang halor ki jingeh ki jaid Karbi kiba dei halor ki kam pud ki kam sam bad ki jingeh ki paidbah ha khappud ba hap ha u pud u sam jong ka Karbi Anglong Autonomous Council hapoh ka jylla Assam.
La ong ruh lyngba kane ka jingïakynduhlang ki seng sain hima sima, ki seng bhalang bad ki seng treimon sngewbha hapoh ka Karbi Anglong Autonomous Council ki la ïa kren kyrpang ruh ym tang ïa ki kam pynbeit pud pynbeit sam, hynrei ki la ïa kren ruh halor ki jingeh jong ki paid Karbi ha ki khappud da kaba ki la seng kyrpang ruh da kata ka Border Protection Vigilance Committee ban peit kyrpang ïa ki jingeh ha khappud ba ju mih ka jingïakajia kum ha ka thain Khanduli, Block I bad Block II.
Ka jingtip ba la ioh lum la ong ruh, katkum katei ka jingïakynduh lang ha katei ka sngi Saitjaiñ ha Diphu, ki la shim ruh ka rai kaba kyrpang ba ha kane ka kam ïa pynbeit pud dei ban shim beit katkum ka Notification jong u snem 1951 ha kaba shim ïa ki jaka ki puta bad kin nym pdiang lada kim shim katkum katei ka Notification jong u snem 1951.
Shuh shuh, kane ka long ka jingïatrei lang naduh Karbi Anglong Autonomous Council, ki seng sain hima sima, ki seng bhalang, ki seng treimon sngewbha bad ba la ïa trei lang ruh ryngkat ka sorkar Assam, ong ka khubor ba la ioh lum na katei ka rai jong ka jingïalang kaba la long ha Diphu.
Williamnagar, Jymmang 14: Ki pulit jong ka jylla Assam ha ka sngi U Blei ki la kem ïa u District transport Officer (DTO) jong ka East Garo Hills U Genekelly G Momin namar ka jingdonkti jong u ban leh da ki kot ki sla kiba thok ïa ki kali.
Ïa u Genekelly la leit ban kem na ophis jong u ha kaba ïa kane ka kyhun ki pulit ka Assam la ïalam da u Siraj Ingti bad u Manimoy Tamuly.
Katba kum ka jingïathuh ki pulit u Genekelly u don kti ban pynïaid ïa ka kam leh thok ïa ki kot ki sla kali kiba ym lah ban rgister ha Assam da kaba wan rejistar pat ha meghalaya da kaba pyndam ïa u Chassis nombor jong ki kali.
Na ka liang ki pulit ka jylla Assaam ki a sdang ban tohkit hadien ba ki la lap ba u number ka enjin kali jong u Gulam Ali kam ïahap satia bad kiba don ha ki kot ki sla kali jong u ïa kaba ki la lap ksai ha ka4 tarik Jymmang mynta hi u snem bad hadien ki sa lap sa ïa ar tylli ki kali kiba kum kata bad dei hadien kane ba ki la rejister case ha Agia Police Station.
Ha ka jingtohki, ki pulit ki la lap ïa ki sakhi satar ïa ka jingdonkti u Genekelly bad na ka liang jong ki ki la leit ban kem noh ha ka sngi U Blei.
Na ka liang ki pulit ki la kem ruh ïa u Gulam bad ïa u nongñiah kali jong u bad mynta ki don hapoh Judicail Custody.
Na ka liang ki pulit ha ka jingleit kem ki la ïoh kurup ïa lai tylli ki kali bad 5 tylli ki resgitration card na u Gulam.
Na ka liang u Superintendent of Police (SP) ka Goalpara u VV Rakesh Reddy P u la ïathuh ba dei ha ka jingtohkit ba u Ali ua la phla ba da ka jingïarap u DTO ka East Garo Hills u la leh ïa kane ka kam kum ka lad kamai ïa u bad u la phla ruh ba ki don kumba 30 tylli ki kali kiba ki la leh thok ïa ki kto ki sla.
Na ka liang u Reddy u la ai khublei ïa ki pulit ka jylla kiba la ai ka jingïatreilang ha ka jingleit kem ïa u DTO ka East Garo bad bynrap ba na ka liang ki pulit ka jylla Assam kin teng ban tohkit sa ïa u Genekelly.
U la ong ruh ba kin sa pylong ka jingtohkit ha kaba ïadei bad ka jingkem ding kaba dang shen ka ophsi u DTO ban lap la ka dei ka kam sylla u Genekelly.
Shillong, Jymmang 14 : U Director General of Police (DGP) u Dr L.
R Bishnoi mynta ka Sngi U Blei u la ong ba ki heh pulit jongka ri lum Garo ki dang pynshisha ïa ka jingïoh jingtip ba la pynkhie im biang ïa ka Garo National Liberation Army (GNLA) da ki nongïalam ba shah kem bad kiba wan pyndem hakhmat ka sorkar ruh khnang ban tip ïa ki jingshisha bad ban leh ïa kaba donkam.
“Hooid ngi la ïoh sngew ïa kata ka khubor bad nga la bthah ïa ki SP jong baroh ki District ha ri lum Garo ban leit tohkit bad pynshisha bad lada ka dei shisha ngin sa leh ïa kaba donkam bad pyntip ruh sha ki lad pathai khubor" ong u Dr Bishnoi haba ïakren da ka phone.
U la ong “ Haba ngi ïoh sngew ïa kum kine ki khubor ngi shim khia ban pynshisha ïa ki".
U la ong shuh shuh kine ki jingtip ba la ïoh kim dei ki jingeh hynrei ki dei ki khubor ba ki briew ki ïoh sngew bad ki sa pyntip sha ngi bad halor kane ngi hap ban pynshisha.
Kane ka khubor ka la saphriang ha ki social media hadien ba ka shithi na u DSP West Garo Hills sha ki Police Station ka la lait tuh bad don ba ïoh shon dur bad buh ha ki social media ha ri lum Garo bad kane ka khubor ba ka GNLA ka la khie im biang ka la pyntieng pynsmiej biang ïa ki paidbah ha Garo Hills namar hadien ba ki la mad ïa ki jingeh bad jingjynjar ha ki por ba dang khlaiñ ka GNLA mynta ka ri lum Garo ka la don hapdeng ka jingshongsuk shongsaiñ ha kaba ki briew ki la shngaiñ ka leit ka wan bad ka ïaid ka ieng khlem don shuh mano mano ruh ba pynthut.
Kumba la kdew haneng kane ka jinglait tuh kane ka shithi ka dei kaba la thoh ha ka 11 tarik Jymmang sha baroh ki police Station jongka West Garo Hills da u ophisar ha ka kyrdan DSP.
Kat kum katei ka shithi la bthah ïa ki Police Station ba kin bud dien la ka khubor ka dei ne em kaba shisha.
Kat kum katei ka shithi la kdew ruh ba kane ka seng kaba khlem treikam shuh la bun bun snem mynta ka la khie im biang namar ki la don ki jingïalang bad pynrung dkhot ha Jadigittim, Nongalbibra South Garo Hills bad Shallang West Khasi Hills.
Ka shithi ka la pynpaw ruh ba ki la don haduh 500 ngut ki samla kiba la rung dkhot sha ka GNLA bad mynta la phah ïa ki sha Myanmar (Burma) bad Nagaland ba kin leit hikai pyntbit ha ka jingsiat suloi bad kilan met.
La kynnoh ruh ba ki don ki heh spah kiba bei pisa ïa kine ki nongïalam ka seng GNLA ban pynkhlaiñ biang ïa ka seng.
U DGP u la ong ba kane ka jinglait tuh kane ka shithi bad mih ha ki social media ka la pynsyier ïa ki paidbah ha ka jingshisha kum kine ym dei ban pyntieng pynsmiej ïa ki paidbah.
“ Kumba long mynta ngam pat lah ban ong ei ei namar ka jingtohkit ka dang iaid ban tip ruh na kano ka jaka kane ka shithi ka lait tuh bad tang shu lap na ei ka lait tuh yn sa pynshitom ïa kita kiba donkti kat kum ki kyndon aiñ" ong u DGP.
Shillong, Jymmang 15 : Ka Nongthymmai Sports & Cultural Club ha ka 13 tarik Jymmang, 2023 ka la pynhap pyrda ïa ka jingrakhe ïa ka jingïaid lynti kaba 75 snem jong ka Club.
Shwa ban sdang ïa kane ka jingrakhe kaba la long ha madan Nongthymmai, ha ka por mynstep la plie paidbah ïa ka Fete da u Rangbah Shnong jong ka Dorbar Shnong Lumsohphoh u Bah N.
Pakynteiñ bad ha ka por shiteng sngi la pynbud pat sa ka jingïakop rwai ba la pynïaid da u Cultural Secretary u Bah FA Dkhar.
Hadien kane, ka Club ka la pynkup burom ïa baroh ki rangbah shnong bad ïa ka kynhun ïalehkai Cricket kaba la ïoh rah ïa ka nam lahduh ha u snem 2019 ha ka First Division bad ïa ka kynhun ïalehkai Footbal kaba la poi ha ka kyrdan kaba ar ha ka First Division bad kynthup ïa ki nongïalehkai sports bad ïa ki nongkitkam jong ka Club.
Ha kane ka sngi, la sakhi lang da u MLA barim ka Nongthymmai u Dr.
Jemino Mawthoh ryngkat ka jingsakhi lang jong u MDC u Bah Latiplang Kharkongor, u President jong ka Nongthymmai Sports and Cultural Club u Bah Bawan Khyriem, u General Secretary u Bah JC Cajee bad kiwei kiwei.
Ka Nadia Esalan Kharkongor na ka shnong Lawjynriew ka la long ka samla kaba la ïohrah ïa ka nam lahduh ha ka rynsan ïakop thei bhabriew kaba la tip kum ka Ms and Mr.
Nongthymmai ba la pynlong da ka Nongthymmai Sports & Cultural Club kaba la pynhap pyrda ïa ka jingrakhe ïa ka lyngkhuh kaba 75 snem ha ka jingïaid lynti jong ka Club kaba la long ha ka 13 tarik u Jymmang, 2023.
Ha ka kyrdan kaba ar bad balai la ïoh rah da ka Adora Dejane Dkhar na ka shnong Lumsohphoh bad ka samla Phibannylla Majaw na ka shnong Nongkhyriem.
Katba ha ka liang jong ki shynrang, u Samla Eddie Cruise Syiemiong na ka shnong Lumpyngngad u la ïohrah ïa ka nam lahduh katba ha ka kyrdan kaba ar ïoh rah da u samla Kordor Lang Thangkhiew na ka shnong Lumsohphoh bad ïa ka kyrdan kaba lai la ïoh rah da u samla Brilliant S.
Thabah na ka shnong Lumsohphoh.
Jowai, Jymmang 15 : Ka kynhun ïalehkai jong ka Mulait United FC kala lah ban pynliem da 2-1 kol ïa ka Youth Club Pdengkarong haka jingïakhun mynta ka sngi ha ka lympung ïalehkai phutbol ba la tip kum ka Meghalaya State League (MSL) 2023, Jowai Zone ha madan Kiang Nangbah Stadium Jowai.
Haba phai sha ka jingïakhun kala long kaba ïakhiat bha hapdeng kine ki ar kynhun kila la ïakhun dohïap katba lah ban thep ïa ki kol bad kane kala pynhun ïa kiba nongwan peit kai mynta ka sngi nyngkong.
Katba ka jingïakhun ka dang ïaid shakhmat na ka liang u rangïalehkai jong ka Youth Club Pdengkarong ula ïoh ban thep nyngkong ïa ka kol ha ka minit ba 28 lyngba u Wanbor Langshiang, hynrei na ka liang ka Mulait United FC kala ïakhun ban pynphai kylla ïa katei ka kol bad dei ha ka minit ba 32 u Bing Chyrmang ula thep ïa ka shikol bad la pynïakhaid ïa ka jingïakhun bad dei ha ka minit 52 jong ka kylla miet ka Mulait United FC kala ïoh biang ban thep ïa ka kol ba ar lyngba u Wantiewjune Buam.
Ka jingïakhun lashai ka sngi 16 tarik kan long hapdeng ka Rangdajied UTD FC pyrshah ïa ka Ladthadlaboh SC ha ka por 2 baje shiteng nohphai sngi.
Ha Shillong la sakhi ka jingïalehkai hapdeng ka Umrit bad ka Seng Samla Laitryngew, ha kaba ka jingïalehkai ka la kut da 3-1 sha ka jingjop jong ka Umrit, ha ka jingïalehkai kaba la long ha madan Third Ground ha Polo.
U Khimlang Thangkhiew u la ïoh ban thep kol nyngkong ha ka minit ïalehkai ba 26 minit.
U Wanroyshang Sangma (45+2, 53) u la ïoh thep ar kol na ka bynta ka Umrit.
Ka kol kaba nyngkong u la ïoh ban thep da kaba ïoh rah bol na ka liang kadiang jong ka dieng kol katba ka kol kaba ar u la ïoh ban thep da kaba suk.
Kaei kaba kham pynshohbiej ïa ki nongpeit kai kadei na ka jingbym pyndem jong ka Laitryngew watla ka la shah thep bun kol.
Ki la ïakhun tyngeh naduh kaba sdang bad u Ferenstar Kharkongor udei u rangïalehkai ba hakhmat tam jong ka kynhun uba la jan ïoh ruh ban thep hat-rtict.
Nyngkong ka jingpyrshang thep kol jong u la ïoh ban kyrdan noh da u rangïalehkai dien jong ka Umrit ha ka jingïalehkai ba la ïaid 61 minit.
Hynrei u la lah ban pynurlong ïa ka shi kol ha ka 68 minit jong ka jingïalehkai, bad ha ka minit ba 81 watla u la ïalehkai bha hynrei sniewbok ka bol ba u la khyrwit ka la lait noh salit ban rung shapoh kol.
Ha ka jingïalehkai ha Tura kaba dei na ka Group, baroh ar ki jingïakhun ki la kut noh da ki jingïakhaid da 1-1 kol.
Ha kane ka sngi Nyngkong, ka pali mih madan ka la dei sa jong ka Selsella Sports Association bad ka Wasa FC kiba la ïakhaid noh ha ka jingïalehkai kaba la long ha Chandmari Ground.
Ka Wasa FC ka la ïoh ban lamkhmat nyngkong ha ka minit ïalehkai ba 37 lyngba ka kol ba la thep da u Threebirth Momin bad ka Wasa ka la jan ïoh khur ïa ki lai point hynrei na ka liang ka Selsella ka la ïoh ban pynphai ha ka minit ïalehkai ba 86.
Ha Mawkyrwat, ka jingïalehkai na ka Group C, la sakh ba ka jingïalehkai ka la kut noh da ka jingïakhaid hapdeng ka Seven United SCC bad ka Lumdiengngan SC da 2-2 ha madan ïalehkai phutbol jong ka MDSA.
Khatduh ha katei ka sngi, ha Jowai, na ka Group B ka Mulait United ka la pynliem ïa ka Youth Club Pdengkarong da 2-1 ha ka jingïalehkai ha Kiang Nangbah Stadium.
Shillong, Jymmang, 15: Ka District TB Office, East Khasi Hills District kaba la buh hakkhmat ïa ka thong ban pynlong ïa ka East Khasi Hills District kaba lait na ka jingpang Tuberculosis (TB) dang shen ki nongtrei jong kane ka ophis ki la hiar sha ka shnong Khatarshnong, East Khasi Hills District ban pynsngewthuh ïa ki paidbah ha kaba ïadei bad ki lad jingïada ban kiar na ka jingïabit ïa ka jingpang Tuberculosis (TB).
Da ka jingïatreilang bad ka Department of Social Work, St.
Edmunds College, Shillong ka District TB Office, East Khasi Hills District ka la lum ïa ki paidbah nongshong shnong ban ai jingpynshai ha ka shnong Mawutieng, Khatarshnong ha kaba la ïashim bynta lang da ki khynnah skul bad ki nonghikai.
U Senior Tuberculosis Laboratory Supervisor u Bah Dajied S.
Dkhar haba kren ha kane ka jingai jingpynshai u la pynshai shaphang u khñiang jingpang Tuberculosis, kumno u saphriang, ki dak ki shin kiba paw shabar, ki lad jingïada bad ki lad jingsumar.
U Bah Dkhar u la iaroh ruh ïa ka shnong Mawutieng kaba la long ka nuksa ïa kiwei pat ki shnong kiba don hapoh ka thaiñ Khatarshnong, ka bym pat don satia wat tang iwei ruh napdeng ki nongshong shnong kiba don ïa ka jingpang TB tad haduh kine ki sngi.
U Senior Treatment Supervisor u la pynshlur ïa ki nongshong shnong ban ïada ïalade na ka jingïabit ïa ka jingpang Tuberculosis khnang ba kan ïarap ïa ki para nongshong shnong ban pynlong ïa ka shnong Mawutieng kaba lait na ka jingpang TB.
Hadien kane, ki samla pule jong ka St.
Edmund’s College bad ka Unna Bharat Abhiyan ki la ïashim bynta sa ha ka phawar halor ka jingpang TB kum shi bynta ban pynsngewthuh kham bha ïa ki paidbah nongshong shnong ïa ki lad jingïada na ka jingïabit ïa ka jingpang TB ka ban long kum u kyrwoh ban phah sha ki parabriew bad kum ka sienkam ban pynduhjait ïa ka jingpang TB.
Ha kane ka sngi, la sam ruh ïa ki khusnam sha ki nongjop ha ka jingïakop dro.
Ka jingpynshai paidbah halor ka jingïada na ka jingpang TB kam da long than tang da kaba ai jingkren hynrei lyngba ki jingthoh ha ki Poster bad ki Banner.
Lyngba kane ka jingpynshai paidbah, la sakhi ïa ka jingïashim bynta pura jong ki paidbah kynthup ruh u Rangbah Shnong u Bah Lamphrang Nongrum, ki Executive Members, ki khynnah skul jong ka Mawutieng UP bad LP School lem bad ki nonghikai.
Ha kane ka juk kaba ki Samla ki mad jingeh na ka jingbym ïoh kam ïoh jam bad ka jinglynga jong ki kmie ki kpa namar ka jingeh, lehse kiba bun ki samla bad kumjuh ruh ki kmie ki kpa kim pat da tip bha ïa ka lad ïoh kam ïoh jam lyngba ka skhim DDU-GKY, kaba dei ka skhim jong ka sorkar pdeng ban plie lad plie lynti ïa ki samla sha ka jingïoh kam ïoh jam.
Lyngba kane ka skhim, la lap ba ki samla ym tang ba ki ïoh ïa ka kam ka jam, hynrei la plie ruh ïa ka jingmut jingpyrkhat jong ki sha ka jingpyrkhat kaba kham ïar bad kaba kham shlur, namar ba ki hap ban leit training shabar jylla bad kumjuh ruh kiba bun ki trei shabar jylla.
Da ki spah ngut ki samla na ki jaka nongkyndong kiba shong tang ha ki Class VIII, Class IX, Class X ki don sha kylleng kylleng ki jaka jong ka ri India ban leit trei ha ki laiñ bapher bapher kum ki kam mekhanik, kam hospital, ki beauty parlour, ha ki call centre, nangta ha ki kompeni suh jaiñ bad kiwei kiwei de ki laiñ.
Kine ki Samla kidei kiba la ïoh lad ban leit trei sha ki nongbah ba heh jong ka ri India kum ka sha Mumbai, Bangalore, Delhi, Chennai lyngba ka jingïarap na ka skhim DDU- GYK, kaba dei ka skim jong ka sorkar pdeng ba la pyntreikam da ka Ministry of Rural Development.
Ha Meghalaya la pyntreikam da ka Community and Rural Development lyngba ki District bad ki Block.
Kiba kum kine ki khynnah kiba la ïoh kam ïoh jam shabar jylla, kidei kiba la pyndep ïa ki training ne ki jingshah hikai na ki 18 tylli ki Training Centre jong ka sorkar Meghalaya kiba don ha Guwahati.
Kine ki training ki lah long hi kum ki skul, ha kaba ki don ki nonghikai, ka don ka training centre, ki hostel na ka bynta ki samla shynrang bad kynthei.
Ym tang katta, hynrei ki khynnah ruh ki hap ban phong uniform bad ka por ba pynlong ka training kadei kaba la da buh thikna bad ka por ban poi ha ki hostel ruh kadei kaba lada buh pyrkhing.
Shuwa ban jied ïa ki samla ban leit shah pyntbit ha kine ki training centre, na ka liang ki Block bad ki District ki ju pynlong ïa ki awareness programme ban pynsngewthuh ha ki shnong ki thaw ha kaba la khot lang ïa ki samla, ki kmie ki kpa bad ki nongïalam shnong.
Hadien kane lada don ki samla kiba kwah ban leit pyntbit la pynsngewthuh shuh shuh ïa ki ha ryngkat ka jingïadon lang ki kmie ki kpa.
Kiba bun kine ki samla kiba la leit pyntbit ha kine ki training centre, ki la pynpaw ka jingsngewkmen ba ki la lah ban shah hikai ha kine ki centre bad khamtam lei lei kito kiba la ïoh ban treikam.
Ha kine ki jaka training, ki nonghikai ki don lang ki khasi, ki garo bad kiwei de ki jaidbynriew kiba ka jinghikai kam dei tang ha ka kam ba kin trei, hynrei la hikai ruh halor ka jingnang ïa kiwei de ki jait ktien, nangta ïa ka jingpynkhreh ha ka jingmut jingpyrkhat ban leit trei shabar jylla bad kumjuh ruh halor ka akor ka burom.
Uwei u samla na Myriaw, u ba la trei sha Mumbai u la ïathuh lyngba ka Video Call ïa kiba leit peit ha ki training centre, u la ïathuh ba u trei ha kawei ka kompeni shna kali ha Mumbai bad u da sngewtynnad bad kmen ruh ba wat ha ka jingpule kaba rit kyrdan ruh u la lah ban kamai bad ïarap lem ha ïing hasem.
Uwei pat uba wan pyntbit ha ka laiñ mekhanik, u la ïathuh ba ha ka por ba u mih na ïing i kmie jong u, i la ong ban rah da ki jaiñ kiba tngit ne ki jaiñ ïong namar ba u hap ban leit trei mekhanik, pynban ynda la poi ha training centre, u la hap ban phong uniform bad ka kam kaba shah hikai kadei ka kam technician bad la trei beit da ki machine kam don satia kaba hap ban rung khrum kali ne ka jingtrei ban bit mobil ne bit jaboh.
Kiwei pat ki kam kiba la hikai ki long ban trei ban ïarap ïa ki nurse ha ki Hospital ne kata ka kam General Duty Assistant.
Nangta hadien ba ki la kham tbit ki ïoh ruh ban ïarap ïa ki Doktor ha ki ICU.
Na ka bynta kiba pyndep ïa kane ka training, ka kam ka la ap lypa ha ki Hospital kiba pawnam ha Bangalore bad kiwei kiwei de ki Hospital.
Kane ka training ka long hapdeng 4 bad 6 bnai bad na ka liang ki ophisar ki la ïathuh ba ki samla kiba lah ban shah ïa ki jingeh bad kiba sngewthuh ïa ki jingeh jong ki kmie ki kpa bad ka ïing ka sem, kiba bun ki pyndep ïa ka training bad ki la ïoh lad ban leit trei sha ki jaka bapher bapher jong ka ri India.
Na ka liang ki ophisar ki kyntu ïa ki samla ba kin shim ïa kane ka kabu ban mih shakhmat namar kane kadei ka lad kaba biang eh  ïa ki ba kin ïoh jam wat hapdeng ka jingpule kaba tang ha Class X.
Ka mat jong ka jingïatylli hapdeng jong ngi kum ka imlang sahlang la ha ki ïing ki sem, ki shnong ki thaw bad ka jaidbynriew ka dei ka bynta kaba kiba bun balang ki ju ïai khmih lynti bad thrang na ka por sha ka por.
Kaei kaba ngi sakhi bad lap ka long ba katba ngi dang pyrshang bad ïakhun ban ïakren ïa kane ka bynta ka long pynban da khongpong namar i kumba ka phet sha jngai bak haba ngi bishar naduh ki por ba la leit noh haduh kine ki sngi.
Ka ju mih ka jingong, “ba lada u Khasi u ïatylli kan wai ka pyrthei".
Hato kum kine ki jingkren ki mih namar ba lehse ka long kaba eh than ban urlong ka jingïatylli hapdeng jong ngi.
Balei ka mih kane ka jingbym-ïatylli para ma ngi naduh ki rympei ïing haduh ka imlang sahlang.
Hato ka dei namar kine ki daw harum:Hato ka sneng ka kraw kam shym la ïoh jaka ha ka pyrkhat pyrdaiñ ne mynsiem jong ngi ban don ka jingïatylli shi ïing shi sem bad ter ter ha ka jingkitkhlieh ïa ka imlang sahlang.
Hapdeng ki kynhun bapher bapher la ka long ha ki longïing longsem, ki shnong ki thaw, ki hima, ki seng treimon sngewbha ne sengbhalang, ki seng saiñ hima sima, ki kynhun niam bad ter ter ngi don ki nongïalam kiba ngi dei ban kohnguh bad sngap ïa ka rai ne hukum, phewse aïu ka jia, bunsien kim don ka mynsiem burom ne pyndem ïa ki nongïalam.
“Ka don ruh ka por ne khep ba kito kiba bat ïa u shabuk kum ki nongïalam kim sngap ïa ka jingpyni ne ai jingmut lang kiwei bad wanrah ïa ka jingïapait ïapra".
Kum kine ki jinglong ki wanrah ne pynmih ïa ka jingpharia ïa ki kynhun ne imlang sahlang ha ki bun syrtap tang ban ïoh burom.
Kumjuh ha ka jaka ban ïakhun ïa ki jingsniew ne nongshun jong ngi kum ka imlang sahlang bad jaidbynriew, ngi ïashrut pynban para ma ngi.
Shuh shuh ha ka jaka ban ïa phylliew jingmut halor ki kam pynroi, hap pynlut por ban weng ïa ki jingïapher jingmut para jong ngi.
Kine kiei kiei baroh ki shu pynsyrwa-kai ïa ka por kaba kordor.
Ka jingtan-tyllai lada ïohi kiwei ki kiew bad bym lah ban shah ïa ki ba kin poi sha kliar, ka wanrah ïa ka mynsiem bishni bad shun ïa kum kita da kaba tan noh sha trai, kane ka ktah ïa ka jinglong kawei.
Kumjuh haba ïohi kiwei ki kiew ha ka kamai kajih, bunsien ki jingpynbudnam sniew ki ju jia ban ïalam bakla ïa kiwei ba kin nym ïatreilang shuh ha kano kano ka bynta bad kum kita ki briew.
Kane ka pyntroiñ ïa ka jingïaieit bad ïatreilang.
Ka jingpharia kiba har rukom namar bun ki daw kum ka kwah burom bad pyrkhat myntoi shimet ha ryngkat ka darap jot ïa lade ban lait ki jingshah kynnoh ha kiba bun balang da kaba kynnoh kylla ïa kiwei i kumba ka lah long raibi.
Ka jingïapait ïapra, ïatan tyllai, ïa kwah burom, ïashet kylla ne shet shukor, ïabeiñ ïakhoh, ka ma lade ki long ki jingijli ha khmat uba bun balang.
Ka long ruh ka jinglehraiñ hakhmat ka pyrthei haba ki ïohi ba ki ïashrut para ma ngi.
Ka jingthrang hi uba bun balang ka long ban wanrah ïa ka jingïalong kawei bad pyndem iwei ïa iwei para ma ngi.
Ngi dei ban kynmaw ba kiwei ki kmen bad rkhie haba ki ïohi ba para ma ngi, ngi ïabeiñ ïakhoh ne ïatan tyllai.
Hato ka jingbym lah ban don ka mynsiem sngewrit ban pyndem ïa lade ne pdiang ïa ka jingïalam kiwei lada ïohi ba ki ïoh ka jingshaniah na kiba bun balang haba ïa lade ym kotbor ne ïoh kum kata ka lad ka dei ka daw bah jong ka jingïapait ïapra bad ïatan tyllai hapdeng jong ngi.
Kaei ka jubab ba kito kiba ju don bynta kum ki nongïalam la ha ki kynhun kiba rit ne kiba heh ki don ban ai sha ki khun ki kti, ki para ki pyrsa bad ki pateng ban wan lada kim lah ban ïatylli ne pyndem para ma ki kaba buh jingma ïa ka jingshngaiñ ka lawei ka ri.
Ka sur u ba bun balang ka long ki lah ngiah hi shoiñ ïa ka ïapait ïapra ki para nongïalam ha bun ki bynta bad lada kane ka jinglong ka ïai bteng ka jingshaniah na u paidbah kan sa duh bad kan buh jingeh haduh katta katta ban ïoh biang ïa ka jingshaniah.
Imat kim pat kyndit bynriew ban pynbeit ïa ki jingbakla naduh ki por kiba lah leit noh haduh kine ki sngi, kiba long ka daw ka jingshahrem ka jaidbynriew naduh ka por ki phareng haduh kine ki sngi.
Ka jop hi ka kwah burom ne ka ma lade tang ïa lade ba kiwei ki dei ban pyndem katba ïa lade pat ym long ban pyndem ha kiwei bad ka pyrkhat tang ïa ka myntoi shimet ym ïa ka imlang sahlang.
Ka jingshah tynjuh jong ka jaidbynriew ha ka jingïatylli bad jinglong kawei kam dei tang ha ki kynhun ne kiwei kiwei ki bynta hynrei ka dei ruh ha ka jingsngewpher dong ne thaiñ bad distrik.
Shano kane ka jinglong kan ïalam ïa ngi kum ka jaidbynriew rit paid.
“Lano ngin kyndit bynriew noh na kine kiei kiei baroh da kaba sdang na la ki rympei ïing haduh ka imlang sahlang khnang ba ngin long ka jaidbynriew kaba khlaiñ ha baroh ki liang"?.
Ka rai bad jingjied ïa ka jingshngaiñ ka lawei ka Jaidbynriew ba rit-paid jong ngi ka shong ha ka jingñiewkor bad jingsngewthuh iwei pa iwei na ki dkhot ka jaidbynriew halor kitei ki jingai jingmut kumno ban pynwandur ïa ka jinglong kawei para ma ngi.
Nongstoiñ, Jymmang, 15: Ha ka jingbuddien jong u nongthoh khubor, la lap ba ki dang don da ki spah tylli ki shnong khamtam eh ha ki jaka nongkyndong, ki bym pat ïoh satia ïa ka um bam um dih kaba biang ha West Khasi Hills baroh kawei.
Ka jingbym don ïa ka um bam um dih kaba biang na ka tnad PHE, ka la pynlong ïa ki paidbah nongshong shnong ba kin ïakynduh shibun ki jingeh, khamtam eh ha ka por tlang namar bun ki pung tong um ki rit bad don ruh kiba la rngad lut.
Halor kane ka bynta, bun ki nongsynshar shnong bad ki paidbah ki la pynpaw ïa ka jingsngewkhia kaba khraw namar ki jingeh ba bun.
Don ruh kiba la ong ba ka jingkyntu ka sorkar ïa baroh ki shnong ban leh khuid bad ba kawei pa kawei ka longïing ka dei ban don ïa ki paiñkhana ba biang, kam don jingmut satia namar haba la shna ïa ki paiñkhana ki donkam ruh sa ïa ka um kaba biang pahuh pahai.
Hynrei haba ym don um, ki shem jingeh haduh katta katta.
Nalorkata la lap ruh ba ki don shibun ki shnong wat la ki la don ïa ki pipe line, hynrei ka um pat ka duna namar ka jingbym biang jong ki jaka ba den ïa ki tyllong um.
Toi kumba long mynta ka Jal Jeevan Mission ka la treikam shait shait, hynrei dang bun hi ki shnong ki bym iohi pipe um satia.
U Bah S.
Nongbri uwei na ki nongïalam shnong ha West Khasi Hills u la ong, “Ngi tip ba ka sorkar pdeng ka la buh ïa ka thong ba baroh ki shnong la ha sor ne kyndong, ki dei ban ïoh ïa ka um kaba biang haman la kawei pa kawei ka thliew ïing".
“Ka la dep bthah ruh ïa ka sorkar jylla ba ka dei ban phah ïa ki jingai jingmut bad ïa ka jingdon jong ki shnong, ki longïing bad ka jingbun briew ha ka jylla, khnang ba ka sorkar pdeng kan mang pisa na ka bynta ban pynïoh um ha kawei pa kawei ka thliew ïing.
Hynrei ka sorkar jylla haduh mynta imat kam pat leh ïa kata".
Ym lah ruh ban len ba wat la ki tyllong um ki dei kiba kongsan, hynrei ki paidbah haduh mynta kim pat nang satia ban ñiewkor lane ban tyngkai da kaba pynneh pynsah ïa ki khlaw kiba dei ka bynta ba kongsan ban ïada na ka jingrngat jong ki tyllong um.
Ka jingpom pathar ïa ki khlaw ki btap, ka dei ka dawbah kaba wanrah ïa ka jingtyrkhong jong ka khyndew, kumta ka wanrah ka jingkyrduh um.
Khliehriat Jymmang 15: Kum shibynta ban rakhe ia ka sngi ‘World No Tobaco Day’ (WNTD), ban pynbna paidbah ruh ia ka jingsniew u duma, mynta ka sngi da ki spah ngut ki khynnah jong ka Khliehriat Higher Secondary Day ki la mih bad iaid rally ha surok bah ha Khliehriat bad ha Lad sutnga bad pyrta ruh ryngkat bad ki jingthoh bapher bapher ha ki pla card ban pynbna ia ki jingsniew u duma,, uba ktah ia ka koit ka khiah bad ia ka jingim.
La don ruh ka jingthoh kaba ong ‘Wat long mraw ha u duma, da kaba ban duma bad dih duma ka pyn lyngkot ia ka jingim’ bad bun ki jingthoh kiba pyni ia ka jingsniew kaba ktah haba bam duma bad dih duma.
Ia kane ka rally, la pynbit pynbiang da u Principal jong ka Khliehriat Higher Secondary School, u Brother Solomon Swer ha kaba la ia shim bynta lang ruh da ki nonghikai jong katei ka skul.
Nongstoiñ, Jymmang, 15: Ki nongrep bad nongri jingri bapher bapher jong ka West Khasi Hills, ki kyntu ïa ka sorkar Jylla ba kan phai khmat lem na ka bynta ki nongrep, namar kumba long haduh mynta hi ki lad jingïarap jong ka sorkar na ka bynta jong ki, kim pat biang satia bad khambun na ki nongrep ki dang kyrshan borbah dalade ïalade ban pynim bad pynbha ïa ka rep ka riang.
Ha West Khasi Hills kham bun ki dang im ha ka rep ka riang, ka bylla sngi bad tang katto katne kiba trei ïa ki kam khaïi pateng bad kiwei kiwei.
Hynrei ha kine ki sngi, ki hajar ngut ki samla kiba la biang ka kyrdan pule ki long kiba khlem kam khlem jam.
Kumta bun ki hap ban phai khmat sha ka rep lyngkha bad ka kam ri jingri.
Bun na ki nongrep na kane ka District, ki la ong ruh ba ha kine ki sngi ka rukom rep ka dang long beit da ka bor met, namar ka jingbym nang jong ka sorkar ban thaw ïa ki polisi na ka bynta ka rep ka riang.
Bun ki la pynpaw ïa ka jingsngew diaw mynsiem ïa ka jingbym kheiñ snep jong ka sorkar, ha kaba ïadei bad ka rep ka riang, kaba long ruh tang ma ka, ka lad kamai kajih bad pynim ïa ki nongshong shnong ka Jylla.
Katto katne ngut ki nongrep kiba dei na ka thaiñ Nongstoiñ, Markasa, Marngor, Mawliehbah, Rambrai bad na ki thaiñ Riangdo, ki la ong ba katba nang mih ki snem, ka rep ka riang kam ïadei shuh bad ki snem ba mynshuwa.
Ka jingbun briew ka la nang kiew, ka jinglong ka mariang ka la kylla, ki aïom kim ïadei shuh bad katei ka jinglong ka la ktah haduh katta katta ïa ka rep ka riang jong ki.
U Bah Dlingshon Marweiñ na ki thaiñ Markasa, kumjuh ruh u bah J.
R.
Ïawphniaw na ki thaiñ Marngor, ki la pynpaw kajuh ka sur ba ka jingphai khmat jong ka sorkar tang sha ki nongtrei ophis da kaba pynkiew tulop ïa ki man ka por, ka pyni shai kdar ba ka don ka jingñiew shilliang khmat ïa ki paidbah nongrep.
Ki la ong ba lada ka sorkar ka don ïa ki polisi na ka bynta ban pynkiew tulop ïa ki nongtrei ophis kum ka 4th bad 6th pay Commission, balei pat kam lah ban shna polisi na ka bynta ki nongrep lyngba ka Agriculture Department.
Ki la ong ruh ba ki nongtrei ophis ki dei ki briew ki bym ju mad jingeh satia naduh ba ki sdang ban ïoh kam, namar ki la lait na u slap, ka lyer, ka jingshit ka sngi bad kiwei kiwei ki jingeh.
Namar ki mih na ïing sha ophis na ophis sha ïing bad baroh shi sngi ki shong beit ha ka shuki.
Ka por trei jong ki ruh tang hynñiew kynta, ka tulop pat tang u Chowkidar kan ym duna ïa ka ar phew san hajar shi bnai.
Ki la ong ruh ba ki hajar ngut ki nongrep, ki la pyrshang ban wad ïa ki lad jingïarap na baroh ki liang hynrei kim shym ïoh satia.
Baroh shikatta tang kawei ka lad jingïarap kaba ki shem bad kata ka dei lyngba ka shim ram na ki Bank.
Hynrei katei ka jingïarap ka long da ka ram ym da ka Subsidy bad haba la pyrshang ban pynheh bad pynbha ha ka rep ka riang, la shah pynjulor noh ha ka mariang bad ki mar rep baroh ki la shu sep ei.
Ki la pynpaw ruh ba kaba kham sngewsih ka long ba watla ïa ki jingthung jingtep la pynjulor da ka mariang haduh ba ym lah shuh ban pynmih pisa, ka Bank pat kam ju pyrkhat satia.
Hynrei ka dawa beit ba ki dei ban wan siew ïa ka pisa ba ki la shim.
Lada ym lah ban siew ha ka por ba biang yn pynshitom katkum ka aiñ.
Kitei ki rangbah ki la ong ba lada ka sorkar ka don ïa ka polisi pynkiew tulop, hynrei kam don pat ïa ka polisi ban kyntiew ïa ki nongrep, ka la dei ban thaw noh da ka polisi ban map ei noh ïa ka ram jong kito ki nongrep kiba ki jingthung jingtep jong ki, ki la shah pynjulor ha ka mariang.
Ka sorkar ka la dei ban leh ei ei na ka bynta ka jingmyntoi jong ki paid nongrep, namar haduh mynta palat arspah tam ki paidbah nongrep ki dang sah ram ha ki Bank.
Ka sorkar ka la dei ban phai khmat lem sha kitei ki nongrep kiba shah ram, khnang ba ki nongrep kin kham sting ka jingmut jingpyrkhat jong ki.
Ha ki Jylla ri thor bun bah ki dkhar ki shim noh ïa ka jingim tang na ka jingshah ram na ka daw ka jingshah pynjulor ha ka mariang.
Kumta la donkam ba ka sorkar kan pyrkhat sani bha bad lada ka lah ban pynkhlaiñ ïa ka mang tyngka na ka bynta ki nongrep, kane kan ïarap ba kin lah ban thung ban tep ar sien lai sien ha ka shi snem.
Nongstoiñ, Jymmang 15: La kynnoh ba ki nongsynshar shnong ka shnong Umwali kaba don ha ki thaiñ Langpih, kata u bah Teiborlin Nonglang sordar jong katei ka shnong ryngkat u Phiborlin Syiemïong sordar barim ki la ïalam ïa ka kynhun jong ki ryngkat kawei ka puh shilum sha ka jaka rep jong ka kong Sngewbhalin Paliar, kaba ki la rep la riang ha katei ka jaka la bun snem bad ki la pynpra lut ïa ki tynrai synsar ba la thung ha katei ka jaka.
Ka kong Sngewbhalin Paliar haba pyntip ha u nongthoh khubor ka la ong ba kam shym poi pyrkhat ba kaba kum katei ka jingjia ka wan hap ha ka ïing ka sem jong ka ba da ki nongsynshar shnong kin leh ïa katei ka kam ka bym lah ban pdiang ha ka imlang sahlang.
Ka la ong ruh ba mar synïoh jingtip ba ka kynhun ba la ïalam da u sordar, ka la leit ban pynjot pynpra ïa ki jingthung jingtep ha katei ka jaka rep, ma ka bad u kurim ryngkat ki katto katne ngut ki para shnong ki la leit peit, hynrei haba ki la poi ha katei ka jaka rep, u sordar ryngkat ka kynhun jong u ki la sei da ki tiar pynmynsaw bad byrngem byrsit ïa ki haduh ba ki la khynñiuh bad kti bad kjat wat la katta ruh ki la pyneh mynsiem jubor da kaba kheiñ duh ba kin ym shah ba kin shu thombor ïa ka hok jong ki.
Nalor kata ka la ïathuh ruh ba ha kine ki taïew ba la dep, ka la don ka jingpynjot pynpra ïa ki tynrai synsar ba dang shu dep thung hynrei ki la leit ban thung biang.
Ka la ong ruh ba hadien shi sngi ar sngi haba ki la leit biang sha katei ka jaka rep, ki tynrai synsar ki la shah pynpra biang bad kim don shuh ym tip ki la leit bret sha ei.
Katei ka longkmie ka la ong ruh ba ha ki snem ba la dep ka la don ka jingwan thombor jong ki pulit Assam ïa ka jaka rep jong ki, ha kaba ki la mut ban wan buh jubor ïa ka ktem pulit.
Hynrei ka la ïeng skhem beit triang khlem aili haduh ba ki pulit Assam ki la hap ban phet ïam rem na katei ka jaka.
Hynrei mynta sa da ki para shnong, ki paradoh para snam bad don ruh wat kiba haïing hasem kiba la ïasylla lang ban pynjot pynpra ïa ka jaka rep bad ïa ki jingthung jingtep jong ki khlem kano kano ka daw.
Katei ka jingleh ka la pyn suhsat khait bad pynpait dohnud ïa ka ïng ka sem baroh kawei.
Ka la ong ruh ba lada kitei ki rangbah shnong bad ka kynhun jong ki, ki don kano kano ka jingbym sngew tynnad, ki dei ban beh noh syndon napoh shnong.
Tang ba lada ki beh ruh ki hap ban pynbiang da ki jingthoh jingtar bad kin pynïoh ruh ïa ki jaka rep jaka riang, ki kper ki phrah kumba ka long ha katei ka shnong bad lada ki la lah ban leh kumta kin kohnguh beit.
Khliehriat, Jymmang 15: Kum shibynta ban wanrah ia ka jingithuh ithaw para kur ha East Jaiñtia Hills District, mynta ka sngi la seng ia ka Kur Blah ha Ladrymbai Khliehdupon bad la jied ruh ia ki nongkitkam kur bad ki dkhot kiba peit ia ka bha ka miat jong ka kur ka jait.
Ha katei ka jingialang la jied ia u President, u bah Akbar Blah, Vice President, u bah Kyrshan Blah, Secretary, u bah Riban Blah, Adviser, u bah Wansuk Blah bad i kong Jubida Blah, Tresurer, i kong Merun Blah.
Haba kren ha ka jingialang, u bah Akbar Blah, u la kyntu ba donkam ban don ka jingiatip para kur hapoh East Jaiñtia Hills District ba ka kur ka jait kan skhem, u la ong ruh ba ka kur Blah ka dei ka kur ka jait kaba don akor, don burom.
Kumjuh ruh, na ka liang jong u vice President, jong ka kur, u bah Kyrshan Blah, u la kyntu ia baroh ki kur ki jait ba ki dei ban bat ia ka akor ka burom ban long ruh kiba tip kur, tip kha, tip man naduh kane ka sngi.
Nongpoh, Jymmang 15: Kum ka jingpynshlur bad ka jingai mynsiem ïa ki samla don sap bad kiba ju wan rah ïa ka nam bad ka burom ïa ka dong bad ka thaiñ lyngba ki kam khraw ba ki la leh, ka Umsning Town Durbar mynta ka sngi ka la pynkup burom ïa u Samla Lapynshai Syiemlieh kaba dei hadien ba u la wan rah ïa ka nam ka burom da kaba u la ioh ban khur ïa ka takma rnong na ka lympung ïalehkai ba la tip kum ka World Championiship Mauythai ba la pynlong da ka International Federation Mauythai Association ha ka ri Thailand kaba la sdang naduh ka 4 tarik u Jymmang bad la pynkut ha ka 13 tarik u Jymang 2023 ha katei ka ri.
Ïa kane ka jingpynkup burom ïa la don bynta lang naduh ka Seng Longkmie Umsning Pyllun, ka Seng HITO Umsning Circle ka Umsning Cultural Sports Club ha kaba la pynlong ha Umsning Auditorium Hall.
Kum ban pynkynmaw, kane ka jingpynkup burom ka dei ruh hadien ba une u samla u la wan phai na Thailand ryngkat katei ka takma rnong kaba u la ioh ban khur ha kaba haduh 120 tylli ki ri ka pyrthie ki la wan shim bynta ha kane ka lympung ban ïa knieh ïa ki nan jop ne ki takma.
U Samla Lapynshai Syiemlieh u la ioh khur ruh ïa ka takma rnong na katei ka lympung ha ka thup jong ki 23 snem ka rta ha ka jingkhia kaba 48 kg.
ïa kine ki samla ba la leit shim bynta na ka jylla sha katei ka lympung ha ri Thailand la ïalam da u Bah Angelus Sun, uba dei u Coach bad kum u nonghikai ruh ïa kine ki samla ba la pyntbit ban aireng ha katei ka jingïakhun ha Thailand.
Haba ai jingkren ha kane ka sngi ba la pynkup burom ïa u Samla Lapynshai Syiemlieh, u Bah Anjelus Sunn kum u Coach bad u nonghikai kine ki samla ula ïathuh ba haduh 120 tylli ki kynhun na ki ri ka pyrthie ki la wan shim bynta ha kane ka lympung bad kaba dei ruh ka jingrakhe ïa ka International Federation Mauythai Association ïaka lyngkhuh dap snem kaba 30 jong katei ka kynhun.
U la ïathuh ruh ba nalor jong u samla Lapynshai Syiemlieh sa 3 ngut kiwei pat kiba la leit ban ïa shimbynta sha katei ka lympung hynrei kim shem la lah ban rah ïaka nam jop, ha kaba la synran ruh ïa ki da u Bah Anjelus Sunn bad u Bah Pynsuk Sumer kiba long ha kajuh ka por kum ki Referee bad ki Judge ha katei ka Lympung.
Kiwei kiwei kiba la ïa don lang ha kane ka jingpynkup burom ïa u samla Lapynshai Syiemlieh, ki kynthup naduh u Chairman ka Umnsing Town Durbar, u Bah Rocky Kylla, u Bah R.
Khonghat, Rangbah Shnong ka Umsning Proper A, u Bah Rocky Marwein, Rangbah Shnong ka Umsning Proper B, ka Kong M.
Kharnaior, President ka Seng Longkmie Umsning Pyllun, I Kong Margret Pathaw, ka nongïakhun kti ba paw ha ka pyrthei bad kynthup kiwei kiwei ki nongïalam shnong bad ki riew rangbah.
Ha kane ka sngi, nalor ka jingleh burom ïa une u samla, la don ruh ki jingkren bad ki jingai mynsiem da kitei ki riew rangbah kiba la pynpaw ka jingsarong halor ka jingmih ki khun samla don sap kaba long ka burom ym tang ïa ka ïing ka sem, ka shnong ka thaw bad na ka bynta ka jylla bad ka ri hi baroh kawei.
Ki la ai mynsiem ruh ïa ki khun samla don sap da kaba kyntu ba kim dei ban duh mynsiem haba don ki sap ki phong bad kum ki khun samla ki dei ban don ïa ka thong ban long kita kiba paw bad kiba ioh jingmyntoi shisha na ka sap kyrpang ba la ai da u Blei.
Nongpoh, Jymmang 15: Kum shi bynta ban ïa snoh kti lang ha shi tyllup ka pyrthei ban rakhe ïa kata ka World Environment Day kaba long shi bynta ban pynneh pynsah ïa ka mei mariang, ka Meghalaya Clean & Green Organization ka la rai ban pynlong da ka jingïamareh Marthan ha Ri Bhoi District.
Kane ka jingïamareh marathon kan long ha ka 5 tarik u Jylliew, 2023 ha kaba kin sdang na ka Shnong Liarbang ban ïaid lyngba ka shnong Liarkhla, Kdonghuli, Thadnongiaw, Khweng, Mawbri, Nongladaw, Matneng, Umshaproh bad kin pynkut pat ha madan Kurkalang,, Bhoirymbong ha Ri Bhoi District.
Katkum ka kyrwoh ba la phah da u Publicity Secretary, u Bah S.
Nongkhlaw, u la pyntip paidbah ba ha kane ka jingïamareh marathon kin don haduh saw bynta (Categories) ba kynthup na ka bynta ka bynta ki kynthei ha ka rta kaba 16 snem, shynrang ha ka rta kaba 16 snem, na ka bynta kiba la kot 16 snem shaneng ïa ki kynthiei bad shynrang.
U la ïathuh ruh ha katei ka sngi yn don bynta lang u Bah Jommingstar Ramsiek, uba dei u nongjop ïa ka Kolkata Full Marathon bad uba dei ruh u nongïamareh marathon ba la paw ha ka jylla bad uba long ruh nonghikai (Coach).
Shuh shuh, u la bynrap ruh da kaba ong, ba ka khubor ne ka jingangnud lyngba kane ka jingpynlong ïa kane ka jingïamareh Marathon ka dei halor ka phang ban ïada ïa ka maraing ha kaba ha ka ktien nongwei, ‘Run against Climate Change’ ba ka seng ka sngewkhia halor ka jingkylla ki bor mariang bad ka jingpynjot ïa ka mariang kabab uh jingma na ka bynta ka pateng ban sa wan bad kaba long ruh ka jinghikai ba ngi dei ban sngewthuh halor ka jingkordor jong ka jingïada ïa ka mei mariang, u la bynrap.
Nongpoh, Jymmang 15: Ka Hynniewtrep Youth Council Ribhoi District ha ka jingïalam u President, u Bah Hercules Suting mynta ka sngi ki la leit ban kynduh ïa u CEM ka KHADC ban aiti ïa ka dorkhas bankyrpad ïa ka Council na ka bynta ban tehlakam ïa ki kam khaïi laitlan ki bar jylla ha Ri Bhoi District khlem da biang ki kot ki sla.
Kane ka jingleit kynduh ka seng ïa u CEM ka KHADC, u Bah Titosterwell Chyne ka dei ruh halor ka nongrim ba ka seng ka sngewkhia ïa ka jingioh laitlan ki bar jylla ban sengkam sengjam bad ban kamai spah ha ki thaiñ Ri Bhoi naduh na Umsning, Nongpoh, Byrnihat, Khanapara bad kiwei kiwei ki bynta ka District khlem da don ki trading bad ki labour license.
Na ka liang ka seng ha ka jingkynduh ïa u CEM ha ka ophis treikam jong u, ki la ioh ban aiti ia ka dorkhas ban kyrpad ïa ka Council ba ka shim khia ban phah tohkit bad ban nym ailad ïa ki bar jylla ba kin shuh ïoh bsuh khlieh ha ki kam kamai kajih khlem da bud ïa ki kyndon aiñ ne ioh jingbit na ka Council.
Ka seng ha kaba aiti ia katei ka dorkhas ka la kyrpad ruh ïa ka council ba kan pynlong ïa ka jingkhynra ha Ri Bhoi District khnang ban lah ban tehlakam ïa kine ki kam khaïi beaiñ ki bar jylla kiba ktah kylla ïa ka ïoh ka kot jong ki trai muluk ki trai jaka ba la jan baroh ki jaid kam la wan bsuh khlieh da ki bar jyllaNa ka liang ka seng ka la pynpaw ruh ka jingkhublei ba kyrpang ïa u CEM uba la kular shim khia halor ki mat ba la wan rah da ka seng bad kum ka seng ruh kan ai ïa ka jingïatreilang ban khanglad na kine ki kam khaïi beaiñ ki bar jylla, la pynpaw u Bah Hercules Suting kum u president ka HYC na Ri Bhoi District.
Jowai, Jymmang 15: Ka Hynñiewtrep Border Disputed Redressal Forum (HBDRF) mynta ka sngi kala leit ban aiti ïa ka dorkhas sha u Deputy Commissioner ka West Jaiñtia Hills hynrei na ka daw ka jingbunkam u DC kila ïoh ban aiti ha u Addl.
Deputy Commissioner ma Mark Andrew Challam, MCS ha kamra treikam jong u.
U ma C.
Sungoh Chairman ka HBDRF ha ka jingkren sha ki lad pathai khubor ula ong hadien ka jingïakynduh bad u MCS la pyntip ba lashai ka sngi 16 tarik kan don ka jingïakynduh jong ki ar District naduh ki DC ryngkat bad ki SP, ha kaba kin ïashim ïa ka rai ban khot ïa ki nongshong shnong, nongïalam shnong jong ki Khasi Pnar bad Karbi ban wanrah noh ïa ka jingshongsuk shong shngaiñ ha kitei ki jaka.
Ha kaba ïadei bad ka jingïakynad kaba mih na ka daw ka jaka lum khajna na ka (Tax Gate) jong ka KAAC kaba la neh la shibnai tam mynta, na ka liang ka seng kala kyntu ba dei ban shikhia mardor ïa kane bad ban wanrah noh ïa ka jingshongsuk shnong shngaiñ hapdeng jong ki, ula pynsngew na ka liang ka Forum ruh ka kloi ban ïatreilang.
U ma Sungoh ula ong kum ka seng ka dap da ka jingsngewkhia halor kane ka jingmih huri hura kata ha ki ar jaka ha Moothade bad Moojem bad hapdeng ki shnong Khanduli bad Karbi, kum ka Forum kam kwah shuh ba kum kine ki jingïakynad ki wan jia biang.
Ula pynkynmaw ha ka 19 tarik u Ïaïong mynta ka snem kala don ka jingïalang hapdeng ki ar District, hynrei kaba sngewphylla ka long ba ka DC jong ka West Karbi kala kam ba ka Khanduli kan dang hap shapoh Assam bad ïa kane ka seng kam lah ban pdiang da lei lei.
Ha kawei ka liang ban wad ïa ka jingshisha halor ka jingkynnoh ki Karbi ba dei ki Pnar kiba wan rah jingklumar ha ka shnong Myn-i ha Samymthoo bad kiba la shoh ïa ki Karbi bad thang ïa ki trep lyngkha hynrei kane ka long tang ka jingkynnoh na ki Karbi, na ka liang ka seng kala leit hiar mardor sha kitei ki jaka hynnin ka sngi ban tohkit hynrei ka daw hi ba mih ka jingïakhajia jong ki ka long na ka jingwan buh ïa ka jaka lum Khajna (TAX) ha Khanduli.
Ula kyntu ïaki bor sorkar ba kin khot noh ïa ki arliang mamla ba kin wan sha ka jingïasngewthuh jingmut lang na ka bynta ban wanrah ïa ka jingshong suk shong shngaiñ hapdeng kine ki ar jaitbynriew khnang ba ki paid Pnar kiba shnong ha Block-1 ruh kim dei ban shah pyndik bad kumjuh ïa paid Karbi kiba sah shapoh Meghalaya kumjuh.
Nongpoh, Jymmang 15: Ban pynioh ïa ka jingbishar kaba hok halor ka jngkhlad ba kyndit ka samla Walinda Binong kumba la kynnoh da ki bor pynïaid ka Mody University, Rajasthan ba ka la dih bih bad sdien phasi ïa lade, na ka liang u Kpa bad ka ïing ka sem haduh mynta kim lah satia ban pdiang ïa katei ka jingkynnoh bad ki thrang ba ki bor ba dei peit kin pynsted ïa ka jingtohkit khnang ban paw ki jingshisha bad ruh ban ioh ïa ka jingbishar kaba hok na ka bynta ka khun jong ki, kaba ki la duh noh khlem poi pyrkhat.
Kum ban pynkynmaw, u lyoh badum u la wan kah ïa ka ïing ka sem jong ka Walinda Binong ha ka 27 tarik u Ïaiong 2023, ha kaba ki la ioh pdiang ïa ka khubor ba ka khun jong ki, ka shitom jur bad haba la leit shatei ka skulbah kaba don ha Rajasthan ki la lap pynban ba ka khun ka la khlad noh da kaba kynnoh ba ka la dih bih bad sdien phasi ïa lade kumba la kynnoh da ki bor pynïaid ka Mody University, Rajasthan haba pynshai sha kiba haïng kane ka samla kaba pule ha ka ‘School of Design’ ha katei ka University.
Haba buddien halor kane ka jingkhlad kane ka samla ba kiba haïing hasem haduh mynta ki sah ha ka umdum, u nongthoh Khubor u la ioh ba ïa kren bad u kpa jong kane ka samla, u Bah Rubi Binong, u la ong ba kum ka ing ka sem ki da thrang bad angnud ba dei ban pynsted ïa kane ka jingtohkit khnang ban paw ki jingshisha.
U la ïathuh ruh haduh mynta kum ka ïing ka sem ka dang ai ka jingshaniah kaba pura ha ka jingtohkit jong ki Pulit Rajasthan bad ki Pulit ka Meghalaya ryngkat ka jingïatrei lang naduh ka Central Women Commission, State Women Commission bad ka tnad Social Welfare ba kum ka ïing ka sem ka khmih lynti ba kane ka ka jingtohkit kan long kaba khuid bad kaba jop ban tip ïa ka daw tynrai jong ka jingkhlad ba kyndit ka khun jongki.
“Ka ing ka sem hi kam lah ban pdiang ïa ka jingkynnoh ba ka dih bih ne sdien phasi ïa lade, namar ha ki por ba la leit noh ruh ka la don ka jingud na ka khun sha la u kpa ba ka don ka jingbym suidniew na ka liang ki bor pynïaid ka University bad hadien ba la jia pat kum kane ka jingjia ba sngewsih ki la kynnoh kylla ba ka khun jongki, ka dih bih bad sdien phasi ïa lade bad da lei lei kum ka ïing ka sem kam lah ban pdaing bad ki tip kham bha ïa ka jinglong jingman ka khun jongki ba kan nym shim ïa ka rai da ka lynti ban dih bih ne sdien phasi ïa lade" ong u Bah Rubi Binong, kpa jong ka samla Walinda Binong.
Shuh shuh, u la kren shai ruh haduh mynta kum ka ïing ka sem ka ai ka jingshaniah ba puara ïa ka jingtohkit ba la tohkit halor kane ka jingkhlad ka khun jongki kaba kim lah ban pdiang haduh kine ki khyllip mat bad lada dei ba ka jingtohkit kam long kaba sei soh kum ka ïing ka sem hi ka wah ban tohkit da ka CBI kaba long laitluid khnang ba kin paw ki jingsha ba kum ka ing ka sem ki suba ba don ei ei sha lyndei halor kane ka jingkhlad jong ka khun jong ki, la bynrap u Bah Rubi Binong.
Shillong, Jymmang, 15: Ki shipai BSF jong ka 193 Battalion ha ka sngi U Blei ki la ïoh ban kurup ïa ki jaiñ, kata, ki Saree, kiba shongdor palat T.
20 lak na khappud jong ka East Khasi Hills.
Ïa kine ki jaiñ la kurup da ki shipai BSF kiba ap pahara ha BOP Barmanbari katba ki snar nongkhaïi tuh ki dang pyrshang ban jam sha u pud u sam jong ka ri Bangladesh.
Hadien ka jingpynibor jong ki shipai BSF, ki snar khaïi tuh ki la phet krad ïalade bad iehnoh shadien ïa ki mar ba ki la kit da kaba shim kabu ïa ka jingrben jong ka khlaw bad ka jingdum jong ka miet.
Ha ka jingkhynra, haduh 15 song ki jaiñ Saree ba la thmu ban shalan tuh sha Bangladesh la kurup.
