Kumta ka long kaei kaei kaba sngew lyngngoh bad pynsah umdum sha ki paidbah nongshong shnong.
Halor katei ka jingeh, kitei ki nongpynïaid jong ki VEC kiba pyntrei ïa ki projek bapher bapher, ki la ong ba ki don shibun ki jingtrei ki bym pat lah ban pyndep.
Namar bun ki dukan ba ki ju leit shim tiar kum ki nar rod bad dew bilat ban pyntrei ïa ki footpath, ki pung tong um, ki jaka sait jaiñ bad kiwei kiwei, ki la shem jingeh ban kyrshan, namar ka jingbym lah ban siew ïa ka pisa bad kim don pisa shuh ban leit thied tiar kham bun.
Ki la ong ruh ba lada ka long kumba long mynta, ka jingpyntrei kam ïa ka skhim shi spah sngi hapoh Mawshynrut Block ka la dkoh.
Kumta lada ka sorkar ka sngew dei, ka la dei ban phiah mar ryngkat ïa ka pisa ba ka sorkar pdeng ka la phah sha baroh saw tylli ki Block hapoh West Khasi Hills, khnang ba ki paidbah kin ym ïakynduh jingeh.
Nongpoh, Lber 27: Ha kawei ka jingjia pluh iing kawei ka longiing kala hap ban mad ïaka jingjia ba sngewsih hadien ba ka ding kaba la klang kala bamduh syndon baroh ki jingdon jingem bad ki tiar ki tar haduh da kylla dpei haka shnong Umrnong ha Ri-Bhoi kaba hap ha Mawhati Constituency.
Katei ka jingjia kala jia haka sngi Saitjaiñ haka shnong Umrnong haka por 2 baje eiei ha kaba katei ka iing kaba dei jong ka kong Melina Shadap bad u Boniphas Nongrum kiba don ruh 5 ngut ki khun ba dang rit ka rta bad donbok ba ha katei ka jingjia ym shym don mano mano ba mynsaw.
Haba ïakren bad ka kong Melina Shadap kaba dei ka kmie kala ïathuh ba hynnin ka sngi haka por kumba 2 lane 3 baje ka dang ai ja ïaki khun ha iing, katba u kpa u dang leit bylla sha kla jaka ba kham jngai hynrei kala shu sngew kynsan ïaka jingsawa hajan iing bad mar mar kala mih shabar ban peit ha kaba kala iohi pynban ba ka ding kala klang hajan iing bad ha katei ka por kala pyrshang ban pyrta jingïarap naki para marjan hynrei kim lah shuh ban leh eiei namar ka jingklang jong ka ding bala suba ruh ba ka dei naka jingthang khlaw.
Kala ïathuh ruh mar mar kala phah mih lut ïaki khun shabar bad sei katto katne ki tiar katba ka lah ei ha shuwa ba ka ding kan bam duh bad ha katei ka jingjia baroh ki jingdon jingem kila kylla dpei lut.
Halor katei ka jingjia ki bahaiing jong kitei ki lanot kila pyrshang ruh ban wad ki lad jingïarap bad pyrshang ruh ban phone sha uwei u briew ba dei u bahaiing jong u MLA ka Mawhati, hynrei utei u briew u la kren heh pynban bad kyntaid ban pynïakren da kaba ong ba u Bah Dasakhiatbha Lamare um ieng elekshon shuh na Mawhati kaba buh ïaki bahaiing hapdeng ka umdum.
Naka liang kitei ki trai iing kila kyrpad ruh ïaki kynhun bapher bapher, naduh ki nongmihkhmat ban noh jingïarap lem sha katei ka longiing naka bynta ba kin lah pat ban shna biang ïaka iing ba kin shong kin sah namar ki dei ki longiing ba duk ba rangli.
Nongstoiñ, Lber, 27: Ha kine ki sngi ka petrol bad diesel ka la sdang ban kiew dor biang khyndiat pa khyndiat bad haduh ka sngi saitjaiñ, ka dor jong ka petrol ka long Rs 97.
66 bad imat ha kane ka taiew ban wan ka lah ban kiew sha ka shispah tyngka tam shi litar.
Ka jingkiew dor jong ka petrol bad diesel ka lah ban wanrah ïa ka jingeh kaba khraw ïa ki paidbah nongleit nongwan, khamtam eh ïa ki ba pang ba shitom kiba hap ban pynkit da ki kali kamai ne ki kali jong ki riew shimet.
Halor ka jingsdang kiew dor biang jong ka petrol, kiba bun ki nongñiah kali kamai sor haba ïakren bad u nongthoh khubor, ki la ong ba ym dei tang ki nongñiah kali bad nongbuh kali kiba shah ktah.
Hynrei kan ktah lut ïa baroh namar shisien ba la kiew dor ka petrol bad diesel, ki mar ki mata kata naduh ki mar bam haduh ki dawai dashin, ki tiar ki tar, ki jaiñ ki nep bad kiwei kiwei kin kiew dor lut, namar ka bai kit bai bah ka la kiew.
Uwei na ki nongñiah kali kamai sor ha Nongstoiñ u la ong ba lada ïa ka bai shong kali kin pynneh kumba ju shim ruh tang ka bai petrol kam mih shuh.
Nalor kata u la ong ruh ba lada shim tam ïa ka bai shong kali ruh ka la ktah ïa ki paitbah nongleit nongwan, namar ha ka jaka ba ka bai shong kali ka long sanphew tyngka uwei u briew ki hap ban pynkiew sha ka hynriew ne hynñiew phew tyngka uwei u nongshong kali.
Nalor kata shisien ba ka bai shong kali ka kiew kiba leit jingleit kin duna bha.
Halor katei ka jingkiew dor biang jong ka umphniang kali, katto katne ki nongleit nongwan ki la ong ba ha kine ki ar snem ba ka sorkar ka la pynjari ïa ka jingkhang dam, ban ïada na ka jingsaphriang jong ka khlam covid 19 kim da sngew ei ei, namar ki mar bam ba ka sorkar ka phah ruh ki poi.
Hynrei lada ka umphniang kali kan poi palat shispah tyngka shi litar baroh ki mar bam mar dih kin kiew dor ar shah.
Ki la ong ba ha kine ki sngi u khaw u ba ki ju thied khyndai spah sanphew tyngka shi packet u la kiew shi hajar tyngka, ka shini na ka sanphew ka la kiew sha ka sanphew san tyngka.
Wat la ka sorkar ka la pynkut noh ïa ka jingkhang dam, hynrei ka jingbym don shuh ki kam bylla kiba biang ka la ktah haduh katta katta.
Ka kamai kajih bad ka ïoh ka kot ka la nang hiar arsut katba nang mih ki sngi bad kane ka la ktah jur ïa ki paitbah.
Lada ka long kumne khlem artatien kan sa poi ka por jong ka jingïap thngan.
Nongstoiñ, Lber, 27: Kumba kalong mynta, ka dor ka mur jong ki mar rep mar riang ba ki nongkyndong ki pynmih ka la pynlong ïa ki paidbah nongrep ba kin ïakynduh jingeh ha kiba bun ki liang.
Katto katne ki nongrep sying ki la pynpaw ïa ka jingsnewkhia halor ka jingbym biang ka ïew ka hat na ka bynta ban pynïaid ïew ïa ki mar rep jong ki.
Ki la ïathuh ba ha ki snem ba la dep ka dor jong u sying lada dei u ba bha duh ka dor ka poi tang arphew tyngka shi kilo bad u sying u bym da bha lei lei ka dor ïew ka poi tang shiphew tyngka shi kilo kata ruh lada leit die ha ïew Hahim.
Ki la ong ba lada ym leit die ruh u shu pyut ei lada leit die ruh tang ka bai kit ruh ym mih shuh namar ka jing kiew dor palat ka umpnniang kali bad kane ka la buh ïa ki paitbah nongrep sying ha ka jingeh kaba khraw.
Nalor kata ki la ong ruh ba lada ka ïew sying ka long sah kumne kim banse ban hap sangeh noh ban rep namar lada rep bun ruh ym lah shuh ban pynmih ïa ka bai bylla ban rep khyndiat ruh kam don jingmyntoi shuh.
La ong ba kawei pat ka jingeh ka long ba ha kine ki lai snem mynta ka jingpyut u sying ha man la ki jaka rep ka jur bha ym lah ban tip na kaei ka daw.
Katto katne ki nongrep sying ki la ïathuh ba ki la pyrshang ban pyntip ha ka tnad Horticulture ha Nongstoiñ, ba kan pyntip sha ka sorkar ba kan thaw ki lad ki lynti ban phah wad bniah ha ki stad kiba dei peit ïa ki jingthung jingtep, khnang ban lap ïa ka daw bad ban ïada na katei ka jingpyut.
Mawkyrwat, Lber, 27: U General Secretary ka KSU Central Body, bah Donald V.
Thabah u la pynkynmaw na ka bynta ki dkhot jong ka seng ba wat hapdeng ki jingeh kiba bun na ka jaidbynriew ka mat ha ki por ba mynshwa hynrei ka seng haduh mynta ka dang don hapdeng kiba bun ki jingïakhun la ka long da ka bor met ne wat da ka bor jabieng ruh, ha kaba watla ki hap ban mat ïa ki um-mat kthang haduh ban da ïoh ïa ka jingjop.
U kren kumtei namar ha ki por ba mynshwa bym pat don ka KSU, ka jaidbynriew jong ngi ka la mad shibun ki jingeh naduh ka jingshah thom bor, jingshah shoh shah dat ha ki briew kiba heh paid namar kine wat ïa ki trai muluk ki trai shnong trai thaw ki ktah kti bad kine ki jia na ka daw ba ki ki don hapdeng jong ka jingïapait ïa pra bad ymdon hi ruh kita ki ban ïa khun pyrshah ïa ki mynder ri.
U General Secretary ka KSU Central Body, kum u kongsan u la ong ruh ba kum ki dkhot jong ka seng ki dei ban long ki samla ki ban kyrsiew thiah ïa ki para samla jong ka jaidbynriew ban tei ïa ki kynroh ban pynskhem ban ïeng pyrshah khnang ba ka sorkar India lyngba ka UCIL kan nym lah ban khlong ïa u marpoh khyndew ne uranium napoh ka thaiñ Domïasiat, South West Khasi Hills District.
Ha kajuh ka por, haba kren ha kaba ïa dei bad kane ka jingïakhun pyrshah ïa ka jingtih ïa u marpoh khyndew, u Donald u ong ba kane ka kam ban pyrshah ai kan long manla ka por, ym ba kan kut noh tang shiteng, da kaba ong, “lada ka UCIL ka kwah ban khlong ïa u marpoh khyndew, ka dei ban khlong shwa ïa ka met ka phat jong ngi ne ïa u klong snam, bad lada ka lah ban leh kumta, ka UCIL ka lah ban tih ïa u", ong u bah Donald.
Shuh shuh u la ong ba kum ki dkhot jong ka seng kaba donkam ka long ba kin don ka jingïatylli, jingbym ïasngewphew jingmut watla ki khlem shah jied ne shah rem noh.
“Kam pher watla la ngi don ka jingïapher ha ka niam, ngi pher ha ka distrik, ngi pher ha ka rukom im, hynrei ka KSU ka long pynban kawei na ki ïit khmih ban pyni nuksa ïa ka jingïatylli, jinglong kawei jong ka jaidbynriew", u la ong.
U la pynpaw ruh ba ka jaidbynriew jong ngi ka don ar jait ki jingpang, kawei ka dei ka jingpang kaba nabar ba da ka jingwan rung kyrthep jong ki bar jylla, ka jingshahknieh ïa kam ki jam ha ki poi ei shi sngi, bad kiwei kiwei de.
Hynrei hapdeng kine kiei kiei kane ka jaibynriew ka don ruh ha ka ïa ka jingpang ba napoh bad kita ki long ka jingïakynthoh, ka jingïa-beiñ iwei ïa iwei pat, ka jingïatharai sniew, ki jingngop ha ki jingkam sniew kum u kynja bad u drok kine baroh ki dei ki jingpang ban bam kruiñ ïa ka jaidbynriew baroh kawei.
Namarkata, kum ki dkhot jong ka seng ki dei ban ïeng tylli ban don ka jingïakhun bad ban rad-dyngkhong ruh ïa ki jingpang ne ki jingsniew kiba long ka daw ban pyntroiñ ïa ka ri bad ka jaidbynriew.
Haba kren ai mynsiem na ka bynta ki dkhot jong ka seng, u bah Donald V.
Thabah u la ai jingmut ba ki dei ban long borabor kiba ïatreilang ha ki liang baroh bad ki dei ban pule ruh ïa kot lyngkdop ne ka kot thoh ïa ka rukom treikam jong ka seng khnang ba ka rukom treikam bad long dkhot kan long kaba janai.
U la ai jingmut ruh ïa ki dkhot ka seng ba kim dei ban shu long dkhot kumto khlem da tip ïa ki nongrim hynrei ki dei ban tip ruh kumno ban treikam na ka por sha ka por namar ki dei ban pynshong nongrim bha khnang ba ki kam ki jam kin long kiba janai.
Ka KSU hi kam dei ka seng tang jong uwei ne ar ngut bad ka rai ban leh ïa kano kano ruh ymdei ba rai tang u President ne Secretary hynrei la shim beit da ka Central Executive Council.
U la pynkynmaw ruh khyndiat ïa ka jingsdang ban seng ïa ka KSU South West Khasi Hills District bad kumjuh ruh ka jingthaw ïa ka District Demand Committee ban dawa na ka sorkar ban ai distrik thymmai noh da kaba phiah ïa ka West Khasi Hills District sha ki ar bynta ka West bad South West.
Ha ka jingkren jong u Kitboklang Syiemlieh, President barim jong ka KSU South West Khasi Hills District u la pynkynmaw ba la seng ïa ka ha ka 18 tarik u Nohprah, 2002 bad la seng ïa ka tang da ki lai tylli ki unit kata da ka Nongnah, Langkynma bad Border Area.
Haba ai mynsiem na ka bynta ki nongkitkam kiba thymmai, U la ong ba hapdeng kiba bun ki kam ban pyntyllun nangne shakhmat kin sa mat shibun ki jingeh ha ka jingïaid lynti, hynrei kynmaw ba ki dei ban don ka mynsiem jong ka jingñiewkor, ïai-neh bad skhem ha la ka nongrim khnang ba kin lah ban thom ïa ki jingeh baroh.
“Leh ïa kiei kiei kiba bha na ka bynta jong ka jaidbynriew ban long ka jingmyntoi ym ïa lade hynrei na ka ka ri bad ka jaidbynriew baroh kawei", ong u bah Kit bad pynkut da kaba ong, “ki ‘riew stad ki ‘riew shemphang ki synñiang ïa ka imlang ka sahlang da kaba bha ym da kaba sniew".
U Forwardman Nongrem, kum u President ba thymmai ka KSU South West Khasi Hills District ha ka jingkren jong u la pynpaw ïa ki lai tylli ki bynta ba kongsan ba kum ka seng ka don ban leh nangne shakhmat, kawei ka long ban peit halor ka jingthungkam thungjam hapoh jong ka South West Khasi Hills District, kaba ar ka dei ka mat halor ka kam jong u marpoh khyndew ne uranium ha kaba kum ka seng ha ryngkat kiba ha ïing ha sem jong ka kong (L) Spility Lyngdoh Langrin ka dang ïeng ïaleh pyrshah haduh mynta bad wat ha ki por ki ban dang wan ruh bad kumjuh ha kaba ïa dei bad ka mat jong ki kam sniew kiba la sdang ban jyllei ha kine ki sngi kum u drok kiwei kiwei de ba kum ka seng ka kwah ban ïa khun ban rad-dyngkhong khnang ban wanrah ïa ki jingkylla bad ban pynbha pynmiat ïa ka imlang ka sahlang.
Ha kane ka sngi la ïoh ruh ban pynskhem ïa ki nongkitkam ba thymmai da u General Secretary jong ka KSU Central Body, u Donal V.
Thabah ha kaba la jied President da u Forwardman Nongrem, Vice President u Shemphang Nonglang, General Secretary u Jiedskhem Nongsiej, Assistant Secretary u samla Samborlang Shabong, Organising Secretary u samla Pulljohn Wanniang, Education Secretary u Samla Evansroy Nongrem, Publicity Secretary u samla Macdonald Marbaniang, Environmental & Cultural Secretary u Plosbor KharJahrin bad Office Secretary u samla Everwell Thongni.
Kiwei ki nongkren ki long u Jiedskhem Nongsiej, General Secretary ka KSU South West Khasi Hills District, u Raymond Kharjana, Education Secretary KSU Central Body, u Forwardman Nongrem, President ba thymmai jong ka KSU South West Khasi Hills District.
Kiba ïa donlang ha kane ka sngi ki long naduh ki ‘riew Rangbah jong ka thaiñ, ki nongïalam barim jong ka KSU bad kiwei de ki sengbhalang kiba la shah khot sngewbha ha kane ka sngi.
Ban pynshit pynshngaiñ ïa kane ka jingïalang la ïoh ïa ki ar tylli ki jingrwai kyrpang kata na ka samla Shabanri Kharraswai bad kumjuh ruh na ka kynhun Thylliej U Maram.
Nongstoin, Lber, 27: Ka seng trei mon sngewbha kaba la tip kum ka Green Defenders na West Khasi Hills District, kawei na ki seng kaba don ïa ka jingangnud ban pynneh pynsah ïa ka mei mariang kaba la lam khmat da u bah Flydenstar Marngar kum u President bad u Jimfelson Kharpor, ha ka sngi saitjain jong ka taiew ba la lah, ka la mih madan ban pynkhuid ïa ka Wah Nonbah kaba don ha sor Nongstoiñ, West Khasi Hills District.
Ïa katei ka jingpynkhuid wah jong katei ka seng la ai jingkyrshan lang ruh da ka kynhun jong ki Village Organisation jong ka shnong Upper New Nongstoiñ, ka Village Organisation jong ka New Nongstoiñ, ka seng KSU, ka seng HYC, ka seng HANM, ka seng FKJGP, ka seng Ha la Tynrai Eco Tourism Co Operative Society, ka ophis jong u Syiem ka Hima Nongstoiñ, ka ophis jong u Deputy Commissioner ka West Khasi Hills District bad kiwei.
Ïa katei ka jingpynkhuid ïa katei ka Wah la sdang naduh ka por kaba 7 baje mynstep haduh ka por janmied bad la ioh ruh ban sei ïa shibun ki ñuit ki ñier na katei ka wah, khamtam eh ïa ki plastic kiba dei kiwei na ki tiar kiba pynjot bha ïa ka mei mariang.
Ka seng ka la pynpaw ruh ïa ka jingsngewnguh ia baroh kiba la ïa snohkti lang ban pynkhuid ïa katei ka wah.
Shillong, Lber 27 : Ki ophisar kiba don ha ki District bapher bapher khamtam ha ki district ba kynrei bha u dewiong ki la syier shisha thot thot ïa ka hukum jongka ïing Bishar High Court ka jylla namar naduh ba lap hi da ki Nongbishar ba ka don ka jingtih bad khaïi dewiong beaiñ haka jylla ha ka jingleit jurip sha East Jaintia Hills mynta la sdang ka jigkurup dewiong kylleng ki district.
Baroh kine ki bnai bad ki snem ba la leit noh wat haba ki seng, ki riew pawkhmat, ki MLA ki MDC ki kren bad dawa ba ka sorkar kan thung da ka jingtohkit kumba la dawa da u Nongialam ka Liang Pyrshah u Dr Mukul Sangma hapoh ka ïing Dorbar Thawaiñ ka jylla ka sorkar kam patiaw ba ka don beit ka jingsait khuid ba kam don kata ka jingkhaïi dewiong wat haba ki paidbah ki ïohi pylleiñ pylleiñ da la ki jong ki khmat ïa ki trok ba kit dewiong ruh.
Hynrei mar ïa tied tyrnem ki nongbishar ka ïing Bishar High Court ba btah ïa ka sorkar ba ka dei ban peit pyrkhing ba kam dei ban don ka jingkhaïi dewiong beaiñ, mynta la sdang paw pyrthei ba pleng kata ka khaïi dewiong beaiñ kaba rieh tngen baroh shi katta ha kita ki bor synshar mynta ka la sdang ban paw pyrthei.
Naduh ka taiew ba la dep ki ophisar jong ka East Jaintia Hills District ki la ïoh kurup bun bah u dewiong ba la tih beaiñ bad lum thup ha ki rud surok Rymbai, Sutnga bad ter ter.
Mynta kane ka jingkurup ka la sdang ban pur sa sha West Khasi Hills.
Ki ophisar jongka Mawsynrut, West Khasi Hills ha ka jigleit jurip kynsan shaki jaka tih dewiong ha Nirang bad Miangmawdar ki la lap ba ka don ka jingtih dewiong beaiñ bad ki la ïoh ban kurup ïa u dewiong uba 2012.
47 MT.
U EAC jonkga Mawsynrut u bah Lamriche Kharmon ula ai ka jingujor ba ha ka 24 tarik ma u, ki ophisar bad ki bor pulit ki la leit jurip kynsan sha kitei ki jaka ba la kdew haneng bad ïoh ban kurup ïa utei u dewiong.
Shillong, Lber 27 : U MDC ka NPP na Mawphlang ba dei ruh u Chairman jong ka Khasi Hills Autonomous District Council (KHADC) u la ïathuh ba ki don da ki phew tylli ki shnong ha constituency jong u ki bym pat don satia ki surok la bun phew phew snem mynta kaba la buh jingeh haduh katta katta ïa ki nongshong shnong haba don ki jingjia ba kyrkieh.
Haba kren bad katto katne ngut ki nongthoh khubor, utei u MDC u la kyntu ïa ka sorkar ba kan shimkhia lang khnang ba kitei ki shnong kin ïoh ïa ka lynti syngkien kaba biang kumba long lem kiwei pat ki shnong.
“Ki don palat 50 tylli ki shnong ha constituency jongnga ki bym pat don tang ïa ka surok ruh.
Kane ka la buh jingeh bha ïa ki haba don ka pang ka shitom ne ka ïap ka im," u la ong.
Ha kawei pat ka liang u la ong ruh ba la donkam kyrkieh ruh ban kyntiew kyrdan noh ïa ki jaka sumar kiba don ha ka thaiñ kum ki PHC bad ruh ki Sub Centre, kynthup ïa ki jaka pule kiba dang bun ki jingduna khamtam haba ïadei bad ki jingtei kumjuh ki nonghikai.
“Ngi donkam ruh ban buddien bad ka sorkar khnang ba ka Science and Commerce College kaba don ha ka thaiñ kan dep noh bad ba ki samla pule kin ïoh ban bteng ïa ka jingpule ha jaka lajong khlem da donkam shuh ban leit sha Shillong ne sha kiwei ki jaka," bynrap biang u Bah Blah.
Nalorkata, u ong ruh ba kum u briew uba la don la bun snem ha ka shakri paidbah tang kum u MDC u thrang ban trei bun bha na bynta ka constituency bad ruh ban weng ïa ki jingeh ba ki paidbah ki mad man ka por.
Kumta u la kyntu ïa ki paidbah ba kin ailad noh ïa u kum u MLA jong ki ha u 2023.
Shillong, Lber, 27: Ka jingdawa jong ki nonghikai skul Adhoc ïa ka Sorkar Meghalaya Democratic Alliance (MDA) ban kyntiew kyrdan Deficit ïa ki skul Adhoc kiba don hapoh ka jylla Meghalaya baroh kawei lehse kan ym lah ban urlong satia hynrei watla katta ka Sorkar ka dang bishar la kan mynjur neem ïa ka jingtyrwa ban pynkiew da ka tulop kaba T.
18 hajar.
Ha ka 18 tarik u bnai Kyllalyngkot, 2022 u Secretary ka tnat Pule Puthi ka Sorkar Jylla u Ambrose Ch.
Marak u la khot ïakren ïa ki nongïalam jong ka FASToM hadien ba la pynlong da ka jingïakhih hakhmat ka Main Secretariat, Shillong.
Ïa ki jingïatai bad ki jingai jingmut ha kane ka jingïakren, ka tnat Pule Puthi ka la phah lyngba ka Dak sha u President ka FASToM u Bah Kenneth Shadap uba long ruh ha kajuh ka por u President ka MUPSTA, ban pyntip ba ka tnat Pule Puthi kam shym la shong kli kti halor ki jingdawa jong ka Seng hynrei ka tnat ka la pynkhreh lut nadong shadong ha kaba ïadei bad ka jingtyrwa ban pynkiew ïa ka tulop jong ki nonghikai skul Adhoc da T.
18 hajar bad nalor kata ban pynkiew pat ïa ka tulop da 5% tmanla u snem.
Ha kane ka jingïakren, u Secretary ka tnat Pule Puthi u la pynpaw sha ki nongïalam jong ka Seng ba ka Sorkar kan ym lah satia ban kyntiew kyrdan Deficit Pattern/Deficit Systems ïa ki skul Adhoc na ka daw ba ka Sorkar ka don hapdeng ka jinghiran ka Pla Tyngka.
Katkum ka jingai jingkheiñ jong ka tnat Pule Puthi, lada ka Sorkar Jylla kan ai jingmynjur ban kyntiew da T.
18 hajar ïa ka tulop sha baroh ki nonghikai skul Adhoc naduh Lower Primary haduh Higher Secondary, ka jinglut kan long haduh T.
13 klur antad ha ka shibnai bad T.
156 klur ha ka shi snem.
U Bah Kenneth Shadap ha ka jingïakren bad u nongthoh khubor hadien ba la wai ka jingïalang bad ki nongïalam ki skul Adhoc na rilum Garo hapoh ka lama jong ka Meghalaya Upper Primary School Teachers Association (MUPSTA), u la ong, “ngi la ïakren halor ka shithi kaba la pynpoi sha nga lyngba ka Dak mynta la shitaiew.
Kane ka dei shithi jong ka FASToM.
Ngi la ïakren bha bad ngi la leit ruh sha ki Ophis ban buddien bha halor kane ka kam.
Ngi la ïakren bad ki ophisar jong ka tnat Pule Puthi bad ki la pyntip ba la phah sha ka Sorkar bad ka Sorkar ka dang pynkhreh ban shimkhia ïa kane ka jingtyrwa jong ngi na ka bynta ban kynthup lang naduh ka kyrdan Lower Primary, Upper Primary, Secondary bad Higher Secondary.
"“Ynda ngi la ïakren bha bad ki ophisar, ngi sngewdei ban ai ka jingïatreilang bad ka Sorkar mynta u bnai Ïaiong bad Jymmang bad ngin sa peit ha ka taiew banyngkong jong u bnai Jylliew," u la ong.
“Lada kam don kaei kaei kaba thikna, ngi ruh ngim banse ban shim ïa ka rai ban ïakhih.
Shisien ba ngi la shim ïa ka rai ba ngin ïakhih, ngin ym sangeh shuh tad haduh ba ngin da ïoh ïa kaei kaba ngi la dawa," la maham une u nongïalam ka MUPSTA uba dei ruh ha kajuh ka por u President ka FASToM.
U la ïathuh ba ki Ophisar jong ka tnat Pule Puthi ki la kyrpad lyngba u Bah Kenneth Shadap ïa ki nonghikai skul Adhoc kiba dang pynlong ïa ka jingïakhih kaba khlem pud sngi ba kin ïatreilang bad ka Sorkar Jylla na ka bynta ki ar bnai ki ban sa wan katba ka Sorkar Jylla ka dang bishar ïa ki mat jingdawa.
Ka FASToM dang shen ka la tyrwa ruh sha ka Sorkar ban pynkiew ïa ka jingsiew sha ki Headmaster, Headmistress, Principal jong ki skul kiba hap ban trei tam ïa ka por.
Dang ha kine ki khyndiat sngi, u Myntri Rangbah ka Jylla u Conrad Kongkal Sangma u la pyntip ba ka Sorkar Jylla kam pat lah satia ban shim rai eiei halor ka jingdawa jong ki nonghikai skul Adhoc.
U la ong ba ka Sorkar ïa mynta ka dang bishar ïa ka jingtyrwa jong ki nonghikai skul Adhoc ban kyntiew ïa ka jingsiew tulop.
Shillong, Lber 27 : Ka ophis jong ka Dorbar Shnong Mawïong Rim ka bthah ia ki trai jaka kiba don ki dieng kiba marsyndah bad ki iing ne jaka paidbah ba kin wan mih khnang khnang hapoh ophis jong ka Shnong hapoh 7 sngi naduh ba pynmih ia kane ka jingpynbna.
Ka jingiatreilang jong baroh kan pyllait na ki jingjia basngewsih.
Shillong, Lber 27: Ka Jylla Meghalaya kala nang hiar nang hiar mynta ha ka jingdon jong ki briew kiba don ïa ka jing pang Covid-19 ne ki active case da ka jingnang bun kiba koit na ka sngi sha ka sngi.
Ki active case kiba don mynta ki sah tang 44 ngut bad haduh 14 ngut ki dei na East Khasi Hills.
Ka West Khasi Hills bad North Garo Hills kila lait na kane ka jingpang bad ym don shuh ki briew ba dang kit ïa u khniang.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang iwei mynta ka sngi katba 6 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93758 ngut ki briew kila ïabit ïa kane ka jingpang ha kine ki laisnem tam mynta hynrei haduh 92121 kila ïoh pat ïa ka jingkoit.
Jowai, Lber 27: U myntri ba dei peit ïa ka kam ïalehkai Sports jong ka sorkar jylla u bah Banteidor Lyngdoh ha kane ka sngi saitjait 26 tarik ula wan ban plie ïa ka jingrakhe dap 50 snem ne ka jubilee Ksiar jong ka West Jaiñtia Hills District Sports Association (WJDSA), kala la long ha madan Kiang Nangbah Stadium Ladthadlaboh Dongmihsngi Jowai.
Ha kane ka sngi la wan ban ïadon lang u MLA ma Kyrmen Shylla u Myntri ka Social Welfare jong ka sorkar jylla, Founder Member ka WJDSA ma S.
K Lato, u DSO ma K.
Passah, ki nongïalam ka Association naduh ma E.
M.
H Passah Working President, ma Lammat-oo Laloo Hony.
General Secretary, kynthup ïa ki nongkitkam ba rim bad kiwei de.
Na ka liang u bah Banteidor Lyngdoh haba ai jingkren ha kane ka sngi ula ai ka jingïaroh ïa kane ka Association kaba don ïa ka kynhun kaba biang haduh ba la lah ban rakhe ïa kane ka sngi jingdap 50 snem, u kitbok ïa kane ka kynhun WJDSA ba kan dang ïaid shaphrang ha ka jingshakri ha ka liang ka kam Sports.
Ula ïathuh ba ka sorkar lyngba ka tnad sports ka la don jingmut ban siang ïa u ‘Synthetic Athletic Track’ hapoh katei ka madan ïalekai jong ka Kiang Nangbah Stadium lyngba ka skim Khelo India ryngka ka jingïapynpeit bad ka WJDSA bad ka kam mynta ka la ïaid shaphrang.
Kum u myntri ula kular ruh ban ïarap pynshna ïa ki jaka peitkai (Gallery) bad ki jaka rung bad mih ki Player sha madan, da ka jingthmu ban pynurlong noh ïa kane mynta hi ka snem shwa ban poi ka samoi Election MLA 2023.
Ula pyntip ba ka tnad Sports kala pynkhreh ïa ka skim ban shna ïa ki 8 tylli ki Futsal kiba biang lang ryngkat ki light ban ïoh ïalehkai haka por mynmiet, Kumta na ka liang u Myntri ula rai ban buh kawei ka Futsal ha Jowai khnang ba ki samla kin ïoh ban ïashim bynta ha kum kane ka jingïalehkai (7-A-Side) bad ha ka juh ka por kin lait ruh na ki jingmlien ba sniew namar wat na ka liang ki rangïalehkai ka jylla kiba la shongthait ki la kloi ban long kum ki Academy.
Ha kaba ïadei bad kawei na ka kynhun ïalehkai phutbol kaba paw bha napoh kane ka thaiñ ka ‘Ñiaw Wasa United’ ula kular ban ai jingïarap ïa ka jingdonkam jong ki lyngba ka mang tyngka ka dep pynkhreh da ka sorkar, ula pynsngew ba ka sorkar ka don jingthmu ban pynkiew ïa ka kam ïalehkai sports da kaba mang pisa haduh 400 klur tyngka.
Shi bynta ban pynkhreh ïa kane ka jinglehkmen jong ka jingdap 50 snem ka West Jaiñtia Hills District Sports Association (WJDSA) na ka liang u Myntri ula kular ban ai jingïarap haduh 5 (san) lak tyngka.
La pynphuh pynphieng ïa kane ka sngi da ki jingrwai, ki jingshad tynrai, ki jingïalehkai Drill na ka WJDSA bad ki khynnah skul ka North Liberty HSS, ha kane ka sngi la pyllait paidbah ruh ïa ki Ticket Lucky Draw bad ka jingsam khusnam sha ki Founder Member ba ki nongkitkam ba rim ne ki Ex Office Bearers.
Shi bynta na ka jingrakhe dap 50 snem na ka liang ka WJDSA kala dep ban pynkhreh shibun ki prokram jingïalehkai ha baroh shisnem lynter.
Maximus RShillong Lber 27 : Ka shnong Barato (Wyrtow) ba ki khot mynshwa, ka jngai kumba 102 Kms na ka nongbah Shillong, ka dei ka headquarter jong u Doloi ka Elaka Shiliangmyntang kaba don ha ka thaiñ shatei lam mihngi jong ka West Jaiñtia Hills.
Ka shnong ka don ka jingïathuhkhana (historical background) ba sngewtynnad shaphang ka Syiem Latympang ka wan buhai shnong na ki thaiñ Shangpung lyngba ka jingbud jong ka ïa u khnam ba ka siat na kliar jong u lum Tiniang hajan Raliang.
Katei ka syiem ka dei ruh ka ‘lei longkur longjait jong ka Kur Shadap, ka da ud da nam ruh ba hangno ba u khnam jong ka un hap la ha u dieng u maw, un pait lailiang laiphiah bad kan sa shongshnong artad hangta.
Kumta u khnam jong ka u hap halor jong uwei u Maw hajan ‘Thlukhleiñ’ ba la tip haduh mynta mynne kum u ‘Mow Létnow’ (Maw Lai-tnaw).
Ka dei ka shnong ba la rim bad ba heh u pud u sam kumba 90% na ki nongshongshnong jong ka ki dei ki khristan.
La ker kut da ka Wah Myntang bad Wah Mynriang ki artylli ki wah ba pawnam bad kiba suhkhlieh sha ka Wah Kupli.
Ka Balang Presbyterian Barato kaba la kynjoh sha ka 133 snem naduh ba la seng ïa ka, ka dei ka sien kaba nyngkong eh ba ka la ïohlad ban pdiang ia ka Jing?aseng Paidbah ba Arphew jong ka KJP Synod Mihngi ha ki tarik 17 th – 20 th March 2022.
Ha ka jingshisha, katei ka Jingïaseng ka la dei ban long ha ka snem 2021 hynrei la pulom noh namar ka khlam Covid-19.
Ha man la ki jaka bapdiang, ka jingrhem mynsiem jong ki briew ba pdiang ïa ka, ka long palat ïa ka jingïaid pilgrim kaba shisien shisnem jong ki Muslim sha Mecca,katno tam haba arsnem ki paidbah ki la duh.
Hadien ba la pynbna ba kan long ha Barato, ki bangeit ki khih mynsiem ryngkat bad ki jingduwai ban pdiang ïa katei ka Synod, hynrei kumba theh umpjah slam, wan ka jingkhangdam (lockdown) ha ka snem 2020.
ter ter, kat haduh ba ka sorkar Jylla ka hap ban khangkhyrdep lut ïa ki jaka mane blei.
Ha ka jingshisha na ka liang jong ka PWD (Roads) bad kiwei pat ki la pyrshang ban tih surok thymmai ha ki dong jong katei ka shnong hynrei ynda la pyntip ba lapynsangeh noh ïa katei ka Jingïaseng ha ka snem 2021, ki kam ki la sdang ban kynran dien shijam shakhmat bad arjam shadien.
Hynrei hadien ba ka sorkar bad ki bor jong ka KJP Synod Mihngi ki la pynthikna ba la shah ban pynlong Jingïaseng heh, na ka jingduh jingkyrmen, ka Barato ka la sdang ban khie-khohreh ban pynkhreh katba lah la ka buit ka bor ban pdiang ïa katei ka Synod long katba long.
Ki nongrep ki la kynshew kyndiap ïa ki marrep marriang sha la ki thiar ban bsa ïa u paid jong ka Synod,kumjuh ruh ki nongtrei sorkar bad ki businessmen.
Kaba lyngngoh ka long ba ha ka jaka ba u Bah Nujorki Sungoh, Local MLA jong ka Mookaïaw Constituency un lamkhmat, pynban u ïaid narieh narieh.
Ki officials, ki dkhot bad ki delegates kiba wan na ki sawtylli ki surok ban poi sha katei ka Shnong,kata; (i) Ummulong-Nartiang- Nongjngi- Barato,(ii) Raliang-Laskeiñ – Barato (iii) Nartiang Namdong-Sanarow-Chiabnai-Barato (iv).
Sahsniang-Saba-Mukroh Barato.
Haba peit na ka jingdon jong ki surok ka la dei ka jingsngewsarong ia ka shnong namar lait na katei ka number bakhatduh, ki dei ki matti jong u Bah Edwinson Bareh Ex-MLA.
Hynrei, ka jingkylli ka mih balei pat ba ki nongleit nongwan jingïaseng ki hap ban bam pum pum ha shilynter lynti ?.
Wat ka surok bakhim jong ka Laskeiñ- Barato kaba tang kumba 17 Kms khlem syrdep wat tang ïa ki potholes bad ki kynroh ba twa ha ka por Lyiur, shano u MLA ?.
U Bah Robinus Syngkon Ex-MLA u ong ba ha ka jingshisha kane ka dei ka por ba biang eh ban pynibor (showcase) ban pynphyrnai khrek ïa ka shnong namar ka sorkar ka ai bun tylli ki scheme khnang ba ki briew kiba wan tang shisien lano, kin ïoh ban pyrto, hynrei putet !Kat kum ki lad khubor ba thikna, la ïathuh wat ïa u Transformer hajan Ïingmane ruh dei hadien ba u Deputy CM, Bah Prestone Tynsong u la tuklar dalade ïa ki heh ka MeECL hakhmat ka delegation jong ki rangbah katei ka shnong hashwa ban un shim salute Republic ha Jowai ba ka sa urlong.
Nangta,wat u Bah Renikton Tongkhar Minister PHE Etc u la wan ïuhkjat da lade ban pynthikna ba ka shnong ka dei ban pahuh umbam umdih ha katei ka por.
Ym tang katta, u Ma Sñiawbhalang Dhar Minister Urban Affairs Etc ruh u la theh bun ki jingïarap ïa katei ka Balang khamtam ha kaba shna Pandal kaba heh ba itynnad nalor kiwei pat.
Wat u MDC ruh u la leh ïa la ka kam katba kot la ka bor.
Hynrei wat hapdeng katei ka jingpyrshang jong u Myntri PHE, pynban ki trai Balang ki hap ban thied um naduh sngi Thohdieng haduh Sngi u Blei wat la ka don ka jingïarap ba malu mala na ka um PHE Shka Umbuit.
Ka jingkylli nyngkong ba ki paidbah ki kylli ka long, shano u MLA bad u leh aïu ? ka long kaba shisha ba ki paidbah te kim tip ïa kiwei kiwei.
Dei hangne ba ngi sakhi ba ka Jylla jong ngi ka la nangkyrduh bad nangstait shisha ki nongïalam ba ïohi jngai (Statesman) ban saiñdur ïa ka lawei.
Ka mynsiem ban ïakput katta lei lei ka nang pynbamkruiñ shuh shuh.
Uwei u rangbah u bym kwah ban pynpaw kyrteng ïalade u ong, ha ka jingshisha wat ïa ka Police Outpost ruh katei ka shnong ka la dei ban ïoh khamtam hadien ba ka shnong ka la ai jaka sngewbha haduh 2 Acre tam ïa ka Police department hynrei dei tang na ka daw ba ki politician ki tip khambha, te ka Outpost kam lah ban ïohi ïa ka jingshai jong ka sngi haduh mynta.
Lada dei ba katei ka shnong ka ïoh nongmihkhmat da kiba tbit, la dei ban tei Tourist Spot wat katei ka jaka ba hap u khnam jong ka Syiem Latympang khnang ba ki paid Synod ne ki Tourist kin ïoh ban leit peitkai haba ki lait por.
Nalor nangta,lada don ba ai daw ba dei na ka Lockdown Covid-19, balei pat ka Mawnai ha Eastern -West bad Mawtari Ri Bhoi District kiba pdiang Synod ha kajuh ka por, ki phuh ki phieng ki surok bad lynti synkien, dei namar ba shimkhia ki MLA jong ki.
Hynrei haba phai pat shatei ka Jingïaseng ha Barato wat hapdeng ki jingpynwit jong ka khlam pynban ka dei kaba bunbriew, kaba ai mynsiem bad kaba pynkhih-im ïa kiba bun kiwei pat bad kaba lait ruh na ka jingdheng kali, ki riewngeit ki poisuk sha la ki ïing ki sem ha ka por babiang.
Ka Election ka don sa tang 10 bnai pura,ngeit ba ki paidbah ki dei ki nongbishar bastad, kin sa ai ka jubab babiang, namar ka Sur u paidbah ka dei ka Sur u Blei.
Shillong, Lber 27 : U bah Aldous Mawlong u la ïalam mynta la 39 snem lynter ïa ka Fashion Society Shillong (FSS) namar ha kane ka kynti pynthymmai nongkitkam jong ka FSS ruh ula shah jied biang kum u Chairman jongka.
Ki nongkit kam ba thymmai ka FSS ki long Chairman -Aldous Mawlong ,Vice chairman – Robert Lamare, Secretary Public Relations – Riewshai Luther Sohliya, Secretary Finance Arnold Nongbri, Secretary Fashion -Duncan Kharmon, Secretary Events -Hubert Malngiang, Secretary Protocol – Nandita Nandi Dey, Secretary Media Badap K Lyngdoh, Secretary Logistics -Rajesh M Syiem, Associate Members -Manchwa Pyrbot , Naphisha Pala, Emihun.
Ch.
Passah, Ribha War Lyngkhoi, Dolly C Mawlong, Mangkara Wahlang, Meban Mawkhroh, Dr H Rapsang ,Majorie Noreen Dunai.
Shillong, Lber, 28: U bah Sanbor Shullai MLA ka South Shillong Constituency bad Chairman ka Monitoring cum Implementation Committee u la ai jingïarap 1.
50 lak tyngka sha ki lai tylli ki club ba kin ïoh ban ïaleh kmen Rongali Bihu ne ka jingrakhe snem thymmai ki Assamese bad ki Bengalee.
Na katei ka pisa ula ai 50 hajar ïa ka Shillong Central Rongali Bihu Celebration Committee, 50 hajar ïa ka Shillong Bengalee Student Assocaition bad 50 hajar ïa ka Meghdoot Socio and Cultural Club Lumparing.
Khliehriat Lber 26: Ka Dorbar Shnong Wapung Shnong, ka Jaiñtia Students Movement Wapung Unit bad ka Meghalaya People United Front ki la pynpaw ka jingsngew khia bad pyrshah jur ïa ka jingleh khlemakor ka Jowai Municipal kaba la wan ban bret pathar ïa ki ñuit ha ki jaka kiba dang hap hapoh u pud u sam jong ka shnong Wapung Shnong, East Jaiñtia Hills District.
Na ka liang u Waheh Shnong Wapung Shnong, u ma Kduplang Ryngkhlem, u la ong ba “Ngi dap da ka jingsngewsih bad sngew khia kaba khraw ba ngi lap ïa kine ki ñiut kiba la wan bret pathar na Jowai, West Jaiñtia Hills District, na ka liang ka Doarbar Shnong ngi pyrshah jur ïa kane ka jingleh ka Jowai Municipal kane ka buh jingma ïa ka koit ka khiah jong ngi ki paidbah, ka ktah ïa ka mariang, ïa ki um bam um dih kiba don ha kane ka jaka bad kane ka pynjakhlia ïa ka shnong ka thaw" da ka mynsiem kaba sngew khia, u la krpad bad kyntu jur ïa ka Municpial Board Jowai bad ai por tang hapoh ka shi sngi ar sngi ba ki dei wan wan kit noh ïa kine ki ñiut, ki jakhlia baroh kiba la wan bret pathar hapoh shnong Wapung Shnong bad u la byrngem ruh ba lada ka Jowai Municipal Board kam wan ban kit ne shim noh ïa kine ki ñiut, na ka liang ka shnong kan pynlong da ka jingmih paidbah bad kin sa leit ban kit bad bret ïa kine ki ñiut ha ki jaka jong ki hi ha Jowai“Namar kane ka paw ba phi khlem kheiñ snep satia ïa kane ka shnong ka thaw jong ngi bad kum ka shnong hi ngim ailad da lei lei ruh ban shu wan bret pathar kumne, ki jaka jong ngi kim dei ki jaka bret ñuit ngi pyrshah ïa kane ka jingleh" u la bynrap.
Kumjuh ruh na ka liang u President JSM Wapung Unit, u samla Eiladmiki Dkhar, u la ong ba kane ka dei ka jingleh donbor ka Jowai Municipal Board bad ong ba kane ka long kum ka jingleh beiñ ka shah i beiñ bad dawa ruh ba ki nongtrei ka Municipal Jowai ki dei ban wan ban pynkhuid noh mardor ïa kine ki ñuit bad ym dei satia ban shu wan bret pathar sha ki shnong briew bad byrngem ruh ba lada kim wan ban shim bad pynkhuid ïa kine ki ñiut na ka laing ka seng ruh kan sa rah da ki pick up bad leit bret ïa kine ki ñiut ha khmat ka ophis u Deputy Commissioner Jowai, West Jaintia Hills District.
“Na ka liang ka Meghalaya People United Front Wapung Unit ngi tip bad tikna lyngba ki sakhi sabut ba kine ki ñiut ki dei kiba wan bret na Jowai bad ki la pynmih ïa ka jingsam iewtung kaba lah ban ktah ïa ka koit ka khiah jong ki paidbah" pynpaw u Prsident MPUF-WU, u samla Kynmaw Phawa bad kynnoh ruh ba kane baroh ka dei ka jingbakla ka Jowai Municipal Board kaba khlem da pan jingbit na ka shnong na ka elaka, kumta ka seng ka pyrshah jur ïa kane ka jingleh ka Municipal Board bad dawa ruh ba ka dei ban wan shim noh mardor ïa kine ki ñiut bad lada kim leh kumba la dawa ka seng kan iaid sha khmat da kaba tyngeh.
Shillong, Lber, 27: Ka Hynñiewtrep National Youth Front (HNYF) East Khasi Hills District Unit ka la pynpaw ba kam hun bad kam lah satia ban pdiang daleilei ruh em ïa ka jingpynshai jong u Executive Member i/c Building ka Khasi Hills Autonomous Districit Council (KHADC) u Bah Teiborlang Pathaw halor ka jingkynnoh jong ka Seng katkum ka jubab RTI hadien ka jingleit sorjamin ïa ka jingshna ïa ka Traditional and Cultural Centre ha Jingkieng Kalong dang shen.
Ha ka jingïakren bad ki lad pathai khubor u President jong ka HNYF-East Khasi Hills District Unit u Bah Blessed Son Dkhar u la ong, “ngi kwah ban kren da kaba shai ba ka pisa kaba T.
12 klur ba ka KHADC ka la pynlut ban shna ïa ka Traditional Centre, ha Jingkieng Kalong bad ïa ka jinglap jingshem jong ngi hadien ba ngi la ïoh pdiang ïa ka jubab RTI.
"“Mynta ban shu ong, ba la pynlut katta katta klur kumno ngin ngeit, ngi hap ban leit peit, ngi hap ban leit khmih kumno kata ka pisa T.
12 klur (ba ka KHADC ka la mang) ka ïahap neem bad ka jingpynlut ha ka Jingkieng Kalong," ong une u nongïalam ka Seng.
“Ngi khlem kynnoh ïano ïano ruh bad ngi khlem pyrshah ïano ïano ruh.
Ngi kren halor ka jubab RTI kaba ngi la ïoh pdiang.
Ngi khlem kren shabar khlem ka jingtip.
Kata ka dei ka jubab kaba ngi kwah ban ai sha ka KHADC bad sha u EM i/c Building.
Ngi khlem kawang ktieh ïano ïano ruh em.
Ngi kren ïa ki jingshisha," la pynksan u Bah Dkhar bad bynrap, “ka pisa kaba T.
12 klur kam dei ka jong nga, kam dei ka jong u MDC, ka dei ba la ai da ka Sorkar India sha ka KHADC ban myntoi u paidbah.
Haba kynnoh ba ka rukom siew pisa jong ka Council sha u Kontraktor ka long ka bym lah satia ban pdiang, u Bah Dkhar u la ong, “phi ju lap hangno ba u Kontraktor haba u pyntrei ïa kano kano jingtrei ha kano kano ka tnat treikam tang hapoh ka shibnai u la lah ban sei pisa T.
50 lak, hapoh ka shi bnai sa T.
2klur, sa 1 klur.
Ka seng hi kam lah ban pdiang da leilei ïa kane.
Na ka T.
12 klur, haduh 70 percent ïa ka pisa ladep sei.
Hynrei ladep peit ïa ka kam hang thie (ha Jingkieng Kalong) kam poi shano shano ruh bad nalor kata, ka jingmang pisa haduh T.
3 klur tang ïa ka surok ha Jingkieng Kalong kam ihap satia.
"U la ong shuh shuh, “katkum ka jubab RTI la pyni ba u Kontraktor u la sei pisa T.
7 lak ha ka 30 tarik, Jymmang, T.
6 lak ha ka 20 tarik, Jylliew, bad T.
1.
30 klur ha ka 30 tarik Nailar, 2018.
Mano ba ai jingbit ïa u?"“Nga kwah ban buh jingkylli ïa u EM mynno ka surok ha Jingkieng Kalong ka la ju twa.
Da ki spah sien ngi la poi sha Lynti rim ngim ju bna ba ka don ka jingtwa khyndew wat ha ka por lyiur ruh.
Ngi shu ïohi hadien ba la jurip bad ngi lap tang ïa kawei ka kynroh kaba ki (KHADC) tei ha Wah Jri na ka pisa kaba la mang T.
3 klur," u la ong.
“Kato ka kynroh la kumno kumno (lada shna pynbha) kaba rit eh kan poi tang T.
15 lak.
Ka surok ba shu tap maw, kaba siang khyndew bad siang rong kan poi haduh 3 klur? Ki nong Mawdun kin bishar hato kane ka surok ba la trei da u Rodeka Enterprise ka biang neem.
? la buh jingkylli ka Seng.
Shuh shuh u la ong ba ka KHADC ka la ai ruh ïa ki jubab ha ka RTI ïa kiba ka Seng ka khlem pan da kaba pyni ba ïa ka pisa la pynlut ban shna sa ïa ki iew jong ka Council.
U la kam ruh ba ka Seng kam lah satia ban pdiang daleilei ruh em ba ïa ka kamra shetja ha Guest House ban sah ki MDC ha ka Traditional and Cultural Centre yn pynlut haduh T.
30 lak.
“Ïa kine ki jubab ha ka RTI kiba ka KHADC ka la ai hi khlem da pan, ngin sa leit jurip namarba la pyni ba la pynlut haduh T.
1 klur ban shna ïa ka Iew bad ban maramot ïa ka ophis jong ka KHADC da ki klur tyngka.
Ïa kine ki jubab ba la shu ai hi da ka KHADC ngin sa leit jurip, ngin ym shah daleilei ruh em ban pyndonkam bakla," u la ong.
Shillong, Lber 27: Ka Kynhun kiengatiar Hynñiewtrep National Liberation Council (HNLC) kala thung ïa u President ka seng Hynñiewtrep National Youth Front (HNYF) Bah Sadon K Blah ba un mihkhmat bad ban ïakren bad ki ksiang ka sorkar, ban buddien ïaka lynti sha ka jingïakren iasuk.
“Ngi (HNLC) la thung ïa u Bah Sadon K Blah, President HNYF kum u Nongmihkhmat jong ngi, u ban ïakren bad ki ksiang bala thung da ka Sorkar Bah Peter S Dkhar (Retd IAS) bad u A.
K Mishra, Advisor MHA Northeast (Retd IPS), ban buddien ïa ka lynti sha ka jingïakren iasuk" ong u Bah Saiñkupar Nongtraw, General Secretary cum Publicity Secretary ka HNLC.
Ha ka kyrwoh bala phah sha ki lad pathai khubor, une u Nongïalam ka HNLC ula ong “Kane ruh ka dei ka sien jam kaba biang eh ha kaban ïoh ïa ka jingsuk".
“Ngi da kyrmen ba u Nongmihkhmat jong ngi bad ki ksiang kin iatrei ryngkat ryngkat ha kaban wanrah ïa ka jing suk bad ka jingjai jai, bad ki ruh kin shim ïa ka bynta kaba kongsan bha hala ka jong ka bor" ula ong.
U Bah Saiñkupar ula pynpaw ba ka HNLC ka ai khublei ruh ïa ka Khasi Jaintia Church Leaders Forum (KJCLF) kaba wan shakhmat ban pynpaw ïa ka jinglong ba kloi ban iadon bynta lang ha ka jingïakren iasuk.
“Ka HNLC ka kyrmen ba kane ka sienjam khlem pep kan wanrah ïa ka jinglong jingman kaba sngewtynnad ha kaban rah ïa ki kam sha ka miej ïakren iasuk ha ka lynti kaba biang eh" ula ong.
Shillong, Lber 27:Ka Harijan Panchayat Committee (HPC) kala pynpaw ba ka dang ap mynta ïa ka Sorkar Jylla ba kan khot ïakren halor ka jingdonkam ban pynbeit ïa ki kam ki jam ba ïadei bad ka jingpynkynriah ïa ka Them Metor na Them Iew Mawlong.
“Hooid, ngi kwah ban ïakren bad ka Sorkar Jylla namar ngi kum kiba iadonbynta ha kane ka kam, ngi don ïa ka hok.
Ngi dang ap mynta ïa ka Sorkar ban buh ïa ka tarik jong ka jingïalang" ong u Gurjit Singh, Secretary ka Harijan Panchayat Committee.
U Gurjit Singh ula kubur ruh ba ka Harijan Panchayat Committee kala phaikhmat mynta sha ka lynti ban lah ïa pynbeit noh ïa kane ka kam.
Ka HPC kala pyntip ruh ïa kane ka jingkwah jong ka hakhmat ka Ïingkashari Meghalaya High Court kaba dang shong bishar ïa ka mudui jong ka Committee pyrshah ïa ki sienjam bala shim da ka Sorkar Jylla ban pynkynriah ïa ka Them Metor na Them Iew Mawlong.
Kane kala mih ruh hadien ba u Symbud Myntri Rangbah ka Jylla Bah Prestone Tynsong ula pyntip ba ka Sorkar Jylla kala pdiang sngewbha ïa ka rai jong ka HPC bad ba ka long ba kloi ban iashong ïakren noh naba ka jingpynkynriah ka dei beit ban jia.
Ha ka 9 tarik Lber, ka Division Bench jong ka Ïingkashari Meghalaya High Court ba kynthup ïa u Chief Justice Sanjib Banerjee bad u Justice W Diengdoh kala ong haka hukum “Naba ka nongujor kala pynpaw ba ka kwah ban ïa kren ha kaban ai jaka ha kaban pynkynriah ïa ka Them Metor, bad ba kane ka kam ka dang don ha ka jingbishar jong ka Sorkar, la pynjlan noh ïa ka jingbishar ban ailad ïa ka jingïapynbeit".
Haba kylli ïa ka jaka ba ki tyrwa ban pynkynriah ïa ka Them Metor, u Gurjit Singh ula ong “Nyngkong eh ngin ïakren halor ka jingtyrwa ba mih na ka Sorkar.
Ngin hap ïakren ïa kane ka kam bad ki para jait jong ngi bad ngin sa pyntip ïa ka rai sha ka Sorkar Jylla".
Haba kylli la ki Harijan ki longba kloi ban kynriah noh, une u Nongïalam ka HPC ula ong ba ki (Harijan) la kwah ban ïapynbeit noh ïa ka kam.
“Kumba nga ong, ngin sa ïakren shuwa bad ka Sorkar.
Ngin sa peit ïa kaei kaba ka sorkar ka pyrkhat halor jong ngi bad ngin sa kren ïala ki briew jong ngi bad lada ki mynjur, ngin sa ïaid kat kum ka jingtyrwa ka Sorkar" ula ong haba bynrap “Ka High Level Comittee ha ka kaiphod ka khlemkren eiei halor kano kano ka jingtyrwa lane ithuh ïa ka jaka kaban pynsah ïa ngi".
U Gurjit Singh ula pynpaw ba ka Sorkar Jylla ka dei ban kdew ïa ka jaka bala ithuh ban pynkynriah ïa ki paid Harijan ne Them Iew Mawlong.
Jowai, Lber 28: Ka West Jaiñtia District Sports Association (WJDSA) Jowai sha bynta na ka jingrakhe ïa ka jingdap 50 snem, mynta ka sngi 28 tarik ka la sdang ïa ka jingïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba ka pynïakhun ha madan Kiang Nangbha Stadium Jowai.
Haba phai sha ka jingïakhun mynta ka sngi la wan ban aireng nyngkong hapdeng ka Chyrmang Wah pyrshah ïa ka Tympang, ha ka jingïakhun ka Chyrmang Wah kala jop da 5-0 kol.
Ïa kitei ki kol na ka Chyrmang la thep da u Khainme Khlem haduh lai kol kata ha ka minit 15, 58 bad 80+1, u Niwan Syad ula thep shikol ha ka minit ba 24 bad u Arkiru Syad ha ka minit ba 48.
La shai ka sngi 29 tarik ka jingïakhun kan long hapdeng ka Mynso Blazon pyrshah ïa ka Mookaswan Dongneiñ ha ka por 11 waje mynstep, ka Newhills pyrshah ïa ka Catholic Youth Mihmyntdu ha ka por 1 baje nohphai sngi, katba ka Mulang Ialong kan ïakhun pyrshah ïa ka Pamanik ha ka por 3 baje nohphai sngi.
Shillong, Lber 28: Ka lympung ïalehkai First Division ba pynïaid da ka Shillong Sports Association (SSA) kan sdang biang mynta ka sngi Ba-ar ha madan MFA Ground, Polo, Shillong.
Ka jingïalehkai mynta ka sngi kan long hapdeng ka Smit SC pyrshah ïa ka Nongthymmai SC ha ka por 3:30 baje janmiet.
Kane ka lympung kala sdang naduh ka 26 tarik Lber 2022 ha kaba ka jingïalehkai kaba nyngkong kala kut da kaba ïakhaid hapdeng ka Umphyrnai SC bad Lawsohtun SC.
Katba kine ki ar tylli ki team kin ïakhun tyngeh beit triang ban ïoh khur pura ïa ki lai point.
Kum ban pynkynmaw hangne ba mynta ka samoi 2022 ki don hynñiew tylli ki team kiba ïashim bynta, kiba kynthup ïa ka Umphyrnai SC, Lawsohtun SC, Smit SC, Nongthymmai SC, Nongrim Hills SC, Imson SC bad ka Sawmer SC.
Shillong Lber 27 : Hadien ba kiba bun ki MDC jongka Congress ha Khasi Hills Autonomous District Council (KHADC) ki la nang pynïasoh sha ka National Peoples’ Party (NPP) hynrei na ka liang u Symbud Myntri Rangbah ( Deputy Chief Minister) ka jylla u bah Prestone Tynsong u la ong ba kum ka Party kaba don la ka nongrim kan bat beit ïa ka soskular kata ba wat la ki MDC jongka NPP kin poi 16, 17, 18 19 ne haduh 20 ngut ruh ka party hi kan ym knieh ïa ka jingsynshar na ka United Democratic Party (UDP) bad kane ka United Democratic Alliance (UDA) kan neh beit haduh kaba kut ka samoi san snem.
Halor ka jingkylli hato ka NPP ka don ne em ka jingthmu ban shimti hi noh ïa ka jingsynshar ha lade ha KHADC, u Symbud Myntri Rangbah ula ong “ Ngan pynshai kdar ïa phi ba ka NPP ka dei ka Party kaba ïeng ha ka nongrim bad kaba bat la ka soskular ne jubanlak ba ka la khlei kata ka long ba lada ki MDC jong ngi (NPP) ki poi 16, 17,18,19 ne 20 ruh ngin ym knieh ïa ka jingsynshar ha KHADC, ka UDP kan ïalam ïa ka UDA bad kane ka Executive Committee (EC) kan neh haduh ba kut ka san snem".
U bah Prestone ula ong ïa kane hadien ba lamih ki jingpynsaphriang khubor ba ka NPP kan sa knieh noh ïa ka jingsynshar ha KHADC na ka UDP namar ba ka la nang bun paid bun paid mynta da ka jingnang wan pynïasoh ki MDC ka Congress sha ka.
Barobor ha kano kano ka jingsynshar haba ka party ka la bun paid ka ïalam beit ïa ka jingsynshar hynrei u bah Prestone ula ong kum ka party kaba ïeng haka nongrim kan ym knieh da lei lei ruh ïa ka jingsynshar na ka UDP.
“ Ngin bat la ka kular kuba la khlei naduh ka sngi ba sdang ban thaw ïa ka UDP namar ngim kwah ban shet kylla ïa ki paralok tang shiteng por.
Kumba la ïa pynbeit naduh kaba sdang kumta ngin bat skhem ïa kata bad ngi kwah ba kane ka EC ba mynta kan neh ka jingsynshar haduh kaba kut ka samoi 5 snem" ong u bah Prestone.
Kumba long mynta ka NPP ka la don 11 ngut ki MDC na ka jingdon ki dkhot ba 30 ngut hapoh ka ïing Dorbar KHADC.
Hynrei sa arngut ki dang pynkhreh ban pynïasoh bad ka NPP kita ki long u MDC ka Rambrai u bah Bajop Pyngrope bad u MDC ka Mairang u bah Batskhem Ryntathiang.
Hynrei nalor kine ruh kin dang don bun ki ban pynïasoh sha ka NPP shwa ka election MLA 2023.
Ka tdem na ka ding ka don ïa ki phngit kiba rit kiba lah ban rung sha ki tor bad pynïoh pang.
Kiar na ka tdem da kaba shet shabar lane shet ha kano kano ka jaka ha kaba ka lyer ba khuid ka lah ban rung kylluid bad ka tdem ka lah ban mih shabar.
Ka jingdih duma ka pyntlot ïa ki tor.
Ka jingring mynsiem ïa ka tdem duma ruh ka long kaba sniew.
Baroh ngi ïoh ïa ka jingpang baïongkhlieh bad jyrhoh.
Bun kiba jem kloi.
Hynrei, lada ka jingpang baïongkhlieh bad jyrhoh ka neh palat ïa ka lai taiew, phi dei ban leit sha ki jaka ai jingsumar.
Don ki jait khñiang jingpang kiba la tip kum ki bacteria bad ki virus.
Ki virus ki wanrah ïa ka jingpang jyrhoh bad baiongkhlieh bad ym ju lah ban pynïap ïa ki da kaba shu dih dawai.
Ki tor ki dei kita ki dkhot jong ka met kiba ïarap ïa ngi ban ring mynsiem.
Ka jingjyrhoh bad baïongkhlieh ka pyntlot ïa ki tor.
Ka jingpang tyrha u tor (Pneumonia) ka dei na u khñiang bacteria ba wanrah ïa ka jingshitom jur da ka jingtlot ki tor.
Ki dak ba paw jong ka jingpang pneumonia ka dei ka jingring mynsiem stet.
Sngap ïa ka jingring bad pynhiar mynsiem bad peit ïa ka jingkyndeh ka shadem.
Kiwei ki dak kiba paw shabar ki long ka jingpang khie shit bad pang shadem.
Ki khyllung kiba hapoh ka ar bnai kiba ring bad pynhiar mynsiem 60 sien ha ka shi minit ne tam ïa kata, ki dei ban leit bran bran sha ki nongsumar ka koit ka khiah.
Ka jingring bad pynhiar mynsiem kaba stet ha ki khyllung kiba 1-5 snem ka rta kaba tam ïa ka 20-30 sien ha ka shi minit ka long kaba ma bad dei ban rah mar mar ïa i khyllung sha ki nongai jingsumar.
Ka bam kaba biang (bad ka jingaibuiñ ïa ki khyllung), ka ïing kaba lait naka tdem, ka jingai dawai tika ban iada na ki jingpang (immunization) ka ïarap ban iada na ki jingpang jur kum ka pneumonia.
Sumar ïa u jyrhoh bad baïongkhlieh da kaba pynsyaid ïalade.
Dih ia ki jingdih ba bang (kum ka syrwa bad umsoh), pynjahthait ïa ka met bad sumar khuid ia ki thliew khmut.
Wat ailad ba ka jingpang jyrhoh, baïongkhlieh bad kiwei ki jingpang kin saphriang na iwei sha iwei.
Ki kti, ki tiar bam tiar dih ki dei ban long kiba khuid.
Haba jyrhoh, tap ia ka shyntur da ka kot lane jain rumal.
Shillong, Lber 28: Ka Nonkrek Tigers bad ka Myntdu Lions kila ïasam mar shi point ha ka lympung ïalehkai Senior Men Challengers Cup ba pynïaid da ka Meghalaya Cricket Association (MCA).
Kitei ki ar tylli ki kynhun kila hap ban ïadsam mar shi point hadien ka jingshah pynthut ha u slap ha ka jingmih madan ha ka sngi plie pyrda ïa katei ka lympung ha ka sngi Nyngkong ha madan MCA, Polo, Shillong.
Ïa katei ka tournament la wan ban plie pyrda da u Bah Dipul D Ryntathiang Vice-President ka Meghalaya Cricket Association ha ka jingdonlang u Honorary Treasurer jong ka Association u Dhrubajyoti Thakuria, u President jong ka East Khasi Hills District Cricket Association u Bah Dister Marbaniang bad President jong ka All Jaintia Cricket Association u Bah Eddystone Shylla.
U kapten jong ka Lions u Dippu Ch Sangma u la kam ban kawang bol nyngkong bad kane ka rai jong u kala ïarap ïa ka kynhun ha kaba ka Tigers kala shah pynkhyllem lut baroh ki wicket bad kamai 150 ha ki 31.
2 over.
U Aryan Bora u rangkawang bol spin u la khur marwei 5 wicket bad ai kamai 36 ron ha kaba ka Nokrek hapoh ka jingïalam u Sylvester Mylliempdah (20), ka kamai 79 ron bad duh noh 7 wicket.
Hynrei, u Anish Charak ha ryngkat ka jingïarap lang u Ram Gurung (15 not out) bad kamai ron lang da 67 na bynta phra wicket.
U Charak u la lah ban tied bha khamtam na ka jingkawang bol spin ha kaba u la khyrwit 52 ron na ki 42 bol ba kynthup ïa san tylli ki four bad lai tylli ki six.
U Dippu u ïoh 2 wicket ai kamai 33 ron bad u la la pynhap ïa ka wicket kaba khatduh ha ka 29 over.
Kiwei pat kiba la khur wicket ki kynthup ïa u Riboklang Hynniewta (1/13), Chengkam Sangma (1/15) bad u Pankaj Mandal (1/25).
Ha ka inning kaba ar ka Myntdu Lions ka khlem lah ban kamai ron bha ha kaba kala shah pynhap noh 3 wicket bad kamai tang 13 ron ha ki hynriew over.
U Charak u ïoh 2 wicket ai kamai 3 ron bad ïa kitei ki 2 wicket u la ïoh ha ka shi over, katba u Ram took u ïoh 1 wicket ai kamai 10 ron.
Hynrei hapdeng ka jingïalehkai, ka suiñ bneng ka khlem ailad shuh ha kaba la hap ban pynkut noh mar shiteng ïa ka jingïalehkai bad kitei ki ar kynhun kila hap ban ïasam mar sh point.
Ka jingïalehkai mynta ka sngi Ba-ar kan long hapdeng ka Umiam Eagles pyrshah ïa ka Simsang Sharks ha ka por 9 baje mynstep.
Shillong, Lber 28: Ka East Khasi Hills bad ka North Garo Hills kila khur jingjop ha ka lympung U-23 Women’s Inter District Cricket Tournament ha ki jingïalehkai ha ka sngi Nyngkong.
Haba phai ha ka jingïalehkai ha Nongstoin, ka EKH kala pynliem da 118 ron pyrshah ïa ka Ri-Bhoi bad kane kala wan lyngba ka jinglah ban kamai ron ka Susana Denshiew kaba kamai marwei 60 ron bad lyngba ki 4 wicket ai kamai 5 ron jong ka Lanosha Diengdoh.
Katba ha Rongalbibra, ka NGH kala pynliem da 158 ron pyrshah ïa ka East Garo Hills.
Ka Julitha Sangma kala khur bun wicket tam na bynta ka North Garo Hills da 5 wicket ai kamai 15 ron.
Hadien ba kala kam ban tied nyngkong, ka EKH ka kamai 173 bad duh noh hynñiew wicket, ha kaba ka Doilna Martin ka khur 3 wicket ai kamai 34 ron na bynta ka Ri-Bhoi, kaba la kamai 55 ron ha ka Group A jong ka Zone 1.
Ha kawei pat ka jingïalehkai ha ka Zone 2, ka Monitha Marak ka kamai 38 ron bad ka Chigame Marak ka kamai 24 ron bad ka NGH ka kamai da 199 ron duh noh 9 wicket ha baroh ki 35 over.
Ka Silkamchi Marak ka khur 4 wicket ai kamai 42 ron na bynta ka EGH, kaba la shah pynhap lut ki wicket bad kamai tang 41 ron.
Nalor ka Julitha kaba khur san wicket, ka Chigame ruh ka khur 3 wicket ai kamai 14 ron.
Mynta ka sngi Ba-ar ka jinïakhun ha ka Zone 2, ka Tura District Cricket Association kan aireng pyrshah ïa ka South Garo Hills.
Katba ha ka Zone 1 yn ym don jingïalehkai, bad ba yn sakhi ruh ïa ka jingïalehkai semi-final kaba nyngkong ha ka sngi Balang hapdeng ka EKH bad Shillong CA.
Shillong, Jymmang, 29: Ka Mawkynrew Block Congress Committee (MBCC) ha ka sngi Saitjaiñ ka la pynbna ïa ka kyrteng jong u Bah Kansing Lyngshiang kum u kyrtong ban aireng ha ka Elekshon sha ka Ingdorbar Thawaiñ ka Jylla ka ban sa long ha u snem 2023.
Ka Mawkynrew Constituency ïa mynta la mihkhmat da u Bah Banteidor Lyngdoh uba dei ruh u Myntri ka Sorkar Jylla bad u President jong ka People’s Democratic Party (PDF).
Ha ka jingpynbna ïa ka kyrteng jong u Bah Kansing Lynshiang, la sakhi lang da u President jong ka Meghalaya Pradesh Congress Committee (MPCC) u Bah Vincent H.
Pala, u Working President u Bah P.
N Syiem, ki Rangbah Shnong jong ki shnong bapher bapher, ki dkhot ka Mahila Congress na Mawkynrew bad ki nongshong shnong kiba la wan ïashim bynta na ki shnong bapher bapher ka Mawkynrew Constituency.
U Bah Vincent Pala haba kren ha kane ka jingïalang u la ong ba u Bah Kansing Lyngshiang naduh ba u dang khynnah u la don ka jingangnud ban shakri ïa ki paidbah bad la jan ar phew snem kynthih u la aiti ïalade ha ki kam shakri paidbah na ka bynta ka bha ka miat jong ki nongshong shnong ka thaiñ Mawkynrew.
“Ka elekshon ka ban sa long ha u snem 2023 kan long hapdeng kiba riewspah bad kiba duk ha kaba bun ki dei tang ki nongrep bad ki paidbah ki dei ban jied ïa u Bah Lynshiang kum u nongmihkhmat u ban sa wan namarba u dei uba ju ieng barabor ban kren ïa ka khia ka shon jong ki paidbah," ong u Bah PalaU Bah Pala u la ong ba 95% na ki paidbah jong ka shnong Mawkynrew Constituency ki dei ki nongrep bad namarkata ka Constituency ka donkam ïa u nongïalam uba dei hi u trai shnong jong ka thaiñ bad uba tip bha ïa ka jingeh jong ki nongrep.
U Bah P.
N Syiem haba kren ha kane ka sngi u la ong ba ki paidbah jong ka Mawkynrew Constituency ki dei kiba donbok haduh katta katta ban ïoh ïa u kyrtong uba dang samla bad uba dei ruh u trai shnong bad uba ki paidbah ki tip bad ki ithuh lut ïa hapoh ka Constituency baroh kawei.
“Wat ki briew kiba nabar jong ka Constituency khamtam ki nongrep ki tip bha ïa ka jinglong jong u Bah Kansing Lyngshiang khamtam nalor ba u dei u nongtrei mon sngewbha uba la trei shitom bha haba ka jylla ka la shah lynshop ha ka jingpang khlam COVID-19 bad uba la kloi ban ai jingïarap da kaba sei pisa na pla sha ki briew kiba la shah ktah ha kane ka khlam," ong u Bah Pynshngaiñ.
U Bah Pynshngaiñ u la ong ba ka por ka la ih ba ki paidbah jong ka Mawkynrew Constitunecy kin jied ïa u nongïalam uba dei u trai shnong jong kane ka Constituency bad uba tip kham bha ïa ka jingeh jong ki paidbah khnang ba un dup lah ban ban ïarap kham bha haba ki paidbah ki ïakynduh ïa kino kino ki jingeh.
“Manla uwei pa uwei u tip, ha ka por ba dang lynshop ka jingpang khlam COVID-19, u Bah Kansing u dei u nongïada bad u nongïarap ïa ki paidbah hapoh ka Constituency khamtam ïa ki nongrep.
Dei ma u, uba ïarap ïa ki nongrep ban pynïaid iew ïa ki mar rep ha kato ka por.
Dei ma u, uba mih shakhmat ban ai jingïarap ïa kito ki longing kiba ïakynduh jingeh bad kiba hap ban set slung ïalade ha kato ka por," u la bynrap.
U la ong shuh shuh ba ka jingmih madan jong ki samla ban ïakhun na ka tiket jong ka seng Congress ka kdew shai ba ki nongshong shnong khamtam ki nongrep, ki samla bad ki longkmie jong ka jylla ki dang don ka jingshahniah ha ka party.
U Bah Kansing uba la shah pynbna kum u kyrtong, u la ongba ha kine ki ar phew snem ba la leit noh u la trei mon sngewbha ban shakri ïa ki paidbah bad ïa ki nongïalam jong ki seng saiñpyrthei bad mynta ka por ka la ih ba u dei ban ïakhun hi ïa ka elekshon khnang ba un dup lah ban shakri kham bha ïa ki paidbah hapoh ka Constituency baroh kawei.
“Ngan ym lah shuh ban kren ïa ka jingeh kaba ki paidbah jong ka Constituency ki la mad ha ka jingwan lynshop ka khlam jingpang.
Nga sngew ba ka dei ka jingkitkhlieh jong nga ban pynthikna ba ki paidbah kin ïoh ïa ki lad jingïararp bad ban ym mad ïa kum kine ki jingeh," u la ong.
U la ong ba kum u nongshong shnong jong ka Constituency, un ym lah ban kular ïa ki paidbah ïa kaba um lah ban leh hynrei ka dei pat ka kamram jong u ban peit bad ban khmih ba manla uwei pa uwei hapoh ka Constituency kin ïoh jingmyntoi.
“Nga ai khublei ïa ki nongïalam jong ka MPCC kiba la ibit ïa nga ban ïakhun na ka Seng Congress na ka bynta ka elekshon ka ban sa long ha u snem 2023," la bynrap u Bah Kansing.
Shillong, Jymmang 29 : Sa shisien pat ki paidriewngeit jong ka Balang Katholik khamtam eh kito kiba hap ha ka Cathedral Parish, Laitumkhrah ki la mih paidbah ban shim bynta da ka jingriewblei ha ka Proseshon Maria kaba 100 kaba long ha kane ka sngi U Blei.
Kane kadei ruh ka sien kaba nyngkong hadien ar snem hadien ba wan ka khlam COVID ba ki paidriewngeit ki ïoh ban shim bynta biang ha ka proseshon kaba ki ju ïoh ban shim bynta man la u snem.
Ha kane ka jingïaid Proseshon Maria, ki paidbah kiba bun ki la wan ban shimbynta shitrhem ha ryngkat ka jingdonlang u Fr.
Jimmy Marngar uba dei u Chancellor ka Shillong Archdiocese, u Fr.
Bernard Laloo, Parish Priest, Fr.
Gerald Khongjee, Fr.
Felix Lyngkhoi, ki sister na Little Flower Convent, na St.
Mary’s Convent, na Peachland, ki paid riewngeit ka balang na Garo Community bad kiwei kiba wan shimbynta da ka jingshitrhem.
Ka jingïaid proseshon ka la sdang na phyllaw jong ka ïingmane, ter ter haduh Police Point bad la pynkut ha phyllaw jong ka Grotto hakhmat jong ka Calvary.
Hadien ka Proseshon, la ïoh ïa ka jingkren kiba sngewtynnad halor ka jingim jong ka Maria bad u Jisu Khrist ha ryngkat bad ka sneng ka kyntu na u Fr.
Jimmy Marngar bad hadien kane la pynkut ïa kane ka sngi da ka Jingmane Sakrament bad la ai jingkyrkhu da ka Sakrament Bakhuid tam ka Duwan da u Fr.
Jimmy Marngar.
Shillong, Jymmang 29: U Director ka Health Services (MI) Dr Aman War, hynne ka Sngi U Blei, ula thalaiñ kylla ïa u Principal Secretary ka Tnad Health bad ïa ka Indian Institute of Public Health (IIPH), Shillong halor ka jingkynnoh ba u kyndang jubor ïa kane ka Institute na ka Campus barim jong ka National Institute of Fashion Technology (NIFT) ba don ha Pastuer Hills, Lawmali.
U DHS(MI) ula kynnoh ruh ba kumno ka IIPH, Shillong ka pyndonkam ïa kane ka Campus barim ka NIFT kaba dei jong ka Tnad ka Koit ka Khiah bad bala ai pyndonkam sha ka Meghalaya AIDS Control Society (MACS) khlem ka jingbit na ka Ophis u DHS (MI) haba ong “Kane ka dei ka jingrung jubor sha ka jaka kiwei bad ka dei ka kam kaba biang eh ban ujor ejahar pyrshah ïa ka IIPH".
U Dr Aman War ula kynthoh ïa kane halor ka jingkynnoh jong ka IIPH ba u DHS(MI) ula pynkylla khlem ïing ïa ka Institute da ka jingwan beh kynsan ha ka 27 tarik Jymmang na ka Campus barim ka NIFT ha kaba u Principal Secretary ka Tnad Health u Sampath Kumar ruh, ula pynrem ïa kane ka jingleh u DHS haba pynpaw ruh ïa ka jingbabe ïa kaei kaba la jia.
Haba pynshai ïa kane ka jingjia, u DHS (MI) u pyntip ba ha ka 27 tarik Jymmang 2022, ula ïoh pdiang ïa ka phone call na i Project Director ka MACS iba la kren ha ka sur kyiuh, ba don uwei u briew uba la pyndonkam jubor ïa ki kamra jong ka MACS ha Campus barim ka NIFT Shillong bala ai da ka Ophis u DHS(MI) bad shem ruh ba une u briew ula pynpait ïa ka tala bala khang da ka MACS.
“Wat hapdeng ka jingïalang jong ka Meghalaya Medical Services Association (MMSA), nga la mareh ban leit jngoh ïa kaei kaba jia bad ynda nga la poi, nga shem ba ïa ki kamra ka NIFT la pyndonakm da uwei u briew u ba nga ithuh kum u Dr T Jamir uba kam ïalade kum u Registrar ka IIPH.
Nga la kylli ba mano ba ai jingbit ïa u ban pyndonkam ïa kine ki kamra" ïathuh u Dr Aman War.
U Dr Aman u pyntip ba uwei u Doktor T Jamir ula pyntip ba ïa kine ki kamra hapoh ka Campus barim ka NIFT la ai pyndonkam ïa ka Institute da u Principal Secretary ka Tnad Health & Family Welfare u Sampath Kumar khlem da pyntip sha u kum u DHS(MI) ba peit ïa kane ka jaka.
U Dr Aman u pyntip ba ha ka 1 tarik Jymmang, i Project Director ka MACS ila thoh shithi sha ka Ophis u DHS (MI) ba pan jingbit ban pyndonkam ïa ki kamra jong ka NIFT bad ka Ophis ruh kala ai jingbit ha kaba la pynbud da ka jingleit khang tala.
“Hynrei ha ka 27 tarik Jymmang, la shem ba ki briew kila kyndang jubor ïa ki tala.
Dei namar kane, nga la bthah ïa ki ban mih mardor na kine ki kamra namar kane ka Campus ka dei ka nongkynti jong ka DHS(MI)" ong u Dr Aman haba bynrap “Ka jingkynnoh ba nga la pynibor bad kher tohmet ka dei kaba shu thaw bad ba thok.
Nga la leit kum u DHS bad nga kren ruh kum u DHS".
U Dr Aman ula pynrem jur ïa u Dr Jamir halor ka jingkren tohmet bad kren khor ïa i Project Director bad Deputy Director ka MACS bad ong ba kum kane ka jingleh jong u ka dei ka bym lah ban pdiang khamtam ba u dei u Doktor ba dang khynnah (Junior Doktor) uba dang dei ban burom ïa kine ki arngut ki Doktor ka MACS kiba la shakri haduh 30 snem tam.
Haba pynpaw ba ka jingkylli ba pyndonkam ka IIPH ïa ki kamra jong ka NIFT Campus kam mih satia, u DHS ula ong “Ka kam jong ka Capus barim ka NIFT ba ju pyndonkam mynshwa kum ka Ophis Malaria, ka dei jong ka DHS (MI).
Kila don shibun ki shithi bala ïathoh hapdeng ka Directorate bad ka Sorkar halor ka jingpyndonkam ïa kane ka Ophis bad kala poi ruh ha ka khep baka Tnad Health kala ai ïa kane ka Building ban pyndonkam da ka National Health Mission ym ka IIPH".
“Ka IIPH kala pyndonkam ïa kane ka campus khlem ka jingbit ne ka jingtip jong ka Ophis u DHS(MI) bad kane ka mut ruh ba ka dei ka jingrung jubor sha ka jaka kiwei bad ka dei ka kam kaba biang eh ban ujor ejahar pyrshah ïa ka IIPH" ong u Dr Aman.
U DHS ula pynpaw ïa ka jingkyndit ba u Dr Jamir ula pynmih kot khubor ba kynnoh ba ula kren tohmet bad kren khor haba phah mih ïa ka IIPH na ka campus jong ka NIFT bad ong ruh ba nga la pynkylla phetwit bad khlem Ïing ïa ka IIPH.
“Ka jingshisha hi ka long ba ka IIPH ka dang pyndonkam ïa kiba bun ki kamram jong ka DHS (Malaria) ban pyn ïaid ïa ka University" ula kynnoh.
U DHS(MI) ula pyntip ba ka IIPH kaba kwah ban seng ïa ka University ha Jylla, kala ïoh ïa ka jaka ba heh haduh 20 acre ha Mawdiangdiang hynrei namar ka jingbym lah ban pyndonkam ïa kane ka jaka, ka Tnad Urban Affairs kala knieh noh.
“Jin ba ka dei ka University kaba shimkhia bad ba ïaid bha, ka IIPH kala dei ban pyndpnkam ha ka rukom kaba dei ïa ka jaka ba 20 acre ha Mawdiangdiang" ula ong.
Halor ka jingong u Dr Jamir “Ngi la pyntip ïa kane ka kam sha u Principal Secretary ka Tnad Health bad une u Heh Ophisar ula kular ban ai jingkyrshan bad pynpaw ïa ka jingbabe ïa kaei kaba jia.
Nga ngeit ba un sa leh eiei ïa kane", u Dr Aman ula ong “Nga sngew thamula ba balei u Principal Secretary u babe ïa kaei kaba jia khamtam lei hadien ba u Dr Jamir ula kren tohmet kren khor ïa i Project Director bad Deputy Director ka MACS".
Halor ka jingkynthoh u Principal Secretary ba ka Sorkar kala pan ïa ka jingpynshai na u DHS(MI) halor ka jing beh ïa ka IIPH na ka Campus barim ka NIFT, u Dr Aman ula ong “Nga dang pyrkhat ba une u Heh Ophisar IAS bala rangbah u dei u ba shemphang bad ba stad hynrei kumno ula shu rai kut khlem da tip ïa ka jingshisha ïa kaei kaba jia ha ka 27 tarik Jymmang bad ong ruh ba ka sienjam bala shim da u DHS(MI) ka dei kaba bakla".
“Ïa u briew ba rung jubor, ka dei mo kaba bakla ban beh mardor.
Nalor kata, ka shithi ba pan jingpynshai jong ka Sorkar ruh kam pat poi sha ka Ophis u DHS (MI) watla mynta ka janmiet sngi U Blei nga la leit sha Ophis ban wad la ka don ne em ka shithi ba phah da ka Tnad hynrei kam shym la don satia" ula ong.
Haba pynpaw ba u DHS(MI) u dei u Ophisar rangbah jong ka Sorkar bad u dei uba la don la ka jong ka bor bala pynkup da ka Sorkar, u Dr Aman ula ong “Nga la pyndonkam ïala ka jong ka bor ha ka 27 tarik Jymmang bad lada kane ka jingleh jong nga ka long kaba bakla, balei u Principal Secretary u khlem phone lane khot hajir ïa nga.
Ka don kaei re kaei kaba buhrieh hangne?" bad bynrap “Ngan ïai ap ïa kane ka shithi na ka Tnad Health bad ngan sa ai ka jubab kumba ka long".
U Dr Aman ula pynpaw ba kane ka jingkynthoh jong u Principal Secretary kala pynthohbria ïa u khamtam ba ula ai ka jingshakri la palat 32 snem ïa ka Sorkar bad ba la poi artad ka por ban shongthait ha ba kut jong u bnai Jylliew 2022.
Kane ka dei ka jingpynthohbria na ka liang jong u Dr Jamir bad u Sampath Kumar.
Shillong, Jymmang 29: Mynta ka sngi ka Joint Action Committee Boundary of Meghalaya (JACBOM) ka la leit ban pynlong ïa ka jingïalang paidbah ha shnong Mawlasnai ban pynshai paidbah ïa ka jingpyrshah ïa ka sorkular kaba ka sorkar kala ïasoi ha ki hynriew tylli ki jaka ba ïakajia.
U Bah Erwin Sutnga shongknor ka JACBOM u la ong ba ka rai kaba kila shim ha kane ka jingïalang ka long ba ki pyrshah ïa ka Soskular kaba la ïa soi ha ki hynriew tylli ki jaka hapdeng ka Assam bad Meghalaya, ka rai kaba ar ka long ba ka sorkar kam dei ban sdang ïa ka bynta kaba ar ban ïakren pynbeit pud khlem pynbeit ïa ka soskular ba la dep soi.
Kum ka jylla kala duh ïa ka Blok-I bad ka Blok-II kam dei tang kine ki jaka lada ïa kren ban ïa pynbeit ai ba jingpynbna 1951, ka jingpynbna kaba 148, 149 , 151 ban pynduh noh ïa ki aiñ kin wan noh shuwa shane, hangta kin sa ïa peit kino ki jaka ba sah ki khasi nagta kin sa ïa peit.
Ka JACBOM ka kyntu ïa ka sorkar ba ka dei ban register ei ïa ki jaka ba don ha khappud bad ka jylla Assam, ha kane ka jingïalang la khot ia baroh ki MLA bad ki MDC hynrei ba poi sha kane ka jingialang dei tang u bah Charles Marngar.
Ha kane ka jingïakren pud mynta ka sorkar kala pynbna ba kan bud ïa ki saw tylli ki bynta, ka history, ban biang ka shynshar khaddar, ka jinglong katkum ka jaka bad ka mon jong ki paidbah.
Haba ïa dei bad ka jingbakla ha ka soskular kaba nyngkong na ka liang jong ka JACBOM kala pynkhreh mynta ban pynbiang ïa ki kot ki sla ban mudui sha Supreme Court, katkum ka jingpynbna jong u snem 1876 bad ka jingpynshisha ba ki briew ki kwah ban wan Meghalaya.
U shongnor jong ka JACBOM u bah Erwin Sutnga haba kren ïa ka soskular kaba ka sorkar kala ïa soi u la ong ba ka ïing bishar kaba ha khlieh duh jong ka Ri India kan long ka nongbishar bad dei tang ka supreme court kaba dei ban shim ïa ka jingbishar.
Ngi don ka jingkymren ba ka iing bishar kaba khlieh duh kan sngap.
Haba ïa dei bad ka jingkhih halor ka khappud ka juh long man ka por ynda la jan ka elekshon, halor kane u bah Erwin u la ong ba dei ban kylli na u myntri rangbah ka jylla ba soi ïa ka soskular.
Ha kane ka sngi da ki spah ngut ki briew kila poi sha kane ka jingïalang kum ka dak ban kyrshan ïa ka JACBOM.
Jowai, Jymmang 29: Kawei na ki seng riewlum kaba la rim bha hapoh ka jylla kata ka ‘United Democratic Party’ (UDP) mynta ka sngi Saitjaiñ kala ïoh ban pynskhem ïa ki 29 tylli ki Primary Units jong ka Jowai Circle shi bynta ban pynkhreh ïa ka Election MLA kaba sa long shen ha kane ka snem ban wan 2023.
Ki nongkit jong kitei ki Primary Unit ha kylleng ka sor Jowai kila wan sha kane ka jingïalang kynthup naduh ki President ki Secretary lem bad ki nongkyrshan jong ka Party kaba la long ha ïing Dorbar Hall jong ka shnong Dulong Jowai, ha ka jingïalang ba la pynïaid da u ma Kitboklang Nongtdu President ka Jowai Circle UDP.
Ki nongïalam ba hakhmar eh jong ka Party naduh u Dr.
Jemimo Mawthoh General Secretary ka UDP Meghalaya, bah Bindo M.
Lanong Chief Adviser UDP Meghalaya, MLA ma Kyrmen Shylla, MLA ma Nujorki Sungoh, u ma Moonlight Pariat President UDP WJHD, MDC ma W.
G Sungh, MDC ma Finelyness Bareh, MDC ma Lasky Rymbai, MDC ma Dawan Lyngdoh, ma Michael Saioo Adviser UDP WJHD bad kiwei de kila wan ïadonlang ha kane ka sngi.
Kitei ki nongïalam ka Party haba ai jingkren naduh u Dr.
Jemimo Mawthoh ula pynsngew da kaba ong ‘Ka suk ban thied ïa ki nongïalam bad ka eh ban thied ïa ki paidbah’ kumta ka shnong ha phi ki paidbah ban pynlong ïa ka UDP kum ka Team-A ha u snem 2023 ban synshar ïa ka sorkar hapoh ka Jylla.
Ula pynkynmaw ruh ba mynshwa ka UDP ha ka por ba ïasoh bad ka Party Congress ki ong ba ka UDP ka dei ka Team-B bad dei ha ka snem 2013 haduh 2018 kiba la jop haduh 8 ngut ki MLA kila ïeng skhem ha ka liang pyrshah da kaba shah shitom haduh 5 snem, bad naduh ka snem 2018 ka party kala jop 6 ngut ka la don ka sorkar synrop bad ka NPP ban lait na ka jingwan ka synshar President Rule hapoh ka jylla.
‘U kyrmen shkem ha kane ka kynti ka Party kan sa wan jia biang kumba long ha ka snem 1998 ba ka UDP kala pynmih haduh 7 ngut ki Jaiñspong na baroh ki 7 tylli ki Constituency na Jaiñtia Hills kiba mihkhmat kum ki MLA sha ka ïing dorbar thawaiñ ka Jylla.
Kum ki paidbah jong ka Ri-lum Jaiñtia ki dei ban ai ka jingkyrshah pura ïa ka Party kaba la don jingkyrmen bha mynta ka kynti ban ïoh ïa ka jingshynshar.
Ula ong ba ka Congress mynta kala sakma hadien ba la mih ki 12 ngut ki MLA na Party Congress bad ki paidbah mynta ki la phai khmat sha ka Party UDP bad dei ha kane ka nongrim ‘kum ka Party kala dei ban peit bniah bha ha ka rukom ai tiket ïa ki kyrtong kiban ïakhun ïa ka Election 2023’.
Kum ka Party (UDP) kala ïeng skhem na ka jingthmu ban lilam ïa ka tnad MeECL ha ki Company shimet, ula pynshai ruh ba ka Party kala sngewkmen ba ka sorkar mynta ka la shim ïa kane ka jingkitkhlieh ban pyrshang ïa ka pynbeit ïa u pud u sam kaba la sah teng da ki bun bun snem.
Da kaba kyntu ruh ha kane ka kynti ba ar jong ka jingpynbeit pud kaba dang sah sa 6 tylli ki jaka khappud dei ban leit khmih bit pa bin khnang ba kitei ki jaka kin lait na ki jingeh.
Na ka liang u bah Bindo M.
Lanong ula kren pyrshah ïa ka jingthmu jong ka sorkar kmie hapoh ka jingïalam ka BJP ban pdiang ïa ki lai tylli ki issue kiba ma eh ïa ka jaitbynriew kita ki long kaba nyngkong ka jingthmu ban pynpoi ïa ka ‘Railway’, ba ar ka jingpynrung ïa ka ktien Hindi bad kaba lai ka long ka aiñ ban pynlong ka jingleh survey da kaba pyndonkam da ki Drone na ka bynta ka jylla Meghalaya kumjuh ïa kiwei de ki jylla da ki briew kiba nabar kiba hap ban wan sah da ki phew snem.
Ula kren shai ba kane ka long ka jingsdang jong ka jingkut.
Shuh shuh ula pynsngew ba ha ka por ba u dang long kum u myntri ba peit ïa ka Mining naduh 2009-2012 kiba bun ki company ki kwah ban seng ïa ki kharkhana ‘Cook Factory’ hapoh ka jylla bad na ka liang jong u um shem la ai wat tang kawei ka NOC wat hapdeng ka jingjur jong ka jingthong pisa.
Ha ka juh ka por ula pynbna ban ïakhun ïa ka Election ha kane ka snem 2023 na ka Nongkrem Constituency ha kaba un ïakhun bad kiwei de ki kyrtong heh spah da kaba kyntu ïa ki paidbah ban jied ïa ki nongmihkhmat haka nongrim ka hok bad ka jingkyrmen.
Shillong, Jymmang, 29 Ka District Child Protection Unit ka la maham tyngeh ïa ki briew kiba donkti ban pynsaphriang ïa ka video jong ki arngut ki heprit kiba la shah bat ha ki trai dukan ha kaba la kynnoh ba ki la prong hapoh ka dukan ban tuh ïa ki jingbam.
Ar tylli ki Video kiba la ringdur da ki trai dukan ki la saphriang stet haduh katta katta ha ka Social Media.
Ha kaba ïadei bad kane, ka State Commission for Protection of Child Rights (SCPCR) ka Kong Ïamon Syiem ka la pyntip ba ha ka sngi Thohdieng jong ka taiew baladep ka Child Protection Unit ryngkat bad ki Puit ki la ïakynduh ïa kine ki arngut ki heprit bad ïa ki briew kiba la pynsaphriang ïa ka video.
“Ka jingpynsaphriang ïa kum kine ki Video ka long kum ka jingpynkheiñ ïa ki kyndon aiñ kiba ïada ïa ki khynnah rit bad kiba donkti kin shah pynngat hapoh ki kyndon jong ka aiñ," la maham ka Chairperson jong ka SCPCR.
Shillong, Jymmang 29: U Bah Pynshngaiñlang N Syiem Working President ka MPCC bad MDC ka Pynthorumkhrah u la ong ba ka jingpei ka ISBT, ka jingpra ki jingkieng bad ka jingkhyllem u dome ka Assembly kadei ka dak ba ka sorkar MDA kan khyllem ha u 2023.
Ïa kane u Bah PN Syiem u la ong ha ka jingïalang pynbna ïa u Bah Kansing Lyngshiang kum u kyrtong ka Congress ban ïakhun ïa ka elekshon MLA ha u 2023 na Mawkynrew Constituency.
“Ka jingjaw ka ISBT ha Mawïong, ka jingtwa ki jingkieng bad ka jinghap u dome ka Assembly kadei ka dak jong ka jinghap ka sorkar MDA ha u 2023 bad kan dei ka sorkar Congress kaban synshar wat tieng wat khuslai," ong u Bah PN Syiem.
U la ong ruh ba ka sorkar MDA ba la jied da u paidbah kam kynmaw ïa u paidbah.
“Kaba sngewsih ka long ba ka sorkar ba la jied da u paidbah kam kynmaw issue paidbah.
Ka jingkieng dam kaba la dap sanphew snem tam lada khlem ka hukum ka ïingbishar kim pat leit sorbe thymmai ïa ka jingkieng dam.
Imat lada ym don ka ïingbishar High Court imat da twa ruh kim lei lei mat ïaduh khaw baroh kawei ka ri Khasi," ong u Bah PN Syiem.
U la ther tyngeh ruh ia ka sorkar MDA da kaba ong ba kam ju kynmaw eiei ban peit ïa ka khia ka shon jong ki paidbah pynban kaba la hap ban shah hukum beit da ka High Court.
“U ñiut ha Jowai, ka jingkhaïi tuh ïa u dewïong la hap ban pynkynmaw da ka High Court.
Sngew lehraiñ ban ong ba ka sorkar ba la jied da u paidbah kaba shakri ïa u paidbah pynban hap ban pynkynmaw da ka High Court.
Na kane ka daw ko paidbah ha u 2023 kadei ka kabu ksiar na bynta jong phi ban wanrah ka jingkylla ha ka synshar khadar khnang ba ngin ïoh ki nongmihkhmat kiban ai ka jingshakri kaba bha tam ïa ki nongshong shnong," u la ong.
Shuh shuh u la ong ruh ban jied ïa ki nongmihkhmat ki paidbah kidei ban jied da ki riew Rangbah kiba ieit ïa ka ri bad ka jaidbynriew.
“Nga sngewtynnad shibun ba u Bah Kansing udei u samla Rangbah uba lah ih lah ïaw bha jong ka thaiñ bad nga ngeit skhem ba un poi sha ka thong jong ka jingjop.
"“Lada phi jied ïa u Bah Kansing phi lah ban ïakynduh ha kano kano ka por.
Leit ha Mawkynrew, ha Jongksha, ha Thangsning phi la ïakynduh don ka ophis treikam bad lada phi jied ïa kiwei phi hap ban kiew sha Jaïaw ne sha Smit.
Kumta wat artatien jied ïa u Bah Kansing kum u MLA jong phi ha u 2023," la ong u Bah PN Syiem.
U la kyntu ruh ïa ki paidbah ba kim dei ban tieng namar ba ka sorkar ha u 2023 kan dei ka sorkar Congress.
“Wat ym tieng to ngeit ïanga ba ka sorkar ha u 2023 kan dei ka sorkar Congress," ong shuh shuh u Bah PN Syiem da kaba pynshisha ba ha u 2018 dei na ka daw ka jingkwah Myntri Rangbah u Dr.
Mukul ba ka Congress ka khlem ïoh ban synshar ïa ka Jylla.
Shillong , Jymmang 29 : Ka Japan International Cooperation Agency (JICA) ka la bei tyngka kum ka ram haduh 19,100 klur na ka bynta ban pyntreikam ïa ki projek bapher bapher ha kane ka jylla Meghalaya bad ha kiwei ki jylla jong kane ka thaiñ shatei lam mihngi kum ha Assam, Tripura bad Mizoram.
Kine ki projek ki long naduh ki jingpynheh surok, ki hospital bad wat ha ki kam pynneh pynsah mariang ruh kum ka jingpynneh pynsah ïa ki dieng ki siej, ïathuh u Chief Representative jongka JICA ha India u Mitsunori Saito ha ka tnad pathai khubor PTI.
“ Ngi don bun ki projek kiba la pyntreikam ha ki kyrdan bapher bapher ha kane ka thaiñ.
Ki don ki projek ba ngi la pyntreikam la kumba san haduh hynriew snem, ki don kiba dang shu sdang thymmai ruh bad ki ban dang shim por ban pyndep" ong u Saito.
Ka JICA ka la ïasoi ïa ka soskular bad ka sorkar India ha u Lber mynta u snem ban ïarap ai ram shuh shuh kumba 2942 klur na ka Japanese Official Development Assistance bad kane kan long beit ha ka jylla Assam kaba ïadei bad ka koit ka khiah.
“ Na kane ka ram ngin ïarap ha kaba pynheh ïa ki hospital bad pynbiang ïa ki kor ki bor bad tiar ai jingsumar ha ki hospital ha Assam.
Kaba kum kane ka jingïarap ngin sa tyrwa sha kiwei ki jylla kane ka thaiñ ruh bad wat ban pynneh pynsah ïa ka mariang “ ong u Saito.
Halor ka jingsuki ban pynïaid shakhmat ïa ki projek , u Saito u la ong ba ki don bun ki daw kum ka jingïoh jingbit na ki bor sorkar, ka jingïoh jaka bad bunsien lada slem kine ka shim por ban sdang ïa ka kam bad teng teng ynda la sdang ruh mih bun ki jingpynwit.
U la ïathuh na katei ka 19,100 klur la kynthup ha kaba pynbha bad pynheh ïa ki 14 tylli ki hospital ha Assam, ka jingshna pynheh ïa ki surok ha Meghalaya kum ka Shillong – Dawki, ka jingtei ïa ka Hydro Electrict Power Station ha Meghalaya nangta ha Tripura bad Mizoram.
Ka JICA ka ïarap ruh ban pynneh pynsah ïaki khlaw ki btap, kyntiew ïa ka rep ka riang da kaba pynkhlaiñ ïa ki jingring um sha ki jaka rep jaka riang ha Mizoram.
U la ong ba ka don ka lad bah ban pynkhlaiñ ïa ka khaïi pateng bad ki ri kane ka South Asia bad kumjuh ruh ka India bad ka Bangladesh lyngba kane ka thaiñ shatei lam mihngi.
U la ong lada khlaiñ ka khaïi pateng hapdeng ka India badka Bangladesh kaba kiew bad roi nadong shadong kan long ka thaiñ NE hi baroh kawei.
Halor kane u la ong donkam ban pynbha pat ïa ki surok, ki lynti syngkieng kat kum ki kor ki bor kane ka juk ba mynta.
Na ka liang ka JICA u Saito u la ong ba kan theh ki jingïarap ban kyntiew ïa kane ka thaiñ ryngkat bad ka jingïatrei lang bad ka sorkar India.
Shillong, Jymmang 30: Ka Mawjatap Sports and Cultural Club ha ka 21 tarik Jymmang ka la pynhap pyrda noh ïa ka lympung ïalehkai Green Hills Football Tournament 2022.
Ïa kane ka lympung la wan ban pynhap pyrda da u Bah Kansing Lyngshiang uba dei u kyrtong ka Congress ha ka ilekshon MLA 2023 na Mawkynrew Constituency kum u kongsan ha ka jingïadonlang u Bahh Teibor Shadap kum u symbud kongsan.
Ka Siangkhnai SC ka la ïoh rah ïa ka nam lahduh jong kane ka lympung da kaba pynliem da ka tie-breaker da 5-3 kol pyrshah ïa ka Umsawwar SC.
U Bah Kansing Lyngshiang haba krem kum u kongsan u la ai khublei bad ïaroh ïa ka Mawjatap S&CC kaba la pynlong ïa kane ka tournament ban kyntiew ïa ki samla bad ïa ka kam ïalehkai football ha ka thaiñ hi baroh kawei.
U la ai khublei ïa ka kynhun ba rah nam lahduh bad ruh ïa baroh ki kynhun kiba la wan ban ïashim bynta ha kane ka tournament watla kim poi sha ka thong hynrei ba kin nang trei shitom ban don ka mynsiem ïakhun khnang ba ha kawei ka sngi kin sa ïoh ïa ka jingjop.
Shillong, Jymmang 30: Ka Mawryngkeng CC bad ka Sohra Combine ki la jop ha ka District League T20 Cricket Tournament 2022 ba pynïaid da ka East Khasi Hills Cricket Association ha ki jingïakhun ha ka sngi Nyngkong.
Ka Mawryngkneng CC ka la pynliem da 8 wicket pyrshah ïa ka Mawlong CC ha ka jingïakhun kaba nyngkong da kaba kynjoh ïa ka thong ba 93 ron.
Katba ka Sohra Combine ka la pynliem da 13 ron pyrshah ïa ka Hurdles CC ( Mawsynram) kaba khlem lah ban kynjoh ïa ka thong ba 144 ron ba la buh da ka Sohra Combine.
Shillong, Jymmang 30: Ka Young Boys Football Club ka la ïoh rah ïa ka nam lahduh jong ka lympung ïalehkai Summer Football Tournament 2022 ba pynïaid da ka Wahmawleiñ Social and Cultural Club.
Ka Young Boys Football Club ka la ïoh rah ïa kane ka nam lahduh hadien ba ka la pynliem noh da 2-1 kol pyrshah ïa ka Maitshaphrang Club ha ka jingïakhun final kaba la long ha ka sngi Thohdieng jong ka taïew ba lah dep ha Madan Nongshiliang, Jongksha.
Ïa kane ka lympung la wan ban pynhap pyrda noh da ka Dr.
Amanda Pakyntein kaba dei ka kurim jong u Myntri ka tnad ïalehkai ka jylla bad MLA ka Mawkynrew Consti-tuency u Bah Banteidor Lyngdoh kaba la long kum ka kongsan.
La ïadonlang ruh u Bah Nobenstar Nonglyer President ka Club Nongshiliang, Kong Clarin Lyngdoh, Bah Shaibor Rani, Bah Biangkam Sohtun uba dei u organiser jong ka tournament, ki dkhot ka Wahmawleiñ Sport Club bad kiwei kiwei ki riew rangbah jong ka thaiñ.
Haba phai sha ka jingïakhun final hapdeng kine ki ar tylli ki team ka jingïakhun ka long kaba ïakhaid bha naduh kaba sdang baroh ar ki la ïakhun tyngeh ban thep kol.
Bad dei ka Maitshaphrang Club kaba la plie pyrda nyngkong lyngba ka kol ba la thep da u Meban Rynjah ha ka minit ba 15 jong ka kylla step.
Ka Maitshphrang ka la ïoh ban teh lakam ïa ki jingpyrshang thep kol ka Young Boys FC ha kaba ka la lamkhmat da 1-0 haduh kaba kut jong ka kylla step.
Ha ka jingïakhun jong ka kylla miet hadien ka jingïashong jahthait, ka jingïakhun ka la nang shongshit da ka jingwan sakhi ki paidbah nong-kyrshan jong kine ki arliang.
Ka Young Boys ka la ïoh ban bat bad pashat bol bha ha kaba ka la ñion sha ka kut bad pynsmiej katto katne ïa u rangap kol ka Maitshaphrang.
Lyngba kane ka rukom ïalehkai, ha ka minit ba 50 u Riwelson Kharsahnoh u la ïoh ban thep ïa ka kol pynïakhaid bad ka kynhun ka la ïoh mynsiem bha bad nang ïakhun tyngeh.
Hapdeng ka jingïakhun kaba ïakhaid bha, bad ha ka jingïalekai ka don beit ka kynhun ba jop bad ba rem, bad ka Yong Boys FC watla ka la shah thep nyngkong pynban ka ïoh ban pynphai sa shi kol lyngba u Tiskhem Kharmylliem ha ka minit ba 55 ha kaba ka kynhun ka la ïoh rah syndon ïa ka nam lahduh jong kane ka lympung ba mynta u snem.
Ki khubor kiba la mih ha kine ki sngi, khamtam ka jingpynpaw ka na ki katto katne ki nongialam ka UDP ka pyni ba ka Seng NPP bad ka UDP ki la sdang ban iaphoi hadien ka jingiatreilang kaba la neh palat saw snem.
Kane ka jingiadei ka long lyngba ka jingiatreilang ha ka sorkar Meghalaya Democratic Alliance (MDA).
Ka NPP bad ka UDP kidei ki artylli ki Party ba heh duh ha ka MDA bad dei ma ki, kiba pyniaid ia ka sorkar jylla, namar kidei kiba don bun ki Myntri ha ka kynhun Myntri.
Hynrei,m hato kane ka jingiaphoi kadei kaba da don shisha na ka shapoh ne kadei kaba shu paw tang na shabar na ki katto katne ki nongialam jong ka Seng?.
U Dr.
Jemino Mawthoh bad u Bah Bindo M.
Lanong, kiba long ki arngut ki nongialam jong ka Seng UDP, ki la pynpaw ka jingbynhun ia ka jingiatreilang bad ka NPP, tangba kim kwah pat ban weng jingkyrshan na ka sorkar namar ba ki sheptieng ioh wan ka President’s Rule.
Kine ki nongialam ki la ong ba lada wan ka President’s Rule ha ka jylla, ka sorkar pdeng ka lah ban pyntreikam ia ki ain katba ka mon, khamtam ia ki ain ki bym iahap bad ka jylla Meghalaya.
Hynrei u nongialam ka NPP, u Bah Prestone Tynsong, uba long u National Vice President ka NPP, u la ther kylla ia kane ka jingtieng ka UDP ia ka President’s Rule.
U Bah Tynsong u kop ruh ba lada dei ma u ha ka jaka ka UDP, ym nym da ap bun sngi ban weng na ka sorkar MDA, hynrei tang hapoh shi sngi arsngi u la weng beit lada u lap ia ka jingbymtreikam bha ka sorkar MDA hapoh ka jingialam ka NPP, ioh ba ka poi sha kaba kham sniew shuh shuh.
Halor ka jingpynpaw ka UDP ia ka jingtieng ia ka President’s Rule, ki paidbah ki kynmaw tharai ba kam dei ba ka Meghalaya kam pat ju mad ia ka jingsynshar u President ka ri lyngba u Lat ka jylla.
Hynrei ha ka snem 2009, ha ka por ba ka UDP ka ialam ia ka jingsynshar lyngba ka sorkar MPA, ka la don ka jingphet noh ki katto katne ki paralok ba iatreilang ha ka MPA bad ka sorkar ba ialam ka UDP ka la kylla rit paid noh.
Ka sorkar pdeng ha katei ka por ka UPA ba la khlieh da ka Congress ka la pynjari da ka President’s Rule ha Meghalaya.
Pynban ha ka por ba don ka President’s Rule ki paidbah ki la iaroh ia u Lat ka jylla, u RSMooshahary, man la ka sngi, u la leit jurip ia ka jingtreikam ki ophis sorkar ha nongbah Shillong bad ki paidbah ki la kmen namar ba ki nongtrei sorkar ki la hap ban shakri bha ia ki paidbah.
Ki la hap ban wan biang por bad mih biang por na ophis, kaba mut ka work culture kaba ki nongtrei sorkar kidei ban don ban pynsuk ia ki paidbah ka la treikam bha ha katei ka por.
Nangta ka surok kaba kiew sha Khlieh Iewduh, kaba la jot rathai, kaba ym ju don mano mano ba peit mano mano la pyntrei bad siang rong.
Naduh katei ka por ba siang rong ha ka por jong ka Presient’s Rule mynta la 13 snem, kane ka surok ka sah kumto bad wat lada ka la jot biang ruh ka tnad PWD kam shym la peit satia, lait noh tang haduh ka jaka ba iaid ki shipai ladep siang rong ha kine ki bnai baladep.
Haba phai biang sha ka jingiadei ka UDP bad ka NPP, ym tip la kadei kaba mih na ka Seng baroh kawei ne kadei kaba shu mih na ki katto katne ki nongialam.
Namar dang ha u snem baladep, haba la mih ka jingbymiaid beit ha ka jingtreikam ka tnad bording ha katei ka por ba dang bat u James K.
Sangma ka UDP, ka la dawa hiar shuki ia u James.
Hynrei ha ka sngi kaba bud ki MLA jong ka UDP ki la kyntait ba kadon ka rai kaba kum kata bad na ka liang jong ki, ki la pynpaw ba kim tip eiei.
Niuma hadien katto katne bnai, u James u la shah knieh noh ia ka tnad bording bad la shimti noh da u Bah Prestone Tynsong.
Kumta wat kane kaba la pynpaw mynta ruh ym lah ban ong pura ba kadei kaba mih na ka Party hi baroh kawei.
Ka lah ban dei kaba pynmih tang na ki katto katne ngut ki nongialam khamtam haba la mih ka jingbitar na ka liang ki paidbah ia ka jingtwa ka tnum pyllum ha ka iingdorbar ba dang tei thymmai ha Mawdiangdiang, namar ba u President ka UDP, udei ruh ha kajuh ka por u Lamphang ka iingdorbar.
Sah satang khyndiat bnai ban poi ka elekshon, u paidbah un dang sngewtynnad ban peitkai ia ka drama hapdeng ka UDP bad ka NPP namar kine baroh artylli ki Party kin iaknieh ia ka jingsynshar ha ka jylla hadien ka elekshon MLA 2023, kata kumba ka paw mynta.
Tangba ym tip pat kaei kaban jia hadien ka elekshon 2023, namar baroh ka shong ha ka jingstadu paidbah nongthep vote, kam shong ha ki Party ba iakhun ia ka elekshon.
Nongstoiñ, Jymmang 30: Ka PM Cares for Children Scheme, ka dei ka jingïarap kaba kyrpang da ka song pisa kaba la pyntreikam da u Myntri Rangbah duh ka ri, na ka bynta ban ai jingïarap ïa kito ki khynnah kiba hapoh khatphra snem, kiba la duh noh ïa ki kmie ki kpa na ka daw ba ki ngat ha ka jingpang khlam Covid 19.
Ki khynnah kiba dei ban ïoh ïa katei ka jingïarap, ki dei tang kito kiba la duh noh ïa u kpa bad ka kmie, hynrei kito kiba duh tang ïa u kpa ne tang ïa ka kmie kin ym lah ban ïoh.
Katei ka jingïarap kan long haduh ba kito kiba ïoh kin da dap arphew lai snem ka karta.
Nalor kata ïa katei ka skhim yn pyntreikam lyngba ki Ophis jong ki Child Protection Development Officer, ha ryngkat ka jingïatrei lang bad ki bor pynïaid District jong ki jylla hapoh ka ri.
Ha kaba ïadei bad ka jingpyntrei kam ïa katei ka shim ha West Khasi Hills, u Bah P.
D Sangma Deputy Commissioner u la pyllait mynta ka sngi ha ka jingïalang kaba lyngkot kaba la pynlong ha Conference hall jong ka ophis jong u.
Ha kane ka sngi ba la pyllait ïa katei ka skhim, la ïadon ryngkat da u ban W.
Shabong District Child Protection Officer, bah M.
Diengdoh ADM, ki kynthei kiba dei ki nongtrei kiba peit ïa katei ka byntaLa pynïaid ïa ka jingïalang da u bah P.
D.
Sangma, ha kaba u la ai ruh ka jingpynshai ha kaba ïadei bad ka jingpyntrei kam ïa katei ka skhim.
Ha kajuh ka por la ïoh ruh ïa ka jingbatai ba kham bniah na u bah W.
Shabong CDPO.
Haba pynshai ha kaba ïadei bad ki khynnah kiba ïoh ïa katei ka jingiarap, ki don tang ar ngut kiba dei na West Khasi Hills.
Hynrei naduh ba la pynkha sa kawei pat ka District ka shnong jong ki ka la hap noh ha Eastern West Khasi Hills.
Hadien katei ka jingïalang, u Deputy Commissioner u la aiti ïa ki kot kiba donkam ha u nongpeit nongsumar ïa kitei ki khynnah.
Nongstoiñ, Jymmang 30: Namar ka jingud jingnam jong ki paitbah nongleit nongwan bad ki nongñiah kali, ki nongïalam jong ka Federation of Khasi Jaiñtia & Garo People bad ka Khasi Student Union Nongstoiñ Circle, mynta ka sngi ryngkat ki ophisar ka tnad PWD hadien ba u Kontraktor ki la leit ban jurip bad thew biang ïa ka jingsiang rong ïa ka surok Nongstoiñ haduh Sohpian.
Ha katei ka jingleit thew biang ïa katei ka surok, la lap ba ki dang don ki bynta ki bym pat biang ka jingheh katkum ki kyndon ba la bthah da ka sorkar ha ka Detail Project Report.
Ki nongïalam jong ki ar seng haba ïakren bad ki nongthoh khubor, ki la ong ba ki nongïalam jong ki ophisar jong ka PWD ruh ki la kular ba na ka bynta jong kito ki jaka ki bym pat biang kin sa bthah ïa u Jontraktor ba un shna pynbiang.
Ha kajuh ka por kitei ki nongïalam sengbhalang, ki la ong ba hadien katto katne por ynda u Kontraktor u la shna biang ïa kito ki bynta ki bym biang, kin hiar ban thew biang bad lada ki lap ba ki dang don ki jaka bym pat biang, kin ym ailad ba un shu iehnoh, hynrei u dei ban pynbiang katkum ki kyndon ba la bthah da ka tnad PWD.
Mawkyrwat, Jymmang 30: Ka ophis jong ka District School Education Officer, South West Khasi Hills District, Mawkyrwat mynta ka sngi ka la pynlong ïa ka District Level Science, Mathematics bad Environment Exhibition 2022 ha Nativity Higher Secondary School, Mawkyrwat ha kaba ka kong C.
Kharkongngor, IAS, Deputy Commissioner ka South West Khasi Hills District ka la long ka kongsan.
Haba kren kum ka kongsan ha kane ka jingïalang, ka kong Kharkongngor ka la ong ba ka Science bad ka jingpyndonkam ïa ka ka long kaba donkam bha ha kine ki sngi kiba mynta ha kaba ka la wanrah shibun ki jingkylla ki ban kham pynsuk ïa ka jingim jong ngi ki briew.
Ka la ban jur ba da ka jingkiew sted jong ka saïan bad teknologi ki don mynta ïa ki mobile phones ha kti ha kaba ki ki lah ban ïoh ïa shibun ki jingtip ka ban pynkhlaiñ bad pynshlur ïa ki jingmut jingpyrkhat jong ki.
Ka la ban jur halor ka jingdonkam jong ka saïan bad teknologi ha kane ka juk kaba mynta da kaba pynshlur ïa ki khynnah ban shim ïa kine ki subjek kiba lah ban kyntiew ha ka jingim bad nangpynïar shuh shuh ïa ki jingmut jingpyrkhat bad pynshlur ïa ki ban jam shakhmat bad ban don ka jingangnud ban kiew artet.
Haba ka la pynpaw ba kiba bun na ki ‘riew lum ki ïaleh ban kiar na kaba shim ïa kine ki subjek, kumta ka la ai mynsiem ïa ki khynnah ba ki dei ban long kiba shlur bad ban shim ïa ka saïan kum ka subjek ka ban kyntiew ïa ki ha baroh ki liang.
Shuh shuh ka la ong ba ka kamram jong ki khynnah ka dei ban pule, ban wad bniah, ban shna bad thaw buit bad lada ki don ka thong ha khmat ryngkat ka jingkut jingmut ymdon jingeh kaba lah ban khang ïa ki na kaba kiew shaphrang.
Ka la ong ba ki ki im ha ka juk ba ki shem ïa shibun kiei kiei kiba thymmai da kaba pynshlur ïa ki khynnah ban peit thuh bad wad bniah khnang ba kin long ka jingmyntoi ïa ka imlang sahlang ha ki por ban wan.
Ban pynkut, ka la kitbok kit rwiang ba kane ka Exhibition kan ïaid beit shakhmat da kaba khmih lynti ba kin mih bun ki nongïashimbynta ha ki snem ki ban wan.
Lah ban kdew ba ha ha kane ka District Level Science, Mathematics bad Environment Exhibition 2022 kumba 8 tylli ki skul ki la ïashimbynta ha kaba ka Maharam Government Higher Secondary School, Mawkyrwat ka la long ka nongjop bud da ka Horirai Higher Secondary School Mawkyrwat ha ka kyrdan kaba ar bad ka Nativity Higher Secondary School, Mawkyrwat ha ka kyrdan kaba lai.
Ka kong S.
Kharsahnoh, District School Education Officer, Mawkyrwat ka la pynïaid ïa ka jingïalang katba u bah D.
G.
Nongsiej, Sub Divisional School Education Officer, Mawkyrwat u la ai ïa ki kyntien pdiang sngewbha katba u bah S.
S.
Lyngkhoi, Additional SDSEO u la ai ïa ki kyntien khublei.
Khliehriat jymmang 30: Haduh 5 ngut ki Khynnah na Ri-lum Jaiñtia, kila ioh pdiang ia ka PM-Cares for Children Scheme hynne ka sngi nyngkong namar ka jingduhnoh ia la ki jong ki Kmie bad Kpa na ka daw jong ka jingwan lynshop ka khlam Covid-19.
Ha ryngkat lang bad ka ri hi baroh kawei, ki heh sorkar kiba na East Jaiñtia Hills District ruh mynta ka sngi ka la ïa shimbynta lang lyngba ka Video Coference ba la pynlong ha ophis treikam jong u Deputy Commis sioner ha Khliehriat ha kaba u Deputy Commissioner, u Abhilash Banarwal, IAS u la aiti ïa ki kot ki sla ba donkam jong ki lai ngut ki khynnah kiba la duh noh ïa ki kmie ki kpa na ka daw ka khlam covid-19, kine ki khynnah kin sa ioh ki jingiarap ki ban long ka jingmyntoi ïa ki kaba lyngba ka PM-Cares For Childrem Skim.
U Deputy Commissio-ner, u la aiti ïa ki kot ba donkam ba kynthup ruh ka shithi na u myntri rangbah ka ri (india), Sneh Patra kaba dei ka syrnot jong ka PM-Care, ka PM-Cares for Children Passbbok bad ka Health Card jong ka Ayushman Bharat-Pradhan Mantri-Jn Aroya (PM-JAY) jong ki lai ngut ki khynnah kiba na East Jaiñtia Hills District.
Kitei ki lai ngut ki khynnah kin ioh ka jingkyrshan bad jingiarap ha ka rukom kaba dei na ka bynta ka jingbit jingbiang jongki kaba lyngba ka Health Insurance, yn pynkup bor ïa ki lyngba da ka jingnang jingstad kaba paka, yn iarap ïa ki da ka pisa ruh na ka bynta ki jingdonkam jong ki kum ka jingkyrshan.
Kiba la ïa shim bynta lang ha kane ka Video Conference ki kynthup U District Child Development Officer East Jaiñtia Hills District, u bah Teibor Kyndiah, ki dkhot jong ka Child Welfare Committee, East Jaiñtia Hills District, ki nongtrei na ka Child Line, East Jaintia Hills District, la mihkhmat ruh da ki dkhot jong ka District Legal Services Authority, East Jaiñtia Hills District, lem bad u Superintendent of Child Care Institutions jong ka district.
Jowai: Ka District Child Protection Officer, District Child Protection Unit, Jowai kala pyntip ba ki don haduh ar ngut ki khynnah na West Jaiñtia Hills District kiba ïoh jingïarap naka ‘PM CARES for Children Scheme’ ïa kaba la pyllait mynta ka sngi da u myntri rangbah duh ka ri u Narendra Modi.
Kane ka skim sorkar kan ïarap ban kyrshan ïa ki khynnah khunswet kiba la duh noh ïala ki jong ki kmie ki kpa haka por ka jingwan lynshop jong ka khlam Covid-19 bad kane ka long shi bynta ban ai jingïada ïa kitei ki khynnah ba shem lanoh ba kin ïoh jingïarap naduh ka Insurance haka liang ka koit ba khiah bad ka jingnang jingstad lyngba ka jingkyrshan pisa ïa ki haduh ba ki la dap 23 snem ka rta.
Kitei ki khynnah kiba la ïoh jingïarap ha ryngkat ka jingwan synranlang bad kiba don jingdei bad ki ha ophis treikam u Deputy Commis sioner la ïashim bynta lang kynthup naduh u Additional Deputy Commissioner u P.
K Boro, District Child Protection Officer, DCPU, Jowai kong R.
D Kynjing, District Informatics Officer, NIC, Jowai kong P.
Passah.
Ha kaba u PK Boro, Additional Deputy Commis sioner ula aiti iï ki kot sha ki nongïoh myntoi kaba don lang bad ka shithi na u myntri rangbah duh ka ri, ka Sneh Petra (certificate of PM CARES), PM CARE for children passbook, Health card of AB- Pradhan Mantri- Jan Arogya Yojana (PM-JAY).
Mawkyrwat, Jymmang 30: Ka Seng Samla Shnong Mawlangwir (SSSM), ha ryngkat ka jingïatreilang lang bad ka ophis u Divisional Officer ka Soil & Water Conservation Division, South West Khasi Hills District, ha ka 27 bad 28 tarik u Jymmang, 2022, ka la ïoh ban pynlong ïa ka jingïakop dro, ka jingïalehkai badminton bad ka jingïamareh marathon kum shi bynta ban rakhe ïa ka lyngkhuh snem ba 50 jong ka jylla Meghalaya bad kumjuh ruh ïa ka jingdap 75 snem jong ka jinglaitluid jong ka ri India.
Ha ka 27 tarik, ka SSSM ka la ïoh ban pynlong ïa ka jingïakop dro ha kaba la ïa shim bynta da ki khynnah skul jong ki skul bapher bapher.
Ïa kane ka jingïakop la rah ïa ka nam nongjop da u Balapynskhem Shangpliang na ka JKMP Higher Secondary School, Mawkyrwat.
I ba wan ba ar i dei i Mereyline Syiemlieh na ka JKMP Higher Secondary School, Mawkyrwat, bad u ba wan ba lai pat u dei u Alfordjune Marweiñ na ka Saiñ Jingtip Multi-purpose Secondary School, Mawlangwir.
Ha kane ka sngi la ïoh ruh ban sdang ïa ka jingïalehkai badminton kaba para marwei hapoh Mawlangwir Mini Indoor Stadium ha kaba la ïa shim bynta shitrhem da ki samla jong ka dong ka thaiñ baroh kawei, shynrang bad kynthei.
Ha ka 28 tarik pat, ha ka por 7 baje mynstep, ka SSSM ka la pynlong ïa ka jingïamareh marathon kaba 10 km na ka bynta ki shynrang bad kaba 5 km na ka bynta ki kynthei.
La plie ïa kane ka jingïamareh thong da u Dr.
K.
K.
Nongsiej, Principal ka Sngap Syiem College, Mawkyrwat, uba la long u kongsan.
Ha shwa ban plie ïa ka jingïamareh, na ka liang u kongsan u la ai jingkren da kaba buh ka jingkyntu bad jingai mynsiem ruh ïa ki samla ba kin ïai trei shitom.
“Namar ban ïoh ïa ka nongjop, kam dei ka kam kaba suk hynrei ngi hap ban ïai trei shitom", u la ong.
U la pynpaw ruh ba katei ka jingïamareh thong kan plie ka lad ïa ki khun samla ba kin nang lah ban pyni ïa ki sap ki phong bad ka jinglah ka jong ki ym tang hapoh ki kyrdan distrik hynrei ha kiwei ki kyrdan ba kham sha jrong ruh de.
Ïa kane ka jingïamareh thong, ha ka liang jong ki shynrang, la rah ïa ka nam nongjop da u samla Wolbetstar Ramsiej (31.
52 min) na Sakwang.
U samla Iwelljohn Ramsiej (32.
53 min) na Sakwang u la bat ïa ka kyrdan ba ar bad u samla Neverson Jyrwa (34.
21 min) na Jakrem u la bat ïa ka kyrdan ba lai.
La ïoh ruh ban ai ïa ka khusnam ba kyrpang sha u heprit Jimpeter Wanniang na Jakrem, u khynnah uba dang 9 snem ka rta, uba la mareh pyndep ïa ka thong hapoh 62 minit.
Ha ka liang ki kynthei pat, ka samla Marqueenless Ramsiej (21.
00 min) na Sakwang ka la wan ba nyngkong, ka samla Lyntijingkyrmen Kharjahrin (21.
10 min) na Sakwang ka la wan ba ar bad ka Kyntimon Marweiñ (21.
27 min) na Mawlangwir ka la wan ba lai.
Ha kane ka sngi la ïoh ruh ban pynkut ïa ka phainal jong ka badminton.
Ha ka jingïalehkai ba para marwei jong ki kynthei, ka samla Baladamonshisha Wanniang na Mawlangwir ka la rah ïa ka nam nongjop bad ka samla Daïaiphirabanker Wanniang na Mawlangwir ka la wan ba ar.
Ha ka jingïalehkai ki shynrang pat, u samla Given Warder Lyngdoh na Mawlangwir u la khur ïa ka nam nongjop bad u Kapani Mao u la wan ba ar.
Haba pynkut ïa kitei ki prokram bapher bapher, la ïoh ban pynlong ïa ka jingïalang ba lyngkot ha kaba u bah Kynsaibor Marweiñ, Principal ka Balang Mawlangwir Higher Secondary School, Mawlangwir, u la long u kongsan.
Ha katei ka sngi la ïa don ryngkat ruh u bah N.
S.
Wanniang, u Range Officer ka Soil & Water Conservation, Mawkyrwat Range, uba long ruh ha ka juh ka por u Myntri Shnong ka shnong Mawlangwir, u bah Koland Lyngdoh, Secretary Shnong Mawlangwir, u bah P.
L.
Marshilong kiwei ki rangbah bad ki khun samla jong ka shnong Mawlangwir.
Nongpoh, Jymmang 30: Ki nongïalam ka Ri Bhoi Student Union mynta ka sngi kila pynskhem bad pynthymmai biang ïaki nongkitkam ba pura jong ka RBSU Nongpoh Circle hadien ba ka samoi treikam jong ki nongkitkam barim kala kut noh ha ka jingïalang kaba la long mynta ka sngi ha Nongpoh.
Ki nongkitkam ba thymmai ka RBSU Nongpoh Circle bala jied thymmai ki kynthup ïa u Bah Yogesh Nongrum kum u President, Steven Stolin Nongrum Vice President, Gabriel Makri Secretary, Banasar Lyngdoh Nonglait Finance Secretary, HN Marbaniang Publicity Secretary, Gideon Makri Sports Secretary, Jeremaiah Nongkhlaw Education Secretary, Sakhaius Kurbah Office Secretary bad kiwei kiwei bala pynskhem da u Bah Everjoy Nongpluh President ba rangbah jong ka seng ryngkat ka jingdon lang jong kiwei kiwei ki dkhot ka seng.
Naka liang u Bah Everjoy Nongpluh haba kren ha katei ka sngi u la pynpaw ka jingsngewkmen kaba khraw ban iohi ba kitei ki samla ki don ka jingkitkhlieh ban pynïasoh bad ka seng naka bynta ban dang kyntiew ïa ka dong ka thaiñ ban dang trei bad shakri naka bynta ka ri bad ka jaitbynriew.
Jowai, Jymmang 30: Ka kong Linda Nongkrem ryngkat bad kiba haïing ha sem mynta ka sngi kila wan ban pynshai ïa ka jingeh kiba ïa kynduh na ka leh donbor jong u Waheh Shnong ka Lumtrep Nongjngi, West Jaiñtia Hills District u ma Ebormi Pale, ha kaba ïadei bad ka jingbym ïoh khaw rashon kaba la san bnai jong kine ki saw tylli ki longïing.
Ka kong Linda haba kren ha u Mawphor kala pynsngew ïa ki kam kiba utei u Waheh Shnong ula leh pyrshah ïa ki longïing jong ka halor ka hok kaba dei hok ban ïoh na u khaw rashon bad ka jingbyrngem kyntait shnong u Waheh Shnong kiba ula pynmih ïa kitei ki kyntien ha ka por ba ki dang mut ban leit soi ïa ka Job Card hakhmat utei u Waheh Shnong.
Kala pyntip ba kane ka jingduh khaw rashon ba san bnai kala dep ban ujor sha ka Vigilance Committee jong ka shnong, hynrei kim shem la lum satia ïa ka Committee.
Kumta kala ujor noh sha u Secretary Shnong ha kaba u Secretary ula leit rah ïa ka jingujor sha ka EC Shnong, kala ong wat tang uwei ruh u dkhot EC ym shem la don ba pdiang ïa kane namar ïa kane ka kam la leh bor beit da u Waheh Shnong wat ïa u Dealer nongsam khaw ruh um shem la don ha katei ka Dorbar ha ka jingshisha ka kong Linda ka la ong ba ym dei satia ban pynlong ïa ka Committee.
Kala kynthoh ruh ba ïa ka kam Dealer ha ka shnong la pynïaid beit da u Waheh Shnong da kaba shu ai kyrteng ha u Dealer u Pynïaidame Pale.
“Ha ka por ba nga mut ban leit shim khaw rashon ka dor u khaw ka long T.
4 tangka shi kilo bad ïa kane ka dor ym shem la rai satia ha ka shnong namar katum ka order ka sorkar ka dei ban sam ha ka dor T.
3 tyngka shi kilo bad san kilo shi khlieh".
Shuh shuh kala mih ruh ka jingkren na u Waheh Shnong ba kino kino kiba kwah ban shim khaw ha ka dor T.
4 tyngka ki lah ban wan shim ïa u khaw rashon, hynrei ïa kito kiba pyrshah ki lah ban leit phai noh.
Halor kane ka kong Linda ka buh ka jingkyntu ïa ki bor sorkar ba kin shim khia ïa kane la ka long ne em ïa u Waheh Shnong ban leh donbor kumne.
Ka kong Linda kala kynthoh jur halor ka jingkhot jingïalang jong u Waheh Shnong ban pynkiew ïa katei ka dor bai khaw khlem da ai jingtip sa baroh ki nongshong shnong kiba dei ki nongbam rashon.
Katkum ka jingïathuh ka kong Linda haka por ba ïakhun ïa ka kam die rashon ka kong Linda ruh kala ïaleh ïa ka Election, hynrei utei u Waheh Shnong ula shim kabu ban pyndonkam da ki briew ki bym shem la don kyrteng Vote hapoh ka shnong.
Shuh shuh kala kynthoh ïa ka jingpynshai utei u Waheh Shnong ula shim ruh ha ka kyrteng ka seng kynthei namar ïa kane ka seng u Waheh Shnong ula dep ban phah surrender ïa ka haka por ba ki dang don ka Committee ka seng kynthei, ha kaba u la pynmih ïa kine ki kyntien “Phi ki seng khynthei ki bym pat dep Rejister ïa ka seng jong phi, phim shem la lah shuh ban pyntreikam ïa ka seng kynthei jong phi" bad ha kata ka por baroh ki para seng kynthei kila lyngngoh ïa kane ka kyntien ba mih na u Waheh Shnong.
Kala ïathuh ba ïa seng kynthei ka shnong la seng naduh u snem 1998 bad la don haduh ar ngut ki Waheh Shnong kiba la leit shadien bad kitei ki Waheh Shnong kim shem la pynthuh ïa ki kam ka seng khynthei, hynrei ynda la poi ha une u Waheh Shnong ba mynta, ula ong ba ula ïoh ïa ka sannad na ka District Council ba u don ka bor ban leh katba mon.
Kumta ka la buh jingkylli hato ka District Council ka don mo ka bor kaba la ai ha u ban pynsangeh ïa ka seng kynthei khlem da lap ïa ka jingleh bakla jong ka seng, kumta ka la dawa na une u Waheh Shnong ba un pynshai ïa kane namar ha kata ka por ka kong Linda ka dang long kum ka Secretary.
Sa kawei kala ong ba utei u Waheh Shnong ula dep pynshai ba na ka daw ka jingduk palat jong ka shnong la hap ban kyntiew ïa ka bai khaw rashon sha ka T.
4 tyngka na ka daw bym don kiba treh ban die T.
3 tyngka, hynrei ynda la wan mih ki bor sorkar la pynbna lada don kino kino kiba nud ban die T.
3 tyngkat yn pynkheiñ noh ïa une u Dealer ba die ha ka dor T.
4 tyngka.
Hamar kata ka por ka kong Linda kala ïeng bad tyrwa ba dei maka ba nud ban shim ban die ïa u khaw ha ka dor T.
3 tyngka, hynrei haduh mynta ym shem la don kino kino ki bor ba nud ban pynkheiñ ïa utei u dealer la pynsngew shuh shuh ka kong Linda.
Kala ong ba ka sorkar kala dei ban shim khia mardor ïa kane khnang ban lait na kino kino ki jingeh bad kum ki nongshong shnong ki don ka hok ban pynsngew ïa ka jingeh khnang ba ïa kane ka kam ym dei satia ban lehkai da mano re mano.
Kala ïathuh ba utei u Waheh Shnong ula rai ban ai ïa ka ‘Job Card’ sha ki nongshong shnong lada ki kohnguh bad ka jingpynbeit jong u kata ban thep pisa haduh 3 hajar bad kitei ki nongbat Job Card kin hap leit ai tang 1500 tyngka sha u.
Wat tang ka pisa kaba la dep pynphai da ki Job Card ha ka 28.
04.
2022 ïa kala la pule da u Secretary Shnong kaba la tam T.
3 lak (tyngka) hynrei katei ka pisa kam shem la paw ha ka Audit Report jong ka shnong ong ka kong Linda bad buh jingkylli shano kata ka pisa ka don bad kala dawa na u Waheh Shong ba u dei ban pynshai ïa kane.
Nongpoh, Jymmang 05: U District Magistrate ka Ri-Bhoi District mynta ka sngi u la pynmih syndon da ka hukum ban pynjari da ka kyndon aiñ 144CrPC naka bynta ban khanglad ïaki kali kiba kit palat ïaka 10 MT ba kim dei ban ïaid na jing kieng Umiam lane ar tylli ki kali khia haka juh ka por.
Ïa katei ka hukum la pynmih ruh hadien ka jingtuklar jong ka iingbishar Meghalaya High Court, namar ka jingnang tor jong ka jingkieng kaba lah ban buh jingma ïaka iaid ka ieng jong ki paidbah bad ki kali kiba ïaid lyngba katei ka jingkieng.
Nongpoh, Jymmang 30: Shibynta ban btin lynti ïaki khun samla ba kin tip ban jam shano hadien ki jingpule jong ki bad khamtam ban ai mynsiem ïaki ba kin nang kiew shaphrang haki jingpule jong ki, ka Ri-Bhoi Socio Economic and Youth Development Society (RSEYDS) mynta ka sngi kala shim ïaka sienjam ban pynlong da ka Career Guidance Programme ha Little Flower School Mawbri.
Ha katei ka prokram da ki spah ngut samla pule jong ki skul bapher bapher ka skul Eastern Ri-Bhoi kila wan ban shim bynta ban shah hikai ha katei ka prokram kaba la ai jingmyntoi shikatdei ba kin nang ban jied ïaka lawei ban shim ka rai haki jingpule ba kham shalor bad ruh ban pynshlur ruh ïaki khun samla ba kim dei ban shaniah tang haki kam sorkar hynrei ban nang ban sengkam sengjam.
La wan ruh ban ai jinghikai ha katei ka sngi da u Dr.
Maxwell Lyngdoh u ba dei u Counselor bad Career Expert ryngkat u Samla Hame Shaniah Suiam u rangïalehkai Kickboxing ba paw haka pyrthei u ba la ai jinghikai ha kaba ïadei bad ka koit ka khiah bad ka jingdonkam ban kilan met bala sakhi ruh da ka jingdonlang u Bah George B Lyng doh MLA, u Bah Cornelius Laloo uwei naki nongthoh khubor, u Bah Comfort Rympei President ka RSEYDS, Samla Pyrchah Rympei Secretary bad kiwei kiwei.
Naka liang ki nongkren ha katei ka sngi kila ai mynsiem ïaki samla pule ba ki dei ban nang ban jied ïaka lynti bad ka sap kaba ki don ym ban shu bud tynneng ïaki paralok, bad kidei ruh ban don ka thong haka jingim jong ki ba kin minot thop haki jingpule jong ki ym ban long ki samla kiba duh jingkyrmen bad pyrkhat ïaka lawei, kumba bun naki samla khamtam haki thaiñ nongkyndong kim tip shano ban leit bad ban leh hadien ka jingpule jong ki.
Shillong, Jymmang: Ka Deputy Commissioner (Supply), East Khasi Hills District da kane ka pyntip sha baroh ki nong bam rashon jong ka district ba ïa u khaw u bym donkam ban siew dor lyngba ka skhim PMGKAY na ka bynta ki longïing NFSA (AAY bad PHH) na ka bynta u bnai Jymmang 2022 la dep ban pyllait lyngba ki dukan sam rashong jong ki ha ka jingthew ka ba 5 kilo shi khlieh.
Kumta la kyntu ïa baroh ki dukan sam rashon ba kin sam ïa kane ka bha mar ïa poi ka mar bad ruh ban wah ïa ki kyrteng jong ki nongïoh jingmyntoi bad ïa ka por treikam hapoh ki dukan jong ki.
Kino kino ki bym sam, ki ba sam duna ne sam da ka mar ba sniew dei ban pyntip sha ka ophis jong ka Deputy Commissioner (Supply), East Khasi Hills, Shillong.
Khliehriat jymmang 30: Ka dei myn ha ka 26 tarik mynta u bnai jymmang ba ka tnat MSPCB ka la phah jingthoh bad bthah ïa ki 31 tylli ki karkhana coke ba ki dei ban siew ïa ka bai lut ksan lane ka Environmental Compensation bad ban pynpoi ïa ka pisa sha u Member Secy MSPCB hapoh ka 15 sngi.
La ong ruh ba ka jing siew ïa ka bai lutksan ka la kiew na ka T.
10,000 hajar tyngka sha ka T.
510000 (sanphew wei Lak tyngka)¸ kane ka jingkiew ka dei kaba katkum ka dor ba la buh kaba na ka daw ka jingpynkheiñ jongki ïa ki kyndon aiñ ïada mariang jong ki karkhana coke kiba pyntrei beaiñ.
Hadien ka hukum jong ka NGT kaba myn ha ka 11 tarik u lber 2022 ha kaba la ai por haduh ar bnai ia ka MSPCB ban pyndep ban bthah ïa ki karkhana coke ba ki dei ban siew khajna kaba tip kum ka Environment Compensation, hynrei ka tnat MSPCB ka khlem leh ïa kane bad hadien kane ka NGT ka la ai por biang ar taiew ban pyndep ïa ki kam kiba katkum ba la pyllait hukum myn ha ka 11 Tarik u lber 2022.
Kumjuh ruh ha ka 27 tarik mynta u bnai ka NGT ka la pynsngew ïa baroh ki mat kiba iadei bad ki jingsiew ïa ka khaja ban iada ïaka mariang (Envoronmental Compensation) khamtam eh ïa kito ki 14 tylli ki Unit ki karkhana kiba la ioh ïa ka CTO, la pynsngew bad mynta yn dang ap ïa ka rai jong ka iïng bishar.
Ha ka 26 tarik ka ECC ka la buh ïa ka jingthoh ha khmat u myntri rangbah ka jylla, kumjuh ruh ha khmat u Chief Secretary ba kin pyllait noh ïa ka hukum ba dei ban shu pynjor pynpra noh ïa kito ki karkhana coke kiba don hajan eh bad ki jaka ba sah ki briew ha shnong.
Katkum ka jingsngewthuh ka ECC ïa ki karkhana ym ju dei ban shah ban tei hajan ki shnong ba shong ba sah ki briew, ka ECC ka kyntu ruh ïa ka sorkar ba kam dei ban ailad ïa kitei ki 14 tylli ki karkhana coke ban pyntreikam bad mynta ki paidbah jong ka elaka Sutnga ki dang ap sa tang ïa ka rai jong ka iïngbishar ha kaba ïadei bad kitei ki 14 tylli ki karkhana coke kiba la ioh ïa ki CTO namar kitei ki 14 tylli ki Unit ki dei ki karkhana kiba pyntrei ha ki jaka ba shong ba sah briew.
La ong ruh ba ka jingtei karkhana jong kitei ki Unit ki dei kiba long pyrshah ïa ka hok jong ki paidbah nongshongshnong ha kaba ki paidbah ka thaiñ kim ioh shuh ban ring mynsiem ïa ka lyer kaba khuid, kaba ong kum ka jingpynkheiñ ïa ka kyndon ba 21 jong ka riti synshar ri bad man la ka por ka iïngbishar Supreme Court ka la ju pyllait ïa ki hum ha kaba ïadei bad ka jingpynneh pynsah ïa ka mariang ka ban pynmih ïa ka lyer kaba khuid.
Ki paidbah jong ka elka ki sngew skhem ba ka rai jingbishar jong ka iing bishar kan long na ka bynta ka jingbit jingbiang ki paidbah.
Katkum ka shithi ujor ba la phah sha u Myntri rangbah ka jylla myn ha ka 24 tarik mynta u bnai jymmang, ka Environment Co-Ordination Committee Elaka Sutnga ka la ujor pyrshah ïa ki 29 tylli ki karkhana coke kiba don hapoh u pud u sam jong ka Elaka, ka ECC ka la pynpaw ba katkum ki kaiphot ba la ioh na ka tnat Meghalaya State Pollution Control Board lyngba kiba lyngba ki RTI ba la dep buh la lap ba ki don haduh 29 tylli ki karkhana kiba la shah kyntait da ki bor ba halor kiba dei peit, kumta halor kane ka ECC ka kwah shuh shuh ba na ka liang u myntri rangbah ka jylla ba un leh ei ei bad ban leh ïa kaba donkam halor kane ban pynmih ïa ka hukum ban shu pynpait pynpra noh shisyndon ïa kitei ki 29 tylli ki karkhana coke.
Katkum ki kaiphot na ka tnat MSPCB la ioh jingtip shuh shuh ba kitei ki karkhana ki pyntrei khlem pat ioh jingbit na ka Board kaba la pynkheiñ ïa ka kyndon aiñ ba 25 kaba ïada ïa ki um ki wah, ki pynkheiñ ïa ki aiñ pynjakhlia mariang (Prevention and Control of Pollution Act 1981, na ka daw ka jing pynkheiñ aiñ jong kitei ki karkhana, ka tnat ka la ai shithi ban khang khydep noh kaba long katkum ki kyndon aiñ 33(A) (Water Prevention and Control of Pollution Act 1981.
Na ka liang ka ECC ha ryngkat lang bad ki Dorbar Shnong ba la mih khmat da ki Waheh Shnong jong ka thaiñ ki buh ka jingkyrpad ïa u myntri rangbah ban leh ei ei bad ban pyllait hukum noh mardor da kaba bthah ïa ki trai kharkhana jong kitei ki 29 tylli ki karkhana coke ba ki dei ban pynpra noh hapoh lai bnai bad lada ym lah ban pyllait kum kata ka hukum u dei ban bthah ïa ki bor synshar District ban pynpra ïa kitei ki 29 tylli ki karkhana coke.
Shillong, Jymmang: Ka “20-21 AIPC Mega Convention" ba la pynlong lai sngi lynter naduh ka 26 tarik haduh ka 28 tarik u Jymmang 2022 ha Tura, Meghalaya ka la kut noh ryngkat ka jingïadon lang jong ki dkhot na kylleng ka ri India.
Ki don baroh kumba 200 ngut (da ka ba bud ïa ka COVID-19 SOPs)U Nongmihkhmat na ka North Tura Thomas A Sangma u la ïadonlang ha kane ka sngi kum u Kongsan, bad ka Crisline T Sangma (Retd MCS) kum ka nongshah khot sngewbha ba kyrpang.
Kine baroh ar ngut ki la ban jur ïa ka jingdonkam ban pynneh pynsah, ithuh bad burom ïa ka ktien lajong.
La pynlong ïa kane ka prokram da ka All India Poetess Conference ryngkat ka jingïasnohktilang bad ka Garo Deptt, NEHU Tura, A’chik Literature Society bad ka Sahitya Akademi, Delhi.
La pyni la ki sap ki phong tynrai lyngba ka shad ka rwai ha ka Cultural pro kram.
La pyllait paidbah ruh ïa ka Souvenir jong ka AIPC bad ki kot jong ki nongthoh kynthup jong ka Prof.
Streamlet DkharSngew sarong ruh ba ki nong Meghalaya ki dang ïoh ban bat sah ïa ki kam ba ha khlieh duh ha ka National Level la San Snem lynter, Prof Streamlet Dkhar kum ka Chairperson/ President bad Kong Minimon Laloo kum ka Vice-President.
Kine ar ngut ki la wan rah burom bad kyntiew ïa ka Thoh ka Pule ha ka jylla Meghalaya.
U President ba sdang nyngkong ïa kane ka seng AIPC u Dr.
Lari Azad, u la long u Paia ba skhem triang, u nongñiah ïa ka jhad ba heh kaba don kumba Shiphew hajar ngut ki Nongthoh kot bad Myllung Kynthei na kylleng sawdong ka pyrthei.
Kane ka long katkum U kyrwoh lyngba I Kong Minimon Laloo, General Secretary, AIPC Meghalaya Chapter.
Shillong, Jymmang : Ka Excutive Committee (EC) jong ka Dorbar Shnong Mawlai Nongkwar hynnin ka sngi ka la pynpaw ka jingpyrshah jur halor ka jingthung rangbah shnong jubor ïa u bah Moonstar Rumnong ha ka dorbar ba la pynlong ha Nongkwar Secondary School, Mawlai Nongkwar ha ka sngi Saitjaiñ ba la lah (28.
05.
2022).
Haba kren sha ki nongthoh khubor hakhmat ka ophis jong ka Hima Mylliem ha Mawkhar, Shillong hashwa ban ïakynduh ïa u Acting Syiem ka Hima Mylliem, u Ainam Manik Syiem, u bah Wanseng Jyrwa u Deputy Rangbah Shnong bad kum u caretaker ba la thung da ka ophis u Acting Syiem u Paiem Ainam Manik Syiem u la kren shai ba ha kato ka dorbar kaba la pynlong ha ka 28.
05.
2022 ka long beit thik na ka bynta ban ai ïa ka report treikam jong u rangbah shnong barim u bah Rap Thangkhiew (bam kwai ha dwar u blei) bad ïa ka report halor ka jinglut jingsep, ym ban jied rangbah shnong thymmai.
U pynpaw ba ki la pyrta shnong lai sngi lynter thik tang ïa ka jingai report, ym ban ïa jied rangbah shnong.
U Bah Wanseng u ïathuh ruh ba ka EC ka la dep thaw ruh ïa ka elekshon committee na ka bynta ban jied rangbah shnong thymmai, bad ha ka ba ïa dei bad kane ki la dep ai ruh ïa ka resolution sha u Paiem, uba la pdiang bad mynjur ïa ka jingpynlong ilekshon ha Mawlai Nongkwar.
Katkum u bah Wanseng u la pynpaw ruh, lada ki ïaid ha ka lynti kaba dei da kaba shu ïa thep vote ha ka elek shon kaban long, lada i bah Moon i jop baroh ki paidbah kin pdiang ïa i kum u rangbah shnong.
U la pynpaw bad kaei kaba la jia ha ka sngi Saitjaiñ, kim lah ban pdiang satia ïa kum kato ka rukom jied rangbah shnong da ki katto katne ngut.
Haba batai bniah u Bah Wangseng u la pynpaw ba ka Executive Committee ka Dorbar Shnong kaba la shong pyrkhat kam ha ka 14/4/2022 bad 14/5/2022 ka la ïa kut ban pynlong noh da ka Dorbar Shnong paidbah ban pynsngew paidbah ïa ka report treikam (1-9-2018 haduh 14-5-2022) bad ïa ka Financial report kaba kynthup ïa ka jingpynlong ïa ka jingïajied (Election) Rangbah Shnong thymmai hadien ka jingkhlad noh u Rangbah Shnong barim.
Nalor kata ula ong ruh na ka bynta ban pynïaid beit ïa ka kam la phah jingtip ha u Acting Syiem katkum ka shithi No.
DSMN/Rs/2022-2023/1tarik 25/4/2022 katkum ki jingïakut jong ka E.
C bad la ïoh jingbit katkum ka shithi No.
MS/V-130/89-06/585-87 dated 10th May 2022 jong ka office jong u Syiem ka Hima Mylliem.
Ban pynïaid ryntih ïa ka Dorbar bad ka EC u Acting Syiem u la aibor ïa lai ngut ki lam khmat nongkitkam Shnong ban long ki care taker, kiba kynthup ïa arngut ki deputy rangbah shnong u Bah Wanseng Jyrwa bad u bah Bleborne Rymbai bad ïa u bah Silvester Mawiong, uba long u Secretary Shnong, kat bym pat ïoh ïa u Rangbah Shnong ba pura.
Te kumta la khot ban pynlong ïa ka Dorbar paidbah haka 28/05/2022 halor ki mat (Agenda) ba la rai ka E.
C, bynrap u bah Jyrwa.
Shuh shuh u la ong ba la pynlong ïa ka jingpynjari ne pyrta shnong la lai sngi linter kata ha 25,26,27/05/2022 da kaba pyrta ïa ki paidbah nongshong shnong ban ïa poi ryntih ha kaba ïadei ka Dorbar ïa kaba yn sdang ha ka por 8 baje mynstep ha Mawlai Nongkwar Higher Secondary School.
Ha kane ka sngi la pynïaid ïa ka Dorbar da u Bah Belborne Rymbai uba long u Deputy Rangbah Shnong uba dei ruh u care taker da ka jingpdiang burom ïa baroh kiba la ïa poi katba dang pynïaid la don ka jingpynthud da ki katto katne ngut ki paidbah bad ïa u Nongpynïaid ïa ka Dorbar.
Hadien nangta la pyrta da kita hi ki kynhun bad tang ba dei ban jied da u Proterm Chairman ban pynïaid ïa ka Dorbar ym kum ba la rai da ka EC khnang ban lait na kino kino ki jingïa kulmar jingmut la pdiang ïa u Bah Moris Lyngdoh ban long u Proterm Chairman bad ka jingïalang ka lah ïaid beit, ha kaba la pynsngew ïa ka report treikam naduh 1/9/2018 haduh 14/05/2022 da u General Secretary ryngkat ka jingpule ïa ka rai ki E.
C kaba 14/4/2022 bad 14/05/2022, ïathuh u bah Jyrwa.
U ong ruh ba la pynsngew ïa ka Financial Report da u Treasurer bad baroh ki paidbah ki la pdiang ïa ka report ryngkat bad ki katto katne ki jingai jingmut.
U bah Jyrwa u la ong ruh, Hynrei ka la long pynban da khongpong ha kaba u Proterm Chairman um shym la burom bad u lah ïaid shakhmat bad pyrta ban jied noh ïa u Rangbah Shnong thymmai da ka jingïa rah kti (Voice Vote).
Dei da kumta lah mih ka jingkulmar.
Shuh shuh u la pynpaw ba hapdeng jong katei la ïaid shakhmat da kito kiba pyrshah bad pyrta ba la jied ïa u Bah Moon Rumnong ban long u Rangbah Shnong.
U la ong shuh shuh ba katei ka jingleh donbor da ki katto katne ngut ka lah pynbitar ïa kiba bun ki paidbah bad kaba long ruh pyrshah ïa ka jingaibor da u Paiem, kaba long ruh kaba pynkheiñ ïa ka Section 16(1) jong ka Act of Hima Mylliem 2007.
U Bah Wanseng u ba la kyrpad ïa u Paiem ba um dei ban pdiang ïa kane ka jingthung rangbah shnong juboru la ïathuh ruh ba hadien ba la dep ïakynduh ïa u, u Paiem u la pynpaw sha ki ba un bishar bniah ïa ki kot ki sla bad u pyntip ruh ba um don jingtip eiei ha ka ba ïa dei bad ka dorbar ba la pynlong ha ka 28.
05.
2022 bad um pdiang ruh ïa kum kane ka dorbar.
Ha kane ka jingïakynduh ka kynhun u Bah Wanseng ka la aiti ruh ïa ka shithi sha u Paiem bad lyngba kane ka shithi ki la pynpaw ïa ka jingpyrshah jur ïa ka jingjied rangbah shnong jubor bad ki la banjur ruh ka EC baroh kawei ka kwah hi da ka ilekshon, ym da kaba shu ïa rah kti.
Shuh shuh ha ba kren ha katei ka jingleit ïakynduh ïa u Paiem ka Hima Mylliem na ka liang u riew rangbah, ki longkmie bad samla ki la pynpaw ka jingpyrshah bad ba kin ym pdiang da leilei ïa katei ka rukom jied Rangbah Shnong.
Shillong, Jymmang 30 : Lada jia ba wan ka jingsynshar jong u President ha kane ka jylla Meghalaya kan buh ïa ka jylla ha ka jingma kaba khraw namar bun ki mat jingdawa kin sahteng lut namar u Lat u lah ban shim rai marwei halor kino kino ki kam namar ka jingsynshar kan long hapoh ka jingpeit bad jingpynïaid jongu, ong u MLA ka Mawlai Constituency u bah P.
T Sawkmie.
Haba ïakren bad u nongthoh khubor u bah Sawkmie u la ong kumba ka paw bad long ki don ki Seng Saiñ Pyrthei ha kane ka jylla kiba kwah da shisha ban wanrah ïa ka jingsynshar President ne President’s Rule hapoh ka jylla.
“ Lada ka President’s Rule ka wan ka jingma kaba khraw ka ap ïa ka jylla ha kum kane ka por namar ïa ka Railway Head lah ban wanrah jubor haduh Byrnihat, ïa ka jingdawa ILP lah ban pynsahteng, ïaka Them Metor ruh lah ban pynsangeh noh ban pynkynriah nalor kata wat kane ka kam ïa pynbeit pud pynbeit sam ruh ka lah ban sangeh noh" ong u bah P.
T Sawkmie.
Nalor kata wat ka Election MLA kaba dei ban long ha u Rymphang ruh lah ban pynjlan noh shuh shuh bad kine kiei kiei baroh kin ktah bha ïa ka jylla namar dei ban kynmaw haba wan ka jingsynshar President lah ban wanrah ki jingpynkylla haki aiñ ki kanun katba mon kumba la jia ha Jammu bad Kashmir ruh.
Une u Lat ba mynta jong ka jylla u dei u Lat uba la synshar ïa ka Jammu bad Kashmir ha ka por ba wan ki jingpynkylla ha katei ka jylla.
Kumta dei kine kiei kiei baroh kiba ki seng saiñ pyrthei ki hap ban peit jngai na ka bynta ka bha ka miat ka jylla bad ïatrei lang ban lait na ka jinsynshar President haka jylla, pynkut u bah Sawkmie.
Shillong, Jymmang 30 : Haka sngi saitjaiñ 28.
05.
2022 ki heh nongïalam jong ka Party NPP 3 Raliang Block kila wan ban thung pynskhem ïa ka Unit jong ka Party ha ka Shnong Kyndongtuber haka jingïadon lang U President Ma Ngaitlang Suchiang, Secretary Ma H.
Iakai, u MLA Ma Comming One Ymbon, ki dkhot ka NPP na ka Raliang Block bad ki riew rangbah naka shnong Kyndongtuber.
Kane ka jingpynskhem ïa kane ka Unit ka long da ka jingthmu ban trei borbah ban wanrah ka jingjop ba donburom biang ïa u MLA u ma Comming One Ymbon.
Ha kane ka sngi la jied ïaki nongkitkam jong ka Kyndongtuber Unit kumne :- President – Ma Harbiwel Kyndait, Vice President – Ma Moses Dkhar, Secretary – Ma Ngaitlang Chyrmang ,Assistant Secretary – Ma Everlastingson Pakma,Treasurer – Ma Rilinius War.
Kiwei kiwei ki rangbah, ki samla bad ki longkmie kum ki dkhot ka Executive Body bad yn sa pynrung sha ka Party ïa baroh kiba don jingmut ban pynïasoh.
ïa kine ki nongkitkam la pynskhem da u President ka NPP 3 Raliang Block u Ma Ngaitlang Suchiang.
Haba ai jingkren hakane ka jingïalang, u Ma Comming One Ymbon u la pynpaw ka jingsngewkmen ba ka Party NPP ka la sdang ban suhthied biang hakane ka shnong bad ki thaiñ ba marjan kiba don hapoh ka Constituency jong u.
U la kyrpad ruh ïa baroh ki paidbah nongshong shnong ban ai biang ka jingkyrshan ïa u sa shisien khnang ba un pynurlong ïaki kam kiba dangsah kiba ïadei bad ki kam pynroi.
Kiwei kiwei kiba ai jingkren na ka liang ki nongshong shnong kila pynsngew ba ka jingplie ïakane ka Unit ka dei na ka daw ba u MLA u la leh shibun ki kam ba bha bad ki kam pynroi haka shnong.
Kumta ban siew kylliang ïa kane ki la rai ban rung sha ka Party ban kyrshan ïa u haka election ka ban long ha u 2023.
Shillong, Jymmang: Ka National Institute of Disaster Management (NIDM), New Delhi Ministry of Home Affairs, Government of India ha ryngkat ka jingïatreilang bad ka Meghalaya State Disaster Management Authority (MSDMA), Shillong ki la pynlong ïa ka prokram aijinghikai halor ki lad jingkhyllie bad ki jingtei pat ka ba neh ne (Long term Recovery and Reconstruction Strategies) ka ba la sdang naduh ka 30 tarik mynta u bnai bad kut ha ka 3 tarik u Jylliew 2022 hapoh Lecture Hall, Meghalaya Administrative Training Institute (MATI), Mawdiangdiang, Shillong.
Ha kane ka sngi plie la ïa don lang ruh u Bah E.
Kharmalki, Secretary ka tnat Revenue bad Disaster Management, ka sorkar Meghalaya kum u Kongsan.
Ka jingthmu jong kane ka jingai jinghikai ka long ban don ïa ka jingtip ka ba bniah halor ki ba bun ki bynta ki ba ïadei bad ka jingkhyllie bad ka jingtei pat ka ba neh hadien kino kino ki jingjia shah pynjulor ha ki bor jong ka mariang.
Nalor kata kane ka prokram kan pynlong ruh ïa ki nongïashim bynta ba kin sngewthuh halor ki mat bad ki jingeh ki ba ïadei bad kito ki ïing ki ba khapngiah briew bad ki bym shongshngaiñ, ki jingtei pat ïa ki jingduh ïa ki ïing ki sem bad ka kamai kajih kynthup ïa ki lad jingïarap halor ka jingshah ktah ha ka bor pyrkhat pyrdaiñ bad halor kiwei pat ki jingshah ktah ki ba harukom.
Kane ka jingai jinghikai ka long ruh ban khmih halor ki jingtip bad jingtbit jong ki heh sorkar jylla ha ka ban thaw ïa ki lad ki lynti ki ba ïadei bad ki lad aijingïarap bad ban pynleit jingmut halor kumno ban tei pat hadien kine ki jingjia shah pynjulor ha ki bor mariang.
Kham hashwa na ka liang u Dr Amir Ali Khan, Asst.
Professor NIDM, New Delhi u la ai ka jingpynshai sha baroh ki nongïashim bynta ha ka ba ïadei bad kane ka prokram.
Shillong, Jymmang 30 : U Myntri Rangbah duh ka ri, u Narendra Modi u la pyllait paidbah ïa ka skhim PM CARES for Children mynta ka sngi lyngba ka video conference.
Ka Myntri sorkar pdeng, ka Smriti Irani, kiwei kiwei ki dkhot jong ka Kynhun Myntri, bad ki Myntri Rangbah ki la ïadonlang ha kane ka jingïalang.
Ki don haduh 13 ngut ki khynnah na kane ka jylla kiba la shah ieh khunswet na ka jingduh noh ïa ki kmie ki kpa kiba ïoh ïa kane ka skhim.
Ha ka jingai jingkren ha ka jingïalang, u Myntri Rangbah duh u la pynpaw ka jingsngewlem ïa ki jingeh ha ka jingim jong kito ki khynnah kiba la duh ïa la kiba ieit ba thoiñ namar ka Corona.
“Ka jingïakhun kaba man ka sngi, ki jingeh kiba man ka sngi.
Ka long kaba eh ban buh ha ki kyntien ïa ka jingpangnud jong ki khynnah kiba donlang bad ngi mynta ka sngi, ïa kaba la pynlong ïa kane ka prokram," la ong u Myntri Rangbah duh jong ka ri.
U la ong ïa ki khynnah ba ïadon lang ha kane ka sngi ba u kren kum u dkhot jong ka longïing, ym kum u Myntri Rangbah duh.
Ha kum kane ka jinglong jingman, u Myntri Rangbah duh u la ong “Ka PM CARES for Children kadei ka jingpyrshang kaba rit eh ban pynduna ïa ki jingeh jong ki khynnah ba shah ktah ha ka Corona kiba la duh ïa la ki kmie ki kpa jong ki.
Ka PM CARES for Children kadei kaba pyni ba man u nongshong shnong jong ka ri ki don bad phi.
" U Myntri Rangbah duh u la pyntip ba lada don kiba donkam ban shim ram na ka bynta ka pule puthi, ka PM CARES kan ïarap ha kata ruh.
Na ka bynta kiwei kiwei ki jingdonkam ba man ka sngi, la buh ruh 4 hajar tyngka man ka bnai na ka bynta jong ki lyngba kiwei kiwei ki skhim.
Nalor ka T.
10 lak ynda ki la kot sha ka 23 snem ka rta ki khynnah kin ïoh ïa ka health coverage lyngba ka Ayushman card kaba lah ban ioh jingsumar sha ka 5 lak tyngka bad ka jingiasyllok lyngba ka samvad helpline na ka bynta ka jingai jingïarap ïa ki jingkulmar khlieh lane ki jingpangnud.
Ki khatlai ngut ki khynnah na Meghalaya ki ban ïoh ïa ki jingmyntoi hapoh ka skhim na kane ka jylla ki long (East Khasi Hills-4, West Khasi Hills-2, West Jaintia Hills-2, East Jaintia Hills-3 bad Ribhoi-2).
U Assistant Director (CNCP), Tnat Social Welfare, East Khasi Hills, Lulu Lyngdoh u la ong ba ka skhim PM CARES for children kadei na ka bynta kito kiba la duh ïa la ki kmie kpa ha ka COVID-19.
U la ong ba u District Child Protection Officer, ryngkat bad ka tnat ka koit ka khiah, ka la ïarap ban ithuh ïa ki khynnah.
Ka District Child Protection Officer, Jowai ruh ka la pyntip ba ki arngut ki khynnah ki dei na West Jaintia Hills District bad ma ki, ryngkat bad kiba haïing jong ki bad ka Additional Deputy Commissioner, Jowai, Kong R.
D Kynjing, District Child Protection Officer, District Child Protection Unit, Jowai ki la ïadonlang ha kane ka jingïalang ba pynlong lyngba ka bor internet.
U Myntri Rangbah duh u la ai jingïaroh ïa ki khynnah kiba mad ka jingeh na ka khlam bad ong ba ym lah da lei lei ban siew bailutksan ïa ka jingieit jong ki kmie ki kpa.
“Ka Maa Bharati ka don lang bad phi baroh ki khynnah ha kane ka por jong ka jingeh.
" Ka ri ka pyrshang ban pynbiang ia ka jingkitkhlieh jong ka lyngba ka PM CARES for Children, u la ong.
U Myntri Rangbah duh u la kynmaw ïa ki jingjia jong ka jingdon ka jingsngewlem parabriew ha ka por jong ka khlam, khamtam kumno ki briew ki nohsynniang sha ka bha ka miat jong ki briew kiba shah ktah.
U Myntri Rangbah duh u la ong ba kane ka fund ka ïarap shibun ha ka jingpynkhreh ïa ki hospital, ka jingthied ïa ki ventilator bad ka jingplie ïa ki jaka pynmih oxygen ha ka por jong ka Corona.
Namar kane la lah ban ïada bun ki jingim, bad ïada ïa ka lawei jong ki bun ki longïing.
U Myntri Rangbah duh u la ong wat ha ka jinglong jingman kaba kah dum, lada ngi don ka jingngeit halade, kumta ka jingkyrmen ka don.
U la ong ka ri jong ngi hi kadei ka nuksa kaba khraw halor kane.
U Myntri Rangbah duh u la ai jingmut ïa ki khynnah ban nym ailad ïa ka jingeh kan kylla sha ka jingshah pynrem.
U la bthah ïa ki ban sngap ïa kiba la heh la san bad ïa ki nonghikai jong ki.
U la ong ruh ba ha kine ki por kiba eh ki kot ki lah ban long ki paralok ba shaniah jong ki.
U la bthah ruh ïa ki ban ïaleh ban long kiba lait na ka jingpang bad ban ïashim bynta ha ka Khelo India bad ka Fit India Movement.
U la bthah ruh ïa ki ban ïashim bynta ha ka Yoga day ruh.
U la ong ba ha kata ka jinglong jingman jong ka jingduh mynsiem, ka India ka shaniah ha la ka jong ka bor.
“Ngi shaniah ïa ki scientist jong ngi, ki doctor jong ngi bad ki samla jong ngi.
Bad, ngi la kylla sha ka nuksa ym ka jingkhuslai na ka bynta ka pyrthei.
Ngim shym la long ka jingeh hynrei ngi long kum ki nongplie lad.
Ngi phah ki dawai, bad ki dawai tika sha ki ri kylleng ka pyrthei.
Wat kum kane ka ri kaba heh, ngi pynpoi ïa ki dawai tika sha man ki nongshong shnong," u la ong.
Ka ri jong ngi ka ïaid shaphrang kum kaba kiew sted ha ka ïoh ka kot bad ka pyrthei ka phaikhmat sha ngi da ka jingkyrmen bad ka jingshaniah kaba thymmai, u la bynrap.
U Myntri Rangbah duh u la ong ba ki kyrdan ba ka India ka la poi ha kine ki phra snem ba la leit, ym ju don ba lah ban poi pyrkhat mynshuwa.
Mynta, ka burom jong ka India ka la kiew ha kylleng ka pyrthei, ka bor jong ka ri jong ngi ka la kiew ha ki rynsan ha kylleng ka pyrthei.
U la pynpaw ka jingkmen ba ka bor jong ki samla ka ïalam ïa kane ka jingïaid lynti jong ka ri.
“Aiti ïa la ka jingim sha ki jingangnud jong phi, bad khlem pep, ki jingthrang jong phi kin sa urlong," la pynkut u Myntri Rangbah duh.
Shillong, Jymmang 30: U Director ka Health Services (MI) Dr Aman War hynne ka sngi nyngkong ula pyntip ba ula pynkhreh ban ai jubab ïa ka show cause notice (jingpan jingpynshai) halor ka jingjia ba 27 tarik Jymmang hapoh ka Campus barim ka NIFT bad pynpaw ruh ba un sa leh eiei ha kine ki sngi ban wan pyrshah ïa ka Indian Institute of Public Health (IIPH), Shillong.
“Nga la ïoh pdiang ïa ka show casue notice hynne ka janmiet bad ngan sa ai ka jubab kumba ka long.
Ngan sa leh eiei ruh ha kine ki khyndiat sngi ban wan" ong u Dr Aman haba ïakren bad ki nongthoh khubor.
Une u Heh ka Tnad ka Koit ka Khiah ula pyntip ba ïa kane ka showcause notice la phah da u Principal Secretary ka Tnad u Sampath Kumar uba la pynshong nongrim na ka jingmudui jong ka Director ka IIPH, Shillong ka Sandra Albert.
“Ka jingujor jong ka sha u Principal Secretary ïa kaba la pyndonkam ban ai show cause notice ïa u DHS ka dei ka kam ïa kaba baroh kin sa ïohi bad bishar" ula ong.
Nalor kane, u DHS(MI) ula pynpaw ïa ka jingbym sngewtynnad ba balei u Principal Secretary ula kheiñ kor bad pynksan ïa ka Director ka IIPH ban ïa u Ophisar bala rangbah jong ka Tnad haba ong “Kane kan sa nang paw pyrthei ba kumno ka ïaid ha kine ki khyndiat sngi ban wan".
Halor ka jingkynnoh ba ‘pyni ïa ka jinglong ba sniew", u Dr Aman ula ong “Ka Jaidbynriew jong ngi ka dei kaba aijait sha ka Kmie bad i Mei jong nga iba dang im bad dang shait dang khlaiñ da ka jingisynei U Blei, i ju hikai ïa ngi ïa ka akor ka burom naduh ba nga dang rit bad ka jinghiar ïa ka akor ka burom ruh ka wan sha nga bad sha baroh ki para khynnah skul bad khynnah college da ki Nonghikai ba don burom bad nga la long kumne kumba nga long ruh namar ki jinghikai ba nga la ïoh naduh ba nga dang rit".
“Sa shisien, nga ban jur ba ka jingjia ba jia ha ka 27 tarik Jymmang ha campus barim ka NIFT ha kaba la kynnoh ba nga laleit bad katto katne ki shynrang bad kyndang ïa ki tiar ki tar bad ki miet ki shuki na ka kamra klas ka dei ka ba shu thaw hi, ba thok bad ba leh da ka jingthmu kaba shai kdar ban pynthohbria ïa nga" ula ong.
U Dr Aman ula bynrap “Ka jingong jong ka Director ka IIPH Shillong ka Sandra Albert ba nga la jam palat ïa u pud da kaba leh donbor bad kren tohmet ïa ki samla pule bad nonghikai jong ka Institute ka dei kaba palat liam bad ka dei ban sngewthuh bad nga pyntip ruh sha ka bad ngam donkam ïa ka jinghikai halor ka akor ka burom na ki briew ki ba ngam ithuh bad ba ngam da burom eh".
U Dr Aman u ong ba ka Director jong ka IIPH kam shym la don satia ha ka jingjia 27 tarik Jymmang bad kala shu kren na ka jingïohsngew pateng bad “nud ban kynnoh ïa kiei kiei baroh pyrshah ïa u Ophisar bala rangbah jong ka Sorkar kata ruh kat ïa u DHS (MI)".
Lah ban kdew hangne ba ka Ophis u DHS(MI) kala kyndang ïa ka IIPH na campus barim ka NIFT namar ka jing pyndonkam be-aiñ ïa ki kamra ba ka Ophis kala ai sha ka Meghalaya AIDS Control Society khlem da ïoh jingbit.
Kane ka jia ruh hadien ba arngut ki Doktor Kynthei ka Meghalaya AIDS Control Society ba kynthup ïa i Project Director bad Deputy Director kila shah kren tohmet bad shah kren khor ha u Registrar ka IIPH.
Ka jaka jong kane ka campus barim ka NIFT ka dei ka nongkynti jong ka Directorate of Health Service (MI) kaba dei khmih ïa baroh ki Medical Institution ha ka Jylla.
Na ka liang u Dr T Jamir, Registrar ka IIPH ula thet kti ia ka jingkynnoh kren tohmet ia ki Doktor ka MACS bad iai kynnoh ba dei u DHS(MI) uba la kren tohmet bad phah mih ia ki samla pule na ki kamra shongklas haba pynshai ruh ba ka IIPH kala pyndonkam ia kine ki kamra ka Campus barim ka NIFT halor ka notification ka sorkar Jylla ba pynmih ha ka 2 tarik Naiwieng 2022 ba ong ba ia ka NIFT Building jong ka NIFT dei ban aiti noh sha ka IIPH.
Shillong, Jymmang 30: Ha kine ki sngi baladep, ka la don ka jingïatai ha ki rynsan jong ka Social Media shaphang u Nongïalam uba lah ban shimti kum u Myntri Rangbah hadien ka elekshon MLA 2023.
Kiba bun hi ki rynsan ki pynpaw khamtam ïa u Nongïalam na kane ka thaiñ ba shong ki Khasi Pnar.
Ki la don ruh kiba la pynlong ki jingtwad jingmut na ki paidbah da kaba shu ïa vote ha ki Social Media.
Ha kawei na kine ki jingïa pyni da kaba thep vote, kiba paw kyrteng ba ki la bit ban long Myntri Rangbah napdeng ki Khasi Pnar ki long u Bah Ardent Basaïawmoit, u Bah Vincent Pala, u Bah Metbah Lyngdoh, u Bah Prestone Tynsong bad HM Shangpliang.
Napdeng kine, 62% ki la jied ïa u Bah Ardent, 18% ki la jied ïa u Bah Vincent Pala, 8% ki la jied ïa u Bah Prestone Tynsong, 7% ki la jied ïa u Bah Metbah Lyngdoh bad 5% ki la jied ïa u Bah HM Shangpliang.
Kiba la ïashim bynta ki long kumba 2 hajar ngut.
Hadien ba kiba bun ki la ïohi ïa kane ka Poll, ki don katto katne ki riewpawkhmat ki bym da kwah ban pynpaw kyrteng ïa mynta ki la phone sha u nongthoh khubor ban pynpaw ba lada ki paidbah ki kwah ba u Bah Ardent un ialam ia ka jylla kum u Myntri Rangbah, kaba nyngkong ka long ba ki paidbah Nongkrem kin hap ban pynjop MLA ia u ha snem 2023.
Nangta kaba ar pat ka long ba kin hap ban pynjop bun ki MLA na ka Seng VPP, lym kumta ka jingjop tang jong u Bah Ardent bad katto katne ngut ki MLA na kane ka Seng kan nym poi sha ka thong jong ka jingangnud ki paidbah.
Ki don ruh katto katne, kiba la pynpaw ba u Bah Ardent udei u nongialam uba la biang, namar u la long MLA la ar term.
Nangta ki la kdew ruh ba ha ka por ba u long u CEM ka KHADC ne u Khliehduh ka KHADC tang 6 bnai ruh, u la pynpaw ka jingtbit ka rukom treikam, ha kaba ha katei ka snem, kata ha u 2014, ka KHADC ka la paw bha ka jingtreikam, khamtam ha kaba ïadei bad ka Iewduh, kaba u da ioh jingkyrshan pura na ka liang ki Nongiew ruh.
“Baroh ngi kynmaw ba ka Iewduh ha ka por ba long CEM i Bah Ardent, katno ka khuid ka suba bad katno ki nongiew ki sngew trai ïa kane ka iew ba kyntang kumba ki ju ong", la ong i Kong E.
Blah, iwei na ki nongshong iew.
Nangta ki la kdew ruh ïa ka jinglah jong u ban leit beh sha ki shnong ki thaw kiba don hapdeng ka jingiakynad.
Wat ia ka jingpynkynriah ia ka Them Metor na Them Iewmawlong ruh u la sdang pynkhih, hynrei u la shah pynkhyllem noh.
Lah ban kdew hangne ruh ba dei ha ka por ba long CEM u Bah Ardent, ba la pynkylla Law adong ïa ka Law Syiem jong ka Hima Mylliem ha Mawpat, ha ka por ba ka don ka jingthymu naka liang ki Myntri ban ïa bhah ïa kane ka khlaw kaba long ka jaka pynmih lyer khuid ia ka jongbah Shillong.
Kiba bun hi ki paidbah ba la ïoh ban iakren da ki katto katne ki nongthoh khubor, ki pynpaw ba ym don jingartatien ba u Bah Ardent u la lah ban shimti kum u Myntri Rangbah, hynrei kaba donkam ka long ban pynjop bun shuwa ki MLA na ka Seng VPP.
Shillong, Jymmang 30 : U Samla Ankur Das uba dei na kane ka nongbah Shillong u la wanrah ïa ka nam bad burom na ka bynta ka jylla namar u la pass ïa ka Civil Service (CS) Examination jongka Union Public Service Commission (UPCS) ha ka kyrdan kaba 52.
Une u samla u dei uba pyndep ïa ka jingpule na St Edmund’s School bad nangta na Army Public School, Shillong.
U la pyndep ïa ka Graduation ha ka Biotechnology na Amity University ha u snem 2017.
Hadien kane ula pynlut ïa ka por jongu ha kaba pynkhreh ïaka examin UPSC namar u don ka jingthrang ban pass ïa ka Civil Service naduh ba u dang leit skul.
U la ïakhun nyngkong eh ha u snem 2018 hynrei u khlem pass.
Wat la katta ruh u khlem kynran dien ula nang pyntbit shuh shuh bad ïai ïakhun bad ha kane ka kynti ha ka sien kaba san u la pass ïa kane ka examination.
U Ankur Das u sah bad ki kmie ki kpa jongu ha Jail Road, Shillong.
Na ka liang ka All India Services Pre Examination Training Centre, Shillong ka ai khublei kitbok kit rwiang ïa u samla Ankur Das uba la pass ïa kane ka exsaminationha ka kyrdan kaba 52 bad kyrmen ruh ba un nang kiew ha ki kam ba un shakri nangne shakhmat.
Mairang, Jymmang 30: U Secretary ka UDP Nongkhlaw Unit, Mairang Constituency, u Bah TKS Thabah, ula pyntip ba u la mih noh na ka UDP ban leit iatreilang noh bad ka Seng Voice of the People Party (VPP) hapoh ka jingialam u Rev.
Shanlang Warjri, uban long u kyrtong na Mairang ha ka elekshon MLA 2023.
Ha ka shithi ba u la phah sha u Secretary ka UDP Nongkhlaw Zone, u Bah Thabah, uba la pyndep ruh ia ka jingpule Theolgy, u la ong ba um don jingpyrshah eiei kaba pyrshah ia u Bah Metbah Lyngdoh, MLA ka UDP na Mairang ne ia ka Seng UDP, hynrei ka jingleit pyniasoh sha ka VPP namar ba u iohi ia ka jingtbit jong u Rev.
Shanlang kum u nongialam.
“Kum u Samla ba la pyndep ia ka Theology, ngam lah ban kyntait ia i Pastor Shanlang, namar nga iohi ia ka mynsiem shakri jong i ia ki paidbah bad khamtam eh ia ka vision jong i kaba don jingkyrmen ia ngi ki samla", la ong u Bah Thabah.
Shuh shuh u la ong ruh ba kum uwei u Samla pule uba la ju trei ban saindur ia ka imlang sahlang, u la angnud la slem ban mih ki nongialam kiba iohi jngai kum u Pastor Shanlang uba don ruh ka jingkitkhlieh na ka bynta kiba duk kiba rangli bad kumjuh ruh na ka bynta ki samla.
“Kadei ka khep kaba kmen ia nga ban mih ki nongialam kum u Rev.
Shanlang", la ong u Bah Thabah.
Lah ban kdew hangne ba u Rev.
Shanlang Wajri, uba la iehnih ia ka jinglong Pastor, u la pyniasoh sha ka VPP ban iakhun ia kane ka elekshon MLA ha u snem 2023 pyrshah sha u hehduh ka UDP, u Bah Metbah Lyngdoh.
U Rev.
Shanlang, udei nongseng ia ka Mairang Youth For Change (MYFC) ka Sengbhalang kaba la trei bun ki kam na ka bynta ki paidbah ba da imlang sahlang ha thain Mairang.
Shillong, Jymmang 30 : Ka Japan hadien ba ka la dep ban kyrshan ïa ka Meghalaya na ka bynta ban pynheh ïa ka surok na Shillong sha Dawki mynta pat ka la ïatehlok bad ka skulbah NEHU na ka bynta ban hikai ïa ka ktien Japan na bynta ki nongshong shnong ka thaiñ shatei lam-mihngi jong ka Ri.
Kane ka jingthmu jong ka Japan ka la paw pyrthei ha kane ka sngi Nyngkong hadien ba u Chief-de-Mission jong ka sorkar Japan, u Kawazu Kunihiko u la wan ban kynduh ïa u Symbud Myntri Rangbah ka jylla, Bah Prestone Tynsong ban pyntip halor katei ka sienjam ba ki shim.
Haba kren bad ki lad pathai khubor hadien kane, u Bah Prestone u la ïathuh ba ha katei ka jingkynduh ki la ïoh ban ïa kren ïa bun bha ki phang kiba ïadei na ka bynta ban wanrah shuh shuh ka jingïatreilang bad ka jingïajan bad ka ri Japan.
“Na ka liang ka sorkar Meghalaya ngi pynpaw ka jingsngewnguh ïa ka sorkar Japan kaba la kyrshan ïa ka sorkar Meghalaya haduh kumba 2000 klur tyngka ha kyrteng jong ka JICA na ka bynta ban shna ïa ka surok Shillong – Dawki bad kawei pat ïa ka surok 127B kaban pynïasoh ïa ka Shillong-Nongstoiñ sha Tura," la ïathuh u Bah Prestone.
Nalorkata, u la ïathuh ruh ba kitei ki heh na Japan ki la pyntip ruh ba ki la wan ban kynduh ïa ki bor pynïaid jongka skulbah NEHU na ka bynta ban pynrung noh ïa ka ktien Japan naduh kane ka samoi.
“Kane ka sienjam ba shim da ka sorkar Japan bad ka NEHU kadei kaba la ïoh jingbit ruh na ka tnad Pule Puthi jong ka sorkar India," la bynrap shuh shuh u Symbud Myntri Rangbah.
U Symbud Myntri Rangbah u la ïathuh ruh ba mynta na ka liang ka sorkar ka la tyrwa sa kawei ka projek surok sha ka sorkar Japan tangba haduh mynta kim pat ïoh satia ïa ka jubab.
Katei ka surok kaba ki tyrwa kadei ka surok Shillong – Mawngap Mawphlang – Mawsynram sha Lad Ranikor kaban pynïasoh pat bad ka surok ba shna da ka NHIDCL.
La ïathuh ba ki la ïakren ruh halor kumno ban weng ïa ka dheng kali bad ruh ban pan jingmut na ka sorkar Japan ban wanrah ïa ki buit treikam kiba lah ban pyrthuh lang ha kane ka jylla ruh.
Shillong, Jymmang 30 : U Symbud Myntri Rangbah ka jylla ba dei ruh u National Vice President jong ka NPP, Bah Prestone Tynsong ha ka sngi Nyngkong u la pynphai nia da kaba tyngeh syndon halor ka jingkren jong ki heh UDP ha ka jingïalang paidbah kaba long ha Jowai ha kane ka sngi Saitjaiñ ba la dep.
Haba kren bad ki lad pathai khubor, u Bah Prestone u la ong ba u lyngoh ban ïohi ïa ka jingkam jong ki nongïalam UDP ba ki tieng ban weng na ka sorkar ïoh ka wan ka President’s Rule ha ka jylla.
“Ban hanga hi ngam tieng lada wan President’s Rule ne wan sa kaei kaei ruh ngam tieng.
Lada phi shem ba la bakla shisha balei ban kren ba tieng ïa kata tieng ïa kata.
Ha ka jingshisha lada sngew ba ka sorkar MDA hapoh ka jingïalam jong ka NPP ka la sniew haduh katta katta nga sngew ba ka la bha palat ban wan ka President’s Rule mardor ym dei ban ap wat tang shisngi ruh," ong u Bah Prestone.
Shuh shuh u ong ruh ba imat ki heh UDP ki kren da ka jingsngew shongshit ha katei ka jingïalang.
“Tangba kynmaw bha bad pynkynmaw ïalade ba por elekshon nga ju ïohi bha ba ka don beit ka jingkawang ktieh.
Hynrei ngi na ka liang ka NPP ngin ym kawang ktieh ïano ïano ruh, ngin pyni ïa u paidbah ïa la ka nongrim kaba ngi mut kaba ngi trei bad kaba ngin nang trei bad ngin ym ïa don por ban ong ba kata ka party kumta," u la bynrap biang.
