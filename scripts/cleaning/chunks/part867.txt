Shillong, 17 ’lyngkot:Ka BJP Meghalaya ka la ther tyngeh ia ka sorkar MUA-II ba ialam da ka Congress, halor ka jingshah kynnoh leh beijot ka khynnah rit ha u MLA ka Mawhati u Bah Julius K Dorphang bad ka la dawa ba u Myntri tnad pohiing ka jylla u Bah HDR Lyngdoh u dei ban hiar shuki khnang ban ailad ia ka jingtohkit kaba khuid.
Haba kren mynta ka sngi sha ki nongthoh khubor u President ka BJP u Bah Shibun Lyngdoh, u la ong ba ka jingshah thombor jong ki kynthei, ki khynnah ha kane ka jylla ka la jubor bha bad kane ka paw ba ka sorkar Congress kam lah ban tehlakam ia kane namar ba wat u nongthawain ruh u la don kti ha kane ka kam beain.
“Ka jingjia shah leh beijot ka khynnah ka jia ha hotel u myntri tnad kam pohiing, u la dei ban hiar shuki shi syndon ban ailad ia ka jingtohkit kaba laidluit", la ong u Bah Shibun.
U la ong ba ka BJP ka dawa ba ka sorkar ka dei ban pynsted ban thaw ia ka Fast Track Court khnang ban wanrah ia ka jingbishar kaba sted halor ki kam shah thombor jong ki kynthei ha kane ka jylla.
Ha kajuh ka por, ka BJP Mahila ka la rai ban leit kyrpad na ka tnad kam pohiing ka ri ban tuklar ia kane ka kam ban phah ia ka jingtohkit ha ka CBI namar ba ka jingjia ka la dei ha ka hotel jong u myntri sorkar bad kan long kaba aratien ia ki pulit ban tohkit ban sei ia ka jingshisha.
“Ngin ujor sha ka sorkar pdeng ba kan tuklar ia kane ka kam ban phah tohkit wat da ka CBI namar ba ym lah ban shaniah ha ka sorkar jylla khamtam haba ki heh sorkar ki la paw ban don bynta ha kane ka kam", la ongka Kong I Kyndiah ka nongialam ka BJP Mahila.
Ha kajuh ka por, ka BJP ka la ther ia ka sorkar Congress halor ka jingbym lah ban tehlakam ia ka jingbym lah ban tehlakam ia ka hukum ka NGT halor ka jingkhang tih dewiong ha ka jylla, kumba ka la paw ba ka dang bteng ka jingtih dewiong beain.
“Ka jingpynkhein ia ka hukum ka NGT, ka paw ba ka synshar khadar ha kane ka jylla ka la khyllem hapoh ka jingialam ka Congress bad ka dei ban kitkhlieh ia kane ka jingjia baroh", la ong u Bah Shibun.
U la ong ba ym tang ha ka jingtih dewiong, hynrei ka sorkar ka la phiel ruh ban peit ha ka jingthew ia u dewiong ha ki jingkieng thew, ha kaba ka la paw ba ka la don ka jingpynkhein ia ka rukom thew da kaba ailad beain ia ki trok ban kit palat ia ka 9 ton.
“Kane ka jingleh ka la pynduh khajna ia ka sorkar da kaba ailad ban kit palat ia ka jingthew kaba la buh.
Ha ka jingshisha, ka dei ka kamram jong ka bor synshar district ban peit ia kane ruh", la ong u Bah Shibun.
U la ong ba ka seng kan sa shim ia ka rai halor kane ha ka jingialang jongka ka ban long ha ka 21 tarik mynta u bnai ban don lang ki heh na Delhi ruh ban long ha Tura.
U la ong ka seng kan plie ruh ia ka Regional Office ha Tura ha ka 21 tarik mynta u bnai ban wan da u Ram Mahadev u General secretary ka party ha Tura ban don lang u nongpeit ia ka Meghalaya u Nalin Kohli bad kiwei.
Tura, 17 lyngkot:Ki lai ngut ki nongkhaii, kiba la shah rahbor ha ki riew runar, hajan ka khlaw Telekali, ki la lait noh mynta ka sngi, hajan ka shnong Rongrikemgre ha South Garo Hills.
Kitei ki lai ngut ki nongkhaii, ki dei kiba na Dalu na West Garo Hills district bad kitei ki kynthup ia U Tamal Dey (38) na Killapara, U Dulan Mahanta (36) na Killapara bad U Durgapada Dutta (35) na Chaipani.
Kitei ki dei kiba na West Garo Hills District.
La iathuh ba kiba ha iing jong kitei ki lai ngut, kiba shah rahbor, ki siew T.
25,000 sha kitei kiba shah rahbor,wat la ka jingdawa, ka dei kaba haduh T.
10lak, ha ka sien kaba sdang.
Kitei kiba shah rahbor, ki dei ha ka kynhun kaba 11ngut bad ka jingjia, ka dei ha ka 10tarik Kyllalyngkot 2017.
“Ngi ioh jingtip, ba la pyllait ia ki mynta ka step, hajan Telekali bad la ioh jingtip, ba la siew T.
25hajar sha ki nongrahbor" ong U Anand Mishra, Superintendent of Police, South Garo Hills.
Shillong, 17 ’lyngkot:U Myntri Rangbah ka jylla u Dr Mukul Sangma bad u president ka MPCC u Bah DD Lapang ki la kyntait ia ka jingkynnoh pyrshah ia u Bah Julius K Dorphang da kaba ai daw, ‘lymda pynshisha da ka iing kashari, ym lah ban shim ba u briew u dei uba sniew’.
“U briew u lah ban shah kem u lah ban shong phatok halor ka jingkynnoh hynrei katba ym pat ioh ia ka rai na ka Kashari, ym lah ban kynnoh ba u long uba sniew", la ong u Bah Lapang mynta ka sngi.
Haba jubab mynta ka sngi la un weng noh ne em ia u Bah Julius hadien ba u la shah kem halor ka jingkynnoh leh beijot ia ka khynnah rit, u Dr Mukul u la ong ba ka jingtohkit ka dang iaid bad ka sorkar ka shaniah ha ka jingtohkit jong ki pulit.
Katkum ka jingong u Myntri Rangbah, ym nym don kano kano ka jingpynhiar shuki ia u Bah Dorphang uba bat kum u chairman ka KHADI Board.
“Ka jingtohkit ka dang iaid shaid shaid, sngewbha ap ia ka jingbishar hok.
Ki pulit ki dang pynlong ia ka jingtohkit kaba khuid halor kane", la bynrap u Dr Mukul.
U la ong ba ka sorkar ka la pan jingmut na ka Kashari High Court ban thaw noh ia ka Special Court ban shim bishar ia baroh ki kam thombor ia ki kynthei bad ki khynnah ha ka jylla khnang ban wanrah ia ka jingbishar hok kaba sted.
Halor ka jingkylli ban pynhiar shuki ia u Bah HDR Lyngdoh uba bat ia ka tnad kam pohiing namar ba ka jingjia leh beijot ia ka khynnah ka dei ha Hotel jong u khun jongu, u Dr Mukul u la ong, “Kam don satia kano kano ka jingpynbor ne jingtuklar ia ka jingtohkit jong ki pulit halor kane ka kam.
Ki pulit ki long laitluid ban leh ia ka bynta".
U la kam ba um ioh jingtip eiei ba ki pulit ki kwah ban tohkit ia u Bah HDR Lyngdoh.
“Ngam ioh jingtip ia kata, lada ka don kum kata, ngan sa tip ban leh ia kaba donkam", la ong biang u Dr Mukul.
Da kaba ong ba ka dei tang ka jinsngew bad ka jingngeit khlem jingshisha ia ka jingkynnoh pyrshah ia u, u Dr Mukul ula ong, “ngim dei ban shu shim ia ka jingmutdur khlem ka jingshisha, ailad ia ka jingtohkit ban sei ia ka jingshisha".
Lah ban kdew ba ki sengbhalang kum ka Thma u Rangli (TUR) bad ka CSWO ki la dawa ba u Myntri Rangbah u dei ban pynhiar shuki noh ia u Bah HDR Lyngdoh uba bat ia ka tnad kam pohiing ka jylla khnang ban ailad ia ka jingtohkit jong ki pulit kan long kaba khuid namar ba ka jingjia, ka dei ha ka hotel ba long trai kiba haiing jongu, bad kan don ka jingartatien na ki pulit ban shim tohkit.
U MLA ka Mawhati, um pat shahpyngngat kum u runar:MPCCHa kawei pat ka khubor, na ka liang jong ka ka Meghalaya Pradesh Congress Committee, ka la phah ia ka kyrwoh jongka, ha ka ba ia dei bad ka Demonetization ha Congress Bhawan Shillong mynta ka sngi, U President ka MPCC Dr.
D.
D Lapang u la ioh ban iakren ruh ha kaba iadei bad ki kam shah thombor ki kynthei, kaba na ka liang ka Meghalaya Pradesh Congress Committee ka la pynsngew bad kiei kiba la jia khamtam ha kane ka sdang snem.
Ka MPCC ka shim ba kum kine ki briew kiba ka bor jong ka aiñ ka la pynshisha ia ka jingdonkti jong ki bad ki kam thombor, dei ban pynshitom ia ki katkum ka aiñ.
Ka MPCC ka kyrpad ruh ia ki bor jong ka Ain ba kin ai ia ka jingbishar ka bahok ia kito ki briew kiba ngat ha kane ka apot.
Ha ka ba iadei pat bad u MLA shimet jong ka Mawhati Constituency u Bah Julius K Dorphang, U President ka MPCC Dr.
D.
D.
Lapang u kwah ban pynshai khambniah halor ka jubab ka ba u la ai mynta ka sngi ha ki lad pathai khubor halor ki jingkylli jong ki khnang ba kan nym ialam bakla ia u paitbah ba ka MPCC ka don ka jingiashah liang.
Ka jing ong ba u MLA ka Mawhati ia mynta ba um pat shah pynngat kum uta u runar ne u riewsniew namar ha khmat ka ain u dang shah bishar (kaba mut ba ngim pat lah ban ong ba shispah na ka shispah ngi dei ban pdiang) hynrei lada ka ain ka la pynshisha ia ka jingdonkti jong u ban shong lok jubor ia ka khynnah ka ba dang 14 snem karta, ka MPCC ka pynrem jur ia une u MLA shimet u ba don mynta bad ka Sorkar ba la ialam da ka Congress Party bad ma u ruh u dei ban hap ha kajuh ka jingpynshitom kumba la leh ia kiwei.
Nongstoiñ, 17 ’lyngkot:Kumba ka paw mynta ba ka jingshah thombor bad jingshah leh beijot jong ki kynthei khynnah hapoh ka thain West Khasi Hills District, katba nang mih ki sngi bad ki por ka la nang kiew stet bha bad kiba bun hi ki ba ngat ha katei ka apot kidei kiba dang khynnah ka arta.
Katei ka paw shai ruh ha kawei ka jingjia kaba la jia ha ka 16 tarik mynta u bnai ha kaba kawei ka khynnah kynthei kaba dang 13 snem ka arta kaba dei ruh na ka shnong Nongsynrang kaba dang hap hapoh ka thain Riangdo West Khasi Hills kala shah leh beijot ha la u jong u kpa khynnah.
Katkum ka tyllong khubor ba la ioh lum na ki pulit ka Nongstoin la ong ba ia u tei u briew u ba la leh ia katei ka kam pap kam sang la tip kyrteng kum u Stasius Iawphniaw na ka shnong Mawsaw kaba hap hapoh ka South West Khasi Hills District.
Ki pulit ki la iathuh ruh ba u tei u runar uba dei ruh artad u kpa khynnah jong katei ka khynnah u la iawer ia katei ka khynnah ban leit sahkai bad kiba haiing sha ka shnong Mawsaw bad katei ka khynnah ruh bapli ha ka jingbymlah ban mutdur bad poi pyrkhat kala leit sha katei ka shnong jong ki kmie kha‘ naduh ka 13 tarik mynta u bnai.
Hynrei ynda ki kmie ki kpa jong katei ka khynnah ki la leit ban shaw noh ia la ka jong ka khun ha ka 16 tarik mynta u bnai na katei ka shnong Mawsaw, ki lap ba ka la ipher bha ha ka jinglong jingman jong ka dur ba dar bad na ka liang jong ki kmie kpa ruh ki la pyrshang ban kylli bad tohkit ha kaba katei ka khynnah kala phla ba u tei u kpa khynnah jong ka u la leh beijot ia ka naduh ba u la ialam ia ka sha katei ka shnong.
Kumta na ka liang jong ki kmie ki kpa jong katei ka khynnah hadien katei ka jingjia ha ka janmiet jong ka sngi nyngkong jong ka taiew kila leit ban ujor syndon da ka ejahar pyrshah ia u tei u kpa khynnah ha Nongstoin Police Station ha kaba ki pulit ruh kila register ia ka case bad ki pulit ki dang pynlong ruh ka jingthwet kaba jur khnang ban lap ksai ia u tei u runar.
Shillong, 17 ’lyngkot:Ka jingkren u Myntri Rangbahduh ka ri u Narendra Modi, “Kiba duk ki ioh thiah bha, kiba riew spah ki hap thied dawai pynioh thiah’, ka lapynkiew jingbitar ia u Myntri Rangbah ka jylla u Dr Mukul Sangma, da kaba kynnoh ba ka dei ka jingkren ban pyniapher ia uba duk bad ba riew spah.
Hadien ba la pynbna ia ka jingpynduh ia ka 1000 bad 500 u Myntri Rangbahduh ka ri u Modi, dang shen, u la ong ba kito ki briew kiba im bad kamai da ka pisa kaba hok ki ioh thiah bha jai katba kito kiba kamai da ka pisa bym bok, ki hap ban thied dawai pynioh thiah.
“Ngi pynrem jur ia ka jingkren jong u Myntri Rangbahduh ka ri, ka jingkren ka bym shym la khmih lynti ban mih kat na u Myntri Rangbahduh ka ri, kaba thmu ban pyniapher hapdeng uba duk bad ba riew spah", la ong u Dr Mukul mynta ka sngi.
U la ther ia ka jingpynduh 500 bad 1000 jong u Modi, da kaba kynnoh ba ka dei tang ka jingthmu ban pynriew spah ia ki katto katne ki kompeni, ym na ka bynta u paidbah ka ri.
“Ka sorkar pdeng ka la pynduh ia ka 500 bad 1000 khlem bishar bniah.
Ka jingleh ka long ban pynsuk ia ki katto katne ki kompeni, da kaba pynjynjar ia ki paidbah ka ri baroh kawei",la ong u Myntri Rangbah ka jylla.
“Ma ngi ruh ngi tip kumno ban ialeh pyrshah ia ka bamsap hynrei ym da kane ka lynti",la bynrap u Myntri Rangbah ka jylla.
U la ong ba kaba ma ka long ba ka ri kan iakynduh jingeh kumba jia ha ka ri Amerika ha u snem 2008-09 ha kaba ka ioh ka kot ka la hiar ar sut bad kane ka jingleh u Modi kan buh jingma ia ka ioh ka kot ha ka ri ha kine ki sngi.
Ka sorkar ka la kam ba ka jingpynduh 500 bad 1000 ka long ban ialeh pyrshah ia ka bamsap, ka pisa thok bad ki kam lehnoh hynrei u Dr Mukul u la kynnoh ba, “Hadien ba la pynduh ia kine ki pisa, ka la nang plie lad ban bamsap wat ha ki ophis bym ju don bamsap ruh kum ha ki bank, ha Income Tax department bad wat ha ka ophis ka RBI".
Haba ther tyngeh ia u Modi, u Dr Mukul u la ong, “U Modiji u la shim kabu na ka jinglong shi sur jong ki paidbah ka ri bad dei namar kane, ba ka Congress kan ieng ban leit ialap paidbah".
U la ong ba katkum ka jingkhein ka sorkar pdeng, ki don haduh 15.
43 lak klur ka pisa ba la wan thep hadien ba la pynduh ia ka 1000 bad 500.
Katkum ka jingong jong u Dr Mukul, ki kam ka sorkar Congress ha ka por ka UPA kaba synshar shiphew snem, ki kham bang kham biang ban ia kane ka sorkar u Modi.
“Ha ka sorkar UPA, ka Congress ka la leh bun ki prokram ban ialeh pyrshah ia ka bamsap, kum ka jingwanrah ia ka Lokayukta, ka RTI bad kiwei", la ong u Dr Mukul.
Nongpoh, 17 ‘lyngkot:Ki nongialam ka FKJGP, North Khasi Hills District, hapoh ka jingia-lam u Bah Bishar L.
Dhar kum u President, ha ryng-kat ka jingsynranlang bad ki dkhot ka seng, mynha ka sngi Nyngkong ki la leit ban iakynduh ia u ADM ka Ri Bhoi Ditrict, ban wad jingshai halor ka jingbym pat sdang ka sorkar ban shna ia ki jaka talasi mynder ne ka jaka rung jaka mih, kaba la thmu ban tei ha 19Mer bad 12Mer.
Kum ban shu pynkynmaw hangne, dang shen ki bor Distrik ka Ri Bhoi, ha ryngkat bad ki katto katne ki kynhun sengbhalang, ki la pynlong ia ka jingleit jurip ia ki jaka kiba don harud jong ka surokbah NH-6 na ka bynta ban shna ia ka Entry & Exit point.
Katkum ka jingiathuh da u Bah Bishar L.
Dhar, u la ong ba na ka liang u Bah D.
P Kharsati, u la pynshai ha ki dkhot ka seng da kaba ong ba ka jingthmu ban tei ia katei ka jaka talasi mynder ka la iaid beit shakhmat, ha kaba wat na ka liang ka Bor Distrik ruh ka don ia ka jingthmu ban pyndep kloi ia kane ka Entry & Entry point.
Shuh shuh, la ong ruh ba katkum ka jingiathuh da u Bah D.
P Kharsati, la ong ba ka sorkar ka la rai bad mynjur ban shna ia ka jaka mih ha 12Mer bad ia ka jingialang paidbah, yn pynlong ha ka 31 tarik mynta u bnai, katba ia ka jaka rung, ym pat lah ban pynthikna ba hangno yn shna, la bynrap u Bah Bishar L.
Dhar.
Kumta haba iadei bad kane, kum ka seng ka kyntu ruh ia ka sorkar jylla ba kan shimkhia na ka bynta ban sdang noh ban tei ia kitei ki jaka talasi mynder, namar lyngba ka jingdon jong ki jaka ki ban talasi ia kiba rung ba mih hapoh ka jylla, kan kham pynduna ruh ia ka jingtuid beain jong ki mynder hapoh ka jylla, u la bynrap.
Shillong, 17’lyngkot:Ka HANM ka la pynpaw ka jingsngew-kmen hadien ba ka jing-dawa bad ka jingshah thngan jong ka kaba 9 miet 10 sngi ha u 2015 ka la urlong noh, namar ba ka sorkar ka la shah shkor ia ka jingdawa jong ka ban siang rong bad ban pynbha ia ka surok kaba 5.
50 kilomitar na Byrnihat 13 mer haduh Killing (Tamulkuchi to Jorbil).
Ka sorkar ka la pynmih ka jingpynbna ha u nailar 2016 ba ia katei ka surok yn pyntrtei da ki 3 ngut ki kontraktor ha ka jinglut kaba T.
3.
65 klur tyngka (Lai klur hynriew phewsan lak tyngka).
Ki 3 ngut ki kontraktor ki ban pyntrei ia katei ka kam ki long u Lester Syiemlieh uba shong basah ha Mawlai Kynton Massar u ban pyntrei naduh Ch.
4500.
00 sha 5020.
00 ha ka jinglut kaba T.
35 lak tyngka, u Lastomanik Wahlang Mission Mairang u bah pyntrei na 5020.
00 haduh 5500.
00 ha ka jinglut kaba T.
30 lak tyngka bad u Thirdbornson Nongkhlaw na Mawroh, Nongpoh u bah pyntrei naduh Ch 0.
00 haduh 4500.
00 ha ka jinglut kaba T.
3 klur tyngka.
La buh por ia kitei ki 3 ngut ki kontraktor ba kin pyndep ia katei ka kam hapoh ka 18 bnai kaba mut shisnem shiteng.
Haba kren sha ki nongthohkhubor mynta ka sngi ka kong Bity Jyrwa President jong ka HANM Women’s Wing ka la ong ba katei ka surok ka dei kaba pyniasoh ia ki 25 tylli ki shnong bad ka dei ruh kaba la shah ieh shrah kaba la kot haduh 27 snem eiei.
Ka la pynpaw ka jingsngewkmen ba ka sorkar ka la sngap ia ka jingdawa katei ka seng kaba la iaid lyngba ruh da ka lynti ka jingshah thngan.
U bah Lamphrang Kharbani President rangbah ka HANM u la kyntu ia ki kontraktor kiba ioh ia katei ka kam ba ki dei ban pyntrei hok ia ka pisa u paidbah bad ba kin pyndep ruh ha ka por kaba biang kumba la bthah da ka sorkar.
U la ong ba ha ki por mynshuwa ki 25 tylli ki shnong ki la hap ban iaid lynti lyngba ka surok Assam bad bunsien ki nongshong shnong ki la sha pyndik hynrei da ka jingwan katei ka surok kan pynmyntoi ia ki paidbah.
Shillong, 17 ’lyngkot:U president ka BJP Meghalaya u Bah shibun Lyngdoh u la kyntait ia ka jingkynnoh u Zenith M Sangma ba ka BJP ka iadon bynta bad ka RSS ha kane ka jylla.
Haba kren mynta ka sngi, sha ki nongthoh khubor, u Bah Shibun u la ong ba ka jingkren jong u Zenith ka dei tang ka ktien politik suda bad kam don jingeh ia ka BJP ban kynnoh kylla ia ka Congress kum ka nongkhring ia ki mynder ban wan rung ban ioh vote.
“Lada ki kynnoh ba ka BJP ka don bynta bad ka RSS, ka don jingeh aiu ia ngi ruh ban ong ba ka Congress ka dei ka nongwanrah ia ki mynder tang ban ioh vote",la ong u Bah Shibun.
Hynnin ka sngi, u myntri kam ialehkai ka jylla u Zenith Sangma u la kynnoh ba ka BJP ka don jingiadei bad ka RSS.
“Ka BJP bad ka seng RSS ki long la ka jong, kam don jingiadei ei ei, ka BJP ka dei ka seng sain pyrthei katba ka RSS ka dei tang ka seng treimon sngewbha", la ong u Bah Shibun.
Katba u Vice president ka BJP u Gagan Jain u la ong ba u Zenith Sangma u la dei ban da bishar bniah shuwa ban kren ia kum kine kiei kiei baroh.
“Lada ka Congress ka ong ba RSS ka trei shitom na ka bynta ka BJP, kin sngew kumno lada ong ba ka Congress ka pyndon ia kam ia ki mynder ban long ka vote bank jong ki",u la ong.
Shillong, 17’lyngkot:Ha ka 19 tarik u risaw, 2016 u Chief Executive Member ka KHADC u bah Pyn-shngaiñ N Syiem u la kular hapoh ka ing dorbar ka KHADC ba un wanrah ia ka ripod bamsap jong ka KHADC hapoh 2 bnai hadien ba la mih ki jingkynnoh kiba bun na ki MDC namarba ka pisa kaba la ioh lum na ka Professional Tax Ri-Bhoi bad Nongstoiñ ka la rung sha ka account ki riew shimet kynthup ka account jong u Secretary barim ka KHADC u bah Welljune Syiemlieh bad ka account jong ka Khasi Heritage Conservation Forum ( KHCF) kaba pyniaid ia ka tamasa Mawbynna ( Monolith Festival) kaba la long ha Mawphlang.
Ka KHADC ka la phah tohkit ia katei ka jingkynnoh da kaba thung ia ka kynhun tohkit kaba la khlieh da u bah S.
Kharsyiemlieh u Judge jong ka District Council Court ha ryngkat ka majistor ka KHADC ka kong B.
Laitthma.
Hynrei watla katei ka ar bnai kumba la buh por ka la kut u CEM um shym la lah ban wanrah ia ka ripod kaba u EM ba peit ia ka tnad Taxation u bah Donkupar Sumer u la ong ba la pan por bad la pynjlan biang ia ka haduh ka taiew ba khadduh jong u kyllalyngkot mynta u snem.
Ki tyllong khubor ki la iathuh ruh ba watla katei ka jingpynjlan por ka la jan kut sa tang shi taiew eiei hynrei kam pat mih kano kano ka jingseisoh na katei ka komiti tohkit jong ka KHADC.
La iathuh ba haduh mynta katei ka komiti ka la khot hajir dang tang shisien ia u Secretary barim ka KHADC u bah W.
Syiemlieh kata ha ka 12 tarik mynta u bnai watla u dei uwei napdeng ki ba hakhmat tam ban shah kynnoh ha katei ka bamsap KHADC.
Shuh shuh ki tyllong khubor ki la iathuh ba ha katei ka jingtohkit la pynkyllaiñ da kaba shin pynban ia ka tohkit na bynta ki nongtrei shipor ka KHADC lane ki nongtrei casual bad la wad bniah kumno la thungkam ia ki bad kumno ki ioh tulop hynrei ym shym la shim beit beit shaei katei ka pisa ka jah , balei ka rung sha katei ka account ki riew shimet.
Kiba bun ki MDC ki bym kwah ban pynpaw kyrteng ki la iathuh ba ki tip bha kumno ka jingtohkit ka iaid bad ki la ong ba ka dei tang ka jingpynkyllaiñ tang ban lapmiet ka por bad ym shym la shim beit beit ia kaei kaba dei ban leh.
La iathuh ruh ba katei ka Enquiry committee kam shym la pyndik lane kam shym la tih tyllong eiei halor kumno ka pisa jong ka Professional Tax ka KHADC ka leit rung pynban sha ka account jong ka KHCF kaba haduh T.
35 lak tyngka bad balei ka leit rung ruh sha ka account jong u Secretary barim hynrei la iathuh ba la tih tyllong pynban ia ka kam kaba ia dei bad ki nongtrei casual.
Shillong, 18’lyngkot:Mynta ka step puk ka seng Congress ka la tur sha ophis ka RBI ba pynpaw ia ki jingpyrshah jong ka halor ka jing-pynkylla pisa thymmai ha ka ri baroh kawei bad halor ka jingeh ba ki paidbah ki ia kynduh namar katei ka daw.
Ka seng Congress ka la phah ruh ia ka jingthoh sha u Governor , Deputy Governor Central Board of Directors, Reserve Bank of India, New Delhi ban pan jubab bad ban pan jingshai halor kiba bun ki kyndon kiba ka la kdew ha katei ka shithi.
Ka mat kaba nyngkong ba ka la buh jingkylli hakhmat eh ka long ba balei ym shym la shah ia ki paidbah ban sei ia ka pisa kaba ki la kynshew bad pynlang da kaba trei shitom na bank account jong ki, halor katei ka mat ka la pynkynmaw ia ka jingkren u Dr.
Mammohan Singh myntri rangbah duh barim ka ri uba la ong ‘ha ka ri aiu ba ki paidbah kim lah ban sei ia ka pisa lajong na bank?’.
Ka la kdew ruh ba ki la don haduh 120 ngut kiba la iap ei ha kylleng ka ri tang na katei ka daw jingpynkylla pisa , mano ban kitkhlieh ia ka kum katei ka jingjia ba sngewsih, ka Congress ka la dawa ba ka sorkar u Modi bad kumjuh ka RBI ka dei ban pan map na ki bahaing hasem jong kito kiba la duhei la ka jingim bad ki dei ruh ban siew bai lutksan sha ki.
Shuh shuh ka la ong ba hapoh 70 sngi ka sorkar pdeng ka la pynkylla kyndon haduh 138 sien ha kaba ia dei bad ki kyndon kumno ban sei bad thep pisa sha bank katba ka RBI pat ka la pynkylla kyndon bad pynmih jingpynbna haduh 78 sien hapoh ka 70 sngi.
Ka la kynnoh ba katei ka jia tang na ka daw ka jingbym biang ka jingpynkhreh bad la shu leh kyrkieh bad katei ka wanrah ka jingkulmar ha ki hi.
Ki la don bun kiwei pat ki mat ba ka Congress ka la kdew kynthup ka jingduhnong ka ri ha ka ioh ka kot tang na katei ka daw.
Ka la dawa ba dei ban pynkiew ia ka jinglah ki paidbah ban sei pisa bad ba ka sorkar u Modi kumjuh ka RBI ki dei ban ai ka jubab kaba shai da ka jingthoh halor kawei pa kawei ka jingkylli bad ka jingdawa ba ki la buh.
Ka la dawa ruh ba u Governor ka RBI u dei ban risaiñ noh na ka kam jong u naba u la ailad ia ka sorkar jong u Modi ban tuklar bad ban kyntur pud hapoh u pud u sam jong ka RBI.
Shillong, 18 ’lyngkot:U Lat ka jylla u V Shanmuganathan un nym shim bynta kum u kongsan ha kane ka jylla ban rakhe ia ka Sngi Republic Day namar ba un leit rakhe sha Arunachal Pradesh namar ba u shah thung ban peit lang ia katei ka jylla.
U Myntri Rangbah ka jylla u Dr Mukul Sangma un shimti ban long kum u kongsan namar ka jingbym don u Lat ka jylla.
Ha ka jingshisha, katkum ka rukom, u Lat ka jylla u dei ban shim ia ka bynta ba kongsan ha kane ka sngi khamtam haba u dei u Lat ba pura jong kane ka jylla.
Haba kylli na u Dr Mukul hato ka don eiei ka politik halor kane, ka jubab na u Myntri Rangbah ka long “Ngam kwah ban kren eiei halor kane",.
Ka jingialang ka kynhun myntri mynta ka la pynbeit pali ruh ia ki myntri sorkar, ki MLA ban leit pynher lama ha man ki district, ki sub-division ha ka jylla ha katei ka sngi Republic Day kaban long ha ka 26 tarik mynta u bnai.
U Myntri Rangbah u la kyntu ia ki paidbah ka jylla khamtam kine ki kpa ban ialam ia ki khun jongki ban wan sakhi ia kane ka sngi da ka jingkmen.
Ha kajuh ka por,u Myntri Rangbah u la ong ba ka sorkar jylla kan rakhe ruh ia ka Meghalaya Day ne ka sngi kha ka Meghalaya ha ka 21 tarik ha ka rukom kaba shongkun bad iphuh iphieng.
Shillong, 18 ’lyngkot:Ka jingialang ka kynhun myntri hynne ka sngi ka la rai ban ai jaka ia ka Shillong College kaba don ha Laitumkhrah na ka bynta ba kan pyniar ia ki jingtei ha ka pule dangle.
Kane ka jaka kaba la ai sha ka College ka heh 587.
78 sq m ba hap ha ka Plot 62 ha Laitumkhrah Ward , la ong u Symbud Myntri Rangbah ba peit ia ka tnad khyndew, u Dr RC Laloo.
U Dr Laloo u la ong ba hadien ba la ioh ia ka jingkyrpad na ka bor pyniaid jong kaneka College, ka sorkar ka la shim ia ka rai ban ai ia kane ka jaka na ka bynta ka jingdonkam kaban ai jingmyntoi ia ki paidbah khamtam ha ka pule puthi.
Kat kum ka jingong u Dr Laloo, kane ka jaka ka dei kaba la don lypa ha syndah jong kane ka College.
Shillong, 17’lyngkot:Ki tyllong khubor ki la iathuh ba ka seng UDP ka la pynkhreh bha mynta ban pynkhyllem ia u bah Pynshngaiñ N Syiem kum u Chief Executive Member ka KHADC.
La iathuh ba ka UDP ka la don jingthmu ban wanrah ia u bah H.
S Shylla MDC ka Nongkrem kum u CEM bad ia kane la iathuh ba ka lah ban urlong ha kine ki khyndiat sngi ban sa wan.
La iathuh ruh ba ki MDC ka UDP ki la ia shong pyrkhat ha kine ki khyniat sngi ba la dep ban jied ia u nongialam thymmai jong ki ha District Council ( PP Leader) hynrei la ong ba ha katei ka jingialang la pynneh ia u bah Teinwell Dkhar MDC ka Shella kum u nongialam jong ki.
U Rupang u la ioh ban ia kren bad uwei na ki MDC ka UDP shaphang katei ka kam nongialam, hynrei utei u MDC u la kren shai ba ka kam nongialam Party ha KHADC kam dei eh ban pyrkhat na bynta ka kam CEM hynrei uno uno u briew uba ka Party ka ibit ban shim ia katei ka kyrdan u lah ban long u CEM.
U la pynkynmaw ba ha ka por ka ARPA u bah Teinwell Dkhar u dei u nongialam jong ka UDP ha KHADC hynrei haba la dei ka por ban pyrkhat na bynta ka shuki CEM la pynbeit ban shimti u bah Metbah Lyngdoh MDC ka Mairang ha kato ka por.
Ka khubor ba la iohlum na ka seng UDP la ong ba ia mynta katei ka seng kam don jingkhih khuslai eiei ruh em shaphang ka kam nongialam namarba ka la don lypa u nongialam hynrei kaba ka pyrkhat mynta ka long tang ban ioh ia ka nombar ban bat ia ka bor synshar.
Ki lad khubor ki la ia thuh ruh ba ka dorbar mang tyngka jong ka KHADC kan long ha ka 20 tarik Rymphang 2017.
Shillong, 17 ’lyngkot:Ka Congress ka la thalain tyngeh ia ka sorkar NDA, khamtam ia u Myntri Rangbahduh ka ri u Narendra Modi halor ka jingpynduh kot 500 bad 1000, bad ka la kynnoh ba ka jingleh ka long kumba wan hap ka nem sniew ha ki paidbah ka ri.
U Coordinator AICC u Takam Sanjoy uba dei u MP barim na Arunachal Pradesh u la ther ia u Myntri Rangbahduh ka ri u Narendra Modi da kaba kynnoh ba ka jingpynduh ia ki pisa ka dei ka jingpynshitom ia ki paidbah ba lui lui jong ka ri.
Haba kren mynta ka sngi sha ki lad pathai khubor hadien ba la wai ka jingialang bad ki nongialam jong ka party Congress ha ka nongbah, u Sanjoy u la ong, “Ka jingpynduh u Myntri Rangbahduh ka ri u Narendra Modi ia ka 500 bad 1000 ka long thik kumba khie u jumai bah bad ka jingbthei u lum mih ding (volcano) ban pynsuhsat ia ki paidbah ka ri".
Naduh ba u Modi u la pynbna ia ka jingpynduh ia ka kot 500 bad 1000, ha ka 8 tarik Naiwieng, ka Congress ka la pyrshah jur ia kane namar ba ka ktah jur ia ki paidbah ka ri bad haduh mynta kan iai pyrshah da kaba pynlong ia ka jingialang paidbah ha kylleng ki jaka kaban neh haduh ka 25 tarik mynta u bnai.
“Ka Congress kam lah ban shu shah haba ki paidbah ki shah ktah jur na kane bad ka la ieng ban pynbeit biang ia kane ka jingleh ka sorkar NDA, da kaba pynlong ia ki jingiakhih paidbah ban pynshai ia ki paidbah halor kane", la ong u Sanjoy.
U la ong ba ka jingpynduh ia ka 500 bad 1000 ka ktah jubor ia ki paidbah kane ka Dong Mihngi ka India namar ba bun ki shnong bad ki briew ki bym pat don bank account.
Ka la ktah ruh ia ka kamai kajih ka ioh ka kot, ha kaba ki nongrep kim lah shuh ban die ia ki mar rep jongki tang namar ka jingleh u Modi.
U la ther ia u Modi da kaba ong, “U Modi u khein ba u dang long u Myntri Rangbah ka Gujarat bad wat hadien ba u la long Myntri Rangbahduh ka ri la ar snem, hynrei u shim ba u dei u Myntri Rangbah ka India, ym dei u Myntri Rangbahduh ka ri".
Um shym la sangeh ban ther ia ka BJP, ha kaba u la ong, “Ka BJP ka bunkam ban iapher ban phiah hapdeng ki jaitbynriew haka ri katba ka Congress ka ieng ban pyniatylli ia ka ri".
Katkum ka jingong u Sanjoy, ka jingpynduh 500 bad 1000 ka la ktah lut ia ki Balang, ki Masjid, ki Temple bad baroh.
U la ong ba ka Congress kan khih tyngeh pyrshah ia kane ka jingleh ka sorkar, ha kaba kan leit ban ialap paidbah sha kylleng ki jaka bad pynkhreh ruh ia ka elekshon MLA 2018 bad ia ka MP elekshon ha ka 2019.
“Ngi kyntu ia ki paidbah ka jylla Meghalaya ban nym ailad ia ka BJP ban wan bsuh ha kane ka jylla".
Shillong, 18 lyngkot:U Under Secretery jong ka sorkar Meghalaya, uba peit ia ki kam pyniaid kali, u pyntip ba ki don bun bah ki kali, kiba kamai bad ki bym kamai ruh, kiba iaid khlem da siew khajna satia bad kane ka dei ka jingduh kaba khraw ia ka kamai jong ka Jylla.
La ai jingbthah ruh ia ki District Transport Officers bad ki Secretary Regional Transport Authority, ban nym shah ia kitei ki kali kiba iaid beain bad ban pynshitom, katba kum ki kyndon ain jong ka sorkar.
Shillong, 18’lyngkot:Ka jingjia ba sngewsih ka la jia ha kawei ka longing ha kaba ka trok ba niah u kpa ka la kum iuh bakla bad tylliat ia u khun lajong bad u la iap hashen, katei ka jingjai ka la jia ha ka step 16 tarik mynta u bnai ha kaba kawei ka trok kaba don ia u nombar ML-10-5349 ba la niah da u Olin K Syiemiong ka la kum ïuh ia u khun lajong uba la tip kyrteng kum u Luckystar Nongsiej katba u dang ia lehkai hajan ka trok ha phyllaw ing jong ki hi ha ka shnong Rangmaw SWKH.
Shillong, 18 ‘lyngkot:Ka sorkar Meghalaya ka la thaw ia ka komiti, na ka bynta ban wad ia u lamphang lem bad ki dkhot jong ka Lokayukta bad halor kane la thaw ia ka komiti, ha kaba U bah GP Wahlang, IAS Retd, un dei u khlieh duh jong ka komiti bad ki dkhot ki long U BB Dutta, U LM Sangma, ka kong Theilin Phanbuh bad U SG Momin, kum ki dkhot.
Ka bor jong katei ka komiti, ka long ba kan trei kam kat kum ki Rule 10 bad Rule 11 jong ka Search Committee (Constitution, Terms and Conditions of Appointment of Members and the Manner of Selection of Panel of Names for Appointment of Chairperson and Members of Lokayukta) Rules, 2014, ong ka kyrwoh ba la pyllait da U Commissioner and Secretary jong ka sorkar Meghalaya, Political Department.
(MIPR).
Shillong, 18 ’lyngkot:Ka sorkar ka la jied ia u Bah Sumar Sing Sawian uwei na ki nongthoh khubor ba pawnam ka jylla, ban ioh ia ka khusnam Tirot Sing Award mynta u snem.
Katba ka Kong Dolphine Kharbhih la jied ban ioh ia ka khusnam u Kiang Nangbah Awrad halor ka jingnoh synniang jongka ha kam ialehkai, katba u Leander A Marak la jied ban ioh ia ka khusnam Patogan Sangma Award halor ki kam shakri ha ka imlang sahlang.
Ia kine ki kyrteng la pynbna da u Myntri Rangbah ka jylla u Dr Mukul Sangma hadien ba la wai ka jingialang ka kynhun myntri hynne ka sngi.
Shillong, 18’lyngkot:Mynta ka step phyrngap ha ka por 4:30 baje ka la don ka jingjia pluh ing ha Dhanketi , ka ing kaba la pluh ka dei kaba la ju tip kum ka Bareh Complex kaba long trai da u Darman Bareh.
Katei ka dei ka jingpluh ing kaba kham shyrkhei naba la iohsngew ia ka jingsawa kaba sawa jam na ka jingbthei ki buiam lyer shet.
Ki don haduh 3 tylli ki longing ba shong bsah ha katei ka Complex bad kitei ki kynthup ia ka longing jong ka komola Bastola, jong ka Priya Karki bad jong ka Shanti Liam , ki don ruh haduh 7 tylli ki dukan ha katei ka Complex ba kynthup naduh ki dukan die Sofa, ki dukan die jingbam, ki dukan kwai-sikret bad kiwei pat.
La antad ba ka jinglut jingsep ha katei ka jingjia baroh ka la kot sha ka T.
3 klur tyngka, kam shy la don kano kano ka jingjia ba sngewsih ne ka jingmynsaw briew ha katei ka por.
Tang mar ia ioh jingtip ia katei ka jingjia ki kali pynlip ding ki la her wut wut sha katei ka jaka ban tem ia ka ding bad ka la shim por haduh ar kynta ban pynlip ia ka ding da ki 10 tylli ki kali pynlip ding hynrei baroh ki jingdon jingem kiba don hapoh katei ka Complex ki la kylla dpei lut.
Haba ia kren bad ki lad khubor u SP (City) u bah Vivek Syiem u la ong ba katei ka jingjia ka lah ban dei na ka daw ka jingthud ka ding ilektrik, hynrei u la ong ba ki pulit kin hap tohkit ban lap ia ki jingshisha.
Nongstoiñ, 18 ’lyngkot:Kawei ka khynnah samla kaba la tip kyrteng kum ka Rupa Merry Jyrwa 16 snem, na ka shnong Mawbyrshem New Nongstoin, kala jah rngai noh nala iing naduh ka 10 tarik mynta u bnai khlem da wanphai iing shuh.
Ka tyllong khubor na ki pulit ka Nongstoin ka iathuh ruh ba na ka liang jong ki ba ha iing jong katei ka khynnah samla ki la pyrshang ban wad ia katei ka khynnah naduh katei ka sngi, hynrei haduh mynta kim shym pat la lap ne ioh jingtip ei ei shaphang jong katei ka khynnah.
Kumta na ka liang jong kiba haiing jong katei ka samla ha ka janmiet jong ka sngi balang jong ka taiew, kil a leit ban pyntip noh sha ki pulit ka Nongstoin ban pan jingrap na ka bynta ban iawad lem ia katei ka samla kaba la jah noh.
Shuh shuh ka tyllong khubor ka iathuh ruh ba katkum ki bahaiing jong katei ka khynnah la ong ba katei ka khynnah kam don kano kano ka jingshitom ne jingduna, hynrei ka long ba biang bad ha kapor ba katei ka khynnah ka jah ka phong ruh ia ki jain phong ba kynthup ia ka tupia saiwul rong iong, ka patlun cotton.
Kiba ha iing jong katei ka samla ki la batai ruh ba katei ka khynnah ka don ia u shniuh u ba lyngkot bad ka jingjrong ka jong ka kalong kumba 5 phut tam bad ka sniehdoh ka jong ka kalong kaba jlih bad kaba met rit artad.
Shillong, 19’lyngkot:Ka Meghalaya SSA Schools’ Association (MSSASA) 4th Teacher Committee mynta ka sngi ki la dawa ba u myntri rangbah ka jylla u Dr.
Mukul Sangma u dei ban khot ia kren ia ki halor ka mat ba ki 1500 ngut ki nonghikai 4th Teacher ki ia kynduh bad ki kwah ban ia kren mynta hi u bnai.
“Ngi kyrpad ia u myntri rangbah ban buh tarik ban gin ia kren ha une hi u bnai halor ka jingeh jong ki nonghikai" ong u HM Marbaniang MSSASA 4th Teacher Committee.
Katei ka jingkwah ia kren jong ki ka de hadien ba ka myntri kaba peit ia ka tnad pule puthi ka Deborah Marak ka la ai jingmut ia ki ban ia kren bad u myntri rangbah.
U la pynkynmaw ruh ba ka la don teng ia ka jingiakren bad u Dr.
Mukul ha ka 31 tarik u nailar ha u snem ba la dep ha kaba ia dei bad ka jingsiew ia ki nonghikai.
Shillong, 19 ’lyngkot:Ka sain pyrthei ha KHADC ka la khih bha napoh ban pynkhyllem ia u Bah Pynshngain N Syiem na ka shuki CEM da ka jingtrei sop sop ka UDP, kaba don lang ha kane ka Executive Committee hi hapoh ka lama ka People’s Democratic Forum ( PDF).
Haba twad jingmut na ki katto katne ngut ki MDC shimet, ki la pynpaw ba ka EC kan skhem beit hapoh ka jingialam u Bah Pynshngain bad ki kwah ba un neh haduh ban kut syndon kane ka aiom.
Haba kubur ba ka la don shisha ka jingpyrshang pynkhih na ka UDP ban pynkhyllem ia u Bah Pynshngain, u secretary ka United Democratic Alliance (UDA) ka kynhun synrop jong ki MDC shimet, u Bah Latiplang Kharkongor, u la ong, “Ka UDP ka la pyrshang ban pynkhyllem ia u Bah Pynshngain haduh mynta ruh tangba ngin nym ailad".
U la ong ba ki MDCshimet baroh, ki la pynpaw ba ki kwah ba u Bah Pynshngain un neh kum u CEM haduh ban kut syndon kane ka samoi.
Katkum ka jingong u Bah Kharkongor, ka UDP kan nym lah ban pynkhyllem ia u Bah Pynshngain namar ba don ruh ki MDC, nongialam jongka, ki pyrshah iaka jingthmu ka party ban pynkhyllem ia u CEM.
“Ngin sa peit ki ioh ne em ia ka jingbun paid ki MDC namar ba ma ngi ka UDA, ngin don beit bad u Bah Pynshngain", la bynrap u Bah Kharkongor.
Ha kawei ka liang, u la iathuh ba u Lat ka jylla u lah ban ai ia ka jingmynjur ia u kum u EM lashai ne lashi sngi namar ba ka sorkar jylla ka la phah ia ka kyrteng jong u sha ka ophis u Lat ha kine ki sngi.
“Nga tharai u Lat u lah ban phah lashai ne lashi sngi ia ka kyrteng jong nga namar ba ka sorkar jylla ka la dep phah sha ka ophis u Lat ha kine ki sngi", u la ong.
Nongstoiñ, 19 ‘lyngkot:Ka wah Rambrai kumba ka la paw naduh ki por kiba mynshwa ba ka dei kawei napdeng ki wah kiba don nam hapoh West Khasi Hills Diatrict halor ka jingkhuid jingsuba, hynrei kaba sngewsih mynta ka long ba katei ka wah kala duh noh ia katei ka nam ka burom ka jong ka, tang namar ka jingleh bymsuidniew ki paidbah nongshong shnong katei ka thain kiba la pynlong noh ia katei ka wah kum ka jaka theh bad bret niut.
Ia katei la lap da ka seng HnniewTrep Youth ‘s councel (HYC) Rambrai Circle ha kaba ka seng ka la pynpaw ia ka jingsngew khia kaba jur halor ka jingjaboh jong ki wah kiba don ha ka thain Rambrai bad khamtam ka wah Rambrai ha kaba la jakhlia haduh katta katta, namar ka jingleh jaboh ki paidbah nongshong shnong kiba la pyntuid ia ki jakhlia kiba mih na ki ing ki sem ki jong ki sha katei ka wah.
Haba iakren bad ki nongthoh khubor u samla lasmonroy Pariong General Secretary ka HYC Rambrai Circle, u la ong ba kaba kham ima shuh shuh ia katei ka wah ka long ba ki don katto kattne ki karkhana ot dieng kiba don ha syndah jong katei wah kiba ju mlien ban bret bad pyntuid ruh iaki jakhlia jakhlait kiba mih na kitei ki karkhana shapoh jong katei ka wah.
Shuh shuh u la ong ruh ba ka jingbret bad pyntuid ia u spurding u ba mih bun bha na kitei ki karkhana ka long thik kum ka jaka bret niut lane ka jaka theh niut kaba la pynlong ruh ia katei ka wah ba kan don hapdeng ka jingma kaba khraw.
Kumta na ka liang jong ka seng ka maham jur ia ki nong pynjakhlia ia ktei ka wah khamtam ki karkhana ot dieng bad ka ka seng lyngba kane ka khubor ka maham ruh ia trai karkhana ot dieng ba ki dei ban kit noh mardor iaki spur ki ba lumthup ha rud katei ka wah bad ha kajuh kapor ka seng ka maham tyngeh ruh ia ki briew kiba ju pyniap pathar iaki doh um khamtam ki dohkha da ba ai dawai bad lada ka seng ka lap kan leh daka ba tyngeh.
Shillong, 18 ’lyngkot:Ka jingiakhih jong ka Meghalaya Congress pyrshah ia ka jingpynduh 500 bad 1000 ka sorkar NDA ka la kylla long kum ka jingialeh drama mynta ka sngi ha nongbah Shillong haba ki sengbhalang kynthup ka Thma u Rangli (TUR) bad ka CSWO ki la pynlong lang ia ka jingiakhih ban pyrshah ia ka Congress bad ka BJP.
Katba ki dkhot ka Congress kiba don kumba shispah ngut eiei ki iapyrta, ‘Modiji hai hai’, kine ki dkhot ka TUR bad ka CSWO pat ki pyrta, “Soniaji-Modiji hai hai".
Kine ki sengbhalang—ka TUR hapoh ka jingialam ka Kong Angela Rngad bad ka CSWO hapoh ka jingialam ka Kong Agnes Kharshing, ki la ialam ia ki dkhot ban ieng hajan ka ophis ka RBI ka jaka ba wan pynlong jingpyrshah ki dkhot ka Congress, da kaba kynnoh ba ka jingiakhih ka Congress ka dei tang ka buit saiñ pyrthei ban ioh vote hynrei kam don eiei lait nangta.
“Baroh ka Congress bad ka BJP ki iaryngkat kyrdan ha ka bamsap", la kynnoh kine ki nongialam ka TUR bad CSWO bad kynnoh ba ka jingpynlong jingiakhih jongki ka long tang ban leh mynleh ban ioh shim kabu sain pyrthei.
“Sangeh ka leh mynleh, phi (Congress) long iaryngkat kyrdan ha ka bamsap bad ka BJP", la ong kine ki nongialam ki sengbhalang ba ialam da baroh ar ngut ki longkmie.
Haba ki dkhot ka Congress ki iaid na jaka ieng kali na Dhankheti sha ophis ka RBI, ki dkhot ka CSWO bad ka TUR ba ialam da ka Kong Agnes Kharshiing bad ka Kong Angela Rangad kiba la don lypa ha syndah ka ophis ka RBI, ki la pyrta shla da ka sur pyrshah ia ka Congress bad ka BJP.
Kane ka jingwan mih kynsan kine ki sengbhalang ban pynpaw pyrshah ia ka jingiakhih ka Congress da kaba kren pyrshah ruh ia ka sorkar BJP, ka la long kumba theh umpjah slam ia ka ding jingpyrshah ka Congress ia ki lut 500 bad 1000.
Ha ka jingshisha ka Congress ka la iawer ia ki sengbhalang ban iashim bynta ha kane ka jingiakhih ban kyndang ia ka ophis ka RBI ha Dhankheti hynrei la shah thalain pynban haba kine ki seng ki la pyrta da ka sur kaba iapher na ka jingkwah ka Congress, da kaba ther kylla ia ka Congress bad ia ka BJP.
Ha kane ka jingiakhih ka Congress, la iohi ba la wan iashim bynta lang u MP barim ka Congress na Assam u Rockybul Hussain, u MP barim na Arunachal Pradesh u Takam Sanjoy, nalor ka Kong Ampareen Lyngdoh, Bah Ronnie V Lyngdoh ki myntri sorkar bad ki nongialam ka party Congress.
Kane ka jinglong ka la i-thamula noh bad ka la I kumba ka dei ka jingialehkai drama.
Ha ka jingshisha ka Meghalaya Pradesh Congress Committee ka la pynlong ia ka jingiakhih da kaba thalaiñ ia ka sorkar BJP kaba pynduh ia ka 500 bad 1000 haduh ba ka la pynjngut ia ka bor jong ka Reserve Bank of India (RBI) bad kynnoh ba ka jingleh, kan ialam sha ka bamsap ha kane ka tnad pyniaid pisa.
Ka plakad ka Congess ka la thoh, ‘’Jingpyniaid bakla ba khraw halor ka jingpynduh pisa’, ‘Sangeh ban pyndik ia ki paidbah’, ‘Ym dei ka jingpynbthei hynrei ka dei ka jingpynbthei bom ia ka jingsiang jong ki paidbah’.
Katba na ka liang ki sengbhalang pat, ki la thoh plakad da kaba ong, ‘iakhun pyrshah ia ka bamsap, iakhun pyrshah ia ka Congress, iakhun pyrshah ia ka BJP’, ‘Ka Congress bad BJP ki iadonkti lang’, nalor kiwei pat ki jingthoh.
Ka President ka CSWO ka Kong Agnes Kharshiing ka la ong, “Namar ba ki Congress kiba bamsap ki pynlong jingiakhih ha RBI ha Shillong, ngi ruh ngi pyrshah ia ka sorkar Congress kaba bamsap ha jylla Meghalaya.
Haei bad shaei kine ki nongpyrshah ki ju mih paidbah ban pyrshah ia ki kam thombor ia ki kynthei, ki khynnah.
Shaei kine ki briew kiba pyrshah ki ju mih madan haba ki briew baduk kim ju ioh ia ka ration card.
Haei kine kine ki briew ki ju mih paidbah haba ki samla ba la nang la stad ki shah pynduh kam kumba jia ia ka kam nonghikai ba pyndam sia lieh.
Haei ka Lokayukta ha Meghalaya? Shaei jah ki kam bamsap ha Meghalaya?".
Katba ka Kong Angela ka la ong, “ka Congress ka la kyntait ban thung ia ka Lokayukta wat hadien ba la pass ia ka ain ha u 2014 , bad kumjuh ka BJP ha sorkar pdeng kam leh eiei halor ka Lokpal, kaba pyni ba kim kwah ban pynduh ia ka bamsao namar ba dalade ki iabamsap".
“Kaei kaba jia ia ka bamsap sialieh, balei haba donkti ki myntri sorkar kim shim khia, kaei kaba la jia ia ka bamsap thaw iing, bad kiwei pat", la buh jingkylli ka kong Angela Rangad bad bynrap, “ka jingiakhih ki Congress ka dei tang ka drama leh mynleh".
Ka ther ruh ia ki seng riewlum halor ka Lokayukta.
“Kaei ki seng riewlum ki la leh halor ka Lokayukta, ki sngap bad kane ka pyni ba maki ruh kim don ka jingkitkhlieh ban ialeh pyrshah ia ka bamsap", ka la ong.
Ka la ong ba ka jingleh ka BJP ban pynduh 500 bad 1000 ka ktah ia ki paidbah hynrei ka Congress ruh ka dei ban shah kynnoh kumjuh na ka bynta ki jingeh jong ki paidbah ka Meghalaya.
Ha kawei ka liang, ki nongialam ka Congress kynthup u Rockybul Hussain u la ong ba ka party ka pyrshah jur ia ka sorkar NDA ba ialam da u Narendra Modi halor ka jingtuklar ia ka bor jong ka RBI.
“Ka jingweng ia u Lat ka RBI ban pynduh 500 bad 1000 bad ka jingkhang lad ban sei pisa ki briew ki dei jingdawa jong ngi ba la aiti ha ka RBI", la ong u Hussain.
Katba u coordinator ka AICC ba peit ia ka Meghalaya u Takam Sanjoy u la ong ba ka jingpynduh ia ka 500 bad 1000 ka dei ka rai kaba bym lah ban pdiang.
U Sanjoy u la dawa ba ka sorkar pdeng ka dei ban pynshai paidbah ia ka jingioh lum pisa beain, pisa thok namar ba ka por ba la buh ka sorkar u Modi ka la kut mynta.
Shillong, 18’lyngkot:Ki tyllong khubor kiba u Rupang u la iohlum la iathuh ba ka People’s Democratic Forum ( PDF) mynta ka la dep pynkhreh nadong shadong ia ki kot ki sla ban rejistar noh ia katei ka kynhun synrop kaba synshar ha KHADC kum ka seng saiñpyrthei.
La iathuh ruh ba u Chief Executive Member ka KHADC u bah Pynshngaiñ N Syiem uba dei u nongialam jong katei ka kynhun u la mih na nongbah Shillong mynta ka sngi ban leit sha Delhi na ka bynta ban leit thep ia ki kot ki sla sha ka Election Commission bad ban pan jingithuh na ka ban ithuh noh ia ka PDF kum ka seng sainpyrthei ha ka jylla Meghalaya.
Haba wad bniah halor katei ka khubor u Rupang u la ioh jingtip ba ki don mynta haduh 16 ngut ki MDC ka KHADC kiba dei ki dkhot jong ka PDF bad ka kyrteng jong ki la rah da u CEM sha Delhi ban pyni ia ka thup ki dkhot jong ka.
La iathuh ruh ba ki lah ban dang don shuh shuh ki MDC ki ban ia soh bad ka PDF ha kine ki khyndiat sngi ban wan.
Lah ban kdew ba katei ka khubor ba ka PDF kan sa kylla seng sainpyrthei ka la saphriang la shisnem tam mynta ha kaba ym pat lah ban tip la ka dei kaba shisha ne ka hamsaia hynrei mynta ka sngi la ioh jingtip kaba thikna bha ba la leit sha Delhi ban thep ia ki kot ki sla sha ka Election Commission.
Shillong, 19’lyngkot:Dang step phyrngap mynta ka 19 tarik u kyllalyngkot ha ka por 2:30 baje ki pulit ryngkat ka jingiatreilang bad ki shipai 6/5 Gorkha Rifle kiba don ha Assam ki la ioh kem ia uwei u snar khaïi tiar siat uba la thmu ban pynpoi ia ki tiar siat jong u sha ki lehnoh ha Garo Hills.
Katkum ka khubor na ki pulit ki la iathuh ba ki la kem ia uwei u briew uba la tip kyrteng kum u Tengman D Shira (25) na ka shnong Thapa Agitchak kaba hap hapoh Resubelpara PS ha NGH bad la kem ia u na kate ihi ka shnong.
La iathuh ba ka jingkem ia utei u briew ka dei hadien ba la ioh jingtip kaba thikna na ki bor syntiat ba u dei uba ju leh ia katei ka jait kam.
Na u Tengman la ioh kurup kawei ka 7.
65 pistol, ka 9mm pistol, 4 tylli ki magazine bad kawei ka pistol ba la shna ha China, la rejistar case pyrshah ia u.
Shillong, 19’lyngkot:Ka Hynniewtrep Students’ Union (HSU) ka la buh por lai bnai ia ka sorkar ba kan thaw bad pyntreikam noh ia ka C&RD Block ha Namdong, West Jaintia Hills bad lada ka sorkar jylla kam lah ban leh eiei katei ka seng ka la byrngem ban phah tuklar noh ha ka sorkar pdeng ia katei ka kam.
U President katei ka seng u Kyrchan Rymbai u la ong ba ka sorkar ka la shim jaka naduh u snem 2013 ha Namdong ban thaw C&RD Block bad ka shnong ka la ai sngewbha ia katei ka jaka na ka bynta ka jingmyntoi ki paidbah.
U la ong ba ha ka 13 tarik u nailar, 2013 ki bor sorkar ryngkat ki bor shnong ki la leit jurip ia ka jaka ha Namdong bad la ai sngewbha 75539 suare metre ka jaka ryngkat ka jingiasoi soskular hapdeng ka shnong bad ka sorkar bad ha katei ka jingiasoi la ong ba ka shnong ka lah ban shim noh ia katei ka jaka ha kano kano ka por lada ka sorkar kam pyntreikam shuh lano lano ruh.
Utei u heh jong ka seng HSU u la ong ba kumba ka long mynta ki paidbah katei ka thaiñ ki mad jingeh bha namarba ka don tang ka Thadlaskeiñ C&RD Block kaba hap ban ai jingshakri haduh 124 tylli ki shnong bad na katei ka daw ka la pynsuki lut ia ki jingtreikam baroh.
Katei ka seng ka la ther tyngeh ruh ia ki MLA ka Jaintia Hills namarba ki shu sngap jar ia katei ka kam.
“Kaba sngewsih eh ka long ba ka tnad C&RD ka dei kaba peit da u MLA jong ka Nartiang ka konstitwensi ba ka Namdong ka hap pynban u ma Sniawbhalang Dhar um shym la leh eiei ia katei ka kam" ong u Kyrchan dakaba bynrap ba katei ka seng kan ap ia ka lai bnai bad lada ym iohi dak eiei kan phah tuklar noh ha ka Ministry of Rural Development ka sorkar pdeng.
Shillong, 19’lyngkot:3 ngut ki la shah kem namar ka jingshah kynnoh batbor ia kawei ka samla kaba 21 snem karta.
La kynnoh ba kitei ki 3 ngut ba kynthup ia u nongniah Auto ki la batbor ia katei ka samla ha ka 13 tarik mynta u bnai.
Ki 3 ngut kiba la shah kem ki dei kiba la tip kyrteng kumu Kyrshan Lyngdoh Marbaniang, Meljohn Ramshon bad Ropsing Nongpluh, la ong ba katei ka jingjia ka la jai ha ka shnong Nongtraw-Ri-Bhoi district.
Shillong, 19, ’lyngkot:Kawei ka longiing kaba dei jong u Bah Soren Suting ha shnong Lum Nongrim, Byrnihat ka la ngat ha ka apot sepsngi haba ka ding ka la khlang kynsan bad bam duh ia baroh ki tiar ki tiar bad ki jain ki nep.
La iathuh katei ka jingpluh ding ka la jia ha ka step 11 tarik Kyllalyngkot ha ka por shibaje mynstep katba ki briew dang ioh thiah lyngngai.
Hynrei donbok ba ki briew ki la lait na na jingmynsaw katba ki jingdon jingem baroh ki la iingkhong lut bad kylla dpei lut namar ba kim shym la ioh lad shuh ban sei na ka jingpur stet ka ding bad khlang ia ka iing baroh kawei.
La iathuh ha katei ka jingpluh ding kaba la bam duh ia ka iing baroh kawei ka jingjulor ka la kot sha ka T.
4 lak eiei.
Shillong, 19 lyngkot:Ha ka 29 tarik mynta u bnai naka liang ka Seng Khasi Mylliem kan pynlong ïa ka Seng Kyrsiew ha Mylliem.
Ki nongïalam ka seng ki kyntu bad wer ïala ki parakur ki para kha ka bri Hynñiew Trep u Hynñiaw Wasa ba kin ïa pyllait por khnang ban wan ban ai mynsiem ïa kane ka seng kyrsiew kaba la buh ban sdang naduh ka por 10 baje mynstep la pynpaw ka kyrwoh na u Rgh A.
Rynjah bad Kong L.
Kurkalang ba dei President bad Secretary ka Seng Khasi Mylliem.
Shillong, 19 ‘lyngkot:Kawei ka theilud kaba dang 18 snem karta ka la iap na ka daw ba ka la ngam jyllop ha kawei ka pung kaba don ha Krang Suri ka jaka jngoh-kai kaba don ha ki thaiñ Amlarem-War Jaintia.
Katei ka theilud ka dei kaba la tip kyrteng kum Trisha Sen Bhattacharjee kaba shong basah ha Rilbong, Shillong.
Katei ka samla ka dei kaba dang leit klas XII ha Loreto School, Shillong.
Mynta ka step ki la mih shi bahaing hasem ryngkat ki paralok da ka jingthmu ban leitkai pyngngad sha Shnongpdeng kaba don sha ki thaiñ Dawki, hynrei namar ba ki iaid lynti lyngba ka Jowai ki la leit sha Krang Suri da ka jingthmu ban pynlut por shuwa shiphang arphang hangtei.
La iathuh ba haba la poi ha katei ka jaka ki kwah ban shonglieng bad ki la shong 7 ngut ha kawei ka lieng hynrei katba ki dang ia muja ka shonglieng kynsan kynsan ka lieng ba ki shong ka la kylla bad baroh 7 ngut ki la hap hapoh um.
Katei ka jingjia la ong ba ka jia ha ka por 12 baje shiteng sngi.
Ki briew kiba don ha katei ka jaka mar mar ki la leit ban iarap bad ki la lah ban sei noh ia ki 6 ngut ha ka por kaba biang bad ki la sei khadduh ia ka Trisha kata tang hadien 5 minit ba la sei ia kitei kiwei, hynrei la ong ba ka Trisha kam tip briew shuh bad mar mar la pynkit sha Nongtalang CHC hynrei haba la poi ha katei ka jaka sumar ki doctor ba don hangtei ki la iathuh ba ka la iap shuwa ban poi sha CHC.
Ki lad khubor ki la iathuh ba ia kate ka jaka jngohkai (Krang Suri) la pyniaid da ka Raid Amwi Tourism Promotion Society, la iathuh ruh ba katei ka lieng ba ki 7 ngut ki shong ka dei kaba dang shu buh thymmai bad ka dang don ha katei ka jaka dang shi taiew mynta kaba ki nongpyniaid ki pyrshang ban pynmuja ia ki nongwankai da kaba kin ioh ban shonglieng.
U Jason Mairom, Sub Divisional Police Officer na Amlarem u la pyntip sha ki lad khubor ba katei ka theilud ka dei kaba dang 18 snem karta , ka jingtohkit halor katei ka jingjia ka dang iaid shakhmat.
Shillong, 19 ’lyngkot:Ka kynhun synrop jong ki MDC shimet ha ka KHADC kim pat don kano kano ka jingiarai ban iasoh noh bad ka seng sain pyrthei kaban ialam da u Bah Pynshngain N Syiem, ka People Democratic Front (PDF) hynrei kin don beit ha ka Executive Committee ha ka People Democratic Forum (PDF).
Katkum ka jingtip, u Bah Pynshngain u la leit iasyllok sha Delhi na ka bynta ban thaw ia ka seng thymmai ka PDF hynrei haduh mynta ym pat thikna haduh katno ka iaid ka kam.
Haba iakren bad u lamphang ka UDA (United Democratic Alliance) kaba dei ka kynhun synroplang jong baroh ki MDC shimet ha KHADC, u Bah Latiplang Kharkongor u la kyntait ba ki la iathaw ia ka seng sain pyrthei ka PDF.
“Ngim pat iakren halor kane ka seng sain pyrthei ka People Democratic Front (PDF) hynrei ngin dang don beit ha ka Executive Committee ha ka People Democratic Forum (PDF)",la ong u Bah Kharkongor.
Hynrei ha kajuh ka por, u la ong ba ka lah ban don ka jingthmu, tangba ym pat thikna haduh mynta namar ba baroh ki MDC shimet ki dang don ha ka UDA.
“Ngin sa ia peit ha kine ki sngi, lada u paidbah u donkam ia ka jingkylla, ngim banse ban poi shata ruh", u la ong biang.
Katkum ka jingtip ba la ioh lum, la ong ba ka People’s Democratic Front ( PDF) kaba iasyriem ia ka People’s Democratic Forum ( PDF) kan kylla seng sain pyrthei kaba long ka kynhun synrop kaba synshar ha Khasi Hills Autonomous District Council.
Ka jingpynkhreh ka la iaid shakhmat halor ka jingthmu ban leit pynrung kyrteng ( register) ia ka PDF ha Election Commission ha Delhi ban ioh jingithuh kum ka seng saiñpyrthei kaba thymmai ha Meghalaya.
Haba la pyrshang ban wad jingtip, la sngewthuh ba ia mynta ka kynti, ym pat don mano mano napdeng ki MLA lane ki MDC kiba iadon bynta ha kane ka jingthmu ban pynmih lane seng ia ka PDF kum ka seng saiñpyrthei kaba thymmai.
La suba ruh ba kane ka lah ban dei ka seng kaba la thaw da ki dkhot jong ki seng saiñpyrthei bapher bapher ha Meghalaya kiba la duh jingshaniah noh ia la ki jong ki nongialam.
Hynrei la ioh jingtip ba ki lah ruh ban don katto katne ngut ki MLA bad ki MDC ki ban leit ban pyniasoh noh ialade bad kane ka seng kaba thymmai.
Shillong, 20’lyngkot:Ha ka 12 tarik u kylalyngkot ka State Planning Board Meghalaya (SPBM) ka la lap ba ki nongbylla 100 sngi ki la shah ktah jur bha na ki kyndon pisa kiba lah ban sei pisa tang T.
24 hajar tyngka shi taiew.
Katkum ka kyrwoh khubor na u Chairman ka SPBM u bah John F Kharshiing u la ong ba ka board ka la ioh jingtip ia katei na ki BDO, u la ong ba ha Selsella C&RD Block ki don haduh 70%ki nongbylla 100 sngi kiba don job card kim treh ban plie account bad ia ka pisa bai bylla jong ki la phah beit sha ka account ka VEC hynrei ka jingeh ba ki ia kynduh pat ka long ba ka VEC kam lah ban sei lut ia ki namar ba ia ka pisa la ju sei tang shisien shibnai.
La ong ba na katei ka jingjia bun ki nongbat job card ki la sdang artatien ban wan trei bylla namar ka jingsohsat bym ioh sei pisa bad nalor kata ka ba pynshitom shuh shuh ia ki ka dei namar ka jingjngai ki bank bad katei ka jia ha ri lum Garo namarba ki bank ki duna palat ha kitei ki thaiñ.
Sa ha ri Lum Khasi la ong ba ki paidbah kiba sah ha ki thaiñ Khat-ar shnong ki da syllang ha kaba ki hap ban leit shaduh Mawjrong, hynrei ka jingleit kaba tang shisien kam ju biang kam bad ki hap ban leit bunsien bad katei ka ktah ia ki.
Nongpoh, 20 ‘lyngkot:Hadien ba ka sorkar jylla lyngba ka tnat PWD, ka la mang na ka bynta ban shna ia ka surok kaba don ia ka jingjngai kaba tang 5 km ei ei, kata naduh 13mer, Tamulkuchi ban pyniasoh sha ka Shnong Jorbil Killing; kumta halor jong kane ka nongrim mynta ka sngi HANM, WW, Sengkmie, ha ryngkat ka jingsynranlang da ka seng HNYF, Northern Region, ki nongialam shnong lem bad ki paidbah ha katei ka thain, ki la pynlong ia ka jingjurip da kaba iaid kjat lyngba jong katei ka surok.
Ha ka jingjurip la ialam khmat da ka President jong ka HANM, WW, Sengkmie, ka Kong Beti Jyrwa bad u Bah Marcus Marten na ka HNYF, NR lem bad ki dkhot ka seng, ha kaba ka daw kaba hakhmat hi kaba pynlong ia ki ba kin jurip ia kane ka surok, ka dei namar ba ka sorkar lyngba ka tnat PWD, ka la kular ba kan sdang noh shen ba shna ia katei ka surok.
Kum ban shu pynkynmaw hangne, ka jylla lyngba ka tnad PWD ka la dep ban mang pisa haduh 4.
5 Klur, na ka bynta ban shna bad ban siang rong ia katei ka surok kaba jngai tang kumba 5 KM ei ei.
Hadien ba la dep ban jurip, na ka liang ka Kong Beti Jyrwa, ka la kyntu ia ka sorkar ba kan lehnoh kham kloi ban shna ia katei ka surok, namar lada ka sorkar ka lah ban pyndep kloi ia kane ka surok, kan long ruh ka jingmyntoi kaba khraw ia ki paidbah jong ki 25 tylli ki shnong kiba don ha katei ka thain.
Shillong, 20 ’lyngkot:Ka UDP ka la kynthah ba ka jingiakhih jong ka Congress ia ka jingpynduh 500 bad 1000 ka dei tang ka buit sain pyrthei namar ba la jan ka elekshon.
“Mynta ka dei u snem ka elekshon, baroh ki ialeh ban shim kabu sain pyrthei", la ong u General secretary ka UDP u Dr Jemino Mawthoh halor ka jingiakhih ki Congress da kaba leit pyrta ha ophis ka RBI ha Shillong ha kane ka sngi Hatmajai.
U la ong ba namar ba ka dei ka snem jong ka elekshon, la iohi ba wat ka kynhun People Democratic Front (PDF) kaba ialam da u Bah Pynshngain ruh ka la khih ban pynkhreh ia ka elekshon.
“Baroh ki pynkhreh ia ka elekshon 2018", u la bynrap.
Lah ban kdew ba ki nongialam ka Congress kynthup u Rockybul Hussain u la ong ba ka party ka pyrshah jur ia ka sorkar NDA ba ialam da u Narendra Modi halor ka jingtuklar ia ka bor jong ka RBI.
“Ka jingweng ia u Lat ka RBI ban pynduh 500 bad 1000 bad ka jingkhang lad ban sei pisa ki briew ki dei jingdawa jong ngi ba la aiti ha ka RBI", la ong u Hussain.
Katba u coordinator ka AICC ba peit ia ka Meghalaya u Takam Sanjoy u la ong ba ka jingpynduh ia ka 500 bad 1000 ka dei ka rai kaba bym lah ban pdiang.
U Sanjoy u la dawa ba ka sorkar pdeng ka dei ban pynshai paidbah ia ka jingioh lum pisa beain, pisa thok namar ba ka por ba la buh ka sorkar u Modi ka la kut mynta.
ba ka por ba la buh ka sorkar u Modi ka la kut mynta.
Shillong, 19 lyngkot:Ki la mih ki khubor, ha ki khyndiat sngi ba ladep, ba ba ka UDP, ka don jingthmu ban thaw hi noh ia ka Executive Committee ha Khasi District Council ha kaba U bah HS Shylla, un long kum U Chief Executive Member ba thymmai bad halor kane U bah Bindo M Lanong, Senior Working President jong ka seng UDP, u iathuh ha U Rupang “Lada ioh te uba kwah suda" bad ula ong biang “Lada dei ban pyrshang ruh hap pyrshang" bad u ong shuh shuh “Lada shah ban sdang hap ia sdang".
Lyngba kitei ki jingkren jong utei u nongialam ba rangbah jong ka seng UDP, ka pyni shai, ba katei ka seng trai ri, kam kyntait ba kan synshar dalade hi ia ka Khasi District Council, lada ka don ka lad.
Halor ka jingdon pat jong U MDC jong ka seng BJP, ha kane ka EC jong U bah PN Syiem, utei u rangbah, u ong “Ka dei ka bynta jong ka synshar synrop, ha kaba ki don ki seng, kiba ym bit ban ia rung ia mih ruh, hynrei ngi hap ban ia trei lang bad katei ka dei ka bynta jong ka kynhun synrop" bad ula iathuh ba ka UDP, ka la don bynta ha ka synshar synrop ha KHADC, naduh ka EC U bah Ardent, hadien U Bah Adelbert bad mynta ruh, ha ka por jong U bah PN Syiem namar ba ka UDP, ka kwah ia ka EC kaba skhem ha KHADC.
Halor ka jingkylli pat, ba ka BJP, ka dei ka seng, kaba kwah ban khang bam doh masi lane kaba kwah ban pyntrei kam ia ka Uniform Civil Code, lane kawei ka Ri, kawei ka riti dustur, U bah Bindo, ula ong “Lada ki la mut ban khang te ngin sa pyrshah, namar ba ka pyrshah ia ka riti dustur".
Ha kajuh ka por, U bah Bindo, u ong shuh shuh ba U bah Antonio War, ula don ha ka EC ha KHADC, kum u dkhot jong ka seng Congress, hadien kum u dkhot shimet bad mynta kum u dkhot jong ka seng BJP bad u ong ruh “Ngi la don shwa ma ngi ha ka kynhun synrop ha KHADC".
U MR, um tip shaphang ka ainHa kajuh ka por, U bah Lanong, ula ong shuh shuh, ba um iahap jingmut satia, ha ka jingpynmih khubor mynta ka sngi, ha kaba U Mukul Sangma myntri rangbah ka Jylla, ula ong ba lada ka jingbishar ka suki, ka dei ka kamram jong kitei kiba shem shitom, ba kin leit ban ujor sha Kashari.
Halor katei ka phang, U bah Bindo, u ong “U kapten, uba rim jongnga, um sngewthuh ia ka ain" bad u ong ruh ba lada ki Kashari, kim ai ai ka rai kaba khun, kam dei ia u myntri rangbah, ba un shu shong bad shu peit, hynrei u dei ma u, u ban wad ia ki lynti ban pynbeit ia kitei ki jingeh.
“Um tip ia ki kam ain bad ula dei ban kylli na ki Advocate General, ba kin ai jingmut" ong shuh U bah Bindo “Ha ka por ba nga long u myntri jong ka tnat ain, nga shait pasiaw ia ki nongbishar bad pynsngew ia ka jingmut jong ka sorkar".
Shillong, 19’lyngkot:4 snem u la jah na la iing bad u la mad bun ki jingsohsat bad ki jingjynjar haduh ba la poi u pud ba u hap ban khrong harud surok haba u don ha ri nongwei ha ka jaka kaba um ithuh iano iano ruh bad ka jaka kaba um sngewthuh ktien tang ban ia kren ruh ruh.
Kane ka la jia ia uwei u samla uba la tip kyrteng kum u Sillian A Sangma, 25 snem karta uba dei na ka shnong Rongram (Rongchigre) na ri Lum Garo.
Utei u samla u la mih na la ing ha u snem 2012 ban leit sha Chennai naba don kiba i ia ithu ithaw kiba kular ai kam ia u hynrei ha ka 12 tarik u nohprah, 2012 u la mih noh na Chennai ban wan phai sha la ing hynrei katba u dang wan phai da ka Rel u la jah lynti noh haba u la poi ha nongbah Kolkata bad u la shah tuh lut ki jingdon jingem jong u bad baroh ki kot ki sla kiba u don bad u.
Marwei u Sillian u la long kum u biej khlem ithuh iano iano ruh, um nang ban kren Hindi , phareng bad um nangruh ban kren ia ka ktien Bengali.
Ha ka jakhom khait haba ym don lad jingiarap nangno nangno ruh u Sillian u la poi sha ka khrong harud surok tang ban im kyndoi jakpoh.
Saw snem kynthih u la kylla long kum u poi wir uba shu im tang na kaba khrong ha nongbah Kolkata , ki bahaing hasem ki la ujor FIR sha ki pulit shaphang ka jingjah jong utei u khynnah hynrei ki khlem ioh jubab eiei.
La ujor FIR ha Rongram Outpost ha ka 28 tarik u nohprah, 2012 hynrei haduh kine ki khyndiat sngi ba la dep kim ioh jingtip eiei shaphang jong u bad ki la duh jingkyrmen.
Hynre iwei ba dang thaw ban poi sha ing lajong, ha kawei ka sngi uwei u nongniah Auto Rickshaw u la leit ban kren ia u namar ba u la iohi ba u ju shong khrong ha ka juh ka jaka man ka sngi ha sector 5 Salt Lake.
Utei u nong Samaria ba bha u la dei uba ju iarap ban ai bam ia utei u nongkhrong bad ka la jia katba u dang leit shajan jong u –u la kylli hynrei ka jingiakren ka la long pher naba ka la don jingktah ha ka bor pyrkhat jong ute u samla Garo hynrei kumno re kumno u shu kynmaw khliak ia uwei u phone nombar jong ki bahaing jong u bad dei hangta ha u nohprah 2016 ba u ioh ia kren bad kiba haing.
Tang mar ia ioh ban ia kren bad u kiba haing hasem ki la thaw lad thaw lynti kumno ban poi sha u bad da ka jingiarap ki seng trei mon sngewbha ki la ioh ban hiar sha nongbah Kolkata bad mynta ki dang don ha Meghalaya House ha katei ka nongbah bad ki dang ap ia ka tiket ban wan phai ing.
Kiba haing ki la lah ban poi sha u Sillian dei lyngba ka jingbuh ia ka dur jong u ha ki social media ha kaba la don ba pyntip ia ka jaka kaba u don.
“Ka dei ka jingkmen kaba ym lah shuh ban batai haba ngi shem biang ia u khun ba la jah" ong ka kmie jong u Sillian.
Shillong 19, ’lyngkot:Ka Federation of Khasi Jaintia and Garo People (FKJGP), Mawlai Circle hapoh ka jingialam u bah Marbud Dkhar hynne ka sngi ka la bitar tyngeh, hadien ba la iohi ia ka jingthmu ban buh mawnongrim u Myntri rangbah ka jylla, u Dr.
Mukul Sangma ha Rerapara lashai ka sngi Thohdieng na ka bynta ban plie ia ka Damalgre Community and Rural Development Block (C&RD) ha Rerapara kaba don ha South West Garo Hills.
“Ka FKJGP ka bitar bad kyndit hadien ngi iohi ba u Myntri rangbah ka jylla, u Dr.
Mukul Sangma un sa buh ia u mawnongrim ha Rerapara na ka bynta ban plie ia ka Block thymmai ha katei ka thainñ," la ong u bah Marbud Dkhar, president ka FKJGP, Mawlai circle haba kren hynne ka janmiet.
U la pynpaw ia ka jingdom bad jingbitar, balei kim lah ban buh ia u mawnongrim ia ka Mawlai Block, kaba dei kawei na ka constituency kaba heh bad babun tam ki nongthep vote ha ka jylla, kiba la donkam kyrkieh bha ia ka.
“Ngi la leit ia kynduh ia u Bah Prestone Tyngsong, uba bat ia ka C&RD Block ha kato ka por bad u la kular bashen kin sa ioh noh ia kane ka Block thymmai," u la ong bad bynrap ba “Hadien ba la shimti da u Bah Sniawbhalang Dhar ruh, ngi la leit ia kynduh, hynrei ka la pynkyndit ia ngi, hadien ba u la jubab ba ka sorkar kam don tyngka ban plie ia kane ka Block thymmai,kaba ka sorkar ka la dep pynbna bakan don sa ka Mawlai C&RD Block, kaba la pynbna da u Dr.
Mukul Sangma ha ka mang tyngka jong u snem 2016-17,’Ha dorbar mang tyngka u snem 2016-17, u Myntri rangbah ka jylla da lade u la dep pynbna bad u la ong ruh ha kato ka sngi ba ka pisa ka biang ba kin buh ia kine ki block," u la ong bad u la ther, “Hynrei u Bah Sniawbha u ong bym don tyngka, katba mynta pat u leit sha rilum Garo ban don ryngkat lang ha kane ka jingbuh ia une u mawnongrim, naei ka tyngka ka mih mynta," la buh jingkylli une u nongialam ka FKJGP Mawlai circle, uba long ruh ha kajuh ka por u Chief Organiser ka FKJGP, Sengkmie.
“Ngim lah ban pdiang ia kane da leilei ruh em, ki ai daw bym ioh ia ka jaka kaba biang, hynrei katkum ka jingtip jong ngi, ki bun bha ki jaka sorkar hapoh Mawlai constituency ba ka sorkar ka lah ban buh," u la takrain shuh shuh.
U la dawa lyngba ka seng, “Ngi dawa jur na ka sorkar ba kan pyndep noh kloi ban buh ia ka C&RD Block ha Mawlai, lym kumta ka seng kam banse ban shim da kiwei pat ki lad ki lynti jong ka jingiakhih,"Kumba shu kdew ha ka 14 tarik u Lber, 2016, u myntri rangbah ka jylla, u Dr.
Mukul Sangma u la pynbna ha ka dorbar mang tyngka jong u snem 2016-17 ba un thaw noh sa saw tylli ki C&RD block hapoh ka jylla.
Ha kane ka juh ka sngi u la pynbna ruh ban wanrah sa 15 tylli ki police station thymmai bad khyndai tylli na ki, kin dei ha rilum Garo, ba jur eh ki kam pyntriem, khnang ba kin lah ban the lakam ia ka shongsuk shongsain ha kane ka thain.
Uba la pynpaw ba Mylliem C&RD Block kan thaw sa kawei Block na ka bynta ban pynsting ia ka kam jong ka, ha Mawlai, East Khasi Hills District; nangta ka Umsning C&RD Block kan thaw sa kawei ka Block ha Bhoirymbong, Ri-bhoi District; ka Selsella C&RD Block bad ka Betasing C&RD Block kan thaw sa ar tylli, ka C&RD Blocks ha Dendema, West Garo Hills District bad ha Rerapara, South West Garo Hills District.
Ha kane ka sngi buh Mawnongrim,nalor u Dr.
Mukul, yn don ryngkat u Bah Sniawbahlang Dhar, u Zenith Sangma, myntri ki kam Sport ba la pynkhreh bha da u Deputy Commissionner ka SWGH, u Bah CV Diengdoh.
Shillong, 20’lyngkot:Ka sorkar ka la bate kam pynher lama ia ki myntri sorkar ha ka sngi rakhe ia ka Republic Day.
U Myntri rangbah u Dr.
Mukul Sangma un pynher lama ha nongbah Shillong, u bah HDR Lyngdoh myntri kam pohing ha Nongstoiñ, kong Ampareen Lyngdoh ha Nongpoh, Prof.
R.
C Laloo ha Jowai, Zenith Sangma ha Tura, Deborah C Marak ha Williamnagar, R.
V Lyngdoh ha Baghmara, Prestone Tynsong ha Mawkyrwat, Sniawbhalang Dhar ha Khliehriat, M.
M Dango ha Ampati bad kong Roshan Lyngdoh ha Resubelpara.
Ha Sub-Division u ma Justine Dkhar ne Robinus Syngkon kin pynher lama ha Sohra, Kennedy C Khyriem ha Mairang, Clement Marak ha Dadenggiri bad u Stephanson Mukhim ha Amlarem.
Ha ki Administrative Units, u Dr.
Celestine Lyngdoh ha Patharkhmah, Cherak Momin Mawshynrut bad Coming One Ymbon ha Hima Shangpung.
Shillong, 12 Risaw:Ka sorkar jylla ka la ioh khusnam T.
2 lak, ba la ai da ka International Road Federation (IRF) kum ka dak ka jingithuh ba ka la noh synniang ia ka bha tam na ka bynta ka jingbit jingbiang ki jing aksiden.
La pdiang ia katei ka khusnam da u Chief Secretary ka jylla u ba PBO Warjri, u Additional Chief Secretary, Shri K.
S.
Kropha bad u Commissioner of Transport, Shri IW Ingty kiba la pdiang ia katei ka pisa kaba T.
2 lak ha Main Secretariat Building, Shillong mynta ka sngi.
Shillong, 12 Risaw:Ki samla pule ka Kiang Nangbah Govt College hapoh ka lama ka Kiang Nangbah Govt College Students Union (KNGCSU)  ki la byr ngem ban pynlong ia ka jingiakhih lada ka sorkar kam siew noh ia ka  tulop ba sahteng haduh shiphew bnai ia ki nongtrei kane ka kolej.
U Vice-President ka KNGCSU, u Bah Plielad lang Pohti u la ong ba ka seng ka la dep iakynduh dang shen ia ki heh ka tnad Higher & Technical Education ba ka sorkar ka dei ban pynlait noh ia ka tulop ba shiphew bnai jong ki nongtrei namar ba kane ka la ktah ia ka jingdonkam jongki kaba man ka sngi ha ka thied ka pet, ban siew bai skul khun bad kiwei ki jingdonkam.
U Bah Pohti u la ong ba ka jingpynsem ka sorkar ban pynlait ia ka tulop ka la ktah jubor ia ki nongtrei kane ka kolej bad ka dei ban  pynlait noh mardor ia ka tulop.
“Ngi buh por 15  sngi ba ka sorkar ka dei ban pynlait noh ia ka tulop jongki bad lada kam lah ngin pynlong syndon da ka jingiakhih", la ong u Bah Pohti.
U la ong ba kiwei pat ki jingdawa ka seng ka long ban pynsted ban shna noh ia ka jingpynkha ia ka iing jong ka kolej kaba sahteng haduh mynta tang ha ka jingpynkhreh ka PWD (building) ia ka jinglut jingsep, ban pynbha noh ia ka surok ban leit sha kane ka kolej bad ban pyntreikam noh ia ka Girls hostel.
‘Ngi tip ba ki samla ba wan pule ha kane ka kolej ki dei na nongkyndong bad kiba duna ka ioh ka kot bad ka dei ka kamram jong ka sorkar ba kan pynbiang ia kane ka kolej khnang ba kan long iaryngkat bad kiwei pat", u la ong.
U Bah Pohti u la takrain ruh ba ka jingbym ki jingdonkam ha kane ka kolej dei namar ka jingle sting ka sorkar bad ruh ka jingbym ler ki nongialam ba la jied da u paidbah.
“Ngi iawer lang ia ki sengbhalang, ki paidbah ban iasnoh kti lang ha ka jingiakhih jong ngi kaban long naduh ka 22 tarik Risaw lada ka sorkar kam lah ban leh ia kine ki jingdawa", la bynrap u Bah Pohti.
Shillong, 13 Risaw:Katba ki Rangbah Shnong ki dang iakhih ban dawa pynhiar shuki ia u Myntri Rangbah bad ban pyntreikam noh ia ka Village Administration Bill ka KHADC bad JHADC, mynta ka sorkar ka la sei syndon da ka Draft Bill kaba la dep pynkhreh kaba ai kyrteng ka Meghalaya Grassroot Institution Governnace Bill 2015 na ka bynta ban pynkup bor ia ki rangbah shnong bad ki dorbar shnong ha kane ka jylla.
Ha kane ka Bill, ka la sorkar ka la sam paidbah sha baroh ki seng sain pyrthei ka jylla lyngba ka tnad Political Affairs Department ba ka la dep pynkhreh bad ka pan ia ka jingai jingmut jongki.
Kane ka jingpynkhreh ka sorkar ia kane ka Bill ka la paw shai ba ka sorkar kan wit eiei ia ka jingpyrshah bad ka jingbyrngem ki Rangbah Shnong bad ki district council ban nym thaw ain ia ki rangbah shnong.
La imat ba kane ka sorkar kaba ialam da u Myntri Rangbah ka jylla u Dr Mukul Sangma kan pyndep noh ia kane ka ain ha kane ka dorbar tlang kaban wan namar ba kumba ka paw, ia kane ka draft bill la dep shna bad pynbit pynbiang nadong shadong.
Hapoh kane ka draft bill, la bsuh bniah bha ia ki kyndon ki bynta kiba iadei bad ka bor jong ki rangbah shnong, ka rukom shna shnong, ka jingthaw ia ka executive committee ha ki shnong bad bun kiwei pat ki bynta.
Kumba ka paw ka sorkar ka la iaid beit shakhmat ban thaw ia ka ain bad ka la paw shai ba ka VAB ka KHADC kan iap noh bad ka ain ka sorkar kan sa ieng, la ong uwei u nongialam seng sain pyrthei.
Lah ban kdew ba wat u Myntri Rangbah Mukul Sangma bad u Symbud Myntri Rangbah Bah Rowel Lyngdoh ki la kren shai ba ka sorkar kan thaw beit ia ka ain ban pynkup bor ia ki rangbah shnong namar ba ki ain district council kim long kiba biang.
Shillong, 13 Risaw:Mynta ka sngi la tep donburom ia ka metiap u bah Kenny Warjri uwei na ki nongring dur jong u PCN uba la khlad noh ha ka sngi u blei jong ka taiew hadien ka jingjia aksiden kaba shyrkhei kaba la jia ha Assam.
Shuwa ka jingleit on tep la kynmaw burom ia utei u nongring khubor da ki dkhot jong ki nongthoh khubor bad kumjuh ruh na ki ba ha iing hasem bad baroh kiba ieit ba thoin jong u.
Hadien ba la dep ban pyndep ia ka niam ka rukom la rah ia ka metiap jong u na iing ka kurim jong u na Umsohsun sha iing kmie jong u sha Wahingdoh Block II da ka kynhun khubor jong u PCN bad na ing kmie pat sha Lum jingtep la rah ia ka metiap jong u da ki nongthohkhubor.
La tep ia u bah Kenny ha u Lum jingtep ka balang Presbyterian kaba don ha Lawmali.
Ha katei ka sngi ki la don bunbah kiba la wan sngewlem naduh ki nongmihkhmat paidbah, ki sengbhalang bapher bapher, ka tnad pulit, ki nongthohkhubor na Assam bad kiwei pat kiba la wan ban ai khublei khadduh eh ia utei u nongring khubor da kaba wan buh da ki syntiew kum ka dak ka jingkhublei khadduh.
Kiba la wan ha katei ka sngi ki la tuid ummat sngewsih haba ki nongkren ki la pynkynmaw ia ki por ka jingim ba u dang don ha kane ka sla pyrthei ha la ka jong ka jingiakynduh kum u nongthohkhubor bad kum u bahaing hasem bad kum u paralok parajor.
Lah ban kdew ba u bah Kenny Warjri u dei u khun ba –ar jong i kong Bernodeth pathaw bad u bah Victor Warjri kiba shong basah ha Wahingdoh Block II , u don 6 ngut shipara , la kha ia u ha ka 8 tarik u rymphang, 1985 bad ha ka rta kaba u dang don dang 29 snem tam u la khlad noh na kane ka pyrthei.
U la shakri nyngkong eh ha ka kam ai khubor da kaba trei kum u nongiarap hapoh ka Ri Khasi Channel bad hadien ba la de ban pyntbit ia u kum u nongring dur ( Camera Man) ba la thung syndon ia u kum u Cameraman jong ka Ri Khasi Channel ha u snem 2005 bad dei hadien shisne kata ha u 2006 u la pyniasoh noh ialade bad u PCN haduh ka sngi ka jingiap jong u.
Dang shen ha u bnai jymmang u la iathoh shong kurim bad ka kurim jong u kaba na Umsohsun hynrei dang kumba san bnai eiei ba u la ia shong bad ka u la khlad kyndit noh pynban.
Lah ban pynkynmaw ba u bah Kenny u la khlad noh hadien ka jingjia aksiden kaba la jia ha ka nohphai sngi jong ka sngi u blei ha ka por 2 baje eiei katba u dang don ha lynti ban hiar sha ri Lum Garo kata hajan Patikan, Goalpara District Assam, ban leit shim khubor kaba ia dei bad ka elekshon MDC ka GHADC.
Ha katei ka jingjia ki la don 3 ngut, u bah Kenny u la khlad noh katba u bah W.
Lytan u nongshong dur u don hapdeng ka jingmynsaw jur kumjuh u nongniah jong ka kali ba ki shong ruh.
U bah W Lytan mynta u dang don hapdeng ka jingshah sumar ha Guwahati Medical College, Guwahati la ong ba la pynkynriah noh ia u mynta na ICU sha kawei pat ka jaka sumar jong katei ka hospital, la iathuh ba u la shitom jur na ki bynta kiba shapoh ka shadem jong u bad ka la don ruh ka jingphler ka snieh doh shilliang na ka ngab jong u namar katei ka jingjia aksiden bad la iathuh ba mynta ki doktor katei ka Hospital ha Guwahati ki dang sumar ia u kumba sumar ia kito kiba khluit ding naba ka la tyrha palat ka snieh doh jong u kaba la don da ki dak saw bad jngem snam.
Shillong, 13 Risaw:U myntri sorkar pdeng uba la wan jngoh ar sngi ia kane ka jylla ha ka jingiakynduh jong u bad ki heh jong ki tnad sorkar bapher bapher ha kane ka jylla kaba la long mynta ka sngi ha ryngkat ka jingdon lang ka myntri ka tnad Social Welfare, Animal Husbandry & Veterinary, ka Deborah C Marak bad u Additional Chief Secretary, Meghalaya, K S Kropha.
Ha katei ka jingialang u la ong ba donkam ban pyndonkam hok shuwa ia ka pisa kaba la mang kyrpang ia ki tnad bapher bapher , u la ong ba u la hukum baroh ki tnad ki bym pat pynlut ia ka pisa jong ki ki dei ban pyntreikam noh khlem dab uh por shuh.
U la pynshai ruh halor ka jingmih khubor ha kine ki sngi bad u la ong ba ka dei ka jingsngewthuh bakla ki nongthohkhubor ha kaba iadei bad ka elekshon MDc ha GHADC ha kaba u la ong ba um shym la kren eiei ia ka hok the vote ki riewlum ne ki bym dei riewlum ha ADC hynrei u la ong ba kano kano ka seat la ha Parliament, Assembly ne District council ia ka hok kaba dei ka bynta ki riewlum ym dei ban ai sha ki bym dei riewlum bad u la pynshai ba um shym la ong ba ym dei ban shah thep vote ia ki bym dei riewlum.
Bah Monarch ShabongUwei na ki samla nongthoh khubor, ba dang khie lung bha, U bah Kenny Warjri, ula khlad noh, ha ka jingjia ba sngewsih ha ka Sngi U Blei ba ladep bad sa uwei pat ula mynsaw jur, U bah WL Lytan, uba dei uwei na ki nongshondur, ba la rim tam jong ka Jylla.
Katei ka jingjia, ba sngewsih, ka dei katba ki dang don ha ka kam, ba kin leit ban shim bynta ha ka jingpynlong ia ka elekshon MDC ha Garo Hills.
Haduh mynta, ngim shym la iohi, ia kata ka tnat pynphriang khubor jong ka sorkar Jylla, ka Information & Public Relations, Shillong, ba kan pynmih shilain, lyngba ka kyrwoh jongka, ia ka jingsngew diaw mynsiem jongka, halor katei ka jingjia ba sngewsih.
Ym tang katta.
Haba don kiba iap kylla kali, ka sorkar, ka ju pynbna bai lutksan mardor, na ka bynta jongki bad kumjuh ruh, haba don kiba iap ha ka jingshah lynshop ka mariang, ka sorkar, ka ju pynbna mar dor ia ka jingiarap lem bad ka dor jong ka pisa kaba la mang, hynrei kaba lyngngoh, ba haba iap mynsaw, ki nongthoh khubor, ba ym don ino ino i jing pynbna, na katei ka tnat pathai khubor jong ka sorkar Jylla.
Mynta ka mih ka jingkylli, la ka sorkar Jylla, kan leh kumno ia U bah Lyttan, uba dang don mynta ha ka jingshah sumar ha Guwahati bad ngim tip, la kan leit ban siew ia ka bai lut bai sep ia u, ne kan ap, haduh ban da don kiba leit ban thep aplikeshon (kumba ki ju leh) bad ba kin shong kita ki komiti bad katei kan lah ban iaid da ki bun bun snem lynter.
La ioh jingtip, ba ki don kiwei de ki nongthoh khubor, kiba don ha ka jingpang jingshitom bad kiba la leit sha katei ka tnat ha ki khyndiat bnai ba ladep, ban leit pan jingiarap, na bynta kata ka Journalist Welfare Fund (JWF), hynrei la iathuh ba katei ka kam, ka shu kyllain jelbi bad katei ka dei kata ka jing iadei jong ka sorkar Jylla bad kitei kiba la ju tip, ba ki dei ki paia ba saw jong ka synshar paidbah.
Shillong, 13 Risaw:Ka KHNAM State Youth Wing ka la kynnoh ba ka jingmudui PIL u bah Michael Syiem ban pynduh pyndam noh ia ki District Council da kaba ai daw ba ka dei namar “jingia tynjuhbor palat hapdeng ka State bad ka District Council kaba la iaid katto katne bnai bad ka jingbym don ka jingshai halor ka bor jong ka sorkar jylla bad ka District Council", ka la ong ba ki dei tang ki jingtap eit miaw suda hynrei ka la ong ba katei ka PIL kam da ia pher than na ka jingthmu u Dr.
Mukul Sangma myntri rangbah ka jylla ban pynduh pyndam noh ia ka District Council bad ka la kynnoh ba katei ka dei ka jingpyrshang ka dei ka sur jong ka sorkar kaba la pasiaw ha ki riew shimet kiba shim kabu.
Ka KHNAM ka la ong ba ha ki bnai ba la dep, ka sorkar jylla hapoh ka jingialam jong U Dr Mukul Sangma ka la pyrshang bor bah ban knieh noh ia ka iktiar jong ki District Council lyngba ka jingpynslem khlem nongrim ia ka election MDC sha ka GHADC, ka jingpyrshang jong ka sorkar congress ban thaw ain halor ki Rangbah Shnong kaba dei ka kamram jong ki ADCs, ka jingkyntur pud jong ka MUDA sha ki jaka ba hap hapoh ka 6th scheduled ter ter ki kdew shai ba kane ka Sorkar Congress hapoh ka jingialam jong jong U MR ka la kwah ban pynduh ia ki ADC khnang ban ioh ban tuklar hi dalade baroh, kine baroh ki kdew shai sha ka thong ba khatduh jong ka Sorkar U Dr Mukul ban lait na ka jingtuklar jong ka KHADC ban ioh lad ban tih ia U Mawpoh khyndew u Uranium daka ba suk bad ban pynduh pyndam syndon ia ki trai ri trai muluk.
Shillong, 12 Risaw:Ki nongdie doh masi ha kane ka jylla ki la sngew bynniaw ia ka jingkhang bam doh ha ki jylla ba synshar ka BJP ha ki bynta ka ri India ioh kan wan jia ha kane ka thain bad ka jylla Meghalaya ruh.
Haba iakren bad u Vice President ka Khasi Jaintia Butchers Welfare Association (KJBWA) u Bah Generous Warlarpih mynta ka sngi nyngkong u la ong ba ki nongshoh doh masi ha kane ka jylla ki sngew syier bha lada ka wan ka BJP ha Assam ha ka bor, namar ba ka lah ban khang syndon ia ka jingshalan masi sha kane ka jylla.
“Lada ka BJP ka wan ha ka bor ha Assam lashem snem, ngi sngew syier bha ba ka lah ban khang ban bam noh masi ne ban shalan masi ruh sha kane ka jylla", la ong u Bah Warlarpih.
“Wat la ym khang ban shohdoh masi ha kane ka jylla ruh hynrei kan ktah lada ka BJP kan khang ha Assam, namar ka jingshalan ia ki masi ka  iaid lyngba na Assam",la ong u Bah Warlarpih.
U la ong ba ki kynhun niam Hindu bad ka BJP ka khlain bha ha Assam bad kumba ka paw ka party ka lah ban wan ha ka bor synshar ha Assam lashem snem.
“Shisien ba la khang na Assam la jynjar ban ioh masi namar bym ki masi na la jylla kim don satia",u la ong biang.
Wat kumba ka long mynta ruh la don ka jingpyndik ha ka rukom ka thied ka pet ia ki masi.
“Ngi sngew bynniaw lada khang doh masi namar kan ktah ia ka kam kaba ai ja ia ngi",la ong u Bah Warlarpih.
U la ong ba katkum ka riti synshar ka ri, ka bam ka dih ka dei ka mon laitluid hyrei ka jingleh ka BJP kan ktah ia riti synshar bad ia ki paidbah ka ri.
U la ong ba ka seng ka kyrshan ia ka jingiakhih pyrshah ka Thma U Rangli (TUR) ban pyrshah ia ka jingkhang bam doh masi.
“Ngi kyrmen ba ka jylla kan nym pdiang ia ka jingkhang doh masi namar ba ka BJP kumba ka la ong ba kan shong ha ka sorkar jylla ban khang ne ban nym khang doh masi", u la ong.
“Ngi kyrmen ruh ia ki nongmihkhmat ba kin leh eiei ban iada lem iakhun lem halor kane ka bynta", u la ong.
Ha kajuh ka por, u la iathuh ba ka jingpyniap masi ha ka shi taiew ha Shillong kam duna ia ka 800 tylli bad kumba 1300 tylli ha baroh kawei ka jylla ha shi taiew.
Shillong, 13 Risaw:Ka jingshah tuh ki ATM ha kine ki sngi ka la nang jyllei shi jyllei katba nangmih ki sngi ha kaba dang khyndiat bnai mynshuwa ki runar ki la rat ia kawei ka ATM kaba don ha Madanrting bad nangta pat dang katto katne taiew kawei ka ATM jong ka State Bank of India kaba don ha Mylliem ka la shah rat bad shah bret syndon ha kawei ka wah kaba don marjan bad ka jaka ba katei ka ATM ka don.
Mynta pat sa kawei ka ATM jong ka SBI kaba don ha Sait sohpen, Sohra ka la shah rat mynta ka step ha ka por 1:00 eiei mynstep, katei ka ATM ka dei kaba don ha phyllaw ka M/S Morland Sootinck Service Station, Saitsohpen, Sohra ( Petrol Pump).
Katkum ka khubor na ki pulit ki la ong ba ia katei ka kam la leh da ki runar kiba kim lah ban ithuh satia kiba la wan da ar tylli ki kali kawei ka Tata Innova bad kawei pat ka Tata Indigo bad ki la kit ia katei ka mashin ATM hapoh kitei ki kali.
Hadien ba la ioh jingtip ki pulit ki la iathuh ba u O/C ka Sohra ryngkat ka kynhun jong u ki la kthong ia katei ka kali bad ki la ioh bat ia ka Tata Innova kaba don ia u nombar AS-01BJ-0042 na 7 mer Upper Shillong bad hapoh katei ka kali ki don saw ngut ki briew kiba la tip kyrteng kum u Hanis Ali, 27 snem karta, u Bipul Pal, 1 snem karta , u Mukut Ali, 26 snem karta bad u Sareswar Kakoti , 40 snem karta bad na katei ka kali ki pulit ki la ioh kurup ruh ia ka ATM mashin kaba la shah tuh.
Kawei pat ka kali Tata Indigo ka la ioh ban phet krad.
Ki pulit ki la ong ba la lah ban kthong bad kem ia katei ka kali dei lyngba ka jinglah u paidbah ban ai jingtip ha ka por kaba biang khamtam eh ka jingiatreilang ki nongshng shnong ka Lad Mawphlang, Mawkdok bad Mawjrong.
Ha katei ka por ba ki pulit ki la io hkem la ong ba ki runar kim pat lah ban khyllie ia katei ka mashin hynrei ki ophisar ka SBI ki la iathuh ba hapoh katei ka mashin ka don ka pisa kaba haduh T.
20 lak tyngka tam.
La ong ruh ba ki dei ki juh kitei ki runar kiba donkti ban tuh ATM na Mawlai ha kip or kiba la leit.
Hadien ba la tip ia katei ka jingjia ka tnad pulit ka la phah jingtip sha baroh ki district ba kin long husiar bah na ka jingshah tuh ATM bad kumjuh ruh mynta ka step ki pulit ki la lap ia kawei ka kali kaba khlem trai ba la pynieng ha Moodymmai, West Jaintia Hills.
Shillong, 13 Risaw:Ha ka sien ba nyngkong ha ka elekshon ha ka jylla ba ki jaka thep vote kin iaid thylli khlem don nongthep vote bad kane ka la jia ha ka elekshon sha ka Garo Hills Autonomous District Council (GHADC) kaba dang shu dep hynnin ka sngi ha kaba ka jingiathep vote ha ki saw tylli ki jaka thep ka thylli khlem don uwei ruh ba iashim bynta.
Ki saw tylli ki jaka thep vote ba iaid thylli na ki 788 tylli ki jaka thep ki long ka Rongpakre Polling station kaba long ha LP School ka Rongri kimgre constituency ka South Garo Hills kaba don 303 vote bad ka Pakregre LP School polling station kaba don 761 vote ha Damas constituency ka North Garo Hills district.
Sa ar tylli ki jaka thep vote ba iaid thylli ki dei ha ka Williamnagar constituency ba kynthup ia ka Dorengkigre kaba don 429 vote bad ka Nengsrang Adugre kaba don 88 vote.
Baroh kine ki don ha ka East Garo Hills district.
U ophisar ka District Council Affairs Department u Bah Freeman Kharlyngdoh u la ong ba lehse kane ka dei ka sien ba nyngkong ba ki jaka thep vote kin iaid thylli ha ka elekshon khlem don nongshim bynta.
Hynrei ia ka daw ym pat tip halor kane ka jingbym treh ki briew ban wan thep vote ha kine ki saw tylli ki jaka.
Na ka liang u Bah Kharlyngdoh u la ong ba kam don ka ain kaba ong ban thep vote biang haba jia kumne.
U la iathuh ba ha ka jingshisha, ki briew ka sorkar kiba dei pyniaid ha kitei ki saw tylli ki jaka thep, ki la leit kyrpad ia ki briew ba kin iawan thep vote hynrei kim don satia kiba wan.
Ia ka daw tynrai balei kim wan thep yn sa tip hadien ba la ioh ia ka kaiphod na ka Garo Hills, u la ong.
Ha kajuh ka por, ka jingwan jong ki nongthep vote baroh ka la poi sha ka 67.
86 percent ha kaba 589731 lak ngut ki paidbah ki la wan thep vote ban jied ia ki 29 ngut na ki 162 ngut kum ki MDC sha ka GHADC.
Ka Babelpara constituency  ha West Garo Hills district ka dei kaba wan bun tam ki nongthep vote haduh 85.
44 percent katba ka Willamnagar ka dei kaba rit tam kaba wan tang 36.
67 percent.
Lah ban kdew ba ka jingthep vote ka la iaid beit wat hapdeng ka jingkhot pakhang shnong ka seng lehnoh ka  Garo National Liberation Army (GNLA) bad ka jingrai kyntait iashim bynta ki sengbhalang ban pyrshah ia ka jingailad ia ki bar jylla ban ialeh elekshon.
Ha kane ka elekshon, na ki 162 ngut ki kyrtong,  79 ngut kiba ialeh shimet,  katba ka Congress ka pyniakhun ha baroh 29 tylli ki constituency, ka NPP (26 ngut), UDP (14 ngut),  bad ka BJP (6 ngut) katba ka NCP bad ka GNC ki iakhun tang ha ki 4 tylli.
Ka jingdon ki briew bat hep vote bad ka percentage ha ki konstitwensi ki long ka Siju wan thep 16154 ngut, 67.
89 percent, Wagesik 14354 (47.
32%), Silgegre 13556 (74 %), Rongrikrigre 11203 (65.
64 %), Gausuapara 14083 (70.
71%), Barengapara 11794 (74.
76%), Babelpara 13965 (85.
44%), Amongpara 18847 (59.
65%), Tura 42683 (44.
04%), Dengnakpara 19096 (76%), Rochonpara 15998 (77.
04%), Asanang 18268 (64.
42%), Balachanda 28873 (83.
43%), Batabari 17699 (84.
37 %), Shyamnagar 34420 (83.
54%), Raksamgre 21638 (74.
91 %), Naguapara 18267 (76.
07%), Jingjel 17181 (71.
40 %), Boldamgre 17108 (77.
36%), Nogorpara 16168 (82.
09 %), Zikzak 22104 (83.
12%), Betasing 14839 (78.
50 %), Rongrom 26952 (50.
84 %), Bolsom 20237 (63.
03%), Damas 27072 (66.
71%), Kharkutta 27644 (64.
68%), Samandagre 20216 (62.
32%), Darugri 22295 (62.
35%), Williamnagar 27008 (36.
67%).
Shillong, 13 Risaw:Ha u bnai Nailur, 2015 ki pulit pyniaid kali ka Shillong Traffic Police ki la ioh bat 2284 tylli ki kali kiba pynkhein ain bad na katei ki la ioh dain kuna haduh T.
8,28,200 tyngka kaba la de ban thep ha ka Treasury ka sorkar jylla.
Ki pulit ki la maham ba khamtam ha kane lei ka por Puja kan don ka jingpyrkhing ia ki kali ba ki dei ban kiar na ki jingpynkhein ia ki ain.
Jowai,13 Risaw:Ka jingialang jong ki nonghikai SSA jong ka East bad West Jaintia Hills District hapoh ka lama jong ka Meghalaya SSA Schools Association (MSSASA) Jaintia Hills District kan long ha ka 17 tarik  mynta u bnai ha District Library Auditorium Mynthong, Jowai ha ka por 10 baje mynstep.
Ha kane ka jing ialang yn iakren ia shibun ki kam ba kongsan ba ia dei bad ki nonghikai SSA.
Ka kyrwoh ka la kyrpad ia ki Headteacher, ki Assistant Teachers, ki 4th Teachers bad ki Secretary SMC ban wan ha katei ka sngi khlem pep.
Kane ka long katkum ka kyrwoh na u bah A.
C.
Rymbai President ka MSSASA-JHD.
Nongstoin, 13 Risaw:Kawei ka khynnah samla lud  kaba dang 17 snem ka rta napoh ka shnong Nongthliew, West Khasi Hills district ka la kam ba ka la shah leh beijot ha ki arngut ki samla kiba dei na katei hi kajuh ka shnong, bad katei ka jingjia kala jia ha ka 29, 30 Nailur bad ha ka 1 tarik jong mynta u bnai.
Katkum ka khubor na ki pulit la iathuh ba kitei ki ar ngut ki khynnah shynrang kiba la tip kyrteng kum u William Ryntathing bad Khraw borlang Ryntathiang ki la phla ba ha katei ka jingjia kam shymla don kano kano ka jingleh bor na ka liang ka jong ki hynrei ka dei da ka jingiamon lang.
Hynrei katkum ka jingujor bala wan ban ujor da ki ba ha iing jong katei ka samla kynthei mynha 4 tarik mynta u bnai ha Mairang PS la ong ba kitei ki samla ki la batbor haduh lai sien kynthih ia katei ka samla lud.
Hadien ka jingujor na ka liang jong ki pulit kila kem noh ia kitei ki ar ngut bala shah kynnoh batbor bad kila pynngat ruh ia ki ha ki kyndon ain, bad na ka liang jong ki pulit kin dang pynlong ia ka jingtohkit khnang ban lap ksai ia ka jingshisha.
Shillong, 13 Risaw:Ki nongiakhih ia ka ain wad jingtip bad ia ka Lokayukta mynta ka sngi ki la pynlong ia ka jingrakhe dap 10 snem ia ka jingpyntreikam ia ka RTI ha kane ka jylla.
Ka phang ha kane ka jingrakhe ka long ’10 snem ka jingioh jingtip, mynta sa ka jingpyn shitom ia kiba bamsap’.
Ki seng bhalang bapher bapher kum ka TUR, CSWO, KSU, FKJGP, GSU, bad ka AJYWO nalor kiwei bad ki riew shimet ki la iawan ban iashim bynta ha kane ka jingrakhe kaba long ha phyllaw ka Additional Secretariat ha kaba la sam ruh ia ki kot lyngkdop ban pyntip shaphang ka jingiaid bad ka jingjop bad ka jingtreikam lyngba ka RTI.
“Ngi rakhe ia ka jingdap 10 snem ka RTI ha kane ka jylla bad ngi sngew ba ka RTI ka dei ka lynti ha kaba kiba duk bad kiba shah banbein ki la lah ban iakhun bad ban ioh ia ka hok" la ong u President ka Khasi Students Union (KSU) Bah Daniel Khryiem haba kren ha kane ka jingrakhe.
“Ha ki snem ba la dep shwa ban wan ka RTI, ki ophisar sorkar ki buhrieh beit khop khop ia ki jingtip haba leit pan hynrei ka jingwan ka RTI ka la pynkylla ha kaba kim lah shuh ban kyntait namar ba ka dei ka ain" u la ong.
U la ong ba tang ka jingioh jingtip na ka RTI kam pat biang satia namar ba ki briew kiba donkti ha ki kam bamsap kim pat shah pynshitom.
U la ong ba ki kam bamsap ki la jyllei bha ha man ki tnad sorkar naduh ki myntri sorkar, ki ophisar,bad wat ki peon ruh bad kane ka la khang lad ia ka roi ka par jong ka jylla.
“Lada lyngba ka RTI ngi lah ban pynsangeh ia ka bamsap, ngi sngew ba ka dei ka jingjop ia kane ka pateng" u la ong.
Katba u Convener ka Maitshaphrang Movement (MSM) u Bah Micheal N Syiem u la ong ba ka sorkar ka la phiel khlem pynshitom ia ki briew kiba donkti ha ki kam bamsap bad pyndonkam bakla ia ka pisa u paidbah.
“La shiphew snem, ngi la ioh ia ka jingtip da ka RTI bad ka la dei ka por ba dei ban dawa sa ia ka hok ba dei ban pynshitom ia ki riew bamsap bad kata ka dei ka Lokayukta" la ong u Bah Michael.
U la pynpaw ia ka jingsngew khia ba watla ki paidbah ki kwah ban pyntreikam noh ia ka Lokayukta hynrei haduh mynta ka sorkar kam shym la lah ban pyntreikam bad ka daw ka dei namar ba ka tieng ba kane ka ain kan thlieh naphang ia ki riew bamsap.
“Naduh u Myntri Rangbah haduh ki kyrdan barit eh ki dei ban pynbna ia ka jingdon jingem jongki bad ban pyni ia ka lad ka lynti ba ki kamai bad lada ka jingdon pisa kam iahap bad ka jingkamai jongki, kin sa shah trei ha kane ka ain" la ong u Bah Micheal.
Ha kajuh ka por ka kong Fatima na shnong Jongksha ka la ong ba ha ki jaka nongkyndong haba wan ka skhim bylla sngi NREGS kaba dei ia kiba duk la don ka jingleh bad ka jingpyndonkam bakla da ki riew shim kabu.
Hynrei ka jingwan ka RTI ka la wanrah ia ka jingkylla naduh u snem 2008.
Shillong, 14 Risaw:Ar tylli ki seng bhalang ka Meghalaya People United Front (MPUF) bad ka Jaintia National Union (JNU) ki la lap ba ka ophis jong ka Amlarem Sub Division office bad ka Fisheries ki thylli khreng khreng khlem don nongtrei satia.
Ha ka kyrwoh ba la pynlait ka seng ka la ong ba ka leit jngoh ia kine ki ophis hadien ba la  la ioh ia shibun ki jingujor na u paidbah halor ka jing bymwan tista ki nongtrei sorkar khamtam ha ka thain jong ka Ri war-jaintia.
Ka la ong ba ki la ioh ban iakynduh ia katto katne ngut ki briew ki ba leit donkam ha kine ki ophis sorkar ki la iathuh ba manla ka por ba ki nongtrei  kim juh don ha ophis ha ki por ba dei trei bad ki juh wan ha ka por 11:30 shiteng bad teng teng haduh 12:00 baje ne 1:00 shi baje mynsngi bad kane ka la ktah shibun ia u paidbah ba leit donkam sha ki ne ki ophis sorkar.
Halor kane kine ki ar seng ki maham ia ki ophis ki ba bun ki ba don hapoh ka jylla khamtam ia ki ophis ki ba don ha ki thain nongkyndong ba kin wan tista sha ophis khnang ba u paidbah u ba leit donkam sha ki ophis sorkar ba  un ioh jingmyntoi khlem da pyllut shibun ki por ki sngi tang ia ka wei ka kam na ka seng ka maham tyngeh ruh ba lada lap ka seng kan dawa da ka jingpynshitom katkum ki kyndon jong ka ain pynkut ka khyrwoh na ki ar seng.
Shillong, 14 Risaw:Ka tnad jong ka Health and Family ha ryngkat ka jingiatreilang bad ka sorkar India kan pyntreikam sa ar tylli ki dawai injekshon thymmai ha kane ka jylla na bynta ki khynnah ban pynduna ia ka jingiap ki khynnah ha kane ka ri.
Haba kren mynta ka sngi Balang sha ki lad pathai khubor, ka Dr PD Chyne bad Dr M Roy ki la ong ba kine ki ar jait ki dawai injekshon ban pyllait naduh lashai ka sngi ka dei ka IPV (Inactivated Poliovirus Vaccine) bad ka Pentavalent.
Kine ki dei ki prokram ba thymmai ba ka sorkar kan ai injekshon ia ki khynnah.
Ka Dr Chyne ka la ong ba ia une u dawai injekshon IPV yn ai tang ia ki khynnah bad yn ai ruh ka  Oral Polio Vaccine (OPV) drop.
Katba u dawai injekshon Penta valent yn ai ki khynnah ban iada na ki jingpang kum ka DPT (diphtheria, pertussis bad tetanus).
Une un iada ruh na kiwei ki jingpang kum na ka  haemophilus influenza b (Hib), pneumonia bad meningitis.
U  dawai injekshon pentavalent un iada ia ki khynnah nalor kiwei pat ki jait jingpang jong ki khynnah  bad u pynduna ia ki khynnah ban ai ia ki injeshon shisien ba la ai da une u dawai injekshon.
“Ka jingdon jong une u dawai kan iarap shibun ia ki khynnah namar kan pynduna ia ki khynnah na ka jingai ia ki injekshon bad ruh kan iada na ka jingpang Hib", la ong ka Dr Chyne.
Katkum ka jingong ka Dr Chyne, kine ki dawai kin iarap ban kyntiew ban pynioh ia ka met ba koit ba khiah ia ki khynnah ha kane ka jylla State ha kaba ka jingiap jong ki khynnah ka la kiew sha ka 47 percent ha ka ri.
Shillong, 14 Risaw:Ha ka jingshisha ka jylla Meghalaya ka pawnam kum kum ka jaka ba jur slap  tam kum ka Sohra bad ka Mawsyn ram, hynrei kaba pynlyng ngoh ka long ba bun na ki thaiñ jong ka jylla ki ioh duna ia ka umbam umdih wat ha ka por lyiur.
Hynrei don bun bah ki shnong ki thaw kiba duna umbam umdih baroh shi snem.
Ki riew shemphang ka mariang ki la kynthoh ba ka Sorkar Jylla ka dei ban pyrkhat sani ban thaw ia ki jaka ban pynlang ia ka um slap lane kata ka “rain water harvesting".
Ka jingbun briew katba dang mih ki snem, ki riewstad mariang ki la pynpaw ba ka long kaba eh ia ka Sorkar Jylla ban pynbiang ia ka umbam umdih na ka bynta ki paidbah.
Ki paidbah ki ju khñium halor ka jing jaboh ka umbam umdih ba la sam da ka tnat PHE bad Municipal sha manla ki thliew ïing, bad ki ju ud ruh halor ka jingduna ban sam ia ka umbam umdih sha man ki thliew ïing briew ha kylleng ka Jylla.
Ki paidbah kiba sah ha ki thaiñ sor ki la ujor na ka por sha ki bor ba dei khmih halor ka jingjakhlia jong ka um kaba sam da ka tnat PHE, khamtam lei lei haba peit ia ka rong bad kumjuh ruh ia ka jingsma.
Katkum ka tnat Water Resources, ha ka shi snem ka jylla Meghalaya ka ju ioh ia u slap kumba 2,818mm.
Hynrei, ka jinglah ban pynlang ia une u slap ka long kaba duna eh.
Wat na ka liang ka tnat Soil and Water Conservation ka don ia ka projek ban shna ia ki jaka ba kyrpang ban pynlang ia kane ka um slap ha kylleng ki bynta ka jylla.
Hynrei kane ka tnat haduh mynta kam pat lah ban pynsaphriang ia kane.
Katto katne ki riew shemphang ki la ong ba ka Sorkar Jylla ka lah ban bud ia ka nuksa na ka Sorkar Karnataka ban pynlong doh long snam ia ka skhim ban pynlang ia ka um slap (rain harvesting plan).
La iathuh ba ka Sorkar Jylla ha Karnataka ka buh da ki kyndon kiba tyngeh ba kino kino ki ïing thymmai kiba shna hapoh ka Sorbah Bangalore ki dei ban thaw ia ka jaka ban pynlang ia ka um slap.
Lah ban pynkynmaw ba ka Sorkar Jylla ka la thaw ia ka Meghalaya Water Harvesting Mission (MWHM) ha u snem 2008 da ka jingthmu ban thaw ia ki lad ki lynti halor kumno ban pynneh ia ka um slap.
Kaba sngewsih ka long wat ba hadien hynñiew snem, ka MWHM kam pat lah ban leh eiei ban pynsngewthuh ia ki paidbah halor ka jingdonkam ban pynlang ia ka um slap.
Ym tang katta, ka Sorkar Jylla ka donkam ban wad ia ki lad ki lynti kumno ban pynneh ia ka um sap ba tuid sha Bangladesh bad sha ka Wah Brahmaputra.
Na ka liang u Prof Henry Lamin bad katto katne ki riew shemphang na Karnataka ha u snem 2008 ki la pynlong ia ka seminar ban pynsaphriang ia ka jingdonkam ban pynneh ia ka um slap.
Hynrei, kane ka seiñjam ka khlem suh thied namar bun na ki tnat Sorkar ki khlem shim bynta ha kane seminar.
La ioh jingtip ba ka kaiphod jong kane ka seminar ka sah ha ki almari kiba don ha NEHU.
Ki riewstad mariang ki la pynpaw ba ka long kaba donkam na ka liang ka Sorkar Jylla ban leh thikna ban pynsaphriang bad pynsngewthuh ia ka jingmyntoi jong ka jingdon ki jaka ban pynlang ia ka um slap.
Ha kine ki khyndiat bnai ba la dep, wat u Chief Secretary ba mynta ka Jylla u Bah PBO Warjri u la pynpaw ia ka jingsngew bynñiaw halor ka jingbym lah ban pynlang ia ka um slap ha kane ka thain.
"Wat la ia ka Meghalaya la tip kum ka jylla ba ioh u slap, hynrei ngim lah ban pynneh pynsah ia kane ka jingkyrkhu kaba la theh ha ngi," la ong u Bah Warjri.
U Chief Secretary ka Jylla u la pynpaw ba kumba ka long mynta, ka um slap kaba hap ha kane ka Jylla ka tuid sha Wah Brahmaputra lane sha Bangladesh na ka daw ka jingbym lah ban pynneh ia kane ka um slap.
Katkum ka jingkheiñ, u Bah Warjri u la iathuh ba ha ka shi snem, ka Jylla ka lah ban pynneh tang kumba 1.
6 per cent na ka um slap kaba hap.
“Kane ka dang duna shisha haba ngi kheiñ ia u slap uba ka Jylla ha ka shi snem," la pynpaw u Chief Secretary ka Jylla.
Shuh shuh, u la pynsngew ba ka long kaba donkam ia ka Sorkar Jylla ban shna ia ki jaka kyrpang ban pynneh ia ka um slap.
“Ngi dei ban pyrshang ban iatreilang bad ki nongshong shnong na ka bynta ban pynlong ia kane ka kam kaba jop," la ong u Bah Warjri.
Shillong, 13 Risaw:Ka la don ka jingjia kaba kham sngewphylla kaba ym kham ju iohsngew koit ba u rangbah briew un shah rahbor ha ki shynrang briew khlem kano kano ka daw ba ki ia shun lypa lane khlem kano kano ka jingdawa pisa lane ka jingtuh jinglute, hynrei la ong ba ka jingrahbor ka dei da kawei pat ka jingthmu kaba haduh mynta ym pat shym la lah ban pynthikna ha kaba don kiba la ong ba ka dei ka jingshah bat tnga jubor ha ki para shynrang hi.
Katei ka jingjia ka la jia mynhynnin ka miet ha kaba uwei u rangbah briew uba dei u trei kam balang (Mission Worker) ha Siejiong u la shah rahbor ha ki 5 ngut ki briew kiba la shong ha kawei na kali kamai haba na kitei ki 5 ngut 3 ngut la pynthikna ba ki dei ki dkhar katba 2 ngut pat ki dei ki Khasi.
Utei u rangbah uba la shah rahbor u dei uba la tip kyrteng kum u bah Riboksing Mawlong uba shong basah ka shnong Siejiong bad u trei kam balang ha katei hi ka shnong.
Ki tyllong khubor kiba u Rupang u la ioh lum la iathuh ba ha ka por mynsngi u bah Riboksing u don hapoh shnong hi, hynrei ka lok jong u kaba trei Nos ha NEIGRHIMS ka don ha jaka trei bad ha katei ka sngi ka kam jong ka hapoh katei ka Hospital ka dei mynsngi bad kumba ju long haba la kut ka por trei ka ju leit phai noh sha ing, hynrei la ong ba ha katei ka sngi la don u para jong ka uba wan thiah pang hapoh katei ka Hospital kumta ka la phone noh ia u lok jong ka u bah Ribok ban pyntip ba kan ym wan iing shuh ha katei ka miet namarba ka hap ap ia u para hapoh Hospital.
Da ka jingpyrkhat ba ka lok jong u lehse ka la thait nalor ba ka trei ha ka por mynsngi nangta ka hap sa ban ap miet nongpang hapoh Hospital, u bah Ribok u la ong ieh ba un wan ap noh ma u ha katei ka miet shimiet ia la u kynum.
Kumta u la mih na iing bad ap kali na Siejiong ha ka por 5:30 ne 6:00 baje eiei mynmiet bad u la kiew kali na katei ka jaka hynrei um shym la hiar pat ha NEIGRHIMS namar ba u mut ban leit thied jingthied shuwa na Nongmensong na ka bynta ban leit rah sha hospital.
Hadien ba la dep thied dep pet na Nongmensong utei u rangbah u la bat kali biang ban leit sha NEIGRHIMS bad ha katei ka por u la ioh da ka kali kamai kaba la don briew lypa 5 ngut hapoh bad kitei ki 5 ngut ki dei ki shynrang suda ha kaba la ong ba 3 ngut ki dei ki dkhar katba 2 ngut pat ki khasi.
Naduh ba u kiew hapoh katei ka kali la ong ba u bah Ribok um sngewthuh sngewthaw shuh kata ka iaid lynti bad shiphang u lap ba la poi sha kawei ka jaka bad shiphang shawei pat bad u la sngewthuh ba u la shah rahbor.
Ha katei ka por la ong ba u la iohlad ban phone sha ka lok jong u ban iathuh ia kata ka jingjia ba la shah rahbor, hadien katei ki nongshong shnong ba iajan bad ka Siejiong naduh Tynring, Mawkasiang, Mawdiang diang wat shaduh Mawpat kiba don haduh kumba 30 kali eiei ki la leit ban wad paidbah ia utei u rangbah.
Shiphang la ong ba ki ioh jingtip ba u don ha Lummawpat ki ruh ki la mareh bran sha katei ka khlaw ban leit kyrniom ia ki sanium ban wad ia utei u rangbah, kham hadien kata la ioh jingtip biang ba u don ha Par shyiap hangtei ruh ki la leit wad , nangta la ong ba u don ha khlaw Nongrah bad hangtei ruh kim lap kumta kham hadien la ioh jingtip khadduh ba u don ha ki thain ka Golflink kumta ki la mareh bran sha katei ka jaka bad ki la wad kylleng katei ka jaka ryngkat ka pyrta ‘Bahnah-bahnah’ bad hamar hangtei ki iohsngew ia ka sur jubab kaba riew tyngeh tang shi kyntien kaba u ong ‘Oi’ na kawei ka khap khlaw kaba don hajan PTS Golflink kaba don ha ka jaka ba ki khynnah ki ju ia lehkai kriket, bad katei ka sur ka la jah noh jlang bad ha katei ka por kiba wad ia u ki la lap syndon ia u ha ka por 12 baje shiteng miet na katei ka jaka bad mar mar ki la thep hapoh kali bad la pynkit wut shapoh Hospital.
Shuwa ban thep hapoh kali ia u la ong ba u dang riew ban kren sa shikyntien, hynrei tang mar kumta hi u la tlot bad iap ler noh.
Kiba don ha katei ka jaka ki la iathuh ba u briew u la tlot iar bad ki la suba ba ka dei beit ka kam shah batbor wat la u dei makna u shynrang, hynrei ki la ong ba kim lah ban ithuh ia ki jain ki nep jong u, la u shah pynlaw jain ne em namarba ka dum palat ka miet.
Na katei ka jaka la iathuh ba ki paidbah kiba wan ban iarap wad ia u ki la ia khlad noh la ka jong ka jong ka lynti.
Kham hadien u nongthohkhubor u la ioh jingtip ba kiba ha ing hasem ki la ujor ia katei ka jingjia sha ki pulit ka Nongmensong Police Station.
Shillong, 14 Risaw:Ar ngut ki samla pule ki la shah kem mynta ka sngi halor ka jing donkti ban pyniaid iew ia u kynja.
Kine ar ngut ki samla pule ki la shah kem na Dhankheti, Shillong katba ki dang thmu ban leit pyniaid ia une u kynja sha nongbah Dimapur, ka Nagaland.
Kane la la jia ha ka por 2.
30 baje janmiet bad kine ki samla ki dei ba pule uwei ha St Anthony’s bad uwei ha Synod College  kiba dang 18 bad 19  snem.
Hadien ba la ioh jingtip, ki pulit ka nongbah ki la pynap shrip ia kine ki briew bad ioh syndon ban kem bad u kynja ba la thep ha ki pla.
Katkum ka jingong ki pulit, kine ki samla pule ki sah ha hostel ha Malki  bad ki la wan sha katei ka jaka pyniaid bus ka Travel Agency ha Dhankheti ban pyniaid iew ia une u kynja sha Dimapur.
“Hynrei na ka liang kine ki khynnah ki la len ba ki donkti ban leh ia kane ka kam bad ki la ong ba ym don kynja ha pla jongki" , la ong ki pulit.
Ki pulit ki la ong ba katkum ka jingong jong kine ki samla pule la bthah da uwei u paralok ba pule ha  BK Bajoria uba sah ha kajuh ka hostel ban rah ia ka pla bad pynphah sha Dimapur.
Shillong, 14 Risaw:U bah W Lytan, u nongshondur, uba la mynsaw, ha ka jing ia tyngkhuh kali ha ka sngi U Blei ba ladep, ula wan phai noh sha Shillong mynta ka sngi.
Ha ka jingiakren bad ka kurim jong U bah Lytan, ka iathuh, ba utei u nongshondur, ula kham iohbor mynta ka sngi bad ka dei na katei ka daw, ba ki la pynkynriah noh ia u, ha kaba mynta, u don ha ka jingshah sumar ha NEIGHRIMS, Shillong.
La iathuh ba la pynkit ia U bah Lytan, da ka kali kit nongpang jong ka Hospital jong ka GNRC na Guwahati, sha Shillong mynta ka sngi.
Nongpoh, 14 Risaw:Ka jingialang jong ki paidbah ka ri Bhoi sepngi kaba la long hynne ka sngi ha Patharkhmah, ki la shim ia ka rai ban kyrshan ia ka jingdawa ka CSWO hapoh ka jingialam ka Kong Agnes Kharshiing ban aiti beit ia ka jingtohkit ha ka tnad CBI halor ka jingiap jong u pulit PJ Marbaniang.
Ki riew rangbah ka thain ki la pynlong ia ka jingialang kaba kyrkieh hadien ba la sngew khia jur ia ka jinglong jingman ha katei ka thain.
La wan shim bynta bun bah ki riewpawkhmat kane ka thain, ki nongialam niam, ki sordar bad ki rangbah shnong la pynlong ha Ingdorbar jong ka Pathakhmah.
U Bah Centre Doloi u la iathuh ba ki riew rangbah jong kane ka thain ki dap shisha da ka jingsngewkhia halor ka jinglong jingman jong ka thain khamtam ka la shah ktah ruh ha ka nam ka burom jong ka thain hadien ka jingjia ha ka Police Outpost jong ka Patharkhmah.
U Bah Doloi u la ong ba ka jingialang ka la kyrpad bad kyntu ia ka sorkar jylla ba kan shimkhia ha kaban tohkit bniah da kaba khuid ia kane ka jingjia khlem kano kano ka jingshah liang.
“Ki riew rangbah ki la sngew dei ban ai ia ka jingkyrshan ia ka CSWO ka Kong Agnes Kharshiing kaba la dawa ban aiti noh ia ka jingtohkit sha ka CBI khnang ba ka jingtohkit kan long shisha kaba khuid bad kaba tih bniah bha", u la ong.
U la ong ba ka thain ka dei ba dang sahdien ha baroh ki liang bad ki paidbah ki donkam ia ki ophisar kiba trei hok, kiba khuid ha kaban ai jingshakri khlem da shah shiliang.
“Ka Ri Bhoi sepngi ka kwah ban ioh noh da ki ophisar kiba kum kine, khamtam ha ka liang u Ophisar In-charge jong ka Patharkhmah outpost bad ruh u BDO ka Jirang C&RD Block", u la ong u Bah Doloi.
Shillong, 14 Risaw:Ka resol ban pynbna ia ki nongjop ha ka elekshon MDC jong ka GHADC kan long lashai ka sngi ka 14 tarik u risaw, 2015.
La khmih lynti ba ha ka por shiteng sngi, yn lah ban tip lut ia ki kyrteng jong ki nongjop ha katei ka elekshon ha Garo Hills District Council.
Ki don 162ngut, ki kandidet, kiba don ha ka lympung ialeh elekshon bad ka jing ia khun ha kane ka kynti, la khmih lynti, ba kan long hapdeng ka Congress pyrshah ia ka NPP.
Shillong, 14 Risaw:Ka Sadar Police Station, Shillong kan pyn long ia ka model Police Station ne ka police station kaba janai tam ha kaban ai ia ka jingshakri ia ki paidbah na baroh kiwei ki Police Stations ha ki District ka jylla ha kaba kan pynbiang lut ia ki jingdonkam katkum ka juk kaba mynta ha kaba kan don la ka jong ka Police Station na bynta ki kynthei, Traffic Branch, Control Room, Counselling Centres, Barracks ba kiwei de.
“Ka sienjam ba nyngkong ka long ba ngi la plie ia ka Traffic Branch bad ka Traffic Control Room ha baroh ki Police Stations ha kane ka nongbah kynthup ka Police Station kynthei ha Sadar PS.
Ha kane ka Police Station kynthei yn buh ia ka  heh pulit  kynthei bad ki nongtrei ha kaba kin shim ia kino kino ki jingjia kiba iadei bad ki kynthei", la ong u SP ka East Khasi Hills District u bah Mariahom Kharkrang.
U la ong ba ynda ladep ban pyniar ia ka jingbuh ia ki CCTV, yn sa buh la ka jong ka kamra kaban peit ia ki CCTV ha Police Station.
"Ngi la buh ia ka Sadar Police Station ka ban peit ia kiwei ki Police Station", la ong u bah Kharkrang.
Katkum ka jingong u bah Kharkhrang, kane kan wanrah ia ka jingsngew shngain ia ki paidbah bad kan ha kano kano ka por ba ki donkam ka jingiarap kan pynsuk ia ki.
“Ka Police Station kadei kaba donkam bha namar ka long kum ka rynsan ka ban iakren bad ban wanrah ka jingiatreilang hapdeng ki pullit bad ka imlang sahlang.
Ha kajuh ka por u SP, u la ong ba ha ka jingiadei bad ka jingai jingmut jong ka Supreme Court Committee halor ka  Road Safety, ka Shillong Traffic Police ka la sdang ban da kaba ai jinghikai  ia ki nongniah kali ha kane ka nongbah.
Ha kane ka prokram la pynlong ia ka jingai jingpynshai ban pyn khring ia kino kino kiba pynkhein ia ka ain pyniaid kali kynthup kito ki niah khlem ka helmet, ki bym deng ia u seat belt bad kiwei de.
Kiba pynkhein ia kine ki ain kin shah ai jinghikai ba kim dei ban pynkhein biang ia ka ain.
ki klas ai jinghikai kan long ar kynta ha ka arsien ha ka shi bnai.
Nongstoin , 15 Risaw:Ka West Khasi Hills Distict, ka dei kawei na ki District kaba heh bad ba la rim, kumba ka paw kane ka thain.
Ka dei kawei na ki District hapoh jong ka Jylla kaba riewspah bha ha ka jing don ki marpoh khyndew kiba bun jait, kum ban shu pynkynmaw kane ka District ka dei ruh ka ba khlain bha ha ka khaii ka pateng ia kitei ki marpoh khyndew khamtam ia u dewiong ha ki Thain Shallang West Khasi Hills District.
Ka jingdon bun jong u Dewiong ha ka thain Shallang, ka la pynlong ia kiba bun bah ki briew na kylleng ki jaka ba kin wan ban khaii pateng ha katei ka jaka bad ym tang ban shu wan khaii la don ruh ki ba bun jait ki jaitbynriew bapher bapher kiba la wan ruh ban buhai shnong ha katei ka thain bad ha ka jingpeit bad ioh sngew jong kiba bun ki briew katei ka thain ka long ka thain kaba shong suk shong sain hynrei haba tih jylliew pat la lap ba ki nongkhaii katei ka thain mynta naduh u barit haduh u ba khraw kila don ha pdeng ka jingsyllang bad syier mynsiem namar ka jingsdang ban kynrei ki kynhun kai khlaw kiba la sdang ban wan leh trai khlieh ha katei ka thain.
Na ka liang jong u nongthoh khubor u la ioh ban tih bniah bad ngam jylliew bha halor katei ka bynta bad haba ia kynduh bad pyrshang ban tohkit ia ki katto katne ki longing ka tei ka thain ia kaba  la buhrieh noh ia ka kyrteng ka jong ki, la lap ba ki ba bun ki paitbah jong katei ka thain mynta ki la mad ia ki jingeh bad ki shongsyier haduh katta katta namar kajingshim kabu jong ki kynhun lehnoh Garo, kum ka GNLA bad kiwei kiwei de, ha kaba kim don jingmap shuh ia u duk u suk u kup shiliang sem shiliang da kaba kila shu dawa pisa ia ia ki haduh ba kin da jynjar trah.
Kawei na ka long iing kaba don ha katei ka thain kaba la mad shisha ia ka jingsangsot ha ka jingkren bad ki nongthoh khubor ha kine ki khyndiat sngi ba la lah, ka la iathuh ba mynta ki kynhun lehnoh lane ki kynhun kieng atiar kiba don ha katei ka thain kim shym la khein shuh la ia ki malik ne ki nongbylla, hynrei ki la shu dawa beit na phang bad ia katei ka ka long iing ka la lap hi hadien ba ki kynhun lehnoh ki la wan ban buh ia ki  shithi dawa  pisa, hynrei tang ban lait ia ka mynsiem ki hap ban siew  bad ki hap ruh ban wad bad kit da ka ram wat la ki shu im sngi da ka jingbylla sngi.
Tang na katei ka daw jong ka jingshah dawa dusmon ha ki lehnoh katei ka longiing ka hap ban duh noh wat ia ka khyndew ka jaka, ka iing ka sem; namar  la shu ai bynda ban ioh pisa  ban siew ia katei ka jingdawa, bad katei ka jia ruh ym tang ia katei ka long iing hynrei don bun ki wei pat ki long iing mynta ki la mat ia ka juh ka apot bad  mynta ki hap ban shut thiah katba lap  bad tang  ban pyndap ia ka iing ka sem bad ban ioh ia ka bam ki hap ban  leit  die jingdie madan ha katei ka thain.
Na ka liang jong kitei ki long iing ba mad ia katei ka apot ki la ong ba ha ka jingshisha, ki la da kwah dik dik ban pyntip sha ki bor pulit hynrei lada kin leh kumta kan nym long shuh ka jingshngain ha ka iaid ka ieng ka jong ki namar ba ki pulit kin da ioh jingtip kin wan ban ai jingiarap, hynrei ki tieng ba kaei pat ka ban jia ia ka jingim jong ki ynda ki pulit ki la leit phai noh.
Kumta ban ai jingiada ia kiba kum kitei ki briew halor katei ka bynta ka don kam ia ka sorkar jylla bad ka tnad ba dei peit ba kan hap ban shimkhia bha ia katei ka thain  namar   kumba ka long mynta kiba bun bah ki kynhun lehnoh kila sdang ban suhthied ha katei ka thain bad katkum ka jingiathuh da ki lanot la ong ruh ba ka tukom leh jong kitei ki kynhun kieng atiar kala wanrah ruh ia ka jingsngew iapher jaitbynriew khamtam ki jait bynriew khasi bad garo kiba la im da ki phew snem ha katei ka thain.
Shillong 14 Risaw:Ka seng HSPDP kan pynlong ia ka General Council jong ka ha ka 16 tarik mynta u bnai ha ka por 11:30 baje mynstep ha State Central Library, Shillong, ha katei ka jingialgn yn ia kren ia kiba bunbah ki mat jong katei ka seng kynthup ki kam pynskhem ia ki nongialam jong katei ka seng kaba la jied da ka Central Executive Committee kaba kynthup ia u bah Ardent Miller Basaiawmoit, Actring President bad kiwei pat ki nongkitkam.
Ka kyrwoh na u Acting General Secretary katei ka seng u ba Witting Mawsor ka la kyrpad ia baroh ki Unit bad ki paidba nongkyrshan ka HSPDP ba ia poi khnang ha katei ka jingialang khamtam ki MLA bad MDC barim katei ka seng bad ki nongkyrshan katei ka seng.
Jowai, 14 Risaw:Ka State Coordination Committee of Coal Owners’, Miners’ and Dealers’ Forum, Meghalaya (SCCCOMDF), ka la ujor pyrshah mynta ka sngi halor ka jingbym shym la ai challan ka sorkar lyngba ka Transport Department na ka bynta ban shallan ia u Dewiong da ki kali 12 shaka kiba lah ban kit haduh 19 ton katkum ka hukum jong ka Supreme Court bad kaba la hukum ruh da ka NGT ia ka sorkar Jylla.
Kyndiat taiew mynshwa, ka SCCCOMDF ka la dep ban ujor da ka mukotduma sha ka NGT halor ka jingpynkhein jong ka tnad ka kit ka bah, ia ka hukum jong ka NGT halor kane; hynrei ka khubor kaba la iohlum ka la iathuh ba na ka liang ka SCCCOMDF ka la hap ban weng noh ia katei ka Mukotduma hadien ba u heh ka tnad Transport bad ka sorkar jylla ka la kular ban pyntreikam noh mardor ia katei ka hukum jong ka NGT ban ai Challan ia ki trok kiba lah ban kit 19 ton u dewiong ban shallan na Meghalaya sha kiwei pat ki jylla.
Na ka liang ka SCCCOMDF ka la mynjur bad ka la weng noh ia katei ka Mukotduma, phewse ka sorkar jylla ka la thok ban shukor ia ki trai par dewiong ha kaba ka la pynmih ia ka hukum ha ka dur jong ka Advertisement lyngba ki lad pathar khubor ba la shah bad la bthah ia ki office DMR ban ai ia ki Challan kaba 19 ton sha ki trai par dewiong hynrei haba ki malik dewiong ki leit mih ban ioh ia katei ka challan, ki office DMR ha ki District bapher bapher kim shym la treh ban ai satia namar kim shym la ioh kano kano ka hukum na ka sorkar jylla.
Halor kane ka jingshah thok ki malik dewiong ha ka tnad sorkar, mynta ka sngi ka SCCCOMDF ka labuh ka dorkhas ban ai por tang 2 sngi ia ka sorkar jylla ban issue lane ban ai noh ia ki Challan na ka bynta 19 ton.
Lada ka sorkar jylla kam lah ban pynbiang ia ka jingdawa katei ka Forum ki Malik Dewiong, ka SCCCOMDF kam banse ban ujor biang sha ka NGT.
Kane ka long katkum ka tyllong khubor kaba tikna kaba la ioh lum da une u nonglum khubor mynta ka meit.
Shillong, 15 Risaw:Ki riew rangbah jong ka shnong Smit ki la pan jingtuklar na ka  KHADC da kaba kynnoh ba u Syiem Khyriem u Dr Balajied Sing Syiem, u la pynbna ban pynlong ia ka elekshon ka kam Sordar ha Smit khlemka jingpan jingmut eiei na ki paidbah.
Ha ka shithi ba la phah sha u Executive Member (EM) ka Elaka, u Bah Lamphrang Blah ha kane ka sngi Palei, ki nongshong shnong ka Smit ki la kynnoh ba u Syiem ka Hima Khyrim, u Dr Balajied Syiem  u la shim hi ia ka rai shimet ban pynlong ia ka elekshon jied Sordar ha Smit khlem kano kano ka jingpan jingmut na ki paidbah ba wan ha ka dorbar kaba long ha ka 25 Iaiong mynta u snem.
Haba kren sha ki nongthoh khubor mynta ka sngi ha Shillong  u Bah Marbatstar Khar byngar u la ong ba ki nongshong shnong ka Smit ki la kynnoh ba u Syiem ka Hima Khyrim u la pynbna ia ka rai jongu ban pynlong ia ka eleksho hadien ba la iohi ba ki paidbah ba bun ki kwah ban jied ia u sordar ba thymmai ha ka dorbar ka shnong ha katei ka sngi.
Katkum ka jingong jong u,  ki nongshong shnong ki la kynnoh ba u  Dr Balajied u la kwah ia uba haiing jongu, u Bah Kynsai Manik Syiem ba un iai bteng ia ka kam Sordar watla kiba bun ki nongshong kim kwah shuh ia u.
U la kynnoh ba u  Syiem ka Hima Khyrim ha ka por ba u rai ban pynlong ia ka elekshon jied sorkar ha ka 15  tarik Iaiong u la ialap elekshon ia u Bah Kynsai Manik Syiem da kaba ieng ha khmat ka khyrdop ban rung sha ka iing ban thep ia ka vote.
La kynnoh ba u Dr Balajied Syiem u la ong ia ki nongshong shnong ban jied ia u Bah Kynsai kum u sordar.
"Ngin sngew ba ka elekshon dei ban pyniaid da ka KHADC ban lait na kano kano ka jingleh shiliang.
Watla u Syiem um don bynta beit beit hynrei ym lah ban len ba ia kiei kiei baroh la leh lyngba ka jingbthah jongu"la ong u Bah Kharbangar lem bad kiwei ki riew rangbah.
Ki la kynnoh ruh ba ia ka kot ban thep ruh lah ban leh tuh namar ba kam don satia kano kano ka seal.
"Mano mano ruh lah ban thep  vote namar ba kam don ka met kaba peit ia kane" ki la ong.
Ki la ong ba kane ka dei ka sien ba nyngkong ba ia ka elekshon ia u sordar ka Smit la pynlong da kaba shut hep vote ha kyndong.
“Ngim pyrshah ia ka elekshon da ka kot lyngkdop sha kyndong hynrei pyrshah ia ka rukom pyniaid ia ka elekshon ka bym biang" u la ong u Bah Kharbangar.
Katkum ka rukom u Syiem um dei ban don ha ka jaka elekshon namar ba u dei u nongbishar haba ki paidbah ki shem kano kano ka jingeh kin leit ujor ba un long uba ieng pdeng.
"Hynrei sngewsih ba u Syiem u la  rai ban pyniaid ia ka jingialang  jong ka dorbar ha ka mon jongu namar ba u kwah ba uba haiing jongu un long biang kum u Sordar",la ong shuh shuh u Bah Kharbangar.
Shillong 15 Risaw: Ka Seng Hyniewtrep United Awakening Movement (HUAM) Seng Kmie haba kren ha ki nongthoh khubor ka nongbah mynta ka janmiet u President ka Seng u Bah G.
K.
Raswai ula pynpaw ia ka jingbynñiaw namar ka jingleh bymsuid ñiew jong ki trok kit ñiut jong ka Municipal bad ka Hima Mylliem ka la pynjakhlia bad jaboh ha shilynter ka surok bah naduh Motphran (Iewduh) shaduh Mawlai bad Mawiong na ka liang ka Seng ngi ju lap na ka por sha ka por ia kine ki trok kit ñiut kiba ju leh khlem akor, don ki bym tap tarpar bad don ruh kiba shu tap dep rukom hynrei ki jakhlia bun kiba hap ha surok.
U Bah Kharraswau u la ong ba don ki kali ki la wanrah shisha ka jingjaboh bad sma iwtung khamtam eh ia kito kiba shong dukan bad sah sharud surok kham tam eh ia ki nong Mawlai bad ki paidbah ki ju ud na ka por sha ka por bad long kumba shu pynlong marten ha shilynter ban kit ia ki jaboh jabaiñ na Iewduh bad ban pynhap ne bret ha surok.
Ka Seng ka kyntu ia ki bor ba dei peit jong ka Municipal bad ia ka Ophis jong ka Hima U Syiem Mylliem ba ki dei ban bthah ia ki nongtrei ba ki dei ban da tap bha bad ban pyntikna ba ia ka jaboh jabaiñ kin nym hap hapoh surok bad ki dei ban poi sha ka jaka ban leit bret namar kane ka jingleh torti ki kali kit ñiut kam ktah tang ia ka jingjaboh ne sma hynrei ka ktah wat ia ka koit ka khiah ruh.
Ka Seng ka maham nangne sha khmat lada ka Seng kan dang lap ngin leh da kaba tyngeh katkum ki kyndon aiñ bad na ka liang ka Seng ngin sa leit ban ia kynduh ruh ia ki bor ba dei peit ha kine ki sngi ban wan, la ong u president.
Shillong, 15 Risaw:Ka Central Puja Committee (CPC) ka la shim ia ka sien jam ba kongsan na ka bynta ban pynneh ia ka jingkhuid ha ka sor bad ka wah Umkhrah.
Shi bynta ban leh ia kane, ka CPC ka la rai ba kan pynlong shwa ia ka jingpynkhuid paid bah ia ka wah Um khrah shwa ban sdang ka jingleh puja bad yn pynkhuid biang hadien ba la dep ia ka puja ruh.
Haba kren sha ki nongthoh khubor mynta ka sngi U President ka CPC u Naba Bhattacharjee u la ong ba ka CPC ka sngewkhia bha ia ka mariang bad ka jingjaboh jong ki wah khamram ka wah  Umkhrah kaba ju pynlong ia ka jingpyngam blei thaw jong ki riew ngeit Hindi man u snem.
Mynta da ka lynti jam ba kan pynlong ia ka jingpynkhuid ia kane ka wah bad ki marjan jongka shwa bad hadien ba la pynlong ia ka jingleh niam Puja",u la ong.
U la ong ba ka CPC ka la rai ruh ban pyntreikam ia ka CPC ia ka Swach Abhiyan naduh mynta u snem bad kane ka jingpynkhuid yn sdang naduh ka 18 tarik Risaw ha Polo.
“Naduh mynta, ka CPC kan pynkhuid ia ka jaka pynngam blei thaw man ka sngi u Blei ba nyngkong jong u bnai", u la ong.
Ha kawei ka liang u la iathuh ba mynta u snem,yn don 166 tylli ki Puja pandal ha ka jylla kynthup 87 ha East, South bad West Khasi Hills Districts, Ri-Bhoi District  11 tylli, Jainta Hills 9 tylli bad 54 tylli ha Garo Hills.
Tang ki ban wan pynngam blei ha wah Umkhrah kin don kumba 70 tylli eiei, la ong u Naba bad la bynrap ba ki bor pyniaid district bad ki pulit ki la pynkhreh ban ai ia ka jingshngain kaba biang na ka bynta ban pynlong ia ka jinglehkmen puja kaba jop.
Ka Puja kan sdang naduh ka 19 tarik haduh 23 tarik Risaw.
Ha ka 19 tari, Risaw, ka CPC  kan pynlong ia ka jingiakynduh lang jong baroh ki kynhun niam ha Laban Namghar Puja Pandal, Kench’s Reace, Shillong.
Ha kane ka sngi u Lat ka jylla un long u kongsan.
Kumjuh ruh yn buh ia ka phang halor u President ka ri u Dr APJ Abdul Kalam uba khlad ha kane ka nongbah bad uba long ka dak jong ka jingbym shah niam bad ka jinglong kawei ka ri ha kane ka jingiakynduh.
Shillong, 14 Risaw:Ka iing kashari Meghalaya High Court ka la pynkynriah noh ia ka jingbishar ia ka mukot duma khang bam ar maloi jong ki MLA/MDC kaba la buh sngi ban shim bishar mynta ka sngi.
Ka Kashari ka la pynkynriah ia kane ka mukotduma sha ka 27 tarik Risaw hadien ba la khlad kyndit u nongiasaid kane ka jylla.
Na ka liang ka nongujor PIL ka Kong Agnes Kharshiing ka la ong ba ka daw ba ka Kashari High Court ka la rah sha ka 27 tarik mynta u bnai ka dei ba la khlad noh uwei u nongiasaid ka jylla.
“Ka jingpynsangeh ka High Court ka long kumba ailad ban pynhiar mynsiem khyndiat ia kito kiba shah ujor", la ong ka Kong Agnes.
Ka jingbishar ia kane ka kam la pynlong kham mynshwa da ka Single Bench jong u nong bishar TNK Singh ka High Court kaba la phah noh ia kane ka kam sha ka Division Bench ban khlieh da u Nongbishar rangbah.
Ka High Court ka la pdiang ia ka jingujor ka Kong Agnes kaba ujor pyrshah ia ka jingbat bam ar tylli kiba ioh jingmyntoi na ka pisa jong u paidbah kum ki MLA bad MDC.
Hadien ba ka iing dorbar thawain ka jylla ka la thaw ia ka ain khang bam ar maloi ka ‘Prevention of Disqualification (Members of the Legislative Assembly of Meghalaya) Amendment Bill, 2015’, 7 ngut ki MLA ba long MDC ki la iehnoh ia kane ka kam MDC kynthup Bah HDR Lyngdoh, Bah Ardent M Basiawmoit, Bah Metbah Lyngdoh, Bah KP Pangiang, Bah Sanbor Shullai bad Bah HB Nongsiej ka KHADC bad u Bah Stephanson Mukhim na JHADC.
Katba u Bah Pynshngain N Syiem um shym la iehnoh bad u la pyneh beit triang ban iakhun ia kane bad u la rai ban iakhun beit halor kane.
Ka Kong Agnes ka la dawa ba ia kine baroh ki MLA kiba long MDC dei ban mait naphang baroh ki kam ba ki bat namar ba ka dei ka jingpynkhein ia ka riti synshar ka ri namar baroh ar ka kam MDC bad MLA ka dei ka ophis ba ioh jingmyntoi kaba la khang pyrshah da ka ain.
Ka iing dorbar ka la weng ia ka bynta 9 na ka Scheduled jong ka ‘Prevention of Disqualification (Members of the Legislative Assembly of Meghalaya) Amendment Act 1972.
Shillong, 15 Risaw:Ka resol jong ka elekshon MDC ha GHADC ka la pynshaiong ngaiñ ia ki nongialam ka seng Congress ka seng kaba bat ia ka bor synshar ha ka jylla pynban ka la ioh tang 7 ngut ki MDC bad kaba kham lyngngoh ia ki ka long ba wat u CEM barim ruh u la khyllem jraiñ ha kane ka elekshon bad kumjuh u chairman barim ka GHADC.
Kaba pynkham shaiong ka dei ba ka seng Congress ka la shah rem ha ki konstitwensi kiba kam shym la poi pyrkhat khamtam ha ka konstitwensi jong ka kurim u myntri rangbah ka jylla, ka konstitwensi kaba hapoh ka Mahendraganj kaba la mih khmat da ka Dikanchi Shira kata ka Zikzak Konstitwensi.
Ha katei ka konstitwensi kaba hap hapoh ka South West Garo Hills, Ampati u kyrtong ka seng BJP u Bhupendra Hajong u la pynrem ia u kyrtong ka seng Congress u Jogadish Hajong, katba ha Naguapara pat ka Congress ka la jop salit ia u kyrtong ka BJP.
Ha katei ka resol jong ka elekshon MDC ha GHADC la iohi ba ka seng Congress ka la jop tang 2 ngut ha ka District kaba shong basah u myntri Rangbah ka jylla u Dr.
Mukul Sangma kata ha South West Garo Hills District kaba ka nongbah jong ka ka dei ka Ampati.
Ha katei ka District la iohi ba ki don saw tylli ki konstitwensi ha ka elekshon MDC bad na kitei la iohi ba ka seng Congress ka la jop tang 2 tylli ki konstitwensi kata tang ka Boldamgre kaba la jop da u Stevie M Marak uba la ioh 6544 vote uba la pynrem ia u Larson N Sangma ka NPP uba la ioh 3481 vote bad ka Betasing konstitwensi kaba la jop u Nipendra Koch uba la ioh 6090 vote wan ba-ar u Mahiran Hajong ka BJP uba la ioh 4495 vote.
Katba ha kiwei pat ki ar tylli ki konstitwensi kata ka Zikzak la jop da u kyrtong ka BJP u Bhupendra Hajong uba la ioh 9458 vote bad la wan ba-ar da u Jogadish Hajong ka Congress uba la ioh 8973 vote bad ha Nogorpara konstitwensi la jop da u kyrtong ka NPP u Boston Marak uba la ioh 5532 vote wan ba-ar u kyrtong ka Congress u Mopish R Marak uba la ioh 4068 vote.
Ka Zikzak ka dei ka konstitwensi kaba hap ha ka konstitwensi jong ka lok u Dr.
Mukul ka Dikanchi Shira ka MahendraGanj Konstitwensi ( MLA), hynrei la iohi ba ha katei ka konstitwensi u kyrtong ka BJP u la jop kput.
La iohi ba ha ki 2 tylli ki konstitwensi ba ka seng Congress ka la jop ha South West Garo Hills ka la tam tang tang khyndiat ia u kyrtong ba wan ba-ar bad katei ka pynmih bun ki jingiakren hadien ba la dep ban pynbna ia ka resol elekshon namarba kitei ki saw tylli ki konstitwensi ki dei kiba hap hapoh ka jingpeit u myntri rangbah u Dr.
Mukul Sangma bad ka lok jong u ka Dikanchi Shira.
Ha katei ka elekshon la iohi ruh ba ka lok u Zenith Sangma ka Sadhiarani M Sangma ka la jop kput na Dengnakpara Konstitwensi ha kaba ka la ioh 6366 vote bad ka la tam kput ia u kyrtong shimet uba wan ba-ar u Sanjip T Sangma uba la ioh tang 2273 vote.
Shuh shuh katkum ka resol kaba mih la iohi ba uba jop bun eh ki vote u dei u bar jylla uba dei ruh u kyrtong ka seng NPP na Shyamnagar u S.
G Esmatur Mominin uba la ioh haduh 9483 vote, bad sa uwei pat uba la jop buh eh ki vote u dei u Bhupendra Hajong ka BJP na Zikzak konstitwensi uba la ioh haduh 9458 vote katba sa uwei pat u dei u kyrtong ka NPP na Damas konstitwensi u Dolly K Sangma uba la ioh 9061 vote.
Katba sa uwei pat u bar jylla uba la ioh bun eh ha ka elekshon u dei u Sader Hossain ka Congress na Shyamnagar konstitwensi uba la ioh 9297 vote hynrei u la shah rem noh ha u Esmatur ka NPP.
Kiba ioh khyndiat eh ki vote hynrei uba la jop pat ha ka elekshon u dei u Sengnal M Sangma ka NPP na Wagesik konstitwensi uba la ioh tang 2291 vote hynrei u la jop ha katei ka elekshon.
Kiwei pat kiba la ioh tang hapoh ka 3000 vote hynrei kiba la jop elekshon ki long u Wenison Ch Marak (GNC)- uba la ioh 2772 vote na Rongrikimre konstitwensi , nangta pat u Ismael R Marak(INC)-2995 vote na Asanang konstitwensi, u Jimbirth Marak (GNC)-2923 na Amon para konstitwensi.
Shibun ki jingiakren ki la mih hadien katei ka elekshon kaba la seng Congress ka la shah rem khamtam wat hadien ba ka sorkar jylla ka la pynjlan la kumba shisnem shiteng ia ka elekshon jong ka GHADC kaba la pynskhem la shisnem tam ia ka samoi treikam ka EC barim.
Haba kren sha ki nongthohkhubor halor katei ka jingshah rem ka Deborah C Marak kaba dei ruh ka Working President jong ka seng Congress ka la ong ba ka pdiang ia ka jingshah rem bad ka pdiang ia ka bor u paidbah uba jied hynrei ka la ong ba kan hap ban wad ia ki daw jong ka jingshah re ka seng Congress ha katei ka elekshon, “Nga pdiang ia ka jingshah rem, ngi ai khublei ia u paidbah uba la jied ia ki kyrtong jong ngi, hynrei ngin wad bniah ia ka daw tynrai balei ngi shah rem" ong ka Deborah C Marak.
Kawei pat ka jinglyngngoh jong ki nongialam ka seng Congress ka long ba ha Tura katei ka seng kam shym la lah ban thaw pyrthei hynrei la jop pynban da u kyrtong shimet u Rupert M Sangma uba la pynliem salit ia u kyrtong shimet hi uba long ruh u nongialam barim ka ANVC-B u Bernard Marak uba la shah rem tang 164 vote.
Shillong, 15 Risaw:Ka Synjuk Ki Khlieh Nongsynshar Shnong Sohra ka pynpaw ka jingsngew khia kaba khraw halor ka jingshah weng bad mait kyrteng bad ka jingshah pynduh khaw reshon jong bun bah ki Nongshongshnong jong ka Thaiñ Sohra Subdivision khlem kano kano ka daw.
Kane ka jingleh jong ka Sorkar ka la pynduh noh ia ka hok ban im ia kaba ka Sorkar Kmie ka la mang na ka bynta ki Nongshongshnong jong ka Ri India.
Nalor ka jinghiran ha ka kamai kajih, ka jingbymiaid ka MCCL bad jingkhang ia ka tih shyiap tih dewiong, kane ka jingpynduh sa ia u khaw reshon kan sa ktah jur ia ki paidbah kiba la ban lypa ka jingduk jingkyrduh.
Ka Synjuk ka dawa mar mar ba dei ban pynioh lut ia ki jingbam na ka PDS sha baroh ki Nongshongshnong jong ka Thaiñ Sohra baroh kawei kumba ka la ju leh ha ki snem ba lah dep, ong ka kyrwoh na U bah Eligius Sawian, General Secretary, Ka Synjuk Ki Khlieh Nongsynshar Shnong Sohra.
Shillong, 15 Risaw:Kine harum, ki long ki jing ioh vote jong ki kandidet MDC, kiba jop bad kiba wan ba ar, ha ka elekshon MDC ha Garo District Council.
West Garo HillsBarengaparaKurosh R Marak(IND)-3774Nasser R Marak(NPP)-2493BabelaparaRighteous N Sangma(NCP)-3308Meckenson Ch Marak(NPP)-2485AmonparaJimbirth Marak (GNC)-2923Stiner R Marak(NPP)-2111TuraRupert M Sangma(IND)-3126Dulal Ch Sangma (INC)-2964DengnakparaSadhiarani M Sangma(INC)-6366Sanjip T Sangma(IND)-2273RochonparaDipul R Marak(NPP)-4858Malcolm M Sangma(INC)-4382AsanangIsmael R Marak(INC)-2995Eubrenald  N Marak (IND )-2706BalachandaSofiur Rahman(IND)-8971Monirul Islam(INC)-6630BatabariMark Geora B Marak(IND)-4724Roynath Sangma(NPP)-3570ShyamnagarS G Esmatur Mominin(NPP)-9483Sader Hossain(INC )-9297RaksamgreBenedick R Marak(NPP)-7448Joyson  ( INC)-3847JengjalLibastone T Sangma(IND)-4135Grahambell Sangma(NPP)-4089NaguaparaDhormonath Sangma(INC)-5054Ranjit Rabha(BJP)-2958South Garo HillsSilkigreAugustine R Marak (GNC)- 3296Jeshwell Ch.
Marak (INC) – 2208RongrikimgreWenison Ch Marak (GNC)- 2772Willy D.
Shira  (INC)  – 2063SijuKenadik S Marak (IND)-3475Albinush R Marak (NPP)-3131WagesikSengnal N Sangma (NPP)- 2291Freedarson N Sangma (INC)-2046GasuaparaDevier M Sangma (IND)-3745Olendro R.
Marak (INC)-2867East Garo HillsSamandagreBrilliant R Sangma (NPP)- 5680Lahitson M Sangma (INC)-4369DarugreMettrinson G Momin (NPP)- 5685Henen R.
Sangma (UDP)-4569WilliamnagarDenang T Sangma(NPP)- 3503Sengbath Marak (INC)-3430North Garo HillsDamasDoly K Sangma- (NPP)-9061Jinggie D.
Shira (INC)-5621BolsongJogonsing D Sangma-(INC)-3459Pongseng R Marak(IND)-3401RongrongSukharam K Sangma(NPP)-7507Thomson N.
Marak (INC)-5181KharkuttaSmith M Momin(INC)-5531Edverth D Shira(NPP)-5114South West Garo HillsBoldamgreStevie M Marak(INC)-6544Larson N Sangma(NPP)-3481ZikzakBhupendra B Hajong(BJP)-9458Jogadish Ch Hajong (INC)-8973BetasingNipendra Koch(INC)-6090Mahiran Hajong(BJP)-4495NogorparaBoston Marak(NPP)-5532Mopish R Marak(INC)-4068.
Shillong, 15 Risaw:Ka Executive Committee jong ka Synjuk Ki Dorbar Shnong ka Pynthorumkhrah bad ka Mawpat kaba la long mynta ka sngi ka la shim ia ki rai ban kyrshan tyngeh ia ka proseshon bah kaba ka Synjuk ki nongsynshar Shnong ka Bri u Hynniewtrep ki la khot ha ka 30 tarik mynta bnai ka ban sdang naduh ka por 11 baje mynstep na Lower Lachumiere jan ophis ka DIPR.
Ka la kyntu ru ban ia mih paidbah ha katei ka sngi khnang ban pynpaw ia ka jingpyrshah ia ka sorkar, ka la khot naduh ki rangbah, ki samla , ki longkmie ban ia poi sha katei ka proseshon.
Kane ka long katkum ka kyrwoh na u bah K.
Ryntathiang.
Shillong, 15 Risaw:Tang hapoh shi snem ka sorkar jylla  ka la pynkiew ia ka dor jong ka shini rashon sha ka T.
6.
50 P tang hapoh u snem 2014-15.
Kat kum ka ain wad jingtip paidbah (RTI) ba la ioh na ophis jong u Deputy Commissioner Supply ka East Khasi Hillls, la pyni ba tang hapoh shi snem ka sorkar ka la pynkiew ia ka dor jong ka shini sha ka T6.
50p.
Hynrei ha kane ka ain wad jingtip ka RTI, ym shym la pyni kaei ka daw ba ka sorkar ka pynkiew ia ka dor jong ka shini.
Shuh shuh, la  kdew ruh ba ia kine ki shini la song da ki supplier bad la sei tang na kawei ka kudam MECOFED ba don ha Mawlai Mawiong da ki FPS bad ki wholeseller ba la thung hi da ka sorkar.
Na bynta kine ki nongsam ia ka shini, ka komishon ba ka sorkar ka ai sha ki ka long  na byta ki Fair Price Shop ka komishon ka long 50 tyngka shi kwintal bad ia ki wholeseller ka komishon ka iaid katkum ka jingai na ka MECOFED Godown ha ka dor T.
1.
30 shi km haduh ka jaka ba don ka kudam jong ki.
Lah ban kdew ba ka sorkar pdeng ka la pyntreikam ia ka rukom sam shini thymmai naduh mynshem snem u 2014.
Ia kane ka shini rashon ka sorkar la sam sha man la kawei pa kawei ka longiing ha kane ka jylla.
Katkum ka ain wad jingtip, la kdew ba ki la sei shini shisien shibnai na ka kudam MECOFED Meghalaya Mawlai Mawiong tang lai kilo shisien ha ka shi bnai.
Hynrei la kdew pat ba ia ka shini rashon la sam lai kilo sha man kawei pa kawei ka longiing bad ka dor jong ka shini ka long T.
20 shi kilo.
La pyni ba ha u snem 2014 ka dor jong ka shini ka long T.
13.
50p shi kilo bad ha u 2015 ka long T.
20 shi kilo.
Ia kane ka dor shini la bei ka sorkar pdeng T.
18.
50p shi kilo bad ka sorkar jylla ka la bei T.
4.
77p shi kilo.
Shillong, 16 Risaw:U Pastor NS Phawa u Senior Administrative Secretary jong ka KJP Assembly  u la ong ba ka jingdawa jong ki nongtrei ka Dr.
Gordon Robert Hospital kumba la paw ha ki lad pathai khubor ban ai ia ka jingpynshai halor ka jingkynnoh ba pyndon kam bakla ia ka pisa da ki bor pyniaid ka Hospital, ka long kaba shu kwah kyrkieh namar ba ka Komiti ba ka Synod ka la thung ban pule bniah ia ka kaiphod halor kane, kam pat dep ia ka kam.
"Ki nongtrei ka Robert Hospital ki la leh kyrkieh, haba ka komiti ka dang leh ia kam kam, ngim pat ioh ia ka kaiphod na ka komiti ba kyrpang ba la thung ban pule bniah ia ka kaiphod ba la phah da ka bor hospital", la  ong u Pastor Phawa.
Kham mynshwa, ki nongtrei ka Hospital kila buh ia kane ka jingdawa hakhmat jong u Rev NS Phawa, Senior Administrative Secretary jong ka KJP Assembly.
Ka Dr H Gordon Robert Hospital kala paw pyrthei ha ka kam pyndonkam bakla lyngba ka jingpan RTI jong ki katto katne ngut ki Khun Samla jong ka Balang Presbyetrian kiba la sei madan ia ki jingkynnoh pyndonkam bakla ia ka pisa jong ka Hospital da u Medical Superintendent ka Hospital u Dr David Tariang bad u Administrative Officer u Bah KT Rynjah.
La kynnoh ruh ba kine ki arngut kila leh ia kane ka kam da kaba pyndonkam bakla ia ka bor ba ki bat ha kane ka Hospital khlem da khein snep ia ka KJP Assembly.
Kine ki samla kila sei madan ia ka shithi bala phah da ka KJPA lyngba u Rev.
Dr.
J.
F.
Jyrwa (Administrative Secretary), ha ka 29 tarik u Lber, 2011, kaba pyntip ba ka KJPA ka la rai ban pynkiew ia ka ‘Charge Allowance’ jong u Medical Superintendent (MS) na ka T.
14, 000 hajar sha ka T.
22, 000, katba ia u Administrative Officer ka long tang T.
20, 000 naduh u bnai Lber 2011.
Hynrei kine ki arngut kiba khmih ia ka Hospital, kila pynkiew tulop hi dalade ialade khlem ka jingbit na ka KJP Assembly ha kaba la kynnoh ba u Dr David Tariang ula pynkiew iala ka tulop sha ka 1.
70 lak tyngka bad u Bah KT Rynjah pat ula pynkiew sha ka 50000 tyngka ha ka shibnai.
La kynnoh ruh ba kine ki arngut kila pynkhein ia ka oskular Memorandum of Association (MOA) bad ia ki Kyndon jong ka Dr H Gordon Roberts Presbyterian Hospital Association (DHGRPHA).
Shillong, 16 Risaw:U Myntri Rangbah ka Jylla u Mukul Sangma hynne ka sngi u la plie ia ka 3rd  State Aqua-Fest  ba long ha  State Central Library, Shillong ha rynngkat ka jingdon lang ka Myntri kam Pynroi sor ka kong Ampareen Lyngdoh bad u Parliamentary Secretary u Sengnam Marak.
Haba kren ha kane ka sngi, u Mukul u la ong ba shen ka sorkar kan sa pynlait ia kali kit lyer oksijen (oxygenated van)  ban kit ia ki dohka ban die sha iew kiba dang im khnang ban pynkiew ia ka khaii pateng jong ki nongrep nongri dohkha bad ki samla kiba la nang la stad kiba kwah ban shim ia kane ka jait kam kum ka lad kamai jongki.
“Ia kane ka kali kit lyer oksijen yn aiti ha ki seng Self Help Group (SHG), Society ba kin pyniaid ia ki", la ong u Myntri Rangbah.
U la ong ba ka jylla Meghalaya ka la thied dohkha nabar da ki ton bad ki ton namar ba kam lah ban pynmih nalade hynrei ka sorkar jylla ka la buh thong ba kan trei borbah ia kane ba ka jylla kan lah ban pynbiang hi ia ki jingdonkam dohkha.
"Ha u snem ban wan, ngi la buh thong ban shna sa kumba 8 hajar tylli ki pung dohkha bad ia kane yn leh lyngba ka jingiatreilang jong ka sorkar bad ki nongrep nongri dohkha", la ong u Myntri Rangbah.
Ha kajuh ka por, u la ong ba ki briew ki dei ban sngewthuh ba ka jingkhwai dohkha kadei kawei na ki lad ban kamai ha ka jingim.
U la ong ba ka jingdawa dohkha ha ka jylla ka jur bha ha kaba wat ki dohkha ba shalan na shabar jylla ruh kim lah ban supplai ban pynbiang ia ka jingdawa.
U la kyntu ia ki nongtrei ka Aquaculture mission ban kin pynbun ia ki jaka ri dohkha bad ba kin pyniar shuh shuh ia kane ka prokram.
U la ong ba ka sorkar ka hap ban mang pisa T.
400 klur tam ban  pynbiang katkum ka jingdonkam bad kan pyntikna ba ai ka jingkyrshan ha ka liang ka ri dohkha  bad ban ai jinghikai ia ki nongri dohkha.
Katba u Additional Chief Secretary u bah Hector Marwein, u la ong ba ka jingthmu ba kongsan  ba pynlong ia kane ka Aqua Fest ka long ban wanrah ia baroh ki nongri dohkha ha kawei ka rynsan ban ia phylliew jingmut.
Ha shwa ia kane la ioh ka jingkren na ka Director ka Fisheries ka IR Sangma, ka la ong ba T.
88 klur kynthup ka bank loan bad ka subsidi la pynlut na bynta kane bad  palat 11000 tylli ki pung dohkha la shna bad  8400 tylli la thmu ban shna bad T.
25 klur la pynlut na bynta ki symbai bad jingbam dohkha.
Ha kane ka sngi u Myntri Rangbah u la sam ia ka khusnam na  khatwei tylli ki district ka jylla Meghalaya kiba la trei bha ha kane ka kam ri dohkha.
La sam ruh ia ka khusnam T.
10,000  nalor ka momento bad ka syrnod ba ioh ia ka State Award sha kito ki nongri dohkha.
Ha kane ka sngi la don lang da u Chairman ka NESFAS,u bah Phrang Roy, ki heh na ka tnad National Fisheries Development Board, Hyderabad  bad kiwei de.
Shillong, 16 Risaw:Ka Komiti ban pynkup bor ia ki Dorbar shnong bad nongsynshar kumba ju leh ha kane ka jylla ba la khlieh da u Bah DD Lapang ka la ai bor shi bnai ia ki District Council ba kin ai ia ki jingmut kumno ban pynbha shuh shuh ia ka Meghalaya Grassroot Institutions Governance 2015 Bill kaba la pynkhreh da ka sorkar.
Ia kane ka rai la shim ha ka jingialang jong kane ka komiti ba la wan iashim bynta tang katto katne ki seng sain pyrthei kum ka NCP, MDP, ki khlieh nongsynshar na Khasi bad Garo.
Kiwei ki seng sain pyrthei kum ka UDP, BJP, NPP, KHNAM kim shym lawan iashim bynta ha kane ka jingialang.
Katba ka Synjuk ki Rangbah Shnong ka la dep weng noh na kane ka komiti naduh kham mynshwa, hadien ba kam shym la lah ban leh kumba khmih lynti ki paidbah.
Ia kane ka Megha laya Grassroot Institutions Governance 2015 la pynkhreh da ka Sub-Committee ba la khlieh da u Bah Toki Blah kum u chairman kaba la aiti ha ka Komiti kmie kaba khlieh da u Bah Lapang.
Haba kren hadien ba la wai ka jingialang mynta ka sngi, u Bah Lapang u la ong ba la ai por ia ki District Council ba kin pynkhreh haduh u Naiwieng ban ai ia ka jingsngew ka jingai jingmut jongki ia kane ka Bill bad hadien kane, ka komiti kan sa khot biang ban iakren bad ki.
“Ki lah ban ai jingmut kumno ban pynbha ban pynjanai ne da kiwei ki jingmut kiba lah ban leh da kawei ka Bill ruh",la ong u Bah Lapang.
U la ong ba ki District Council kin lum kin lang ia ki rangbah shnong ki nongsynshar shnong ban iakren ban ai jingmut halor kane ka bill bad kin sa wan pat ban iakynduh ban iathir ha ka Komiti.
Halor ka jingweng noh jong ka Synjuk Ki Rangbah Shnong na ka komiti, u Bah Lapang u la ong ba kane ka komiti kam dei ban shu iakhun ia ka jingeh jong ki rangbah shnong hynrei ka dei ka komiti ban thaw ia ki lad ki lynti kumno ban pynkhlain ia ki rukom synshar khadar kumba la saindur naduh mynshwa.
U Bah Lapang u la iathuh ba ka por ka Komiti jongu la pynjlan sha u bnai Kyllalyngkot ban wan ba kan leh ia kaba donkam ban aiti pat sha ka sorkar jylla.
Shillong, 15 Risaw:Ka Resol jong ka elekshon MDC ha Garo Hills Autonomous District Council (GHADC) kaba la mih mynta ka sngi ka la pynkyndit thret ia ki paidbah ha kaba ha kane ka kynti kaba mynta baroh ki ki Executive Member jong ka EC barim ka GHADC kynthup naduh u Chief Executive Member barim bad u Chairman barim ka GHADC ki la khyllem jraiñ bad kumjuh ruh ki MDC barim ki la khyllem lait noh 4 ngut ki MDC barim kiba la jop kiba dei na ka seng NPP bad uwei na ka seng Congress u Nripendra Koch na Betasing Konstitwensi.
Ha katei ka elekshon ka seng NPP kan ialam ia ka kynhun synrop ban synshar hapoh GHADC, hadien ba ka la ioh ia ka jingjop kaba bun tam kaba haduh 10 ngut ki MDC jong ka ki la jop na ki 26 tylli ki konstitwensi ba ka iakhun.
Ka Garo National Council ka seng jong u MLA ba la khlad noh ka Chokpot konstitwensi u Clifford Marak mynta ka kynti ka la lah ban jop haduh 3 tylli ki konstitwensi ha kaba la thikna ba katei ka seng pyrshah Congress kan ia synroplang bad ka NPP ha ka EC kaba thymmai.
Ka BJP ka bym pat jop la bun phew snem mynta, ha ri Lum Garo; mynta ka kynti ka la jop uwei u MDC, ka NCP ka la jop uwei, ki kyrtong shimet ki la jop haduh 7 ngut katba ka seng Congress pat ka la jop tang 7 ngut na baroh ki konstitwensi ba ka la iakhun.
Lait noh ki MDC shimet haba khein ia ka jingdon briew ka kynhun synrop kiba la thikna ban ia donlang bad ka seng NPP mynta ki la kot sha ka 14 ngut kata NPP 10 ngut, BJP 1, GNC 3 ngut bad lada jia ba ka NCP kan wan ia snohlang kan kot sha ka 15 ngut.
Hynrei nalor katei ki nongialam ka NPP ki la pynthikna ba mynta ka jingiakren jong ki bad ki MDC shimet ka long kaba iajan bha ha kaba la sngewthuh ba ki ruh ki lah ban wan ia soh sha katei ka kynhun ka ban thaw ia ka EC ba thymmai.
Ki saw ngut ki MDC ka NPP kiba la jop biang mynta ka kynti ki long u Denang T Sangma na Williamnagar, u Boston Marak na Nogorpara, Sukharam Sangma na Rongrong bad u Dipul Sangma na Rochonpara.
U Chief Executive Member barim ka GHADC u ba la khyllem noh mynta ka kynti u dei u Alphonse Sangma ka seng Congress na Siju konstitwensi bad u Chairman barim u Purno K Sangma ka Congress na Jengjal Konstitwensi.
Na ka GNC kiba la jop ki kynthup ia u pyrsa trai jong u Clifford Marak u Augustine Marak u la jop na Silkigre, u Wenison Marak na Rongrikimre bad u Jinbirth Marak na Amongpara konstitwensi.
La iohi ruh ba ha katei ka elekshon MDC ha GHADC, wat la ka la don ka jingpyrshah kaba jur na ki sengbhalang ia ka jingioh ia shim bynta ki briew ki bym dei riewlum ban long kum ki kyrtong elekshon pynban la iohi ba ki don ar ngut ki bym dei riewlum kiba la jop bad kitei ki ar ngut ki long u Sofiur Rahman u kyrtong shimet uba la jop na Shyamnagar konstitwensi bad u SG Esmatur Mominin ka NPP uba la jop na Balachanda konstitwensi.
Hadien ka jingjop jong ka seng NPP u Working President katei ka seng u Conrad Sangma u la ai khublei ia ki paidbah ka ri lum Garo kiba la ibit ban ai ia bor na ka seng NPP na ka bynta ban shakri ia u paidbah ha GHADC.
“Ngin thaw ia ka EC lyngba ka jingkyrshan ka GNC BJP bad kiwei pat ki MDC shimet kiba pyrshah Congress" ong u Conrad haba kren hadien ba la dep niew vote mynta ka sngi.
Ha katei ka elekshon ka UDP ka la iaid thylli khlem jop tang uwei u MDC ruh na ki 14 ngut ki kyrtong ba ka pynieng.
Shillong, 16 Risaw:Ki 10ngut ki MDC ka NPP, ryngkat ki kynhun ba ia snohkti lang bad ka na ka bynta ban thaw ka ia Executive Committtee ba thymmai ha GHADC ba kynthup ia 3 ngut ki MDC ka GNC, 1 ka BJP bad 3 ngut ki MDC shimet.
Ha ka jingialang ba kyrkieh jong ki kaba la long mynta ka miet ki la shim ia ka rai ban jied ia ka kyrteng u Working President ka NPP u Conrad Sangma ban long kum u MDC ba shu sieh ha GHADC bad ruh ka la rai ba ka kynhun jong ka kan jied ia u Conrad kum u Chief Executive Member ka GHADC.
Ha ka jingiakren bad u nongthohkhubor ki nongialam ka NPP ki la ong ba ki la jied ruh ba u Chairman jong ka katei ka kynhun synshar ha GHADC ia u Boston Marak u MDC ka NPP na Nogorpara.
Katei ka kynhun ka ba ialam khmat da ka seng NPP kaba kynthup ia ka seng GNC, BJP bad ki MDC shimet ka dei kaba la ai kyrteng kum ka Garo Hills Progressive Alliance.
Katkum ka jingiathuh kitei ki nongialam ka NPP ki la ong ba ha ka 19 tarik mynta u bnai kan don ka dorbar kyrpang ka GHADC ha kaba yn jied shuwa ia u Chairman jong ka bad ka la pynthikna ba u kyrtong Chairman na katei ka kynhun jong ka un dei u Boston Marak bad ha ka 21 tarik mynta u bnai pat kan don ka dorbar kyrpang ban jied ia u CEM bad ka la pynbna ba u kyrtong CEM ka kynhun ka NPP un dei u Conrad Sangma u khun jong u Purno A Sangma uba katei ka kynhun ka la jied ia u ban long kum u MDC shu sieh.
Hynrei ha kawei pat ka khubor la ong ba ka seng Congress, wat la ka la duh ka jingshaniah na ki paidbah; hynrei la ong ba mynta ka dang pyrshang ban tyllai ban ioh thaw EC hapoh GHADCC, ha kaba ia kren bad u President ka Youth Congress u Richard Mrong Marak u la ong ba mynta ka seng Congress ka dang pyrshang ban ia kren bad ki MDC shimet bad kumjuh ruh bad ka seng NCP, hynrei u la ai ksai ba ka Congress ka lah ban thaw ia ka EC ha GHADC watla ym dei mynta ha kaba sdang ruh hynrei kan pynthikna ba kan pynkhyllem ia kane ka EC ba mynta ka ban ialam da ka seng NPP.
Lah ban kdew ba ha ka elekshon GHADC ka seng NPP ka dei ka seng kaba la ioh bun tam ki MDC bad katei ka seng ka la don lypa ki kynhun ia treilang bad ba kynthup ia ka seng GNC kaba don 3 ngut ki MDC, ka BJP 1 bad ka la pynthikna ruh ba na 7 ngut ki MDC shimet ka la bat lypa ha kti 3 ngut na ki kaba la pynthikna ba kan thaw ia ka Ec kaba thymmai.
La thikna ruh ba ka jingthrang katei ka seng ban pynlong CEM da u Conrad Sangma ka lah ban urlong namarba watla ka hap ban ioh ia ka jingmynjur na ka sorkar jylla ka ban mynjur lyngba ka tnad DCA pynban katei ka kynhun ka dei kaba ia jan tam bad ka seng BJP ha kaba u Purno A Sangma MP ka Tura ruh u dei hapoh katei ka kynhun bad katei ka seng ka la sngew tikna ba u Lat un mynjur beit ia ka kyrteng u Conrad.
Nongpoh, 16 Risaw:Hadien ba ka Ingbishar ka Meghalaya High Court ka la hukum ban pynpra ia ki jingtei ban pynheh ia ka Umroi Airport ha Ri Bhoi District, mynta ka sngi ki pulit bad ki bor synshar ka district ki la pynlong ia ka jingjynrat naphang ia ki iing ha ka thain Umroi kiba pynwit ban pynheh ia ka kad liengsuin haduh ba ki paidbah ki la sah kyrdit khait.
Ki trai ba la shah ktah ha kane ka jingleit pynpra ki kynthup ia ka longing ka Kong Area Lyngdoh, Student Lyng doh, Risfully Lyngdoh Esria Lyngdoh, Debora Lyngdoh, Delina Khongsit, Lorita Lyngdoh bad Wingky Dohlieng na ka Umden Mission bad ka kong Bihrit Nongrum na Umden Umsaitprah.
Ki la pynpaw ba ba kane ka jingleh jong ki bor sorkar ka la long ka bym lah pdiang namar ba kim shem la iohpor bad dei tang hapoh 24 kynta ba ki la ioh jingtip ba ki dei ban weng noh ia ki jingdon jingem.
Ki katto katne ngut ki trai jaka ki la pynpaw ia ka jingsngewkhia bad ruh ia ka jingkyndit kaba jur halor kane ka jingthombor da ki bor sorkar pyrshah ia ki jingdon jingem jong ki khlem kano kano ka jingiatiplem.
Ki la ong ba watla kim don kano kano ka jingpyrshah ia ka jingthmu ba bha jong ka sorkar jylla ban pynheh ia ka Umroi Airport, hynrei kaba sngewkhia ka long ba ka sorkar jylla ka la shu leh khlem da ai ia ka por kaba biang ba kin lum ia ki tum ki tam.
Ki la ong ba ka sorkar jylla lyngba ki bor district ki la shu thom da ka bor ban pynjot pynpra ia ki, bad kane ka dei ka jingiuhroit ia ka jinglong briew man briew khamtam ka jingiuhroit ia ka hok ba kum ki paidbah ki deihok ban ioh.
Shillong, 16 Risaw:Ha ka General Council jong ka kaba la long mynta ka sngi ka seng HSPDP ka la pynskhem ia ki nongkitkam ba shipor jong ka kum ki nong kitkam ba pura katei ka seng kumba la jied shipor ha ka jingialang jong ka CEC kaba la long ha ka 6 tarik mynta u bnai ha ingsah u bah Ardent M Basaiawmoit.
Ha katei ka jingia lang la pynskhem ia u bah Ardent M Basaiawmoit kum u President ba pura katei ka seng u ban long ruh u President rangbah u ban peit peit katei ka seng baroh kawei.
Kiwei pat ki nong kitkam kiba la pynskhem ha katei ka sngi ki long Vice President u bah K.
P Pangniang MLA ka Rambrai, General Secretary bah Witting Mawsor, MLA ka Mawshynrut, Joint Secretary u bah Nolip Lyngdoh President ka HSPDP na South West Khasi Hills District, Finance Secretary u bah Pynshongdor Lyngdoh Nongbri bad u Treasurer la jied ia u bah Shem Khardewsaw.
Ha katei ka jingialang katei ka seng ka la ia kren ruh ia ka jingdonkam ban don noh u Organisisng Secretary, Media Cell bad kiwei pat ki komiti ba donkam.
Kiwei pat ki kam ba dang sah jong katei ka seng la buh teng ban rah ha kawei pat ka komiti ka ban long ha ka 22 tarik mynta u bnai ha ingsah u bah Ardent M Basaiawmoit ha Lad Nongkrem bad ha katei ka jingialang la ong ruh bal ah ban pynbna syndon ia ki kyrteng ki kyrtong ki ba ia khun ha ka elekshon MDC shiteng samoi na ki konstitwensi bapher bapher kiba dang sah thylli.
Shillong, 16 Risaw:Ka Meghalaya SSA School Association ki la leit ban iakynduh ia u myntri ka tnad pule u bah RC Laloo bad hajuh ka por ki la phah ruh ia ka dorkhas na bynta ka jing dawa jong ka association ha kaba iadei bad ki nong hikai khamtam ia ki 4th Teacher.
U Publicity Secretary ka MSSASA ka East Khasi Hills u bah S Lyngdoh, u la ong ba hadien ba ki la iakynduh ia u Myntri ka tnad pule, na ka liang jong ka sorkar ka la khot ia ki nongialam ban iakren  khambha ha ka 19 tarik risaw.
Na ka liang ka seng ka la kyntu ia ka sorkar ba kan shah skhor ia ki jingeh ba ki nongialam ki la buh ha khmat ka sorkar bad ba kan nym lehbein ia ki nonghikai  da kaba buh ia ki ha ki kyrdan bapher bapher hynrei ba kan ai ka jingsiew kaba mar iaryngkat.
Nongpoh, 16 Risaw:Ka jingialang jong ka Dorbar ki Rangbah Shnong Ri Bhoi District (DKRSRBD) ba long mynta ka sngi Thohdieng ki la shim ia ka rai ba ka sorkar kadei ban pynlong ain noh ia ka VAB 2015.
Ia kane ka rai la shim ha ka jingialang paidbah ba long mynta ka sngi Thohdieng ha Iew Byrnihat.
Ia kane ka jingia lang la pynlong ban ia khun pyrshah ia ka sorkar jylla kaba la pynslem bad mynthi ia ka jingdawa jong ki Synjuk jong ki nongialam shnong bapher bapher jong ka jylla ban pynlong ain noh ia ka VAB 2015.
Ha kane ka jingia lang ka DKRSRBD la ia synranlang ruh da ki nongialam ka Synjuk ki Rangbah Shnong Byrni hat Pyllun, ha kaba la ha kane ka jingialang la ia shimbynta da u Bah Erwin Sutnga, Adviser ka DKRSRBD, Bah Rocky Kylla, Chairman Bah C.
B Syiem, Secretary, Bah Eddie G Kharbani, Finance Secretary, katba kiwei kiwei ki riew pawkhmat kiba la ia donlang ki kynthup ia u Bah Victor Rani, MDC ka Jirang Konstituensi, lem bad ki nongialam ka SKRBP kiba kynthup ia u Bah SSohtun bad kiwei kiwei ki Rangbah Shnong ia ka jingialang la pyniaid da u Bah Johny Syiem, Rangbah Shnong ka Lumnongrim bad ruh secretary ka SKRBP.
Haba kren ha ka jingialang paidbah,ki nongialam ka DKRSRBD ki la ther tyngeh ia ka sorkar jylla MUA-II ba la lamkhmat da u Mukul Sangma kum u Myntri Rangbah lem bad ka kynhun Myntri jong u, halor ka jingkuman ban phaikhmat ne shimkhia noh ia ka jingdawa ban pynlong ain noh mardor ia ka VAB 2015 ba la phah da ka KHADC sha ka sorkar bad kaba la dei satang ban ioh ia ka muhor jong u Lat ka jylla.
Ki nongialam jong ka DKRSRBD ki la ther tyngeh bad kynthoh jur ruh, ba ka sorkar ka la pyrshang ban pynthame bad ialam bakla ia ka jylla hi baroh kawei da kaba pynmih pynban ia ka ain kaba la tip kum ka Meghalaya Grassroot Institutions Governance Act 2015 ha ka jaka ban shimkhia ia ka VAB kaba dei ka stieh kaban iada, tehsong bad kaban ri ban sumar ia ka Ri ka Jaidbynriew bad ruh ia ka Riti ka Dustur jong ka Ri Khasi Jaintia.
“Ka sorkar jylla MUA-II hapoh ka jingialam jong u Mukul ka la wanrah ia shibun ki kynrum ki kynram ha ka jylla bad ruh ia ka jaidbynriew hi baroh kawei, namar ka jingpynmih ia ki aiñ kiba ktahmationg bad buh jingma shikatdei eh ia u luk u lak, u kup shilliang u sem shilliang, ia ka kamai ka kajih bad ka jinglong kaba laitluid jong ki paidbah ka Ri Khasi Jaintia", kren bynniaw ki nongialam ka DKRSRBD.
Shuh shuh ruh, ki la ong, ba ka ain ban sloit noh ia ka iktiar jong ki Rangbah Shnong kaba la jia naduh u snem ba la lah, kane ka la ktah shikatdei eh ia ka Riti ka Dustur ka synshar ka khaddarjong ka Ri Khasi Jaintia bad kan buh jingeh shikatdei eh ruh ia ki paidbah bad kaban buh jingma ruh ia ka jingrung kyrthep jong ki mynder ri namar ba kum ki rangbah shnong kim ioh shuh ia kata ka hok treikam kumba ju long ha ki snem kiba la leit noh.
Ki nongialam ka DKRSRBD, ki la pynpaw ruh ia kawei ka sur bad ki la khot la wer ruh ia ki paidbah ka them Ri Bhoi District ba kin iasnohktilang bad ban hiar sha ka jingiaid rally ban pynlong ha ka 30 tarik mynta u bnai ha ka nongbah Shillong kaban pynlong da ka synjuk ki nongialam shnong ha kaban dawa jur ruh ia ka jinghiar shuki noh jong u Dr.
Mukul Sangma bad ruh ban pynskhem ia ki jingdawa kiba ia dei bad ka jingiada ia ka Ri bad ka Jaidbynriew.
Bah Monarch ShabongMynta la shisnem tam eiei, ka shillong political league kam shym la itynnad bha ka jing ialehkai.
Lada dei ha ka bishar tih dewiong jong ka NGT, lane lada dei ha ka rai pynduhbor ia ki Rangbah Shnong, lane lada dei ha ka hukum khang tih maw, tih shyiap bad wat ha ka jing ia khih inner line permit, ngi iohi, ba ka tarajur ka noh shiliang palat eh bad ka daw, ka long ba ka kynhun pyrshah, lada dei kiba pyrshah NGT, lada dei, kiba pyrshah ia ka jing pynduh bor ia ki Rangbah Shnong lane kiba pyrshah halor ka jingkhang tih maw, tih shyiap bad wat ha kaba thaw ia ka ain ar maloi ruh; ki riew pyrshah, ki dei ki puria suda bad ki bym don sur bad ki bym don lyer eiei ban pynkhih ha ki haw haw jong ka pyrthei.
Mynta te, lyngba ka jingrai jong ka Nationalist Progressive Party (NPP) ban jied Chief Executive Member, ia u Conrad Sangma, u bym dei u dkhot jong ka Garo District Council, ka la paw shai, ba ka la dei ka jing ia tyngkhuh, kaba kham ia ryngkat bor bad kata ka long, ba u snar jong ka sain pyrthei jong ka Garo Hills, U PA Sangma, u kwah ban ia pyni bor kai bad u myntri rangbah jong ka Meghalaya, U Mukul Sangma.
