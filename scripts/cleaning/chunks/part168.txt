U DHS (MI) barim u la ïai ban shuh shuh ba ka Directorate jong u ka la pynlut tang T.
248 klur na ka bynta ka jingïakhun thma pyrshah ïa ka jingpang COVID tad haduh ka por ba u la shongthait na ka kam sorkar.
Da kaba pynpaw ba ka pisa kaba la pynlut baroh ha kaba ïadei bad u COVID kam shym la wan satia na ka DHS (MI), u Dr War u la ong, “na kata ka daw nga ong ba ngam tip eiei kumno ki pynlut ïa ka pisa kaba sah kaba kot haduh T.
800 klur tam.
"Haba kdew ruh ïa ka kyntien kaba ong, ‘ka jingduna jingtip ka long kaba mynsaw’ u la ong, “haba phi kren shaphang ka ishu, phi dei ban da tip, phi dei ban don ïa ki jingshisha bad phi.
Lymda phi don ïa ki jingshisha ban shu ong kumno baroh ki Bill ba ladep pyllait lyngba ka DHS, kam long kumta.
"“Lada baroh ki bill ladep pyllait lyngba ka DHS, ngin jin da la ïathuh haduh katno ngut la pynlut bad nga ladep ai ïa ka dor kaba dei.
Ki lah ban pan jingtip ha kano kano ka por namarba ladep rah ruh hapoh ka Iingdorbar Thawaiñ ka Jylla la bun sien.
Nga tharai ka dei u Nailur jong u snem baladep, ha kaba kane ka jingkylli ka la mih sa shisien ha Ingdorbar Thawaiñ ngam shym la don shuh ha ka kam," u la ong bad bynrap, “namarkata, nga ieng halor ka jingkren ka jong nga ba ka jingpynlut ka dei kaba nga la dep ïathuh bad ïa kaba pisa kaba sah ngam don jingtip eiei shaphang kata.
"U la ong shuh shuh ba ki briew kiba la pynlut haduh T.
803 klur kin kham tip kham bha ban ai jubab halor kane ka kam.
“Haba nga kren ïa kane, kam mut ba ka don ka jingbym biang halor ki jingpynlut pynsep," ong u Dr.
War.
U la ïathuh ruh ba ka don ka pisa kaba la pyllait sha ki MLA ha kaba sdang jong ka jingpang khlam COVID ha ka jylla.
“Namarkata, kane ka ruh kan paw ha ka jingpynlut kaba kot T.
803 klur hynrei ngam tip namarba kam shym la ïaid lyngba jong nga.
Nga tharai ki paidbah ki long kiba laitluid ban kylli na ka bynta ban ïoh jingtip na ki MLA jong ki kumno ki pynlut ïa ka pisa ba la pyllait da ka Sorkar khamtam ha kaba ïadei bad u COVID-19.
Kiwei kiwei ki jingpynlut, lada don kino kino, na kiwei ki tnat kum ka NHM, kiwei pat ki Directorate, kim shym la ïaid lyngba jong nga kum u DHS (MI) ha kata ka por," u la ong.
Halor ka jingpynlong ishu politik ka TMC ïa ka jingpang COVID, u Dr.
War, u la ong, “ki (TMC) pyrshang ban pynlong politik ïa kane ka kam, ki pyrshang ban pynhiar dor ïa nga kum u Director bad ki pyrshang ban pynjngut ïa ka dur jong kiwei kiwei ki nongïalam kiba ïakhun ïa kane ka elekshon kum u Bah Michael Kharsyntiew, uba long uwei na ki khyndiat ngut ki briew kiba la mih shakhmat ban tyrwa jingïarap ïa ka DHS ha kato ka por haba ka jylla baroh kawei ka dang shah lynshop ha ka jingpang khlam.
U dei uwei napdeng kiba la wan shakhmat ban ïaroh namarba u la ïoh jingïarap na shabar, u kwah ban ïasam lang bad ngi la kyrpad ïa u ban leit lyngba ka ophis DC bad kata ruh u la leh.
"U la ong ka burom dei ban ai sha kiwei ruh kiba la sam ïa ki marbam sha ki paidbah kiba donkam jingïarap ha ka jaka ban kynthoh pyrshah ïa ki bad ha ka jaka ban lorni na jingkhangiit haba kine ki jingjia ki la jia.
Haba buh jingkylli ïa ki nongïalam ka TMC kaei kaba ki leh haba ki paidbah ki la mad jynjar ha ka por ba la lynshop ka khlam COVID, u Dr.
War u la ong, “ki shong khop hapoh iing katba ma ngi pat ngi trei kum ki shipai ïakhun COVID ban ïarap ïa ki parabriew bad kum kine ki jaitbriew ngam pat ju ïohsngew ha ka por COVID ba kan mih shakhmat ban ïarap ïa ki parabriew.
Lehse ka shu peittuh na ka jingkhangiit bad ïohi ïa ki jait pa ki jait kali kiba wan bad ban sam jingbam, lehse ki kali ba don nombar ML-01, ML-02, ML04 lane lah ban dei ka ML-03 ne katba ka dei hynrei dei kine ki briew kiba la ïarap bad phi pyrshang pynban ban pynjngut ïa ka dur jong ki.
Phi pyrshang ban tan shapoh tang namarba ki ïarap ïa ki parabriew,"Ïa kane ka jingkynthoh jong ka TMC, une u kyrtong ka UDP u la ong, “kaei kaba ki kwah, ïa kata hi kin sa ïoh.
".
Shillong, Rymphang, 09: U nongïalam jong ka Meghalaya Trinamool Congress u Mukul Sangma ha ka sngi Palei u la ïashim bynta ha ki ar tylli ki jingïalang paidbah kiba la long ha Bajengdoba bad ha Mendipathar, North Garo Hills.
Haba kren ha ka jingïalang ha madan Achotchonggre ha Bajengdoba, u Mukul Sangma ula ong ba kan long ka sien banyngkong eh ha ka ri, ka Sorkar Meghalaya ka la phiel ban thung ïa ki nonghikai, kaba lam sha ka jingshah pynduh ki khynnah ban ïoh ïa ka hok pule puthi.
“Ki khynnah na baroh ki thaiñ-Khasi, Jaintia, bad Garo Hills- ki shu shong duh jingkyrmen na ka daw ki jingleh jong ka Sorkar.
Kane ka la poi haduh u pud ba ki skul ki la hap ban shu khang khyrdep ha kiba bun ki shnong ha ka jylla jong ngi.
Kane ka dei ruh ka jingpyrshang ban khanglad ïa ki khun jong ngi ban ïoh ïa ki jingnang jingtip da kaba pynduhlad ïa ka jingangnud ba kordor jong ki.
Ka dei ka jingkitkhlieh jong ngi ban ïakhun pyrshah ïa kine ki rukom pyrkhat," ong u Sangma.
U Sangma u la kynnoh ruh ba ka Sorkar MDA ba ïalam da ka NPP ka la thaw ïa ka histori da kaba kyntait ban thungkam ïa ki nonghikai.
“Ha ka por ba nga dang bat ïa u lakam synshar, bun ki lad jingmyntoi ngi la pynsdang ban pynmyntoi ïa ki paidbah ha ka imlang ka sahlang.
Nga la wanrah pisa na World Bank, na ka Asian Bank, na ka JICA, bad na kiwei kiwei ki shlem nabar ka ri.
Watla ka sorkar ka la don ïa ki lad ban pyndap ïa ki kam ba thylli, ki la leh bym suidñiew ban plie lad ïa ki samla.
Na ka bynta jongno la shu tyngkai ïa kine ki kam kiba thylli? Namarkata, ngi donkam ïa ka jingkylla.
Ngi dei ban pynthikna lada ngi wan ha ka bor ngin pynurlong ïa kaba ki paidbah ka Meghalaya ki dei hok ban ïohi," la ong u Mukul Sangma.
Haba kren shaphang ka jinghiran ka khih ka kamai na ka daw ka jingbym suidñiew jong ka Sorkar MDA ba ïalam da u Conrad Sangma ïa la ka kamram, u Nongïalam ka Liang Pyrshah u la ong, “ka don ka thong ban pynbha ïa ki jingtei ha rilum Garo.
Ki paidbah kim don pisa ha ka kti bad ki la shah pynbor ban pan kylliang na ki bahaing hasem wat ha ka por ba ki la ïakynduh jingeh ha ka pang ka shitom.
Ki khynnah kiba proh ha ka imlang sahlang ki la ïakynduh mawsiang ban pynurlong ïa ka jingangnud jong ki na ka daw ka jingbym don ka College bad ka University kiba bha.
Dang shen, nga la wnarah ïa ka skhim kaba pynkup bor ïa ki kynthei ban ai jingïarap T.
5,000 ban plie ïa ka Bank Account.
Ïa ka pisa ngi la sam hok hynrei naduh ba la pynkylla ïa ka sorkar, la shu pynsangeh.
"Ha kawei pat ka jingïalang kaba la long ha Mendipathar, u Mukul Sangma ula maham ïa ki paidbah ka Meghalaya ban long kiba peitngor ïa ki ‘jingthmu barieh’ jong ka BJP.
“Hadien ka jingïoh ïa ka jinglaitluid, bun tylli ki aiñ la mynjur ha kiba bun ki jylla ban pynrung ïa ki kyndon kynthup ruh ïa ka Sixth Schedule ha Meghalaya, ka Article 371 ha Nagaland bad ka Article 370 ha Jammu & Kashmir.
Kine ki aiñ la ai ban ïada bad ban pynneh pynsah ïa ka kolshor bad ïa ka jingim.
Hynrei, kaei kaba la jia ïa ka Article 370 ha Kashmir?"Da kaba pynpaw ïa ka jingsngewkhia ïa ki paidbah, u Sangma u la ong, “ka Sorkar Pdeng ka shong ha Delhi ban pyndam ïa ka Article 370 khnang ban pynurlong ïa ki jingthmu jong ka.
Kane ka Article ka long ka atiar jong ki riewlum ban pynneh pynsah ïa ka khyndew namarba ka ïada da ka aiñ ïa ki briew kiba nabar ban thied jaka ha ka jylla.
Ka Sorkar BJP ba ïalam da u Modi ka la trei pyrshah ïa ka mon jong ki paidbah.
Bun na ki nongïalam na Kashmir kynthup ïa ki Myntri Rangbah barim ki la shah kem.
Ngi dei ban ïatylli lang kawei bad ban peitngor ïa kum kine ki kam bymman.
"“Hato u Myntri Rangbah Conrad Sangma u shlur ban ieng pyrshah ïa ka BJP? Ki paidbah ka jylla jong ngi ki la wan lang kawei da kaba ïatylli lang kawei.
Ban ïakhun pyrshah ïa ka ka jinglong kynsha jong kine ki party, ngi dei ban ïatylli bad ban trei na ka bynta ka bha ka miat jong ki paidbah.
Ki trei ban phiah arliang ïa ngi da kaba pynap shrip.
Ka BJP ka wan sha kane ka jylla jong ngi da ka jingthmu barieh.
Lei bad peit kaei kaba la jia ha Assam bad kumno ki briew ki la shah leh.
Katba ka BJP ka kren shaphang ki kam pynroi hangne, shen lane hadien, kin sa pyntreikam ïa ki buit barieh, kumba ki la leh ha kiwei pat ki jylla," la ong u Sangma.
Shillong, Rymphang, 09: Ka Congress ha ka sngi Palei ka la pyllait paidbah ïa ka thup kyrteng jong ki 40 ngut ki nongkren ba pawkhmat ha ka elekshon sha ka Ingdorbar Thawaiñ ka Jylla ba kynthup ïa ki nongïalam bahakhmat ka party kum u Mallikarjun Kharge, ka Sonia Gandhi, u Rahul Gandhi, ka Priyanka Gandhi Vadra bad u Mukul Wasnik.
Ka thup kyrteng ka kynthup ruh ïa u President ka MPCC u Bah Vincent Pala, u Ashok Gehlot, u Bhupesh Baghel, u Sukhvinder Singh Sukhu, u Jitender Singh, u Manish Chatrath, u Sachin Pilot, u Gourav Gogoi, u Nabam Tuki, u Shashi Tharoor bad u Benny Behanan.
Ka Congress ka la pynbna ruh ïa ka thup ba 60 ngut ki kyrtong na ka bynta ka elekshon sha ka iingdorbar thawaiñ.
Shwa kane, ka party ka la pynbna ruh ïa ki san tylli ki mat kular elekshon.
Shillong, Rymphang, 9: Sa khatsan ngut ki briew ki la shahkem ha kaba ïadei bad ka huri hura kaba la jia ha ka shnong Charbatapara, ong u Chief Electoral Officer (CEO) u Bah F.
R Kharkongor ha ka sngi Palei.
U la ong ba haduh mynta, 31 ngut ki briew ki la shah kem halor ka jingdonkti ha kane ka jingjia.
“Ka jingkhynra ka dang ïai bteng ha kiba bun ki jaka," ong u Bah Kharkongor.
Ha ka miet sngi Baar, ka kynhun jong ki nongkyrshan ka AITC bad ka NPP ki la ïa huri hura ha ka shnong Charbatapara kaba hap hapoh ka Phulbari Constituency, West Garo Hills.
Ha ka sngi Balang, 16 ngut ki briew ki la shah rah ha ki Pulit.
U Bah Kharkongor ha kine ki khyndiat sngi u la ïathuh, na ki 131 ngut ki briew kiba la shah jer kyrteng, 25 ngut ki la shah khot ha ki Pulit.
Kiba sah na kine, kin sa shah khot ha ki Pulit khnang ban ïada na kino kino ki jingjia ha ki sngi ban sa wan.
La pynlong ruh ïa ka jingïaid flag march da ki bor pahara ha ka sngi Balang ban pyni ïa ka jingdonbor jong ka aiñ.
“Baroh ki nongthaw jingkulmar kin shah pynoi ïa ka soskular ba kin leh tip sngi.
Ki bor bahalor ki la peitngor bha halor kane ka jingjia," ong u Bah Kharkongor.
Shillong, Rymphang 09: Hadien ka jingkular ka Trinamool Congress ban pynïoh skhim shi hajar tyngka ïa kawei ka longkmie na kawei ka ïing, mynta pat sa ka Seng Congress ka la kular ba lada ka wan ha ka bor kan ai ka skhim kaba 3000 tyngka sha kawei ka longkmie na kawei ka longïing baduk.
U Bah Vincent H.
Pala, President ka Meghalaya Pradesh Congress Committee (MPCC) haba ïakren bad ki nongthoh khubor hadien ka jingïalang ban pyllait paidbah ïa ki san tylli ki mat ba thymmai jong ka jingïaleh elekshon, u la ong ba ka Seng ka la pyrkhat bha halor ka jinglong duk ki ïing ki sem, khamtam eh ki ki ïing ki sem kiba don tang ka longkmie marwei, ka la buh kane ka jingpyrkhat bad ka la tyrwa ïa kane sha ka Seng ha Delhi bad ka Seng na Delhi ka la pdiang ïa kane.
Kumta kane ka mat thymmai kan sa rung ruh ha ka Manifesto jong ka Seng ha kane ka elekshon.
“Ka Congress ka la pyrkhat khia bha ïa kane bad ngi sngewkmen ba ka Seng kmie na Delhi ka la pdiang ïa kane ka jingtyrwa", la ong u Bah Pala, u ban ïakhun ïa kane ka elekshon na Sutnga- Saipung Constituency, East Jaiñtia Hills District.
Kawei pat ka mat ïaleh elekshon ha jylla ha kane ka kynti la ong u Bah Pala kan dei ka jingaikam aijam ïa uwei u dkhot jong kawei kawei ka longïing ha ka jylla.
U la ong ba ïa kane la leh na ka bynta ban weng ïa ka jingkyrduh kam kyrduh jam ha ka jylla kaba la nang jur katba nang mih ki sngi.
“Kadei ka kamram jong ka sorkar ban aikam aijam ïa ki samla ne ki nongshongshnong", la ong u MP ka Shillong sha Lok Sabha.
Shuh shuh u President ka Congress ryngkat ka jingïadon lang kiwei pat ki nongïalam na Delhi kiba dei peit ïa ka Meghalaya, u la ong ba ka Seng ka la rai ruh ban ïakhun ban pyllait ïa ka jylla na ka jingbamsap, namar ka jingbamsap mynta kam don tang ha ka sorkar, ha ki nongmihkhmat hynrei ka la hiar ruh sha ki paidbah ha kaba ki paidbah ki la shim pisa wat ban leit thep vote ruh.
“Ngin pynlong ïa ka Meghalaya kaba lait na ka jingbamsap", la ong u Bah Pala.
Kawei pat ka mat ba ka Congress ka la kular ban pynmih bording kumba 500 Megawatt ka bording elektrik ha kine ki san snem khnang ba ka jylla kan lait na ka jingduna bording.
U Bah Pala, u la ong ba ka jylla ka lah ban leh ïa kane namar ka don ki bor ka mariang kiba ka lah ban ïoh ïa kane ka jingdonkam ka bording elektrik.
Ka mat kaba san, kaba kynthup ha ka Five Star Point, la ong u Bah Pala ka long ban ïaleh pyrshah ïa ka jingwan hiar thma u drok na Bangladesh, Nepal bad kiwei kiwei de ki jaka.
Ban ïaleh pyrshah ïa kane ka Seng kan pynmih bun ki Counselling bad Rehabilitation Centre.
Shillong, Rymphang 10 : Ka Bala Devi ka la pynïasoh bad ka Odisha FC ha ka lympung ïalehkai kaban wan jong ka Indian Women’s League.
Ka club ka la pynbna ïa ka jingsoi ïa katei ka thei ïalehkai football kynsai ka ri ha ka rynsan social media ha ka sngi Thohdieng.
Ka Bala Devi kaba la pynïasoh bad ka Rangers FC ha u 2020 bad ka la ïalehkai ha ka Scottish League ha ki ar samoi.
Ha ki ar samoi, ka la ïoh ban mih madan tang khyndai sien bad thep ar kol, bad ka la duh mih madan na ka daw ki jingmynsaw.
Katei ka thei ïalehkai shakhmat ka kylla long ruh ka thei ïalehkai ba nyngkong jong ka ri India ban ïoh thep kol ha ka jingïalehkai phutbol ha dewbah Europe.
Ka Bala Devi ka la kynduh ïa ka jingïaleh kaba khraw naduh ba ka la pynïasoh bad katei ka club na ka jingpyrkhing khangdam bad shem jingeh ban sngewthuh ïa ka ktien Scotland.
Ka sien kaba nyngkong ba ka leit ban ïalehkai shabar ri kadei bad ka New Radiant WSC jong ka Maldives ha ka FAM Women’s Football Championships ha u 2014, ha ryngkat ka Oinam Bembem Devi bad ka Lako Phuti Bhutia.
Ka Devi ka thep hynñiew kol ha ki 25 sien ïalehkai.
Ha u Nohprah 2022, ka Devi ka la leit ban ïalehkai ha Spain ha ryngkat ka Elangam Panthoi Chanu bad kilan met bad mih madan bad ka Malaga FC ha ka Spanish Segunda Federation.
Shuwa ba kan pynïasoh bad ka Rangers FC, ka Bala Devi ka ïadon bynta lang bad ka Manipur Police, da kaba thep 26 kol ha ki 37 sien ïalehkai.
Ka la mih madan nyngkong ha ka jingïalehkai national ha ka kyrdan U-17 ha u 2005 bad ha utei u juh u snem ka la mih madan na ka bynta ka kynhun ïalehkai senior jong ka India, da kaba mihkhmat ïa ka Blue Tigress ha ki 46 sien bad thep 36 kol.
Katei ka thei ïalehkai ka la pynsah jingkynmaw ha ka jingïalehkai kadei ha ka 2014 SAFF Cham-pionships, ha kaba ka la thep 16 kol tang ha ki sansien ïalehkai.
Ka la jop ïa ka nam lahduh ha Manipur ha u 2014.
Ka AIFF (All India Football Federation) ka la ithuh ïa ka jinglah ban ïalehkai bha jong ka bad pynkup burom da ka Women’s player of the year award.
Ka la khur ïa katei ka khusnam ha ka sien kaba ar ha u 2-15.
Ka Bala Devi sa shisien kan don bynta lang bad ka kynhun ha ka jingpynkhreh ban rung sha ka Olymic kaban sdang ha u Ïaïong 2023.
Nongstoiñ, Rymphang, 10: Kum ka jingpynshai paitbah ïa ki mat treikam ha shuwa ba ka sngi thep vote kan poi, ka United Democratic Party Nongstoiñ circle kan pynlong ïa ka jingïalang ha madan Mawlangdep la 15 tarik mynta u bnai kata ha ka sngi balang ban wan.
Ki nongïalam ba hakhmat jong ka party haba pyntip ha u nongthoh khubor mynta ka sngi, ki la ong ba ha katei ka jingïalang la khot sngewbha ïabroh ki nongkitkam jong ki primary unit jong ka Mawlangdep zone, ki nongkyrshan na baroh ki polling station kiba hap ha ka zone bad ka pdiang sngewbha ruh lada don ki nongkyrshan na kiwei pat ki party lada ki wan ban rung sha ka UDP.
Nalor kata ki nongïalam ka party ki kyrpad ïa ki nongkitkam bad ki dkhot na ki primary unit, ki sub unit ba kin ïatrei shitom na ka bynta ban pynsngewthuh ïa ki paitbah nongshong shnong, ba ha kane ka kynti kaba mynta ki paitbah Khasi bad Jaiñtia, ki la kwah shisha ba ki party riew lum kin synshar hi noh ïa ka jylla, ym ban shu iawai sah ha kiwei pat ki party, khnang ba kan shong suk shong saiñ bad ka roi ka par kan kiew sted ha Khasi bad Jaiñtia.
Kan long lehse ka sien ba nyngkong eh ha ka jylla Meghalaya ban jur ka jingïatan tyllai hapdeng ki party bapher bapher namar wat haduh mynta ruh ka dang don beit ka jingphet seng ne phet party.
I kumba kat nang jan ki sngi thep vote katta ka jingphet bad pynïasoh party thymmai ruh ka la nang jur nang jur.
Kane ka la jia ym tang ha Ranikor ba u Martin Danggo bad ki nongkyrshan jongu ki phet noh naka NPP ban leit pynïasoh sha ka BJP hynrei wat sha Garo Hills ruh ha kaba u kyrtong ka Congress u Augustine D Marak ula pyndem tdong noh na ka lympung jingïakhun bad kynrandien ban leit ai jingkyrshan noh ïa u kyrtong ka TMC.
Nalor kata wat hangne ha East Khasi Hills ruh u kyrtong ka TMC na Pynthorumkhrah u bah Samborlang Diengdoh ruh u phet noh na ka TMC ba rai ban ïakhun kum u kyrtong shimet.
Lada naduh ba sdang kane ka jingïakhun ka la sdang da ka jingïatan tyllai, kynmaw paralok ngin ym phylla ba ha ka 2 tarik Lber lei lei ka jingïatan tyllai bad jingïatan patlun kan long kaba shyrkhei bha nalor ba kan jur ka jingkhlieh dor.
Lada ym don kano kano ruh ka party ka ban jop bad ïoh ïa ka jingsynshar marwei ka jingïathied bad khaïi kulai kan long kaba jur bha namar ki san tylli ki seng saiñ pyrthei naduh ka NPP, TMC, UDP, Congress bad BJP lad ka jop tang 7 seat ruh ka jingïathied bad khaïi kulai kan jur bha.
Mynta ba dang dei ka por ïa kawang ktieh na rynsan te sngew kumba ym long shuh ban ïatrei lang ne iakdup lang hynrei sa peit tang shu poi ka 2 tarik shiteng sngi, la leit ïa beh, iakdup ieit ban ïoh ïatrei lang ban thaw ïa ka sorkar ba thymmai.
Mynta ka jingshah kawang ktieh ka NPP te ka la long shaba palat liam hynrei lada jia ba ka NPP ka jop bun bad ïoh biang ban ïalam ïa ka jingsynshar ki ban wan ïeng laiñ ban ïathaw sorkar lang bad ka NPP kin long kine ki juh ki party kiba kawang ktieh ïa ka.
Balei ba ong ba ka NPP ka lah ban ïoh ïalam ïaka jinsynshar ka daw ka long ba ha man la ki Constituency lait noh tang ha ki ar ne lai tylli kiba ka khlem pynïakhun, ka jingïakhun ka long beit hapdeng ka NPP pyrshan ïa kiwei ki party laka long ïa ka TMC, Congress, UDP, BJP, PDF,VPP, HSPDP bad ter ter.
Ym lah ban len hi ruh ba ki kyrtong jongka ha kiba bun ki constituency ruh ki khlaiñ bha ban ki ïa aireng beit ïa ki kyrtong ba ïeng pyrshah ïa ki.
Kaei kaba nga kwah ban ong hangne ka long ba ïa kito ki kyrtong kiba phet seng ha ka minit ba khatduh ruh ki dei ban bishar bniah namar lashai lada wan kito ki party ba ki phet ha ka bor bad lada jia ba ki jop kin leh kumno kin dang nud ban ïatrei lang bad ki.
Kumjuh ruh ka jingkyntu ka long ba ka jingïalap election ka dei ban long kaba don burom naduh ka ktien ka thylliej haduh ka jingïakynnoh kynpha.
Dei ban tyngkan ïa u thylliej namar mynta ïa kawang ktieh na rynsan hynrei tang ha ka 2 tarik la ïakdup lang bad la ïatrei lang.
Ha ka jingïakhun ngim lah ban thikna beit ban jop marwei ïoh lehse ngi donkam hi ka jingïarap jong kiwei ki paralok ban thaw sorkar la ka dei ïa kano kano ka party ruh, kumta khnang ban lait na kano kano ka jingïabuhkhoh ka bha ba tyngkan lypa naduh ba sdang ïa ka rukom kren rukom khana.
Shillong, Rymphang, 10: Kum shibynta ban wanrah ïa ka jingïatylli ha ka Ri kaba dei ka skhim hapoh jong ki shipai, la wan ïalam 35 ngut ki khynnah kiba don ïa ka jingduna dkhotmet ban leit jngoh ïa ka Raj Bahvan, Shillong.
Kine ki khynah ki dei kiba la ri bad sumar ha Ferrando Rehab Centre, Agartala ki la wan lang bad ki nongsumar jong kane ka jaka.
U Commissioner & Secretary sha u Lat jong ka jylla u B.
D.
R Tiwari, u la pdiang sngewbha ïa ki ha ka kyrteng jong u Lat ka jylla u Brig.
(Dr.
) B.
D.
Mishra (Retd.
) u bym don ha nongbah Shillong ha kane ka sngi kum ka jingpdiang sngewbha ïa ki la ai ruh ïa ki jingai sngewbha sha ki samla pule bad sha ki nonghikai ba synran lang ïa ki.
Ïa kine ki khynnah pule la ïalam ïa ki ban kin leit jngoh kylleng kylleng kum ha Silchar, Guwahati bad Shillong.
Ha kane ka jingwan ki khynnan kin ïoh ban leit jngoh ïa ki jaka ba don jingmut kum ki Museum, ki jaka pynsah kynmaw ïa ki shipai bad jaka ba don ïa ka Science Cities bad ki jaka jngohkai pyrthei.
Ïa kane ka jingïalam kai ïa ki la pynïaid da ka 18 Assam Rifles hapoh ka IGAR (E).
Nongstoiñ, Rymphang, 10: U District Election Officer (DEO) jong ka West Khasi Hills bah Garod LSN Dykes, u la pyntip sha baroh ki nongthep vote ba katkum ka jingbthah jong ka Election Commission jong ka Ri India (ECI), ban jied ïa ki nongmihkhmat sha ka ïing dorbar thaw aiñ ka ban long ha ka 27 tarik mynta u bnai, kumta u la kyntu ba kin rah ïa la ki Elector Photo Identity Card (EPIC) ha katei ka sngi ha la ki polling station na ka bynta ka jingpynshisha shwa ba kin thep ïa la ki vote jong ki.
Ki nongthep vote ki bym lah ban pynshisha lyngba ki EPIC, ki lah ban rah kawei na kine kum ka jingpynshisha kata ka Aadhaar Card, MGNREGA Job Card, Passbooks lane Post office, Health Insurance Smart Card, Driving License, PAN Card, Smart Card ka NPR, Indian Passport, Pension document bad ka dur, Service Identity Cards, Official identity cards ba la issue sha ki MP/MLA/MDC bad ka Unique Disability ID (UDID) Card.
Ïa ki Voter Slip yn sa sam la kumno kumno 5 sngi shwa ka jingthep vote sha baroh ki nongthep vote ba la pynrung kyrteng ha ka Electoral Roll da ka ophis u DEO.
Kumta u DEO u la kyntu ban ïa mih ryntih paidbah ha katei ka sngi ban jied ïa la ki nongmihkhmat.
Nongstoiñ, Rymphang 10: Ka elekshon ban jied ïa ki nongmihkhmat sha ka Ïngdorbar Thawaiñ ka jylla ka sah satang 26 sngi thik bad baroh ki kyrtong jong ki sengs aiñ pyrthei ki la ïashut bha ïa ki jabieng jong ki bad kren ha ki jingïalang hapoh la ki jong ki jong ki constituency.
Hynrei, ka Hynñiewtrep Integrated Territorial Council, ka la ïeng rangbah jraiñ ban pynshai paitbah kumno ban jied ïa ki nongmihkhmat.
Ha ka sngi thohdieng, ka HITO Mawshynrut circle ka la pynlong da ka jingpynshai paitbah hakhmat ïew Riangdo halor katei ka phang ban jied ïa ki nongmihkhmat.
Ha ka jingïalang ba la pynïaid da u samla Personal Myrthong la ïadon ryngkat da u bad Donbok Dkhar President ka sengkmie na Shillong, u vice president bad kiwei pat ki para nongïalam.
Ha ka jingpynshai paitbah u bah Donbok Dkhar u la ong ba ka seng kam don kano kano ka jingïashah liang ïa kano kano ka party, hynrei ka thong ba hakhmat ka long ban pynsngewthuh sha ki paitbah ba ki dei ban jied ïa ki nongmihkhmat kiba nang ba stad, kiba lah ban thaw aiñ ym ban jied ïa ki noongmihkhmat ki ban leit shong ha Assembly hynrei kim don por ne kim sngewthuh kumno ban thaw aiñ.
U la ong ruh ba kaba sngewsih ka long ba kiba bun ki nongmihkhmat haba ki la jop ki la bun kam ha kaba sam shawla, sam blanket, sam sniang, sam syiar bad ki da kop ruh ba ki skhim ba ki wanrah sha ki paitbah, ka dei ka jong ki bad kumno keiñ kim lehraiñ haba kim shym la sei na ka pla, hynrei ka dei kaba la ai da ka sorkar bad ka dei ka hok ba ki paitbah ki dei ban ïoh.
Utei u nongïalam ka seng u la ong ruh ba ki paitbah jong ka Mawshynrut ki la dei ban sngewthuh ïa kaei kaba ki la mad ha kine ki san snem, ba haduh katno ka jingsohsat ha baroh ki liang ha ka jingsynshar jong kane ka sorkar MDA.
U la pynshai ruh ba haba don ki jingiatyngkhuh hapdeng ki Khasi bad ki pulit Assam, ki pulit jong ka Meghalaya kim ju nud ban pynphai kylla, namar ba ha ka jingpynïaid ïa ka rukom trei kam ki dang hap ban bud ïa ka Assam Police Manual Act, kaba baroh ki tip kum ka Joint Cadre.
Ïa kane ym lah ban len ba ïa u heh duh ki pulit ha ka jylla u ba la tip kum u Director General of Police (DGP), ka sorkar Meghalaya ka dang hap ban thung da u ba na ka jylla Assam.
Dei halor katei ka nongrim ba ki pulit ka Assam ki nud ban leh katba mon wat ban siat ïap ïa ki nong Meghalaya ruh kumba ka la jia ha Langpih bad ha Mukroh.
Utei u nongïalam ka seng u la ong ba ki paitbah kim dei ban shah pynbiej ha ki sbai rupa jong ki kyrtong kiba wan pynbiej ïa ki da ka san hajar, shiphew hajar bad da kaba kular da kumne da kumtai, hynrei ki dei ban peit bad bishar u ba kum uno u briew ki dei ban jied.
U la ong ruh ba ha kane ka 2023 lada synshar da kano kano ka sorkar ruh, ka HITO kan ym ïashah satia hynrei kan ïeng pyrshah beit lada kam lah ban pyntrei kam ïa ki mat ba ka seng ka angnud.
Nongstoiñ, Rymphang, 10: U Bhupendra S Chaudhary, IAS General Observer bad Dr Sunil N Ranote, IRS Expenditure Observer ka West Khasi Hills District, mynta ka sngi ka 10 tarik u Rymphang 2023, ki la pynlong ïa ka jingïakynduh lang ïa baroh ki nongmihkhmat jong ki Political Party jong ki lai tylli ki constituency ka District, ha ka jingdon ryngkat u District Election Officer bah Garod LSN Dykes, ki RO, ARO, AERO bad kiwei kiwei ha Conference Hall DC’s office, Nongstoiñ.
Ka meeting hapoh ka jingpynïaid jong u DEO ki la ïatai sani bha shaphang ki aiñ bad ki kyndon ha kaba ïadei bad ki jingpynlut pynsep da ki kyrtong ha ka por election.
U bah H.
K Thabah u nodal officer ka District Election Monitoring Committee bad RO 34-Mawshynrut (ST) Assembly Constituency lyngba ka power point presentation, u la batai bniah ïa bun jait ki jingpynlut pynsep la ka long ki jingpynlut ha ki kali, ki shuki, ki tiar pynsawa bad kiwei kiwei ïa ka ban pyndonkam da ki kyrtong ha ki campaign, ki rally, ki meeting bad kumta ter ter.
Katba ka kong D.
Kharshiïing RO 33-Rambrai Jyrngam ka la pynkynmaw ha kane ka jingïalang ïa ki jingpynlut pynsep beaiñ, ha kaba ka la mana ba ka aiñ kan ym map ïa kino kino ki political party ne kyrtong lada lap bad ban pyshitom da kaba daiñ kuna ne set phatok.
Kum ka jingïakynduh lang u Expenditure bad General Observer, ki la kyrpad bad kyntu kynpham ïa baroh ki political party, ba kin bud pyrkhing ïa ki aiñ bad ki kyndon jong ka Election, da kaba kiar na kino kino ki jingpynwit bad pynthut bad pynkut da kaba ai khublei ïa baroh ki kyrtong.
Ïa ka meeting la pynkut da ka jingai khublei na u bah R Kharkongor MCS EAC, Nongstoiñ.
Khliehriat rymphang 10 : Da ki phew ngut ki nongtrei jong ka party Congress, party NPP bad BJP ki la leit ban pyniïasoh noh ïa lade sha ka Seng United Democratic Party (UDP) ban ai jingkyrshan pura ïa u kyrtong jong kane ka party u Ma Shitlang Pale u ban aireng ha kane ka MLA election na Sutnga Saipung constituency.
Ka kyrwoh khubor ka ïathuh ruh ba la lah ban thaw ruh ïa ka UDP Hingaria Unit myn ha ka 7arik Rymphang 2023.
Bun na kine ki nongtrei kitei ki party bapher bapher ki la rung sha ka UDP namar ba ki ïohi ïa ki mat treikam ka party bad ruh ïa ka jinglong ba sngewrit jng u kyrtong uba ka party UDP ka pynïeng na ka 5 Sutnga saipung constituency.
Ha kane ka sngi la lah ruh ban pynskhem ïa ki nongkitkam bapher bapher, ha kaba u Ma Ting Khonglah, ula shah jied kum U President, Ma Tamius Surong Vice president, Provest Surong Secretary nalor kiwei pat bad sa 30 ngut ki Executive member.
ïa kitei ki nong kitkam la pynskhem da u Publicity Secretary ka 5 sutnga saipung UDP Circle u bah Marshall biam.
Mawkyrwat, Rymphang, 10: Ka jingpynkhreh na ka bynta ka MLE Election jong mynta u snem 2023 ka la nang ïaid shakhmat ha kaba baroh ki kyrtong na ki ar tylli ki konstitwensi kata na ka 36 – Mawkyrwat bad na ka 35 – Ranikor ki la ïoh ban pyndep ïa ki jingthep kyrteng ha ka 7 tarik u Rymphang, 2023 bad ha ka 8 tarik u Rymphang, 2023 pat la pyndep ïa ka jingpeit bniah ïa ki kot ki sla ne ka scrutiny hapoh ka Multipurpose Hall DC’s, Office, Laitlawsang, South West Khasi Hills District.
Lah ban kdew ruh ba ka tarik ba khadduh ban rai ïa baroh ki kyrtong la kin ïa khun ne kin kynrandien noh ka dei mynta ka sngi ka 10 tarik u Rymphang, 2023 hynrei haduh kane ka sngi bad ki kynta ba la buh, baroh ki 16 ngut ki kyrtong na ki ar tylli ki konstitwensi kata na ka Mawkyrwat bad Ranikor Constituency kim shym la don wat uwei ruh uba la shah weng hynrei baroh ki long ki kyrtong kiba biang.
Ki 7 ngut ki kyrtong na ka 36 – Mawkyrwat Constituency ki kynthup u bah Carnes Sohshang na ka Indian National Congress (INC), u bah H.
Stalyne Diengdoh na ka National People’s Party (NPP), u bah Medalsing Lyngdoh na ka Hills State People’s Democratic Party (HSPDP), u bah Renikton Lyngdoh Tongkhar na ka United Democratic Party (UDP), u bah Sounder Strong Cajee na ka All Meghalaya Trinamool Congress Party (AMTC), ka kong Bity Jyrwa na ka Bharat Janata Party (BJP) bad u bah Pynskhemlang Wahlang kum u kyrtong shimet.
Nangta ki 9 ngut ki kyrtong na ka 35 – Ranikor Constituency ki long u bah Pius Marweiñ na ka United Democratic Party (UDP), ka kong Victorealness Syiemlieh na ka Indian National Congress (INC), u Martin M.
Danggo na ka Bharat Janata Party (BJP), u bah Overlin Imiong na ka Voice of People’s Party (VPP), u Tengsim G.
Momin na ka All Meghalaya Trinamool Congress Party (AMTC), u bah Mighter Marweiñ, u Krenath Marak, u Bichitro Hajong bad u bah Savio Phrangsngi Dkhar ki long kum ki kyrtong shimet kiba la pynkhreh bha ban aireng ha kane ka kynti na ki constituency.
Jowai, Rymphang 10: Mynta ka sngi ka General Observer ba dei peit ïa ka 1-Nartiang, 3-Raliang bad ka 4-Mowkaiaw Assembly Constituency ka Madhvi Kataria, IAS kala leit ban jurip ïa ki jaka ai training na ka bynta ki nongtrei sorkar ki ban long ki nongpynïaid ïa ka elekshon ha ka sngi thep vote ka ban sa long ha ka 27.
2.
2023.
Ka jingthmu jong kane ka jingleit jurip jong kane ka Observer ka long ban khmih ïa ka jingshimkhia ba 100 % jong ki nongshah hikai (Polling personnel) bad ruh ban ai mynsiem ïa ki.
Ha kane ka jingjurip ka Madhvi Kataria, IAS ka la ïakren bad kine ki ba shah training kala batai bad ai jingmut ïa ki ba ki dei ban long kiba skhem jingmut haba pynïaid ïa ka elekshon kumjuh ruh ha ba pyndonkam ïa ki Machine.
Ka jingwan poi jong kane General Observer kala ai bor ai mynsiem shisha ïa kine ki kynhun ba shah hikai, ha kaba kila pynpaw ka jingsngewnguh ïa ka jingwan jngoh jong kane ka Observer ïa ki.
Jowai Rymphang 10: Ha kane ka Elekshon 2023 ka jingbun ki Nongthep Vote ha ka 1-Nartiang Assembly Constituency ki don haduh sawphew saw hajar laispah laiphew hynñiew (44,337) ngut.
Ki kynthei ki don 22,516 ngut bad ki shynrang 21,821 ngut.
Ki Nongïaleh (Candidates) na kane ka Constituency ki kynthup ïa u ma Sniawbhalang Dhar na ka Party NPP, ma Emlang Laloo INC, ma Dawan Lyngdoh UDP, ma Generous Pasleiñ Independent bad ma Rimiki Sari BJP.
Ha ka 2 Jowai Assembly Constituency ki Nongthep Vote ki don Sawphew hajar arspah phra (40,208) ngut.
Ki Kynthei ki don arphewwei hajar arspah sanphew saw (21,254) ki shynrang ki don khatphra hajar khyndai spah sanphew saw (18,954) ngut.
Ki Nongïaleh (Candidates) ki kynthup ïa u ma Wailadmiki Shylla na ka Party NPP, ma Moonlight Pariat UDP, ma Awhai Andrew Shullai TMC, ma Allan Keith Suchiang BJP bad u ma Daniel Dan na ka INC.
Ha ka 3- Raliang Assembly Constituency ki Nongthep vote ki don lai phew phra hajar phra spah saw ngut (38,804 ngut).
Ki kynthei ki don arphew hajar lai spah khatsaw (20,314) ngut bad ki shynrang ki don khatphra hajar sawspah khyndaiphew (18,490) ngut.
Ki Nongïaleh ki kynthup ïa u ma Comingone Ymbon na ka Party NPP, ma Lakhon Biam BJP, ma J.
Treilang Suchiang UDP, ma Richard Singh Lyngdoh INC, ma Robinus Syngkon TMC bad u ma Shemhok Garod PDF.
Ha ka 4-Mowkaiaw Assembly Constituency ki Nongthep vote ki don haduh laiphewphra hajar sanspah hynriewphew lai (38,563) ngut yn dang don ruh sa ki Additional kiba ym duna ïa ka sanspah ngut.
Kumba paw ha ka E.
Roll haduh ba thoh ïa kane ka khubor ki Kynthei ki don haduh khatkhyndai hajar sanspah sanphew hynriew (19,556) ngut bad ki Shynrang khatkhyndai hajar hynñiew ngut (19,007).
Ki Nongïaleh (Candidates) ki kynthup ïa u ma Nujorki Sungoh na ka Party UDP, ma Nehemaya Tyngkan INC, ma Habahun Dkhar na ka NPP, ma Corentis Rabon na ka BJP bad u ma Lasting Suchiang na ka TMC.
Kat haduh ba thoh ïa kane ka khubor ki Nongthep vote ha ki saw tylli ki Constituency ki don haduh shilak hynriewphew wei hajar khyndaispah khat-ar (1,61,912) ngut.
Imphal, Lber 21 : Ka kynhun ialehkai ka Ri iakhun ia ka lympung ialehkai barri kaba nyngkong eh mynta u snem pyrshah ia ka Myanmar ha ka Tri-Nation International Football Tournament 2023 ha Khuman Lampak Stadium ha Imphal, Manipur mynta ka sngi Balang.
Na ka liang u kapten ka kynhun u Sunil Chhetri bad ka kynhun kin ïakhun pyrshah ruh ïa ka Kyrgyzstan ha katei kajuh ka jaka ha ka 28tarik mynta u bnai.
Lah ban kdew hangne ba ka kynhun ïalehkai phutbol ka ri ka la mih madan khatduh ha ki lympung ïalehkai barri pyrshah ïa ka Vietnam naduh u Nailur jong u snem ba la dep.
Ha katei ka jingïakhun ka India ka la shah rem haduh 3-0 kol.
Kitei ki jingïakhun mynta ka kynti ki long ruh artad kum ka jingpynkhreh jong ka Ri na ka bynta ka lympung 2023 AFC Asian Cup kaban long ha u Kyllalyngkot jong u snem ban wan.
Ïa mynta hi, ka India ka don ha ka kyrdan kaba 106 ha ka jingphiah kyrdan jong ka FIFA, katba ka Myanmar bad ka Kyrgyz Republic pat ki don ha ka kyrdan kaba 159 bad 94.
Na ka liang u head coach ka kynhun u Igor Stimac u la u jied 23 ngut ki nongïalehkai na ka bynta katei ka lympung ba hynñiew sngi.
Nalor u Chhetri, kiwei pat ki rangïalehkai ba donlang ha ka kynhun ki kynthup ïa u rangap kol u Gurpreet Singh Sandhu, nangta u Sandesh Jhingan, Jeakson Singh bad ruh u Lallianzuala Chhangte.
Dang ha kane ka sngi u Blei, u Pritam Kotal bad ruh u Naorem Mahesh Singh ki la shah khot ban donlang bad ka kynhun ha jaka jong u Sivasakthi Narayanan bad Glan Martins kiba la hap ban shong ben noh naka daw ka jingmynsaw.
Kiba bun ki rangïalehkai ki la poi ha jaka kilan met ha Kolkata ha ka 16tarik mynta u bnai katba kiwei pat kiba don bad ki kynhun ha ka final ISL, ki la wan sha ka kynhun ha ka 18tarik.
Ki longshuwa jongngi ki tip ban burom ïa ka mei mariang namar ba ka jingmane Blei ka long ha ki lum ki wah bad hapdeng ki khlaw ki btap.
Mangi pat ha kane ka juk mynta ngi mane Blei hapoh ki ïingmane kiba la tei pynitynnad bha katba ka mariang kaba shabar kato ka ïingmane pat ka la jot lah pei lut.
To ngin ïa phai khmat shuwa sha ki wah jongngi hangne ha sor Shillong.
Ka wah Umkhen mynta ka lah kylla long kum ka nala bret jakhlia.
Ka wah Umkhen ka ju bsa um ïa kiba bun bah ki shnong hynrei mynta lah I kum ba kan rngad noh.
Katno ka jing i pangnud ban peit ïa kane ka Wah Umkhen mynta.
Hynrei ym dei tang ka Wah Umkhen kaba lah jan rngad.
Ki don bun kiwei pat ki wahduid ruh kiba la sdang ban rngad noh.
Kaba sngewsih ka long ba ym don ba sngew kyndit haba peit ïa kine ki jingjia sawdong jongngi.
Ngi im kum kiba kyllud bad matlah namar kane ka juk ka tyllun stet palat bad bun na ngi, ngi lah shu bunkam ka peit mobile phone.
Kane ka lah ktah shisha ïa ki jingmut jingpyrkhat jong ngi bad i kumba ngi im ha ka hamsaia.
Ngim don por shuh ban pyrkhat sani bad ban mutdur aiu ka ban jia lada ngim kyndit bynriew ban pynim biang ïa ki wah bad ki khlaw jong ngi kiba la sdang syllen lut.
Ka Operation Clean-up (Ka kynhun pynkhuid ïa ki wah) naduh u snem 2019 naduh ba la sdang ïa kane ka kam ban pynkhuid ïa ka Wah Umkaliar ki la ïakynduh bad ki Rangbah Shnong jong ka shnong Lapalang, Nongrah, Rynjah, Umpling bad Nongmynsong namar ka Umkaliar ka tuid lyngba kine ki shnong.
Ka jingkyrpad ïa kine ki nongpynïaid shnong ka long ba kin kham pyrkhing ïa la ki jong ki nongshong shnong ba kin ym bret jakhlia ha ki wah hynrei ba kin bret ha ki kali kit niut.
Naduh ba dang long DC I Kong Matsiewdor War haduh I Kong Isawanda Laloo la ïa pyrshang ban wad ïa ka jingïatrei lang jong ki shnong hynrei khlem seisoh eiei ruh kita ki jingïakren jingkyrpad ïa ki shnong.
Ka la don ruh ka jingïakren bad ka Khasi Hills District Council ha kaba la don U Bah Paul Lyngdoh namar ba ki wah ki hap hapoh ka jingpeit jong ki District Council.
Hynrei kata ruh kam seisoh.
U MLA kato ka jaka ha kaba don ka Wah Umkaliar u dei u Bah AL Hek hynrei une u rangbah shisien ruh um ju wan satia ban ïadon kti lang ha ka jingpynkhuid wah.
Kane ka kdew ba kito kiba ngi lah jied ban synshar ban khadar kim kheiñ kor satia ïa ka mariang bad ïa kaei kaba jia ïa ka.
Ngi ju ong, “Ka Um Ka Long Ka Jingim," hynrei hato ngi pyrkhat jylliew ne em ïa kane ka jingong.
Balei keiñ ba ngi ïa long kum ki khun jynrein kiba bam ïa la ka jong ka kmie? Sngewsih shisha ban peit ba ki briew kim sngew shynraiñ shuh ban bret wat ïa ki huggies khunlung bad ki kymphad poi bnai ha ka wah.
Man ba ka kynhun ka leit pynkhuid ki shem ba ha ka jaka ban duna ka synrum lah nang bun shuh shuh pynban.
Hato kam dei ba ngi pyniap ïa ka wah kaba ai um bam um dih ïangi?Sa kawei pat kaba pyniap ïa ki wah jongngi ka long la jingsait kali pathar.
Ban peit ïa kine kiei kiei ngi don ia kata ka Meghalaya State Pollution Control Board hynrei kane ka Department ruh imat ka matlah ïa kine kiei kiei baroh.
Tip ki nongtrei hangto ki ïoh tulop na ka bynta kaei mo haba kiei kiei kiba jia wat hangne ha sor ruh kim lah ban pynsangeh? Nalor kata ngi don ïa kata ka Water Resources Department kaba dei ban peit kyrpang ïa ki wah bad ki tyllong um hynrei ym ïohi ba kin leh eiei ruh.
Lada ngi peit ïa ka Wah Umiew ha Smit ruh lah i saitmet.
Ban leit sha ka Chandra Park hap ban ïaid ki kali kyngba ka wah.
Ka jingsait kali hangto kaba lah palat liam bad ka wah ka la dap da ka diesel bad ka lati suda.
Haduh katno keiñ ngi lehbeiñ ïa ki wah bad ki tyllong um jongngi? Hato ki paidbah kim dei ban kitkhlieh ïa kane ka kam ban pynim biang noh ïa ki wah jongngi baroh? Hato kane kam dei ka Kamran ki Rangbah Shnong ban teh lakam ïa ki nongshong shnong ba kin ym bit ban theh niut sha wah? To ïa pyrkhat paidbah ïoh ba shen ngin ym ïoh shuh tang ka um dih ruh.
Ka mei mariang ka iam pangnud tangba ki khun bynriew ki kyllud ïa ka jingiam jong ka.
(Synniang).
Nongstoiñ, Lber 21: Ka Hynñiewtrep Youths Coun-cil Mawshynrut Circle ha ka sngi hat majai, ha ka jingïa-lam jong u Losbingnel Lyngkhoi President, ka leit jurip ïa ka Community Health Centre (CHC) Mawshynrut.
Ha kane ka jingleit jurip, na ka liang ka seng ka la lap ïa shibun bah ki jingduna jong kane CHC.
Ki jingduna ki long naduh ka jingbym don ka Ambulance kit nongpang ba biang, ka um bam um dih, ka FRU, ki Nurses ruh ki duna bha katkum ka jingdonkam ha kane ka CHC ban ai jingshakri ïa ki paidbah.
Ki dawai ruh ki duna bha kiba bun hap ban shu thied na shabar kum ki dawai khunlung ruh kim biang, ka investigation test ka biang, ki nong test ha ka lab technicïan ym don, ka rukom ai bam ïa ki nongthiah pang ka duna bha.
Ka seng ka kyntu ïa ka sorkar khamtam ïa ka tnad Health Department kumjuh ïa ka Myntri ka Koit ka Khiah ka Dr.
Ampareen Lyngdoh ban shimkhia ha kaba ïa dei bad kane ka CHC, ban pynbiang ïa ka jingdonkam jong kane ka CHC, khnang kan ai ïa ka jingshakri kaba bha ïa ki paidbah.
Kumjuh ka seng ka kyntu ïa u nongmihkhmat jong ka thaiñ ba u dei ban shimkhia ha kaba ïa dei bad kane ka bynta.
Nongstoiñ, Lber 21: Ki paidbah nongshong shnong kiba don ha khappud bad ka Assam ba kynthup ïa ka Sildubi, Malangkona, Joypur, Salbari, Nonghawei, Malangkhasi, Huhuapara haduh Langdongdai, ki la angnud la slem bah ban don noh ka ktem pulit ba pura ha Malangkona.
Katto katne ki rangbah na katei ka thaiñ kiba dei ruh ki nongïalam paidbah, ba kynthup ïa u Bah Elwin R.
Marak, Bah Debendro Sangma bad u Bah H.
J Marak haba ïakren bad u nongthoh khubor, ki la ïathuh ba ki paidbah nongshong shnong jong katei ka thaiñ ki la thrang dik dik ban ïoh da ka ktem pulit ba pura khnang ba kin peit lem ïa ka shongsuk shongsaiñ ha ka thaiñ.
Kitei ki rangbah ki la ïathuh ba ha ki snem ba la dep ha ka por ba u Bah S.
Kharlyngdoh u dang long kum u Deputy Commissioner bad u Bah S.
Nongtnger u dang long u Superintendent of Police jong ka West Khasi Hills, ki la leit ban ïakynduh ban ïakren halor katei ka mat ba donkam.
La ong ba kitei ki heh ka District ki la ong ban buh ïa ka ktem pulit ha katei ka jaka, ka shong ha ka sorkar jylla namar ki bor pynïaid District ki la dep phah ïa ki jingai jingmut sha ka sorkar ba kan leh ïa kata.
Hynrei ka long ruh kaba lyngngoh ba ha u 2018 la pynbna Police out post, pynban ka jingdon briew imat hapoh 5 ngut ei ei.
Katba don ki jingialang, bunsien la iohi beit tang na ki heh pulit ka Riangdo.
Kaba mut ba naduh katei ka por haduh mynta, ym pat ïohi dak ei ei ba ka sorkar kan leh ïa kata na ka bynta ban wanrah ïa ka shongsuk shongsaiñ.
Ki la pynkynmaw ba ka jingwan thombor jong ki pulit Assam ïa ki paidbah ha ka shnong Huhuapara ha kine ki snem ba la dep, ka dei namar ba ha katei ka por ym pat don ktem pulit satia ha Malangkona.
Ki la ïathuh ba ïa ka jaka na ka bynta ban buh ïa ka ktem pulit, ki nongshong shnong ki la dep pynkhreh lypa ha Sildubi bad lada ka sorkar ka don ka jingkitkhlieh na ka bynta ka shongsuk shongsaiñ ha katei ka thaiñ, ka la dei ban pynurlong noh kloi katba lah na ka bynta ka jingmyntoi ki paidbah ka thaiñ.
Nongstoiñ, Lber, 21: Ha ka sien ieng ba nyngkong eh kum u MLA ba don burom jong ka Nongstoiñ hapoh ka Meghalaya Assembly, u Bah Gabriel Wahlang u la ban jur ïa ka sorkar Jylla ba thymmai, ba kan shimkhia halor kiba bun ki mat kiba kongsan kiba ïa dei bad ka Nongstoiñ Constituency bad ka West Khasi Hills District baroh kawei.
Haba ai jingkren u Bah Gabriel Wahlang u la ban nyngkong eh ha kaba ïadei bad ka kam rep kam riang lane Agriculture, ïa kaba ki nongrep jong ka West Khasi Hills hi baroh kawei ka donkam palat ïa ki lad jingïarap, namar kham bun hi ruh ki nongshong shnong ki dei kiba rep bad ri jingri.
U Bah Gabriel u la kyntu sha ka sorkar MDA 2 ba kan shimkhia noh ha ka jingïadei bad ka rep biskot, kaba dei kawei na ki kam rep kaba kongsan bha ban kyntu ïa ka kamai kajih ha Eastern bad West Khasi Hills.
U la ong ba ka por ka la biang eh ba ka sorkar kan don noh da ka ‘mission’ halor ka kam thung biskot lyngba ka tnad Agriculture ha kine ki ar District.
Ha kaba ïa dei bad ka kam bording, u la pynpaw halor ka shnong Domsaw bad kiwei ruh ki shnong kiba hap ha ka Saubhagya Scheme, ha kaba ïa ki meter lait ha ki ïing briew la dep ban buh hynrei ym pat treikam ei ei haduh mynta la palar 3 snem.
U la kyntu ba ka sorkar ka dei ban shimkhia halor kane ka bynta na ka bynta ka jingmyntoi ki paidbah nongshong shnong.
U la pynkynmaw ruh ba hadien ka jingphiah ïa ka Eastern West Khasi Hills na ka West Khasi Hills, ki la don kumba 48 tylli ei ei ki shnong kiba hap hapoh ka Mawthadraishan C&RD Block, kiba hadien ba la pynkynriah sha Nongstoiñ C&RD Block, ki la duh noh ïa ki jingpyntreikam ïa ki skhim khamtam ka skhim MGNREGS.
Kumta u la kyntu ïa ka sorkar ba kan shim ïa ki sien jam kiba biang eh ba kine ki shnong kin ïoh pat ïa ka bhah lane ki lad jingïarap kumba ki dei ban ïoh.
Ha kaba ïa dei bad ka pule puthi, u MLA ka Nongstoiñ u la pynpaw ruh ha kaba ïa dei bad ka skul pule Polytechnic kaba la shu sahkut ha Mawrusyiar khlem lah shuh ban pyndep.
Kumjuh ruh ha kaba ïa dei bad ka District Jail kaba ym lah shuh ban pyndep mynta shuh lah da ki bun bun phew snem, na ka liang u Bah Gabriel u la pynpaw hapoh ka Assembly.
U la pynpaw ruh ha kaba ïa dei bad ka skhim um hapoh sor Nongstoiñ ïa kaba la tip kum ka Nongstoiñ Urban Water Supply Scheme, kaba la sdang lah bun bun snem hynrei haduh mynta ruh ym pat lah pyndep.
Kumta u la kyntu ba ka sorkar ïa kane ruh kan shimkhia na ka bynta ka jingmyntoi jong ki paidbah.
Ha kaba ïadei bad ki marpoh khyndew, u Bah Gabriel u la pynpaw ba ka West Khasi Hills ka don kyrkhai ki marpoh khyndew Hynrei naduh ba khang ka NGT ïa ka kam tih dewiong ki paidbah ka West Khasi Hills ki la mad ïa ki jingeh ha kine ki khyndiat snem ba la leit.
U la pynpaw ruh ba watla ka sorkar ka la pyrshang ban shimkhia ïa kane, ha kaba haduh mynta ki don kumba saw tylli ki ban sa ïoh ïa ka jingbit ban tih dewiong katkum ka rukom tih dewiong ba la ai jingbit.
Lehse ka jingïoh tih dewiong biang ka ban long ruh katkum ki lynti, ka lah ban kyntiew pat ïa ka ïoh ka kot ha thaiñ Nongstoiñ.
U la ong na ka West Khasi Hills ka dei ka jaka kaba ïa jan bha bad ka Balpakram National Park, namar kata ka donkam ïa ka sorkar ban pynthymmai ïa ki katto katne ki jingdonkam na ka bynta ki paidbah jong kane ka District.
U la ong ba katkum ki kyndon la kumno kumno 100 hectare donkam ban ïoh ïa ka mining laisen, hynrei u angnud ba ka sorkar ba kan mynjur noh la kumno kumno 30 hectare khnang ba kito ki trai jaka ba don tang khyndiat ka jaka kin ïa ïoh lem ïa ka laisen.
U la ong ruh ba ha Narpuh ka sorkar ka la dep ai jingbit 1 kilometer shiteng na Narpuh Reserve Forest katba ha West Khasi Hills pat ka long haduh 10 kilometer.
Ka sorkar ka dei ban ïarap lem ïa ka West Khasi Hills ba kan ai lem kajuh kumba long sha Jaiñtia Hills.
Kane ka dieng Kya ka don haka shnong Mooknor Elaka Labang Nangphyllut Block-1 mynta kane ka kya kam donshuh, ladon kiba pom bad pyn khyllem ïaka, haka jingïaid lynti jong ngi haka 6 tarik Kyllalyngkot 2023 nga ïoh i satang ka tynrai kaba ka jan pyut bala sop daki jyrmi suda.
Ka kya ka long ka jait diengbah diengsan kaba juh bha ban mih ban san haki jaka kiba syaid kum sha ri them ri bhoi.
Ka long ka dieng kaba beit, haka por baka danglung la sop ïaka daki shiah kiba nep baroh shi rynieng hynrei kine ki shyiah ki jah noh suki pa suki katba ka nang heh bad nang ïaw ka rta.
Ka phuh stntiew haki bnai Rymphang bad lber, ka don ïaki syntiew rongsaw kiba heh bad ki sim ki juh bha ban kjit ïaki um kiba thiang kiba don ha kine ki syntiew.
Ki soh pat kiba heh syriem kum ka kait bad long kymphad (cotton) ynda kala heh bad oh.
Wat la ka long ka dieng kaba heh bad kaba beit ruh, ka long pat kaba jem bad kumta kam long ban shna ïing shna sem lane kiwei pat ki jingshna, lah ban pyndonkam haki wei pat ki jait jingdonkam.
Hyndai haki Pnar Labang Nangphyllut ka don ka jingïatrei sngi kylliang kaba ki khot ka chonong bad kaba ki khot ka chruhpud.
Kane ka chruhpud ka long ka jingïatrei kylliang hapdeng ki khun samla jong ka shnong bad ki shnong ba marjan kiba dang lah ban ïa leit ïawan lang.
Shruh ka mut ka puh ne rep bri kaba ki bet lang ïa u kba u nei ïong nei lieh bad kiwei kiwei de ki symbai haka rukom rep syrti jong ki sha lum.
Kumta, haka ne ka shruhpud ki khun samla kiba don lang hakane ka kynhun ki juh ïathew da u diengkot ne dieng jingthew ïaka jingheh jingïar jong ka jaka kaba ki puh ne rep ha u wei u wei ne ka wei ka wei ka dkhot kaba ‘don hapoh jong kato ka kynhun kaba ki trei kylliang shi sngi ha u wei shisngi ha u wei haduh ban da ïa ïoh bynta baroh lang kat juh.
Haka por hyndai haka por bym pat don Khristan te ngim tip kata ka Sngi U Blei ka sngi shuti ne kata ka shong sngi shisien shi taïew te wei bala sdang kane ka kam te kim ïa shong sngi shuh kat bym pat dep ne ïa ïoh bynta lang baroh ki dkhot.
Kumta ka shim por haduh ar taïew ne shibnai ei ei ban pyndep haka shiwat shiwat.
Kim ïadon por shuh ban shong sngi ban sum ban sait ban leh khuid leh jngiar kumta kito kiba thait ban sum ban sait khamtam ki shynrang mynmiet mynstep te lasop ka ktieh ka tngit baroh shi rynieng Kane ka chruhpud ka don ruh ka niam ka rukom kaba ïaid lang bad ka kñia ka khriam kaba ki kñia ïa u ‘lei ryngkew’lei basa ïaka Syiem rasong Syiem nijiar ïaka Lukhimai bad bha ka rep ka riang u symbai u phniang u jingthung jingtep.
Balei ki khot ka kya laisnem ? Laisnem, haka ktien pnar ka mut ka ïa shongkha sang naka juh ka kur shikpa shikhun shi hynmen shi para shi ma shi pyrsa bad kumta ter ter bad Kya kamut ka dieng kumba la batai haneng.
Kumta nga ngeit phi la sngewthuh ïaka ne ka khana balei ba ki khot ïaka Ka Kya laisnem.
Mynta to ngin ïa pule ïaka jingjia jong kane ka khana.
La ong ba haka wei ka kynhun chonong chruh pud kaba don hapdeng ki ar shnong, ka shnong Dymmu Khyndeliar bad ka shnong Mooknor don kiba ïa shongkha sang naka juh ka kur kiba dang ïadei shi ma shi pyrsa, ka kynthei ka dei ma ïa u shynrang bad u shynrang pat u dei pyrsa ïaka kynthei.
Kine ki arngut kumba la ïathuh ha neng ki la sdang ban ïa leh juh leh jan bad leh kiar naki ba bun balang haka por shong thait por bam ja sngi ne por miet por step.
Ynda kiba bun kila ïoh i baka ne ka rukom leh jong ki kala i pher te ki la sneng la kraw ïaki ba kim dei ban leh shi kur shima shi pyrsa kumne, ïoh ba kin poi shaka jing bakla bad shaka pop ka sang ka ban pynsniew ïaka shnong ka thaw bad ïaka kynhun hi baroh kawei.
Hynrei, pleng ba la dei hi ka nusip jot ban sah ka khana pateng te kim sngew kim sngap satia bad ki leh hi kumjuh.
Ynda kila ïoh i ba kala nangpher nangpher shuh shuh kata ka rukom leh jong ki te kila kylli tohkit ïaki ban tip ïaka jingshisha, hynrei kim treh ban ïathuh hok, ki len im len ïap bad buhrieh ïala ka pap ka sang.
Katba dangïaid ki por ki sngi ka rukom leh jong ki ka dang pher shuh shuh bad don ruh kiba lap ba shem ïaka ïaid ka ïeng jong ki te kila pynlong noh daka jingïalang jong baroh ka kynhun ban tip ïaka jingshisha bad ban shim ïaka rai kumno ban leh ïaki Haka ne ka jingïalang, ha ryngkat bad ki nongkñia nongkhan ki sangot ki maji ki dulia ki la bishar bad kylli ïaki.
Hynrei wat haba ladon kiba ïoh i bad kiba ai ïaki sakhi sabut ruh ki dang len pyrshah, te ka dorbar kala rai noh ban pynsmai ïaki haka kyrteng u Blei u syiem pyrthad.
Kita ki shijur ruh tang ban lait ka jah burom bad ka lehraiñ ha khmat u briew te ki smai laka smai khlem da pyrkhat aïu kan jia.
Ynda la dep ka kñia ka khriam ka khan ka kyrpad te u nong pynsmai u la pynsmai ïaki bad u ong ba lada ki nud ban len wat haba la biang ki sakhi satar halor ka ïa poikha sang jong ki te ki dei ban dih ïa u klong smai uba la dep kñia dep khriam.
U nongpynsmai u ong kumne; (haka ktien Jaiñtia)Nongpynsmai– To, ïong wada nud wada kop phi u ong u smai wat hadien wada biang kiwa e sakhi sabut ïei wa ïachong sang phi tea hap dih phi iow ni u klong smai hei pyrtuid u Blai Syiem pyrthad.
Ladam em sakhiat u leh phi kamwa e sakhi kini ki wa sakhi tea u thlieh u pyrthad ki arliang hawa ïap; lada em sakhiat i pap phi kamwa ong kitea u thlieh u pyrthad phi arliang hawa ïap.
Ki nongsakhi ki shim shwa ïa u klong smai bad ong kumne;Nongsakhi- i kiwa sakhi leh hawa da ïoo dachem sakhiat i ïei pap ïei sang ïong ki tea nud i u dih ïow ni u klong smai, e wa u Blai Syiem pyrthad u bichar u pynchong u ieihok ieipap ha pyrdi ïong ki wa i.
Kumta, kila shim bad dih ïaka um ha u klong smai.
Nongshahsmai – I ki nongchah pharep ki nongchah kynnoh leh pynsakhiat i hakhmat u bru u blai wa i ym em u ïa chong sang i kamwa da sakhi jler sakhi thok ïa i.
Lada em sakhiat i pap i sang i kamwa ong ki tea u Blai Syiem pyrthad u thlieh u arliang ïa i hawa ïap i pyn- arngut.
Ki ruh daka ba pynksan ïala ka ñia ka jutang te kila dih ïaka um ha u klong smai.
Tang shu dep dih, kumba ar kyntien kwai ei ei hapdeng ba shit ba rang la dum ïong ngaiñ ka bneng la wan ka "erïong erngit" la thaba ka leilieh te u Pyrthad u tied ïaki haduh bala kad arliang kumba kila smai bad ïap ha shen.
Naka bynta ban sah jingkynmaw te kiba don hangta kiba ïohi ïaka ne ka jingjia kila thung noh da u diengkya bad pynieng da u wei u maw khnang ban sah khana pateng junom la junom.
Khliehriat Lber 21: U Deputy Commissioner (Supply), East Jaiñtia Hills District, ha ka khubor ba u phah, u pynbna paidbah ba la pyllait ïa ia u Khaw Ration NFSA na ka bynta u bnai lber, 2023 ha East Jaiñtia Hills District.
Ïa u Khaw AAY yn sam 35 kilo shi ïing, shibnai khlem da donkam ban siew eiei (Free of Cost), ïa u Khaw PHH yn sam 5 kilo shikhlieh shibnai khlem donkam ban siew eiei (Free Of Cost), katba ïa u Khaw Non- NFSA pat yn sam 7.
215 kilo shiïng- shibnai haka ka dor Die Lang ka ba long T 12.
00/- tyngka shi kilo bad ka dor Die Khutia ka bym dei ban palat ia ka T 14.
00/- tyngka shi kilo.
Kumta, la kyrpad ïa ki paidbah ba lada ki lap ba ki FPS Dealer hapoh ki center ki shim da ka dor ïa u Khaw ba don ïa ka Card Ration AAY bad PHH lait noh ïa ka Card Ration Non- NFSA kumba la bthah ne kdew haneng, ki dei ban wan ujor sha u Deputy Commissioner (Supply), ka East Jaiñtia Hills District lane phone sha u Toll free No.
1697, lane sha u District Grievances Officer ka East Jaiñtia Hills District.
Nongpoh Risaw 21: Kum Shi bynta ban rakhe ïa ka World Water Day ka tnad PHE, Ri Bhoi District haka jingïatreilang bad ka ophis u DSO mynta ka sngi kila pynlong daka jingïakop mareh marathon kaba jngai kumba 5 km bala sdang naduh Indoor Stadium Saiden, bad pynkut ha Indoor Studium Nongpoh.
Ha katei ka jingïamareh thong la sakhi ruh ba da ki spah ngut ki nongshong shnong ka Ri-Bhoi naduh ki khynnah, samla bad rangbah kila shim bynta shitrhem ha katei ka jingmareh thong bala sdang naduh ka por 6 baje mynstep.
Ki nongjop ha kane ka jingïakop mareh marathon haka kyrdan kiba 6 snem shaneng haka liang ki shynrang ïaka nam lahduh la rah da u Monas Bongrung haka kyrdan ba ar la ioh rah da u Lapynkhraw Thabah, bad u Bansinglang Marngar haka kyrdan ba lai, katba haka liang ki kynthei ka Barisha Khymdeit kala rah ïaka nam lahduh, ka Sildaris Makri haka kyrdan ba ar, bad ka Inocent Lamare haka kyrdan ba lai.
Haka kyrdan kiba 15 snem shapoh haka liang ki shynrang haka kyrdan ba nyngkong la ioh rah da u Lambha Nongrum, haka kyrdan ba ar Imbanroi Thangkhiew bad u Fernando Thabah haka kyrdan ba lai bad haka liang ki kynthei haka kyrdan ba nyngkong la ioh rah da ka Therisa Bongrung, haka kyrdan ba ar ka Riti Bongrung bad ka Phyllaris Rongrin haka kyrdan ba lai.
Jowai, Lber 21: Kawei na ki seng treimon sngewbha ka ‘Mihmyntdu Community Social Welfare Association’ (MCSWA) mynta ka sngi 21 tarik u Lber kala pynlong ïa ka prokram ai jinghikai ne ka “Village Awareness Programme" halor ka jingpang HIV/AIDS haka shnong Tyrshang kaba hap hapoh ka Thadlaskeiñ Block West Jaiñtia HillsLa ïarap ban bei pisa ïa kane ka prokram ai jinghikai da ka Meghalaya Aids Control Society, Shillong bad kane ka prokram kala long shisha ka jingmyntoi kaba khraw eh ïa ki nongwan naduh ki longkmie bad ki khun samla shynrang bad kynthei kiba la ïoh shibun ki jingbatai ba kham bniah na ki riew shemphang jong kane ka sngi.
Ïa ka jingïalang la pynïaid da u General Secretary ka Shnong ma M.
Dkhar, la ïoh ka jingkren halor kane ka jait jingpang HIV/AIDS da ka kong Yoo-I ka Bareh ka Programme Manage.
Katba ka Dr.
J.
N.
Shullai kala ai jingbatai bniah shaphang kane ka jait jingpang bad ki lad jingïada ban lait na ka jingbit pateng na ka kmie sha ki khun.
Nongpoh, Lber 21: Ha kawei ka jingjia aksiden, kawei ka bos Night Super kaba don ïa u Registration Number AR 20 9099 kaba kit ruh haduh 37 ngut ki nongleit jingleit ryngkat ki jhur, kala kylla khongpong hynnin ka miet haka shnong Shangbangla kaba la wanrah ruh ka jingmynsaw jong bun ngut ki paidbah kiba shong ha katei k abos.
Katei ka jingjia kala jia hynnin ka miet haka por 10 baje eiei ha kaba katei ka bos ka dang mih na Guwahati ban leit sha Silchar, hynrei yn poi ha kawei ka jaka ba kham khongdong haka shnong Shangbangla katei ka bos kala leit ban jam beit na shilliang sha shilliang u surok 4-lane haduh ba kan da kylla khongpong.
La ïoh jingtip ruh ba katei jingjia aksident ka la jia dei namar ka jing phail brake jong ka bos bad la ïoh jingtip ruh ba bun ki naki paidbah ba shong hapoh katei ka bos ki la mynsaw ha katei ka jingjia bad la pynkit noh wut wut ïaki sha Civil Hospital Nongpoh bad ladon ruh ki katto katne ngut ki paidbah kiba la mynsaw jur naka liang ki Doktor ka Civil Hospital ki la phah noh sha Guwahati ban ioh ka jingsumar kaba kham paka.
Naka liang ka kong Besterlin Lawrynñiang kaba dei ka nongshnong shnong ka shnong Shangbangla bad kaba shong dukan harud surok ha katei ka jaka kala pynpaw ba bun naki jingjia aksiden ki ju jia ha katei ka jaka kaba wanrah ruh ki jingmynsaw bad shong syier ruh wat ïaki kiba shong ba sah ha katei ka jaka bad buh ruh ka jingkyrpad sha ka NHAI ban buh noh da ki speed breaker ban ïada naka jingpynher sted ki kali.
Khliehriat, Lber 21 :U Superintendent of Police ka East Jaiñtia Hills District, u Jagpal Singh Dhanoa, IPS lyngba u kyrwoh khubor, u pyntip ba ki bor pulit jong ka Umkiang Patrolling Post ha ka janmiet jong ka 20 tarik mynta u bnai kila ïoh ban kurup haduh 68 kilo u kynja ïa uba la song bad teh pynskhem bha da ka brown tape, la lap ïa kane hadien ka jingtalasi ïa ki kali kiba ïaid lyngba ka surok NH-6 ha Damcherra, Kuliang.
Ha kane ka jingkhynra ki pulit ki la pynieng ïa kawei ka kali Hyundai Santro kaba don ïa u registration number TR-01-AB-0422 bad ha ka jingkhynra ki la ïoh ban kurup noh ïa utei u kynja bad kem noh ïa u nongniah bad uwei pat.
Kitei ki ki arngut kiba la shah kem la tip kyrteng kum u Binoy Debbarma, 38 snem kyrta bad u Photo Kumar Debbarma, 30 snem kyrta kiba dei na ka shnong Dhariathal jong ka West Tripura distict.
Na kine ki arngut la ïoh ruh ban kurup ïa ki artylli ki mobile phone bad 2 ki SIM Card.
Hadien katei ka jingioh kurup la pyndep ïa baroh ki jingdonkam bad ka register ejahar ïa ki hapoh ki kyndon jong ka NDPS Act ha ryngkat ka jingiadon lang ki sakhi kiba na ka liang ki kynhun shimet.
Ha kaba ïadei bad kane ka jingjia la rejistar case hapoh Lumshnong PS Case No.
14(3)2023 u/s 20(b)(ii)(c)/29NDPS Act bad ka jingtohkit halor kane ka dang ïaid shakhmat ban lapdien sa ïa kiwei pat kiba donkti.
Shillong, Lber: Ka Courtyard by Marriott Shillong ka sngewkmen ban pynbna paidbah ïa ka jingplie ïa ka Spectra, kaba long ka jaka bam ne restaurant ba thymmai bad ba biang tam bad kaba plie baroh shi sngi lynter.
Kane ka jaka bam kaba don bun jait ki jingbam ka don ban tyrwa sha ki nongwan bam ïa ki jingbam bapher bapher kiba don hakhmat jong ki, bad kine ki jingbam ki kynthup naduh ki jingbam na la ka jong ka ri haduh ki jingbam bar ri.
Ryngkat ka jingtyrwa jong kine ki bam kiba la shet katkum ki buit shet ba thymmai bad ryngkat ki jingshakri ba bha tam, ka pynlong ïa kane ka jaka kaba biang tam na ka bynta ki nongwan bam ba kin wan ban pynjahthait ialade bad ki bahaïing lane bad ki paralok lane badno bano kiba ki kwah ban pynïasoh ïalade ha ki kam ki jam.
Kane ka jaka bam kaba itynnad bad kaba i shongkhia kan long shisha ka jaka ban khring bha ïa kito ki briew kiba sngewtynnad ban bam.
Kane ka jaka bam kan ailad ba kin ïoh mad ïa kita ki jingbam kiba bang ba shngiam, da kaba buh hakhmat ïa ki jingbam na kylleng ka pyrthei bad kumjuh ruh ïa ki jingbam tynrai ha kaba la shet ïa ki na ki jhur ki jhep kiba dang thymmai bad kibym pat ryngkat bad kiwei kiwei ki jingdonkam kiba dang bha ïa kaba la pyndonkam ban shet, bad ïa kine ki jingshet la shet da ka kynhun ba tbit ban shet khnang ba ki briew kin ïoh mad ïa ki jingbam ki ri ka pyrthei, ryngkat bad ki jingbam tynrai.
Ryngkat ki rukom shna kiba mynta bad kiba biang nadong shadong, kane ka jaka bam ka don ha kajuh ka bynta ba don ka jaka rung, ka long ka jaka kaba kylluid bad kaba heh kaba don ruh ïa ki jingkhangïit kiba naduh na tnum shaduh sha madan ha kaba ka jingshai ka ioh ban rung beit ha kamra.
Na ka bynta ki nongwan kiba kwah ban bam shabar, kane ka jaka ka don ïa kaum kane ka jaka bam na ka bynta kito kiba nongwan kiba sngewtynnad ban bam shabar.
Ka menu ne ka kot ba thoh ïa ki kyrteng jong ki jingbam ka don ha ka ïa bun jait ki jingbam la ki long kiba la shet tang da ki jhur ne vegetarian bad la ki long kiba don bad ka doh ne non-vegetatian khnang ba ki briew ki lah ban jied hi ka jait jingbam kaba kumno ki kwah ban jied, kynthup naduh ki jingbam kiba bam shwa nyngkong ban pynthngan shuh shuh ïa ki nongbam ne appetizer, ka jingbam kdang ne main course, ki jingdih ne beverage, bad ki jingbam thiang ba bam ynda la dep bam ne dessert.
Kane ka menu ka don ïa ki jingbam kiba shet tang ha kane ka jaka shet bad ki bym ïoh na kiwei ki jaka kum ka ‘Nongkwai Mandarin, Roasted Beets &amp; Minted Artichoke’, ‘Nongpoh Wild Mushroom Soup’, ‘ Naga Pork Curry with Raja Bhut Jolokia Chillies’, ‘Slow Roasted Pork Belly’, ‘Baby Spinach and Ricotta Tortellini in Tomato Fondue’ bad ‘Charcoal Black Fettuccini’.
Kane ka menu ka kut da ka jingdon jong ki dessert kiban pynum ïa ka mynsiem ki nongbam kum ka ‘Caramelized Banana Cream Pie’ bad ‘Baked Rasogolla’ napdeng kiwei kiwei.
Ka kynhun ha Spectra ka aiti lut ha ka kam khnang bay n lah ban ai ïa kaba bha tam na ka bynta ki nongbam, ha kaba ki ai ïa ka jingshakri ba biang tam bad ban pynsngap ïa ka jingdonkam jong ki nongbam.
Kane ka jaka ka plie na ka bynta ban bam ïa ki jingbam step ne breakfast, ki jingbam sngi ne lunch, bad ka jingbam miet ne dinner ïa kaba lah ban ïoh ha la ka jong ka jong ka por bad kane ka ailad ïa ki nongwan ba ki lah ban bam ha kano kano ka por jong ka sngi.
Ki bynta kiba kham khring shuh shuh ha kaba ïadei bad ka bam ka dih ka long ka jingdon ïa ki jingbam step, ka bam sngi bad ka bam miet ha kaba ki don ki kamra shet kiba itynnad ba kaba ki nongbam ki lah ban ïohi ïa ki, ïa kaba la shna ïa ki katkum ka juk ba mynta bad kane ka nang pynbang shuh shuh ïa ka bam ka dih.
Kane ka jaka bam kan long kawei na ki jaka bam kaban khring ïa ki briew ban leit bam ïa ki jingbam step bad ban sngi ha kajuh ka por ne brunch khamtam ha ka sngi U Blei, ïa kaba kin don shibun jait ki bam ki dih khnang ba ka janmiet ba jaituh jong ka sngi U Blei kan long kaba sngewbha.
“ Ngi sngekmen ban plie paidbah ïa ka Spectra, kaba long ka jaka bam kaba plie baroh shi sngi ha Courtyard by Marriott Shillong&quot; ong u Tushar Nagar, U General Manager ha Courtyard by Marriott Shillong.
Ngi ngeit ba ngin wanrah ka jingtyrwa sha ki nongwan ba kin ïoh ka jingsngewhun ha ka por ba ki wan ban bam, bad na kata ka daw ngi la thied ïa ki jingdonkam ban shet nangne na shnong khnang ba ki jhur ki jhep kin dei kiba dang im bad dang bha na ka bynta ban ïoh ïa ka jingmad ba bha tam.
Da kaba buh ïa ki jingbam tynrai ha ka menu, ym tang ba ngi ai ïa ki briew ban ïoh mad ïa kiei kiei kiba pher hynrei ban kyrshan ïa ki nongpynmih ïa ki jingbam tynrai.
Ha ka Spectra, ka jingthmu ba ha khmat jong ngi ka long ban wanrah sha ki briew ïa ka jingsngewhun kaban sah kynmaw ïa ka jingleit bam hangne ha kaba phi lah ban ïoh ïa ki jingbam tynrai bad jingbam bar ri," ong shuh shuh u Tushar Nagar.
Sa kiwei dei ki jingtipJaka: Courtyard by Marriott Shillong Kyrteng ka jaka: Jail Road, Police Bazaar Shillong, Megha laya 793001.
Por: Jingbam step: 6:30 mynstep haduh 10:30 mynstep Sngi kut taiew: 6:30 mynstep haduh 11:00 mynstep Bam sngi: 12:30 mynsngi haduh 03:30 janmiet.
Bam miet: 07:00 mynmiet haduh 11:00.
Shillong, Lber: Ka tnat shipai Border Security Force (BSF) 43Bn Meghalaya ha ka jingpyrshang ban khmih na ka bynta ka bha ka miat jong ki nongshong shnong ha ki thaiñ khappud, ka la pynlong da ka prokram aijingsumar ei hynnin ka sngi ha ki bynta khappud hapoh South Garo Hills.
Na ka liang ki dokor jong kane ka tnat shipai bad na PHC Rongra ki la pynlong ka jingïasyllok bad eksamin bad sam ei ruh ïa ki dawai dashin.
Nalor ka jingpynlong ïa kane ka prokram aijing sumar, ki BSF ki la sam ei ruh da ki kor komputror ki miej bad ki tiar ïalehkai sport na ka bynta ki skul bad ki khynnah samla.
Nalor kata la sam ruh ïa kiwei pat ki tiar donkam kum ki tin sopïing, ki jaka buh um hapdeng ki nongshong shnong kiba duna ha ka ïoh ka kot ha ki thaiñ khappud ha Baghmara, Bhawanipur, Phanda, Rongra bad kiwei kiwei.
Na ka liang kine ki nongshong shnong ki la pynpaw ka jingai khublei kyrpang ïa kine ki kam lehbha jong ki BSF.
“Ki shipai BSF barabor ki ju kner ïa ki lad jingïarap sha ki paid nongshong shnong ha ki thaiñ khappud khnang ban kyntiew ïa ka ïoh ka kot bad ka bha ka miat bad kan dang ïai bteng ban leh ïa kane ha ki sngi ki por ki ban dang wan," ong u nongaiktien ki BSF.
Nongpoh, Lber 21: Hadien ka jingjia shah pynïap dusmon jong uwei u rangbah briew naka shnong Pahammawleiñ, Ri Bhoi ka ba la pynpar ñiang khriat ïa kiba bun balang ha ka ba ki runar kila pynïap dusmon bad lynthem maw haduh ba ki bynta jong ka khlieh kala pra, ki pulit ka Ri-Bhoi khlem shongthaid kila buddien ïa katei ka kam ban pynlong ka jingtohkit, bad dei hadien hynnin ka miet ki pulit kila ioh ban kem noh ïa 2 ngut ki runar ba suba donkti ha katei ka kam.
Kum ban shu pynpaw ba u tei u rangbah u la shah pynïap haka 9 tarik Lber, la tip kyrteng kum u Bah Elius Ryndong (60) naka shnong Pahammawleiñ, 20 mer, Ri-Bhoi District, ha kaba ki runar kila pynïap dusmon ïa u haka por ba u dang thmu ban leit sha lyngkha trei ba u la mih na ïing naduh ka por 7 baje mynstep hynrei khlem wanphai ïing shuh haduh ka por mynmiet bala buh ïa ki bahaïing hadpeng ka umdum ban ioh sngew pynban ïa ka khubor ba u la shah pynïap dusmon haki runar hapdeng ka jinglyngkien ka snam haka lynti khlaw ban leit sha lyngkha.
Haba kren sha ki lad pathai khubor naka liang u heh pulit ka Ri Bhoi u Giri Prasad u la ïathuh ba hadien katei ka jingjia kaba sngewtriem bad ka jingshah pynïap jong u tei u rangbah, ki pulit ki khlem shongthaid ban pynlong ka jingtohkit bad ban pynthikna ban iohkem ïa kiba donkti ha katei ka kam, bad dei haka jingbuddien ki pulit, hynnin ka miet haka por 8 baje eiei ki ioh ban kem 2 ngut ki briew ba suba donkti ha katei ka kam ba kynthup ïa u Bah Prince Abraham Sylliang (35) naka shnong Pahammawleiñ 20 mer, bad u Sushil Kurbah (72) naka shnong Kliar Umdap Duki, Ri-Bhoi District katkum ka Nongpoh PS Case No.
26(03)2023 U/S 302 IPC.
Naka liang u SP ka Ri-Bhoi u la pyntip ruh baka jingtohkit mynta ka dang ïaid shakhmat bad la phah noh ïa kitei ki 2 ngut sha ïingbishar, da kaba pynthikna ruh ba ki pulit ka Ri-Bhoi kin nym ailad ïaki kam sniew ban roi haka District bad pynthikna ba ki paidbah kin shongsuk shongsaiñ.
Hapoh Assembly mynta ka sngi, u Bah Mayralborn Syiem, MLA ka Nongpoh, u la wanrah ïa kamat jingïatai halor kane ka jingjia ïa u Bah Elius Ryndong, ha kaba u la pynpaw ka jingsngewkhia ba ki Pulit kat haduh hynnin ka sngi kim pat shym la kem ïano ïano ruh.
Haba wanrah ïa ka Zero Hour Notice lyngba ka khubor na la mih ha Mawphor, u Bah Mayralborn, u la ong ba une uba shah pynïap udei nongpyndap ïa ka ïing ka sem bad uba don ruh bun ngut ki khun bad ka kurim.
“Ka jingshah pynïap jong u,.
ka la ktah shibun ïa ka ïing ka sem", u la ong.
U la dawa ruh ba dei ban ai ka jingpynsajia kaba tyngeh ïa ki riew runar kiba shim ïa ka jingim jong une u rangbah wat mynsngi mynshai ruh.
Shillong, Lber: Ka Department of Literature jong ka School of Language and Literary Studies, MLCU hynnin ka sngi ka la rakhe ïa ka “World Poetry Day" da kaba pynlong ïa ka jingïakop thoh poetry hapdeng ki samla pule kolej bad university hapoh ka Hall jong ka MLCU ha Nongrah.
Ki nongïashim bynta na ki kolej bad ki university baher bapher jong ka thaiñ shatei lammihngi (North East) ki la wan ïashim bynta ha kane ka jingïakop ha kaba la pynbna ruh ïa ki nongjop ha ka or ba la pynlong ïa ka prokram halor ka “World Poetry Day" hapoh ka hall jong ka MLCU.
Ki judge bad ki panellist kidei ki professor bad ki nongthoh poetry napoh St.
Mary’s College, St.
Anthony’s College bad Shillong College.
Ki nongjop haduh ka kyrdan kaba san ki la ïoh ruh ïa ka lad ban pule ïa ki poetry kiba ki la thoh katba na ka liang ki panellist ki la ïathir ïa ki jingthoh hapdeng jong ki.
Ki nongjop ha kane ka jingïakop thoh poetry ki kynthup ïa ka Akansha Priyadarshini, St.
Anthony’s College, Marbamonlang Rani, St.
Anthony’s College, Chongboi Singson, Nagaland University, Sardonyx Milliemngap, St Edmund’s College bad Sharodi Hazarika, NEHU.
Shillong, Lber, 21: Ka Sorkar Jylla ka la rai ban phah tohkit biang ïa ka jingshngaiñ jong ka jingkieng halor ka Pung Umïam.
Ïa kane la pyntip da u Myntri Rangbah ka Jylla u Conrad K.
Sangma haba jubab ïa ka jingïatai nia halor ka jingkren lamphrang jong u Lat ka Jylla hapoh ka Iingdorbar Thawaiñ ka Jylla ha ka sngi Baar.
U Sangma u la ong ba ha u snem baladep ladep ban pynlong ïa ka jingtohkit bad la lap ba ka jingkhynñiuh (na ka jingïaid ki kali) kam pat lei lei than.
“Hynrei, ngin sa pynlong biang sa shisien ïa ka jingtohkit ban pynthikna ïa kine ki jingsngew (ba la pynsngew da ki dkhot)" u la ong.
U Myntri Rangbah u la kubur ba watla ka don tang shi persen ruh ka jingman ka lah ban pynsngewkhia ïa kiba bun namarba kane ka jingkieng ka dei u budlum jong ka jylla bad kiwei kiwei ki bynta jong ka thaiñ Shatei Lammihngi.
Ha u bnai Jymmang, jong u snem baladep, ka Iingbishar Meghalaya High Court ka la bthah ïa ka Sorkar Jylla ban khang ïa ki kali kiba kit palat 10 metric ton ban ïaid lyngba na kane ka jingkieng ha Pung Umïam hadien ba la ai jingmut ba ka jingkieng kaba mynta kan ym lah ban shan slem lada kit khia shaba palat ki kali.
Ka Iingbishar ka la ong ba ka National Highways Authority of India (NHAI) bad ka Border Roads Organisation (BRO) ki la mynjur ba ka jingkieng ha pung Umïam dei ban shna bujli da kawei kaba lah ban shan slem na ka jingïaid ki kali manla ka sngi.
Ka BRO ka la kdew ruh ha ka jubab affidavit ba ki kali kiba kit palat 10 metric ton ym dei satia ban ailad ba kin ïaid lyngba na ka jingkieng.
Shillong, Lber 21 : U Myntri Rangbah ka Jylla Conrad K Sangma mynta ka sngi ba-ar, ula kular ba ka sorkar jylla kan sa shong bishar ïa ka kam ba ïadei bad ka jingdawa thungkam pura (regularize) ïa ki nonghikai ha ki skul Lower Primary ki bym dei jong ka sorkar.
“Ngin sa shong bishar ïa ka kam khnang ba ngin lah ban shim ïa ka sienjam kaba dei" ong u Conrad hapoh ka Iingdorbar Thaw Aiñ.
U Conrad ula ong ba ka Sorkar Meghalaya Democratic Alliance-I, kala lah ban pynbeit ïa kane ka kam, kaba la sahteng la 30 snem, da kaba thungkam pura ïa palat 461 ngut ki nonghikai jong ki skul Lower Primary ki bym pynïaid da ka sorkar.
Kine ki nonghikai ki dei kiba la thungkam da ki Administrator/ Deputy Inspector of School shuwa u 2007.
Shuwa ïa kane, u Myntri ka Tnad Pule Puthi u Rakkam A Sangma ula pyntip ba 1985 ngut ki Nonghikai jong ki skul Lower Primary ka Sorkar la dep ban thungkam pura.
Haba u MLA ka UDP na Nongpoh u Bah Mayralborn Syiem u kwah ban tip ïa ka lawei jong ki nonghikai ha ki skul Lower Primary bym dei jong ka sorkar kiba la shah ieh shadien, u Rakkam ula ong ba um don satia ïa ka jingtip hynrei ïa kane ka mat ba la kdew, ula buh jingthoh bad un sa shong bishar ïa ka.
U Bah Mayral ula kyntu ïa u Myntri ban khmih ïa kane ka kam kaba ïadei bad kine ki Nonghikai.
Shillong, Lber, 21: U Symbud Myntri Rangbah ka Jylla u Bah Prestone Tynsong ha ka sngi Baar u la ong ba ka jingshna ïa ka surok Four Lane na Umshyrpi sha Bañiun, kaba hap ha ka Package-I jong ka surok Shillong-Dawki projek, ka dang don mynta hapdeng ka jingkhot tender.
Haba jubab ïa ka jingkylli ba la wanrah da u MLA ka Congress na Mylliem u Bah Ronnie V.
Lyngdoh, u Bah Prestone Tynsong u la ïathuh ba ka Kompani ba la aiti ban trei ïa ka kam da ka Ministry ka la sangeh noh tang shiteng.
“Ha u bnai Lber-Ïaiong, 2022 da lade hi nga la leit sha Delhi bad nga la ïakynduh ïa u Secretary jong ka Ministry bad ngi la ïakren sani bha halor kane ka kam ïa kaba la rai ban khot tender biang.
Hynrei, dang don tang kawei ka tender ba la thep, ki la phah khot tender biang sa shisien halor kane ka kam bad nga la thikna ba hapoh u bnai Ïaiong, ïa kane ka kam yn sa pyndep bad yn sa lah ban sdang biang ïa ka jingtrei," la ïathuh u Bah Prestone hapoh ka Iingdorbar Thawaiñ.
U la pyntip shuh shuh ba ka jingpynkynriah ïa ki dieng bad ïa ki post elektrik ka dang ïaid shaid shaid bad ong, “ngi la shong ïa ka jingïalang bad u Chief Secretary ha kaba ngi la peitngor bha 24×7 ba ka jingpynkynriah ïa ki dieng bad ki post elektrik dei ban pyndep noh ha shwa ka 15 tarik, Ïaiong,.
"Ha kaba ïadei bad ka Package-5 bad ka Package-3 jong kane ka projek, u Symbud Myntri Rangbah u la ong, “na ka bynta ka package-5, ka jingkhot tender biang ka la jan poi artat sha kaba kut hadien ba ka kompani ka la aiti noh ïa ka kam bad na ka bynta ka Package-3, kaba dei na ka bynta ban shna ïa ka surok bypass ha Pynursla, ka NHIDCL ka dang pynkhreh ïa ka Detailed Project Report (DPR) hadien ba ki trai khyndew bad ki khlieh nongsynshar shnong ki la rai ban ym pyrshah ïa ka jingshna ïa kane ka surok by-pass.
"U Bah Ronnie Lyngdoh haba buh shuh shuh ïa ki jingkylli bynrap ha kaba ïadei bad ka jingdheng kali kaba jur ha shilynter jong ka surok kaba ktah haduh katta katta ïa ki nongshong shnong jong ki shnong kiba hap hapoh ka thaiñ Upper Shillong bad ha kiwei kiwei ki bynta u la kyrpad ïa ka Sorkar ba kan shna pynstet noh ïa ka surok Western Bypass khnang ba kan weng ïa kane ka jingeh.
Haba ai jubab halor kane, u Symbud Myntri Rangbah u la ïathuh ba ka jingshna ïa ka Western Bypass ka dang sah sa tang ban aiti noh ïa ka jaka sha ka kompani la kumno kumno hapoh lai bnai khnang ba kan dup lah ban sdang noh ïa ka jingtrei.
"U MLA ka VPP na Nongkrem u Bah Ardent M.
Basaïawmoit u la pan jingpynshai ban tip kaei ka jingpynshitom ïa ki kompani kiba la iehnoh shiteng ïa ka kam, u Bah Prestone u la ong, watla ïa ka jingkhot tender kam hap hapoh ka jingpeit jong ka tnat PWD ka Sorkar Jylla hynrei dei ka Ministry kaba la khot ïa ka tender bad aiti ruh ïa ka kam hynrei ki don khyndiat ki kyndon shwa ban soi ïa ka work order bad kawei na ki, ka dei ‘lada jai ba ki (kompaniO) kim lah ban trei lane ki iehnoh shiteng ïa ka kam, ïa ka pisa kaba ki la thep kum ka security deposit kin duh noh.
"Shuh shuh u Symbud Myntri Rangbah u la pyntip ba ka jingtrei na ka bynta ka package-2 ka la poi mynta 37.
7% bad ka package-4 ka la poi 30.
10%.
Shillong, Lber 20 : Ki nongïalam ka UDP ki la pynkhreh ban hiar sha Sohïong ha ka 25tarik mynta u bnai ban pynbna paidbah ïa u kyrtong u ban ïakhun ïa kane ka elekshon MLA hadien ka jingkhlad kyndit noh u Bah HDR Lyngdoh.
Haba kren bad ki lad pathai khubor, u General Secretary ka party, Bah Jemino Mawthoh u la ong, “Ha ka 25tarik mynta u bnai ngin sa hiar sha Sohïong ban pynbna ïa u kyrtong u ban ïakhun ha kane ka elekshon ka ban sa long shen.
"Watla na ka liang ka party kam pat pynbna ïa ka kyrteng jong u kyrtong hynrei baroh ki ladep tip lypa ba un dei u pyrsa trai jong u Bah HDR hi u ban ïakhun, kata u Bah Synsharlang Thabah.
Namar ka jingkhlad jong u Bah HDR Lyngdoh khyndiat sngi shwa ka elekshon, na ka liang ka tnad Election ka la pynsangeh shwa ïa ka jingthep vote ha Sohïong Constituency tad haduh ban da pynbna da kumwei pat.
Shillong, Lber 21: Ka Khun Hynñiewtrep National Aweakning Movement (KHNAM) ha ka sngi baar ka la dawa na ka sorkar jylla ba kan pynduh noh ïa ki Personal Interview ha ki tnat bapher bapher jong ka sorkar jylla haba ka khot interview ïa ki samla ban ïoh rung kam ha ki kam kiba hap ha ka group B, C bad D.
Ha ka jingïakren sha ki lad pathai khubor u Vice- President ka KHNAM u Bah Thomas Passah u la ong ba lada peit nuksa na ka sorkar pdeng ba na ka liang jong ka ka la pynduh noh ïa ka Personal Interview haba khot interview ha ki kam jong ka naduh ka 1 Kyllalyngkot 2016.
“Na ka liang jong ngi ruh ha ki snem kiba la dep ngi la leit ban aiti da ka dorkhas sha ka sorkar MDA 1 ban dawa ban pynduh ïa ka Personal Interview namar ka jingpynlong ïa ka Personal Interview ka wanrah ïa ka jingleh shiliang khmat ha ka jingthungkam ha ki tnat sorkar bad kumjuh ka shu pynsyrwa kai ïa ka por ki ophisar bad ka shu pynlut phut ïa ka pisa u paidbah na bynta ban pynlong ïa kane ka interview," u la ong.
U la ong ba ki don ruh kumba 23 tylli ki sorkar jylla ki la pynduh ïa kane ka Personal Interview ban wanrah ïa ka thungkam kaba khlem don ka jingleh shiliang khmat bad ka jingpynlut ïa ka por bad ka pisa jong ki ophisar bad jong u paidbah.
Shuh shuh u la ong ba ka KHNAM ka dawa ba ka sorkar jylla kan wanrah noh ïa ka Recruitment Policy khnang ba ka jingthungkam kan long kaba ïaid beit ïaid ryntih bad kaba biang por.
“Kumba long mynta ki samla kiba aplai ïa kino kino ki kam da ki lai saw snem naduh ba ki aplai ka shu sah kut beit kumto haduh ba teng teng ynda la shah khot interview ruh kim kynmaw shuh ba ki aplai kam namar ka la slem palat bad ngi sngewdei ba dei ban wanrah noh da kane ka policy khnang ba hadien ka jingkhot interview ka jingthungkam ruh kan bud ym ban shuh sahkut da ki bun bun snem kaba pynsah umdum pat ïa ki samla wadkam," u la ong.
Shuh shuh ka KHNAM ka dawa ba ka Reservation Policy kam dei ban treikam ha ka bhah pule namar kane ka policy ka sorkar kaba ka mynjur ha u 1972 kam kren eiei ruh shaphang ka bhah ïa ki Khasi ne Garo ha ka jingpule jong ki hynrei ka kdew beit thik tang ha ki kam sorkar.
“Kiba bun bah ki bhah leit pule jong ka sorkar jylla ki sepei lut na ka daw ka Reservation Policy namar ki samla kiba leit pule bunsien ki lah ba pyndep na ka daw lehse ka jingbym lah na ka jigbym kotbor ka jabieng katba kito kiba kot bor pat kim ïohlad namar la ai bhah beit wat ïa kiba duna bun shah lyngba ka Reservation Policy," u la ong.
“Lada ngi kren shaphang ka State Reservation Policy ngin hap peit ruh ïa ka Riti Synshar ka ri ïa ka Article 16 kaba kdew shaphang ka bhah ha ki kam ki jam hynrei lada dei pat ïa ka bhah kyrpang ha ka kam pule puthi ka kynthup ha ka Article 46 kaba mut ba kawei na kawei ka don ka jingïapher namarkata ka dei ban pyndhuh beit noh ïa kane ka bhah kyrpang ha ka pule puthi," u la bynrap.
U la ong ba ka jingdon kane ka bhah kyrpang ha ka kam pule puthi ka ka pynduh lad ïa kiba bun bah ki samla kiba pas bha ban leit pule katba kiba ïoh mark kham duna bun shah ki ïoh pule.
Shillong, Lber 21 : Ka COURTYARD by Marroitt kadei kawei na ki hotel kaba heh tam ha kane ka thaiñ shatei lam mihngi jong ka ri India bad la plie paidbah ïa kane ka 5 Star Hotel ha ka 13 tarik u Rymphang, 2023 ha Jail Road Police Bazar, Shillong.
Ym lah ban len bad baroh ki tip ba ka jaka kaba kane ka Hotel ka don hapoh u pud u sam jong ka khyndailad ka dei ka dohnud jong ka Nongbah Shillong, bad na kane ka Hotel kaba kynjang haduh 10 mala lah ban ïohi ïa ki lum ba ithiang kiba ker tawiar ïa ka sor bad ka mariang ba itynnad jong ka sor Shillong.
Ha ba kren bad ki lad pathai khubor, u Tushar Nagar uba dei u General Manager jong kane ka Five Star Hotel, u la ïathuh ba kane ka Hotel ka don haduh 182 tylli ki kamra kynthup ïa ki 10 tylli ki kamra remdor kum ki delux bad ki luxury suits kiba kot haduh kumba 40 hajar shi miet ha ryngkat bad ka khajna ba hap ban siew.
“Kane ka 5 Star Hotel ka don ïa ki lai tylli ki bynta ba kongsan na ka bynta jaka bam bad kiwei pat ki jingdonkam.
Kawei na kine ka dei ka Spectra ha kaba lah ban ïoh ïa baroh ki jait jingbam ha ki por baroh wat ki jingbam riewlum tynrai ruh.
Kaba ar ka dei ka Tavern Club, kaba dei ka bar ban ïashong dih sngewbha bad pynjahthait ha kajuh ka mala kaba ha jrong ha ryngkat bad ka jaka jngi-pynngad (swimming pool).
Kane ka Swimming Pool ka dei kaba lah ban pynsyaid ïa ka um khnang ba ki nongwan sah ne wan bam sngewbha kin ym sngewthut ïa ka mariang jong ka aïom khriat.
Ha ryngkat bad kane ka Tavern Club ka don ruh ka jaka ba la buh kyrpang ban pynbyrngia bad ki jinglehkai ïa ki khynnah bad khyllung khang ba kan ym long ka jingkhanglad ïa ki kmie ki kpa kiba don ba em ban pynjahthait ïalade da kaba wan sha kane ka jaka pynbyrngia bad pynsngewbha ïalade.
La buh kyrpang ruh ïa ki nongpeit khyllung khnang ban ïaid beit ka kam.
Kaba lai ka dei ka Shillong Baking Company, ha kaba ki nongwan kai sngewbha ki lah ban ïoh lut ïa ki jait jingdih pynngad kum ki coffee sma iewbih, ki sha aiu re, ki jingbam ba dang shu shet kumto kumto bad ki jingbam bang bam thiang ba har rukom.
Kumta ka long ka kabu ïa ki nongleit nongwan jong kane ka juk mynta ba kin lah ban pyndonkam ïa kane ka 5 Hotel kaba don ïa ki Hall bad jaka pynlong jingïalang ba ha ka jingheh haduh kumba 9130 sq.
fts bad ki lai tylli ki multi-functional conference rooms ba la pyndait da ki tiar ki tar technology kane ka juk stad mynta.
Kine ki Hall ki long kiba paka na ka bynta ki kam khawai dawai, ki jingïathoh khraw burom bad kiwei pat ki jingïalang.
Ki nongleit nongwan kiba sah ha kane ka COURTYARD Marroitt, kin ym sngewthuh ba ki don shabar na la ka jong ka ïing ka sem ne ka shnong jong ki, namar ba hangne ki lah ban ïoh lut ïa baroh ki jingdonkam jong ki naduh ka Fitness Gym, ka Spa, ka jaka jngi, ka ïabam iadih sngewbha ha ryngkat ki jingput jingtem bad ki nongrwai kiba wan ban pynbyrngia bad pynsngewtynnad ïa ki briew man la ka janmiet.
Ki briew kiba sah ha kane ka Hotel kin ïoh ban sakhi ïa kata ka Shillong kaba la tip kum ka Schotland of the East na ki kamra kiba ki sah halor katei ka ïing paki dulan ba 10 mala kaba dei ka ïing kaba jrong tam ha kane ka nongbah Shillong, ong u Mr.
Tushar Nagar, General Manager ka COURTYARD Marroitt, Shillong.
Shillong, Lber 21: U Myntri rangbah jong ka jylla u Conrad K Sangma ha ka sngi Baar u la ong ba ka sorkar kam pat lah ban loit marmar ïa u sohkyrdot ha ka tnat Pule Puthi jong ka jylla.
U Conrad u la ong ba ka tnat Pule Puthi ka dei kaba jyrwit jyrwat namar ha ki snem kba la dep la pynkha ïa kiba bun ki kyrdan ban weng ïa ki jingeh khyndiat pa khyndiat kaba lam pynban sha ka jingpynmih ïa ki kyrdan bapher bapher jong ki skul bad ki kyrdan bapher bapher jong ki nonghikai.
“Ngin nym lah ban law ïa ki sohkyrdot tang ha ka shikhyllipmat hynrei ngin sdang da ka lynti kaba kham suk ha kaba ngin shimkhia shuwa nyngkong ïa ki nonghikai adhoc bad ki nonghikai SSA, hadien kata yn sa pynbeit ryntih ïa ki skul bad hadien kata ngin sa wanrah da ka policy (kaba donkam ban thung) da ka education commission ban pynbeit ïa ka jingeh ha ka rukom kaba dei.
Ngi kwah ban pynrung ha kane ka commission ïa ki riewshemphang ha ka pule puthi khnang ban ngin dup lah ban pynbeit ïa ki jingeh khyndiat pa khyndiat (ïa ki jingeh ha ka pule puthi)," u la ong.
U Myntri Rangbah u la pyntip ruh ba ha ka jylla ki don haduh kumba 15,000 tylli ki skul bad ki kolej katba ka jylla Manipur ka don tang kumba 4,000 tylli, u la ong ruh ba ha ka jylla jong ngi ki don haduh 12,000 ngut ki nonghikai SSA katba ka jylla Manipur pat tang 3,000 ngut.
U la ong “Wat la katta ngin ym kiar ïa kane ka jingeh.
"Shuh shuh u la ong ba kiba bun napdeng ki 1,755 tylli ki skul lower primary ym pat ju maramot eiei ha kine ki 30-40 snem.
U la ïathuh ruh ba kumba long mynta ka sorkar ka la bhah pisa sha ki 400 tylli ki skul ba kin tei thymmai ïa ka ïingskul jong ki.
U la kam ruh ba ka cess ba ïohlum na ki marpoh khyndew ym pat ju pyndonkam wat shien ruh na bynta ka pule puthi,, ‘hynrei mynta ka sorkar MDA ka la leh ïa kaba bhatam na bynta ban pynbha ïa ki skul bad ki jaka pule bad mynta ngi la sdang ban ïohi ba kane ka kam jong ngi ka la sdang seisoh,’ la ong u Myntri Rangbah.
Shillong, Lber 21 : U Myntri Rangbah u Conrad Sangma sa shisien pat ula iai ban ba ka shnong Mukroh ka dang hap hapoh u pud u sam ka Meghalaya da kaba kdew ïa u Census Code, ka jingdon ki jaka thep vote ha Meghalaya, ka jingdon ki VEC bad kiwei kiwei de ki sakhi.
Haba jubab ia ka jingkylli bynrap bala wanrah da u MLA ka VPP na North Shillong Bah Adelbert Nongrum mynta ka sngi ha ïingdorbar, u Conrad ula ong ba kat kum ka census code, ki jaka thep vote, ka jingdon ki VEC ka Mukroh ka dang hap hapoh u pud u sam jong ka West Jaintia Hills District.
Lah ban kdew hangne ba ha kine ki khyndiat sngi baladep, u Myntri Rangbah ka Assam, u Himanta Biswa Sarma ruh u la ïathuh hapoh ïingdorbar ka Assam ba ka Mukroh ka hap hapoh u pud u sam ka Assam namar ka don ha ka West Karbi Anglong District.
Nalor u Census Code, ki VEC, ki jaka thep vote, u Myntri Rangbah u la ïathuh ruh ba ha Mukroh don ka Lower Primary School, Health Sub Centre bad kiwei kiwei kiba la tei da ka sorkar Meghalaya.
Halor ka jingkylli shuh shuh da u Bah Adelbert Nongrum, u Myntri Rangbah u la ong ba um lah jubab than namar ba ka dang don ka jingtohkit ha kaba ïadei bad ka jingshah siat ïap ki 5 ngut ki briew ha Mukroh, hynrei u la ong ba ka sorkar kala ujor ejehar halor ka jingshah siat iap kine ki san ngut ha ka 22 tarik u Naiwieng ka snem baladep bad ula ong ba ïa kane ka case la register hapoh ka Nartiang Police Station.
Ha shuwa jong ka jingkylli u Bah Adelbert, u Nongialam ka VPP bad MLA ka Nongkrem Bah Ardent M Basaiawmoit ula pynpaw ka jingsngewkhia halor ka jingbymshngaiñ ka jingim jong ki paidbah kiba shong ba sah ha ki shnong khappud bad u la kyntu ïa ka sorkar ba wat hapdeng ka jingïapynbeit pud dei ban pyrkhat shuwa ïa ka jingshongshngaiñ jong ki paidbah.
U Bah Ardent u la buh ruh ka jingkylli balei ba kiba kum kine ki jingpyntieng pynsmiej na ka liang ka Assam ki ïai jia ha ki thaiñ khappud.
U Myntri Rangbah ula ong ba ha kine ki sanphew snem, la sakhi ba ki don ki jingjia kiba jia ha ki jaka khappud bad kane hi ka mih na ka jingïakajia pud kaba pur pat sha ka jingïakynad bad poi sha ka jingïaumsnam ruh.
Kat kum ka jingong jong u, dei namar kane, baroh arliang mamla kila kam trai ia ki jaka bad lam sha ki jingjia bapher bapher.
Dei halor kine ki nongrim ba ka sorkar MDA kaba nyngkong kala angnud ban pynbeit noh ïa ka jingïakajia pud, khnang ban lait na ki jingjia kiba poi sha ka jingïakynad bad sha ka jingïaumsnam.
Nalor kane, u Myntri Rangbah ula pntip ba ha ki jaka khappud jong ki Jylla, ka Sorkar kala pynkha haduh 7 tylli ki border outpost.
Nalor ki Police Station bad Outpost bala don lypa, kila don ruh ki Police Station ba tymmai bad ki Police Outpost kiba la pynieng shajan jong ki jaka khappud bad ka Assam.
U Conrad u la ong ruh ba ka Sorkar kala dep thaw biang ïa ki Regional Committee bala khlieh da ki Myntri Sorkar ban ïapynbeit ïa ki hynriew tylli ki jaka bym pat dep ïapynbeit bad ka Assam.
Shillong, Lber, 21: Tang hapoh khyndiat kynta ba ka khubor ka la saphriang ha ka rynsan jong ka Social Media halor ka jingshah dung tari jong u Bah Zacharia Sohthiang ha ki briew ki bym lah ban ithuh ha ka thaiñ Khyndai Lad ka la pynsah umdum ïa kiba bun halor kane ka jingjia.
U Superintendent of Police ka East Khasi Hills District u Dr.
M.
G Raghavendra Kumar ha u kyrwoh ba la phah sha ki lad pathai khubor u la ïathuh ba ha ka 19 tarik mynta u bnai ha ka por 6:30 baje mynstep la pyntip na PAB Civil Hospital ha kaba ïadei bad ka jingjia shah dung tari.
Katkum u Ophisar uba la shah pynkhamti ban tohkit ïa kane ka jingjia la ïathuh ba u Bah Zecharia Sohthiang, 25 snem ka rta na ka shnong Mawtari Myrdon Umsning u la shah dung da ka tari ha ka por kumba 3:00 baje mynstep ha ka 19 tarik mynta u bnai ha Police Bazar ha ki briew ki bym lah ban ithuh kiba don haduh 3-4 ngut eiei.
“Ïa une u rangbah la pynkit noh mar mar sha NEIGRIHMS Hospital na ka bynta ban ïoh jingsumar da ka jingsynran lang jong ki Pulit," la ïathuh u SP.
“La pynlong mardor ïa ka jingtohkit katba dang ap ïa ka jingujor ejahar na u lanot/bahaing jong u lanot khnang ban register case hapoh ka kam bymman.
Ïa ka ejahar la ïoh pdiang hynin ka sngi Thohdieng na ka Kong Princy Sohthiang, ka hymmen jong u lanot (Zacharia Sohthiang) ha Sadar Police Station ha kaba ïadei bad ka jingjia bad la register case ha Sadar PS hapoh ka Section 326/307/34 Indian Penal Code (IPC)," la pyntip u SP.
“Naduh ka step jong ka 19 tarik mynta u bnai, u lanot (Zacharia) u la ai jubab kiba kyllaiñ ha kaba ïadei bad ka jaka jong ka jingjia, ka por ba la jia bad ha kaba ïadei bad ka dur jong kiba donkti," ong u kyrwoh na u SP bad bynrap, “ha ka jingtohkit la shem ba u lanot u la kiew jubor ha kawei ka kali private ha Khyndai Lad hajan ka surok kaba mih sha Hotel Pegasus ha ka 18 tarik mynta u bnai ha ka por kumba 9:45 baje mynmiet bad pan jingïarap na ki saw ngut kiba shong hapoh kane ka kali ban ïarap pynwad lem ïa ka Scooty jong u da kaba u la kam ba u la aksiden ha Mawprem.
Ynda la poi ha Mawprem, u Zacharia Sohthiang u la phla ha kine kiba shong hapoh kali ba u la shah dung tari bad kyrpad ïa ki ban ïarap leit buh lem ïa u sah sha jaka sah ba shipor ha shnong Mawshbuit, PS Madanryting.
Ki saw ngut kiba shong hapoh kali ryngkat bad une u lanot ynda la poi ha ka shnong Mawshbuit ha ka por kumba 12:30 baje mynstep (19 tarik, Lber, 2023) la aiti noh ïa une u lanot sha ki arngut ki bahaing hasem jong u, kiba sah lang bad u.
"“Ha ka por 3:59 baje mynstep, uawei napdeng ki bahaing hasem u la pyntip sha ka EMRI halor kane ka jingjia bad kyrpad ban wan kit da ka kali Ambulance.
Ïa u lanot la pynkit sha Shillong Civil Hospital ha ka por kumba 5:30 baje mynstep da ki arngut ki bahaing ha ka kali EMRI Ambulance," la ïathuh shuh shuh u SP.
“Ha ka miet jong ka 21 tarik, Lber, 2023, u lanot, Bah Zacharia Sohthiang u la ai sakhi hakhmat u Investigating Officer (IO) halor kane ka jingjia da kaba ïathuh ba u la shah dung tari ha kawei ka kynthei bym tip hajan Hotel Pegasus bad ong ruh ba u ithuh ïa ka durkhmat jong kane ka kynthei," la bynrap u kyrwoh.
“Kane ka jingjia mynta ka dang don hapdeng ka jingtohkit bad ka jingtrei shitom ban ithuh ïa ka durkhmat ban ban ïohlem ïa ka kynthei kaba donkti ka dang ïaid shakhmat," la pyntip shuh shuh u kyrwoh na u SP.
Shillong, Lber, 21: Ka Hynñiewtrep Youth’s Council (HYC) Central Executive Council ha ka sngi Baar ka la ong ba ka jingpyntreikam jong ka Sorkar Jylla ïa ka Roster System ha kaba ïadei bad ka jingthungkam da kaba pyntreikam ïa ka Office Memorandum kaba la pynmih ha ka 10 tarik Jymmang 2022 ka long kaba be-aiñ namarba ka long pyrshah ïa ki kyndon jong ka Reservation Policy.
Ha ka jingïakren bad ki lad pathai khubor, u General Secretary ka HYC u Bah Roykupar Synrem u la ong ba ka jingpyntreikam jong ka Sorkar ïa ka Roster System hadien ba ka la ïoh jingbthah na ka Meghalaya High Court (HC) ban pynkhreh ïa ka hadien ka jingshong bishar ïa ka Sou Motu ka la long kaba be-aiñ.
“Ka Ïingbishar ka la bthah ban pynkhreh ïa ka Roster System bad na ka lïang jong ka Sorkar ha ka 10 tarik Jymmang 2022 ka la mynjur ban pyntreikam ïa kane ka Roster System ha ka Reservation Policy lyngba ka Office Memorandum kaba la kdew ba ka jingpyntreikam ïa ka Roster System ha ka Reservation Policy katkum ka ‘point d" jong ka Office Memorandum la ong ba ka jingpyntreikam kan dei beit naduh u snem 1972 kaba long pyrshah ïa ka Resolution kaba la mynjur naduh u 1972," u la ong.
“Lada peit ïa ka para 2 jong ka Resolution jong u snem 1972 ha kaba ïadei bad ka jingpyntreikam ïa ka Reservation Policy ka kdew ba lada don ki snem kiba kiwei kino kino ki jaidbynriew kim lah ban pyndap ïa ka kam bathylli yn thung pat ha jaka jong ki da kiwei pat kiba lah ban pyndap hynrei ïa ka bhah jong ki yn rah sha u snem uba bud ha kaba ha kata ka snem kaba bud ka jingpynrungkam kan long ruh nalor ka bhah ba la mang lupa (40%) ryngkat ba kato kaba la rah na u snem uba ladep," u la bynrap.
Shuh shuh u la ong ba lada dei ba kita ki kynhun kim lah ban pyndap wat ha ka snem kaba bud ïa ka bhah jong ki na ka daw ba kim bng ki kyrdan ne na kiwei pat ki daw kane ka bhah kaba rah na u snem uba kham ha shuwa kan kut noh.
“Hynrei kumba long mynta ka jingthungkam ha ki tnat Sorkar ka long beit da kaba pynshong nongrim beit naduh u snem 1972 ha kaba ha ki jaka kiba ym lah ban pyndap da ki Garo ne Khasi yn thungkam na kane ka bhah da ka jingwan ka Roster System kaba long pyrshah ïa ka para 2 jong ka Resolution ba la mynjur ha u 1972," u la bynrap.
U la ïathuh ba ka seng ka la aiti da ka dorkhas sha ka Myntri ka tnat Aiñ ka Sorkar Jylla ka Dr.
M.
Ampareen Lyngdoh ban bishar biang ïa kane ka Roster System namarba ka long be-aiñ.
“Ka Sorkar kam ju lah ban pynmih kino kino ki hukum khlem da don ki aiñ kiba aibor ba kata ka hukum kan treikam namarba ka Roster kam don ki kyndon kiba kyrshan ha ka Reservation Policy ban pyntreikam ïa ka Roster System ka long kaba be-aiñ," u la ong.
U la ong ba ka Ïingbishar ka la pyndam noh ïa kane ka mukotduma ba ka la shim Sou Muto kam shym pat la eksamin ba kine ki kyndon ha ka Roster ki long kiba biang bad ba shong aiñ namarkata ka jingpyntreikam ka long be-aiñ lada peit na ka Resolution jong u 1972.
Shillong, Lber 21 : U MLA jongka Umsning u Dr Celestine Lyngdoh u la bun ka jingkylli halor ka jingbym lap dien ki pulit ïa ki trok kit dewiong tuh ha ka jylla da kaba u ong lada ïa u Drok ki pulit ki lap dien beit wat la da dei tang khyndiat eh ruh, na kaei ka daw ïa ki trok kit dewiong beaiñ kiba 16 shaka ym lah ban lap dien da ki pulit.
“ Hato ngi lah ban kylli ba ki pulit ki tbit ban trei tang ha ki kam ba ki don mon ban trei? Lada ki long kiba tbit ha baroh ki bynta ba la buh ïa ki ban trei, ngam lah ban sngew thuh balei ïa ki trok kit dewiong beaiñ kim lap dien?" kylli u Dr Celestine.
U la ong “ Nga kwah ruh ban tip katno ka sorkar ka la ïoh lum khajna na u dewiong baroh shisnem bad nga kyrpad ruh ïa ka sorkar ban tih dewiong noh kat kum ka jingstad saian khnang ban myntoi ka jylla".
U la ong ba um shym pyrshah ïa ki heh saipan khaïi dewiong, “ Nga burom ïa ki namar haba ka jylla ka mad ïa ka jingeh na ka jingkyrduh kam kyrduh jam ki don kine ki heh saipan kiba tih bad khaïi dewiong bad kiba ai kam ai jam ïa ki briew hynrei ka jingkylli ka long hato ngi lah ban ïai bteng sah kumne da kaba ngin shah ïa ki katto katne ban leh ïa kine ki kam khaïi dewiong beaiñ kaba ktah pat ïa ka jylla?".
U la ong ba ka Constituency jongu ka don hapdeng ka surok bah kumta “ Lada ka sorkar ka ong ba ym don kata ka jingtih bad jingkhaïi dewiong beain ka long kaba eh ïa nga bad ïa ki paidbah jong nga ban ong ba kam don ka jingshalan tuh ïa u dewiong namar ngi ïohi ïa ki trok ba kit dewiong pylleiñ pylleiñ man la ka sngi.
Ka jingkylli ka long katno kiba shu kit tuh ne kit beaiñ bad katno pat kiba kit da kaba ïoh jingbit ne don ki kot ki sla kiba biang".
Ha kaba ïadei bad u pud u sam, u Dr Celestine u la ong ki don sa hynriew tylli ki jaka ba dang don hapdeng ka jingïakajia.
Kumta kumba la mad ïa kaei kaba la jia na ka jingïapynbeit kaba nyngkong da kaba u la kynnoh ruh ba ka don ka pung dohkha ha Maikhuli kaba ym dei kaba ju ïakajia bad ka Assam hynrei ïa kane la ai noh sha ka Assam.
Kumta u la ong haba ïa ai ïashim kylliang dei ban ai tang ïa ki jaka ba don hapdeng ka jingïakajia ym dei satia da ki jaka bym ju ïakajia mynno mynno ruh.
U la kyrpad ruh ïa u Lamphang ba um dei ban ailad ba kan jia biang kum ka jingjia ha ka Lah Sngi U Blei ha kaba saw ngut ki MLA ka VPP ki la mih jyndat noh napoh ka ïing dorbar namar ki pyrshah ba u Lat u kren ha ka Hindi.
“ Kumba ka BJP ka synshar ha ka sorkar pdeng kumta nga kyntu ba haba ki thung ïa u Lat ki dei ban da tohkit ba u dei u ba nang ban kren bad ka English khamtam hangne ha Meghalaya" ong u Dr Celestine.
Shillong, Lber 21: U Myntri Rangbah, u Conrad Sangma, u la kyntait ban kynthoh halor ka jingkynnoh bamsap da u Myntri Rangbah Duh ka ri, u Narendra Modi bad u Myntri Korbar Ri, u Amit Shah ha ka por ba ki wan ïalap elekshon sha Garo Hills ha u bnai Rymphang mynta ka snem.
Haba jubab halor ka mat jingïatai ba la wanrah da u Bah Adelbert Nongrum, MLA ka VPP hapoh ïingdorbar Thawaiñ mynta ka sngi halor ka jingkynnoh kine ki arngut ki hehduh ka sorkar pdeng ba ka Meghalaya kadei ka jylla ba bamsap tam, u Conrad u la ong ba um kwah ban ong eiei halor kane jingkynnoh jong ki ha ka por elekshon, namar ba kine ki arngut ki la don lang pat ha sngi ba ka sorkar MDA 2 ka la shim smai ha Raj Bhavan.
“Ka BJP ka don lang bad ngi ha ka sorkar mynta bad kine ki arngut ki nongïalam ka sorkar pdeng baroh arngut ki wan ruh ha ka sngi ba shim smai ka sorkar ba mynta, kaba long ka sien kaba nyngkong eh ba u PM bad u HM kin ïadon lang ha ka sngi bam smai", la ong u Conrad hapdeng ka jingthap miej, ki dkhot ka Liang Synshar.
U la ong ba kane ka pyni ba ka sorkar pdeng ka don ka jingshaniah ïa ka jingtreikam jong ka sorkar ba la ïalam da ka NPP ryngkat ka jingïatreilang kiwei pat ki Party.
Ha kajuh ka por u Conrad u la kdew ruh ïa kiba bun ki kam pynroi bad ki projek ba la pyntrei da ka sorkar MDA I, naduh ka umbam umdih, ha kaba ka jingpyntreikam ïa ka skhim JJM ka la ïoh ïa ka jingïaroh na ka sorkar pdeng.
Nangta ka skhim PMGSY ruh ka sorkar pdeng ka la ai ka jingïaroh.
Shuh shuh ka sorkar MDA I, ka la trei bun ki kam kiba la paw shabar bad kaba pynlong ïa ka sorkar MDA ban wanphai biang ha ka bor.
“Kane kadei ka jubab kaba biang tam kaba u paidbah ka jylla u la pyni ïa ka jinglah treikam jong ngi", la ong u Conrad.
Ha shuwa jong kane, u Bah Adelbert haba wanrah ïa ka mat jingïatai, u la ong ba ka long ka jinglehraiñ ïa ka jylla haba ki arngut ki hehduh ka sorkar pdeng haba ki ïalap elekshon ha Tura, Dalu bad Rangsakhona, kila kynnoh ba ka Meghalaya kadei ka jylla kaba bamsap tam.
U MLA ka VPP uba la pynkylla pharengr ruh ïa ka jingkren jong ki, u kwah ban tip la ka sorkar u Conrad kan ujor da ka mukotduma ne kan leh kumno halor kane ka jingkynnoh jong ki, namar ka jingkren jong ki, ka la saphriang lut ha ri India baroh kawei.
U Dr.
Mukul Sangma, MLA ka TMC, haba ïashim bynta ha kane ka jingïatai, ula ong ba ka ïingdorbar kadei ban wanrah da ka Resolution ban pyrshah ïa kane ka jingkren kine ki arngut bad ha kajuh ka por u la ong ba ka sorkar pdeng kadei ban da kdew ïa kita ki jingbamsap bad ba kadei ban phah tohkit da ki bor tohkit jong ka sorkar pdeng khnang ban lap ïa ka jingshisha bad ba ka jylla kan ïoh ban pynbeit.
Shillong, Lber 21: Haba kynthoh ïa ka jingkren lamphrang u Lat u Phagu Chauhan hynnin ka sngi ha Ïingdorbar ha kaba u la ong ba ka elekshon MLA 2023 ka long kaba ïaid beit bad kaba khuid, u Bah Ardent Miller Basaïawmoit, MLA ka Nongkrem, u la ong kam shym la long ka elekshon kaba khuid bad kaba ïaid beit namar ka la don ka jingtheh pisa kaba jur ha kiba bun ki jaka.
“Nga te ngam ong ba kadei ka elekshon kaba khuid namar ka jingdon jingtheh pisa bad ka diang bad ka mon",la ong u President ka VPP.
Lah ban kdew hangne ba ka VPP ka la leit sha ki paidbah ha ka elekshon 2023 da kaba tyrwa ban ïakhun pyrshah ïa ka bor pisa bad ka jingbamsap.
Haba ïashim bynta ha ka jingïatainia halor ka jingkren lamphrang u Lat, u MLA ka Liang Pyrshah u la ong ba ka suk ka saiñ ruh kam shym ka la long kumba la kren da u Latm namar ka la don ka jingïapynïap, ka jingthombor ha kine ki san snem baladep.
U la ai nuksa da ka jingshah bom ïap ki saw ngut ki briew ki thaiñ Shangpung, ha kaba ki paidbah ki la shim ïa aiñ ha ka kti.
Nangta u la kdew ruh ïa ka jingshongsyier ki paidbah kiba shong ha ki jaka khappud, ha kaba u la pyni ïa ka nuksa ïa kaei kaba la jia ha Mukroh.
U Bah Ardent u la kren bun ruh ki mat ha ka por kaba la buh da u Lamphang kaba long shiphew minit da kaba u la ïasaid ruh na ka bynta ka jinglehbeiñ ka sorkar ïa ka MCCL kaba long kawei na ki karkhana kaba la ai jingmyntoi ïa ka Sohra.
“Na kyntu ïa ka sorkar ba kan peit lem ïa kane ka karkhana,namar ki nongtrei ki la shu trei khlem tulop bad ngam sngewtynnad ba ka sorkar kan shu pynim da kaba aiti sha ki Private Company lyngba ka Joint Venture", u la ong.
U MLA Nongkrem, u la kren bynñiaw ruh halor ka jingsniew ka surok ban leit sha Sohra, ha kaba ki paidbah ki la ud ba wat haba la mang pisa 12 klur ki dang bun ki jaka ki ym pat pynbha.
U la buh jingkylli ruh halor kata ka jaka pynsangeh kali ba long automatic system ha Motphran kaba haduh mynta ym pat ïohi eiei satia.
U Bah Ardent u la ïasaid ruh na ka bynta ka jingpyntreikam noh ïa ka Penshon ki nongthoh khubor bad kumjuh ruh ka jingsiew biang por ïa ki Advertisement jong ki kot khubor bad ka jingpynkhlaiñ shuh shuh ïa ka jingtreikam ka tnad Information and Public Relations.
Shillong, Lber 21 : Ki MLA jong ka Liang Pyrshah kila pynpaw ka jingsngewkhia halor ka jingbym kynthup u Lat ha ka jingkren lamphrang jong u hynnin ka sngi halor ki mat kiba bun bad kiba donkam ïa ka jylla.
U Dr.
Celestine Lyngdoh, MLA ka Congress, uwei na kiba la wanrah ïa ka amendment mition halor ka jingkren lamphrang u lat, u la ong ba u Lat um shyn la kren eiei halor ka jingwan rung kyrthep ki mynder, ka jingshongshngaiñ ki paidbah ha khappud, ka jingkyntiew ïa ka pule puthi ha ki College, ka jingkyntiew kyrdan ïa ki jaka sumar, ka jingbym lah treikam ka MeECL, ka jingpynslem ïa ka Medical College, ka jingbym treikam bha ka skhim JJM, ka jingshah lehbeiñ ki ASHA bad ki nongtrei Anganwadi Centre bad ka jingtreikam kaba khuid jong ka sorkar.
“Ka jingkren lamphrang u Lat kam shym la kdew satia ia ki sienjam bala shim da ka Sorkar ban leh eiei halor ka jingrung ki bar jylla, ka jingshngain bad jingiada ia ki paidbah ba sah ha khappud" ong u MLA ka Congress na Umsning Dr Celestine Lyngdoh haba iashimbynta ha ka jingiatai ia ka jingkren u Lat.
Ha kaba ïadei bad ka jingïaai ïashim khappud hapdeng ka jingïapynbeit pud ka Meghalaya bad Assam, u Dr.
Celestine, u la ong ba ym dei satia ban ïabujli da ki jaka bym don jingïakajia kuba la jia ha Maiphuli Plillangkata ha kaba ka jingïakajia kadei ïa u lum jingtep, hynrei la ïabujli pat da ka pung dohkha.
U la ong ba dei ban ïa bujli beit da ki jaka ba don jingïakajia.
U MLA ka Umsning u la pynpaw ka jingsngrewkhia ïa ka jingbteng ka jingkhaïi dewïong beaiñ kaba dang ïai bteng haduh mynta.
U la ong ba kumno ki Pulit ki lah ban lap ne kem ïa ki nongkhaïi drok kiba rah 500 Gram ne 1000 Gram, katba ïa ki trokkit dewïong kiba kit shi trok bad bun tylli ruh ki Pulit kim lap satia.
U MLA ka VPP na Nongkrem Bah Ardent M Basaiawmoit ula ong ba u Lat ka Jylla u khlem kren eiei halor ka kam ban pynrung ïa ka ktien Khasi ha ka khyrnit ba phra jong ka Riti Synshar ka Ri India.
Ula kynnoh ruh ba ha kine ki san snem bala leit, ki paidbah kila im ha ka jingtieng bad la pynbor ruh ïa ki briew ba kin shim ïa la aiñ hala ka jong ka kti haba ai nuksa ïa ka jingjia ha kaba saw ngut ki runar kila shah bomïap ha ki paidbah ha Shangpung, West Jaintia Hills District.
Halor ka kam khappud, u Bah Ardent ula ong ba ka Sorkar kam dei ban ai ei ia ka jaka ba kordor sha ka Assam ha ka kyrteng jong ka jingiapynbeit pud.
Ula ong ba khlem pep, ka kajia khappud ka dei ia kaba hap ban pynbeit hynrei bun ki shnong ha ri-lum Khasi kila leit sha Assam namar ka MoU.
Haba ïaroh ia ka jingtrei shitom jong ki Pulit ban ïakhun ïa ka thma pyrshah ïa u droks ha Jylla, u Bah Ardent ula kdew ïa ka jingdonkam ban leh tyngeh ïa ki nongkhaii droks bad pynthikna ba kin shong slem bha ha along da kaba pynngat ha kyndon aiñ MPDA.
Ula kyntu ruh ïa ka Sorkar Jylla ban buh noh ïala ka jong ka rehab centre haba buh ha ka jingmut jingpyrkhat ba ka jingsumar ïa kiba la ngop ha u droks ka dei kaba rem dor bha bad ka dei ka jingeh ia kiba bun ki Kmie ki Kpa.
Une u Nongialam ka VPP ula ai jingmut ia ka Sorkar ban pyniadon bynta ia ki stad ki jhad jong ka Jylla ha ka State Education Commission.
Shillong, Lber 22 : Ka lympung ïalehkai siat khnam kaba la tip kum ka 2nd NTPC National Ranking Archery Tournament (NRAT) 2023 jong ki Sub-Junior ka la poi noh sha kaba kut ha ka liang ki sub-junior ha ka sngi Ba ar, ha Archery Ground kaba don ha SAI, NEHU Campus.
Ïa katei ka lympung siat khnam ba la pynlong da ka Archery Association of Meghalaya kaba la sdang naduh ka 19 tarik haduh ka 27 tarik Lber 2023 la wan ban plie pyrda da u Pramod Chandurkar uba dei u Secretary General jong ka Archery Association of India kum u kongsan ha ka jingïadonlang u Upendra Mishra, DGM na ka NTPC bad u Rajendra Singh Tomar, Treasurer, jong ka AAI.
Ka jingïalehkai jong ki Sub Junior ka la sdang ha ka 20 tarik bad kut ha ka 21 tarik Lber 2023 ha kaba la sam ruh ïa ki khusnam nam jop ha kaba u Devraj Mohapatra u rang siat khnam jong ka Jylla Meghalaya u ïoh ka takma Rnong ha ka kyrdan ba lai ha ka Sub Junior Boys jong ka Recurve Division.
Katba uba jop takma Ksiar udei u Shivam Rajendra Chikale jong ka Maharashtra bad u Mudit jong ka jylla Haryana u ïoh ïa ka takma Rupa ha ka kyrdan kaba ar.
Ha ka liang ki khynnah kynthei, ïa ka nam jop ba nyngkong la ïoh da ka Anisha Das jong ka Assam, ka Laiphrakpam Rabina Dev jong ka Manipur ïa ka nam ba ar bad ka Mainsha Choudhary jong ka Rajasthan ïa ka nam ba lai.
Ha ka kyrdan Sub Junior Compund Boys, ïa ka nam ba nyngkong la ïoh rah da u Raj Chattar jong ka jylla Jharkhand, ïa ka nam ba ar la ïoh ra da u Abhi Khatri jong ka Delhi bad ïa ka nam ba lai la ïoh rah da u Elangbam Lamnganba Singh jong ka Manipur.
Ha ka ka liang ki kynthei, ka Ekta Rani ïa ka nam ba nyngkong, ka Tanishka Bhatia ïa ka nam ba ar bad ka Kumud Sainai ïa ka nam ba lai, baroh lai ngut kidei jong ka kynhun ïalehkai na Delhi.
Katei ka lympung kan bteng biang ha ka 23 tarik bad 24 tarik ha ka kyrdan jong ki Junior bad ka kyrdan jong ki Senior kan sdang ha ka 26 tarik haduh ka 27 tarik Lber 2023.
Mawkyrwat, Lber, 22: U Deputy Commissioner jong ka South West Khasi Hills District u Bah T Lyngwa ha ka sngi Balang u la plie pyrda ïa ka 7th District Level Industrial Exhibition & Aqua Fest kaba la pynlong da ka ophis jong u General Manager District Commerce & Industries Centre ryngkat ka jingïatrei-lang bad ka ophis jong u Superintendent of Fisheries, South West Khasi Hills District ha Parking lot jong ka kong P Syiemlieh kaba don ha iew Mawkyrwat.
Haba kren ha ka jingïalang ha kane ka sngi u Bah T Lyngwa u la ong ba ka jingwan ïashim bynta jong ki nongseng kam lajong ha kane ka sngi ka pyni ïa ka jingtrei shitom bad ka jingshim khia ïa ka kam bad ka jingniewkor ïa ka kam wat lada i long i barit ruh kan wanrah ïa ka nam ka burom bad ka jingjop bad lyngba kane ka prokram la ïohi ïa shibun ki mar ki mata kiba kane ka dong ka thain ka pynmih kum kaba thaiñ kriah bad shang, thaiñ jaiñ ,ki ashar, umsoh ryngkat ki nongri dohkha kaba pyni ba ka don ka lawei ka jingkyrmen lyngba ka jingnoh synniang jong kiba bun ki nongseng kam lajong.
U la ong ba wat lada ngim don ki karkhana kiba heh hynrei lyngba ki mar ki mata kiba ngi lah ban pynmih ngi lah ban kyntiew ïa ka ïoh ka kot ha ka jylla bad ban thaw kam da lade ïalade khlem da shaniah eh tang ha ki kam sorkar.
U la bynrap ruh ba lynga ki mar ki mata kiba ngi pynmih kin lah ban buria ïa ka jinglut jingsep ha la iing la sem.
Ha kajuh ka por u la ai mynsiem ïa ki nongri dohkha hapoh ki Aquarium ba kin ïaleh ban pynroi shuh ïa ki dohkha bad katno ka long ka jingdonbok ïa ki briew jong kane ka thaiñ ha kaba ki la lah mynta ban ïoh ïa kine ki dohkha ban ri ha ki Aquarium ha ki kamra shongkai jong ki.
U la pynshlur ïa ki nongri dohkha ban nang kham pynmih bun ki dohkha bad ban pynïaid iew ïa ki khnang ba kan long ka jingmyntoi bad pynsuk ïa ki paidbah ha kaba kin ym hap shuh ban shaniah ha ki dohkha kiba wan na shabar bad ha ka juh ka por da kaba pynïar pynroi ïa ka rep dohkha ka lah ban kyntiew ïa ka kamai kajih bad ka jingïohnong ïa ki.
U la pynshlur ruh ban ri ïa shibun kiwei pat ki jingri kum ki broiler bad kiwei bad ban ym shaniah than tang na kiba wan nabar bad ban pynmih bun kiwei pat ki mar na ka bynta ban pynïaid iew shabar.
U la kyntu ruh ïa baroh ki nongïashim bynta ban nang pynroi pynïar ïa ki kam jongki khnang ba kan ai jingmyntoi ïa ki khun ki kti ki ban long ki nongïoh pateng ïa ki kam ki jam jong ki.
U Superintendent of Fisheries u Bah O.
L Passah u la ong ba ka jingthmu jong kane ka Aqua Fest ka long ban pynpaw pyrthei bad ban pyni paidbah ïa ki skhim kiba ka Sorkar ka ai sha u paidbah da kaba kyntu ïa ki briew ban shim jingmyntoi ïa kine ki skhim bad ban wan sha ka stall kaba ki la buh khnang lada ki don kino kino ki jingkylli ha kaba ïadei bad ki skhim kiba ka Sorkar ka ai.
Ka jingthmu jong ka Aquafest ka long ban wanrah bad pyni bad die ïa ki dohkha ba ri ki nongrep ha ki pung ki jong ki, ban pyni ïa ki dohkha bunrong bad itynnad ne ki ornamental fishes, bad kumjuh ruh ban pynsaphriang ïa ki schemes bad ki lad ba bun jait ba ka sorkar ka lah ban ai sha ki paitbah kiba thrang ban trei ïa ki kam kiba ïadei bad ka Fisheries.
U General Manager jong ka District Commerce Industries Centre, Mawkyr-wat u Bah M.
War u la ong lyngba kane ka iew pyn-i-nam ki nongseng kam lajong ki lah ban pynpaw pyrthei ïa ki sap ki phong jongki bad ha kajuh ka por kan long kum ka kabu ha kaba ki briew kin ïoh ban peit ïa ki mar bad ban phah wanrah lada ki donkam.
Nangta u la ong ba lyngba kane ka iew la kynthup ruh ïa ka homestay bad kiwei kiwei ki lad ai jingshakri kiba lah ban wanrah jingmyntoi ïa ka dong ka thaiñ baroh kawei.
Mairang, Lber, 22: U Deputy Commissioner ka Eastern West Khasi Hills District Mairang, u Bah W.
Nongsiej hynne ka sngi u la ïoh ban plie paidbah ïa ki ar tylli ki sem die dohkha ïa kiba la bei tyngka lyngba ka skhim jong ka sorkar pdeng kaba la ai kyrteng ka “Blue Revolution 2018-19".
Ka jingïalang plie la pynlong da ka ophis jong ka Fishery Officer, Eastern West Khasi Hills District Mairang ha Iew Langstieh, ha ka jingïasakhilang jong u Syiem ka Hima Nongkhlaw u Pa’iem P.
M Syiemlieh, ki Myntri jong ka Hima, ki nongïalam shnong, u Superintendent of Fisheries ka West Khasi Hills District, u Bah E.
R Laloo, I Fishery Officer ka Eastern West Khasi Hills District, I Kong J.
L.
Nonglait, ki nongri dohkha ka thaiñ bad kiwei kiwei.
Ha ka jingkren ka jong u ha ka jingïalang plie ïa kine ki sem die dohkha, u Deputy Commissioner ka Eastern West Khasi Hills District Mairang, u Bah W.
Nongsiej u la ong ba ïa kane ka projek, kaba la pyntreikam da ka tnat ri dohkha ka jylla lyngba ka skhim “Blue Revolution", la pyndep ha ka jinglut kaba 10 lak tyngka kawei ka sem die dohkha, ha kaba 6 lak la bei tyngka lyngba ka subsidi, katba 4 lak pat la bei tyngka da ki nongïoh bhah na ka skhim.
U la ong shuh shuh ba lyngba kane ka projek, nalor ka jingtei ïa ki sem die dohkha, ki nongïohbhah ki ïoh ruh ïa ki mashin kiba kynthup ïa ki refrigerator bad ki tiar ba ju pyndonkam ha kaba ot dohkha kum ki wait, ki dieng shaiñ doh bad kiwei de.
U Bah Nongsiej u la ong ruh ba ka jingplie paidbah ïa kane ka projek ha kane ka sngi, kan plie lad ruh ïa kiwei pat ki nongri bad nongdie dohkha, ba kin kyntiew shuh shuh ïa ka kam ri bad die dohkha ka jong ki ha ki sngi ki ban wan, lyngba ka jingkyntiew ïa ka jingdon jong ki nongïoh bhah na kane ka skhim da ka tnat ri dohkha ka jylla.
Kiwei kiwei pat kiba don lang ki kynthup ïa u Syiem ka Hima Nongkhlaw, u Pa’iem P.
M Syiemlieh, u Syiem Khynnah jong ka Hima, u Pa’iem K.
M Syiemlieh bad ka Fishery Officer ka Eastern West Khasi Hills District ka Kong J.
L.
Nonglait.
Ka jingsdang ka Dorbar Mang Tyngka ka jylla ha ka Lah Sngi U Blei ka la sakhi ba ka don ka jingïania kaba jur hapdeng ki MLA na ka Voice of the People Party khamtam na u President ka party uba dei ruh u MLA jong ka Nongkrem u Bah Ardent Basaïawmoit bad u Myntri Rangbah ka jylla u Conrad Kongkal Sangma halor ka jingpyndonkam jong u Lat ka jylla u Phagu Chauhan da ka ktien Hindi ban ai jingkren ha ka sngi sdang jong ka Dorbar Mang Tyngka hapoh ka Assembly kaba la poi shaduh u pud ba ki MLA ka VPP ki phet jyndat na Iingdorbar Thawaiñ katba u Lat u dang ai ka jingkren namarba u Lamphang ka Iingdorbar u Thomas A Sangma u la ai jingbit ba u Lat un pyndonkam da ka ktien Hindi watla ki MLA ka VPP ki pyrshah.
Ka jingkylli kaba mih mynta pat ka long ba hato kane ka jingleh ki MLA ka VPP ka long mo kaba shongnia ban shim kat ïa ka sienjam ban mih jyndat napoh ka Iingdorbar katba u Lat u dang ai jingkren?ñiuma phi lah ban ong ba ka long kaba shongnia ne ka bym shongnia hynrei ngin ïapeit khyndiat ïa ka jingpyrshah ki katto katne ki jylla halor ka jingpyrshang da ka Sorkar Pdeng ban phah da ki briew jong ka ki bym nang kren Phareng hynrei kiba nang tang ban kren tang ka Hindi sha ki jylla bym kren Hindi.
Ngi lah ban ïohi ba ka jingpyrshah jong ki jaidbynriew Tamil ïa ka jingpyrshang ban thyngngiañ jubor da ka ktien Hindi da ka Sorkar Pdeng ka la poi haduh u pud ba ka Sorkar Jylla ka la wanrah syndon da ka Resolution ban pynpaw ïa kane ka jingpyrshang jong ka Sorkar Pdeng.
Ngi ïohi kumno ba ka jingphah shithi da ka Sorkar Pdeng sha ki ophisar Sorkar bad ki MP ha ka ktien Hindi ka la wanrah ïa ka jingpyrshah kaba jur khamtam na ka seng DMK katba ka BJP pat barabor ka ju ai jingkyrshan beit ïa kane ka jingthmu jong ka Sorkar Pdeng.
Shuh shuh lada ngi phai sha ka Jylla kaba marjan ka Mizoram, ka don ka jingpyrshah da ka Sorkar Jylla hapoh ka jingïalam jong u Zoramthanga u la phah syndon da ka jingthoh sha u Myntri ka tnat Kam Pohing jong ka Sorkar Pdeng u Amit Shah halor ka jingthung Chief Secretary da ka ophisar IAS kaba nang ban kren tang da ka ktien Hindi.
La ïohi ba u Myntri Rangbah jong ka Jylla Mizoram u la phah syndon da ka shithi sha u Amit Shah halor kane da kaba kdew ba ki Myntri jong u kim nang satia ban kren ïa ka ktien Hindi bad kim sngewthuh ruh lada kren ïa ka ktien Hindi bad na kata ka daw u la ai jingmut ban pynkynriah noh ïa kane ka Ophisar bad ai da kiba nang ban kren Mizo ne la kumno kumno kiba nang ban kren Phareng.
Lah ban ïohi ba ka jingburom ki jaidbynriew Tamil ïa la ka ktien bad kumjuh ki Mizo bad kiwei ki jylla kiba don ha South India ka long kaba palat liam ban pynbor ïa ki ban kren da ka ktien Hindi ka la dei ka kam kaba kim lah ban pdiang lano lano ruh namar ha ki ka ktien ka la dei ka snap kyrpang jong ka jinglong jaidbynriew jong ki.
Lada ngi phai sha ki nongthoh bakhraw jong ka jaidbynriew kum u Phadar H.
Elias u la ong ba kano kano ka jaidbynriew kaba dang kren ïa ka ktien lajong ka dei ka jaidbynriew kaba dang im.
Lada ngi phai sha u Myllung Kynpham Sing Nongkynrih ha kawei na ki jingrwai poitri jong u shaphang u ‘Ren’ u ong ba kumba u Ren u ong ha la ka kmie ba katba ka sur ha ka wah ka dang sawa ka pynpaw ba u dang im bad la ka mahadei puri jong u da kaba ong ruh katba ka sur kren da ka Ktien Khasi dang ïohsngew ha khyndailad bad Iewduh ne kino kino ki jaka ka pyni ba ka jaidbynriew ka dang im.
Kumba baroh baroh ki ong ba ka Sorkar BJP ka don ka thong ban pynlong ïa ka ri India ka ri tang kawei ka ktien, kawei ka kolshor, kawei ka niam bad kumta terter kane ka phalang da ka jingsdang ban mang tyngka ïa ki jaka ai jinghikai ha ka ktien Hindi nangta sa u Lat ba ka phah sha ka jylla uba kren da ka ktien Hindi, imat lah ban ong ba ka lam shisha shata kumba ju don ki jingkynnoh.
Mynta ka jingkylli kaba mih ka long ba hato kata ka jingpyrshang pynbor kren bad thoh Hindi ne Hindi Imposition ka long mo kaba shisha lada phai shuwa tang sha ka jylla jong ngi imat kan lam shisha shata kumba la kdew haneng?Ngin poi mynta pat sha ka jingphet jyndat jong ki MLA ka VPP na Assambly katba u Lat u dang kren da ka ktien Hindi ngi lah ban buh jingkylli hato kane ka shong nia ne ka dei tang ka drama saiñ pyrthei jong ki? Ngi lah ban ong ba ka long kaba dei ban mih jyndat namarba u Lamphang u la ailad ïa u Lat ban kren da ka ktien Hindi kaba long pyrshah ïa ki kyndon pynïaid dorbar namarba la kdew shai ba lada ki dkhot kim nang kren Phareng ki lah ban kren Hindi tangba ki dei ban pynbiang ïa ka jingkren jong ki da ka jingthoh ha ka ktien Phareng hynrei ngi dei ban kynmaw ba u Lat um dei satia u dkhot hynrei tang uba shah khot sngewbha.
Namarkata, ngi hap ba ong ‘Shabas’ VPP phi la leh ïa kaba dei eh bad ka kam ka dawa ban ïoh jingïaroh na u briew bad u Blei ban pyrshah ïa ka jingkren u Lat ka Jylla da ka ktien Hindi hapoh ka Iingdorbar Thawaiñ.
Ka jingïohlad jong ka ktien Hindi ban rung hapoh Assembly ka ladei ka mat ba ngi dei ban sngewrem namarba ka dei kynroh ba khlaiñ tam bad kiba khatduh ka jylla na kata ka daw ngi lah ban ong ba ka jingphet jong ki MLA ka VPP ka long ka kam kaba shongnia shongkhia bad kaba kit jingmut.
Nongstoiñ, Lber, 22: Ka jingdon jong ka ophis Krishi Viggyan Kendra ha Nongshilong ka la ai jingmyntoi ïa kiba bun bah ki nongrep bad ki nongri jingri ha West Khasi Hills khamtam eh ïa ki nongrep bad ki nongri jingri kiba dei na ki shnong kiba hap hapoh ka Mawthadraishan C&RD Block.
Dang ha ka taïew ba la dep ka KVK Nongshilong ha ryngkat ka jingïatreilang bad ki saïantis napoh ka ICAR ba kynthup ïa u Dr.
G.
Kndepan senior saïantis napoh ICAR, bad u Dr Samir Das napoh ka NRC Hyderabad u ba dei peit ruh ïa ka ICAR Regional Centre NEH Umïam ki la ïadon ryngkat ban ai jinghikai bad ban pynshai kumno ban ri jingri na ka bynta ban kyntiew ïa ka ïoh ka kot bad ka kami kajih.
Kitei ki saïantis ki la pynshai bniah ha kaba ïadei bad ka kam ri syiar, ri sniang bad kiwei kiwei ki jingri kiba kham suk bad kiba kham ai jingmyntoi ïa ki nonghshong shnong.
Ki la pynshai ba lyngba ki lad ki lynti bad ki buit thymmai ba ki la lap ha ka jingwad bniah lyngba ka ICAR, ki hap ban pynsngewthuh sha ki paitbah nongshong shnong bad lada ki nongshong shnong, ki la lah ban bud ryntih katkum ka jinghikai ba ki la ïoh, kan ïarap shibun ban kyntiew ïa ka ïoh ka kot ha kito ki shnong kiba dang don kam shibun ki jingïarap, ban kyntiew ïa ka kamai kajih, ka ïoh ka kot.
La ïoh ruh ban ïaphylliew jingmut bad ban ïatai hapdeng ki nongri syiar bad ki saïantis, ha kaba ki la batai bniah bha kumno ban peit bniah ïa ki syiar ha ka por ba ki dang sdang ban ri na ka bynta ban pynduna ïa ka jingïap.
U Dr Samir Das u la pynshai ruh ba ka jingpynleit jingmut bad ka jingshimkhia ïa ka kam, ka pynshemphang kumno ban kheiñ ïa ka por ban ri katkum ka jinglong ka jaka bad ka jingkylla ka suiñ bneng ha ki aïom bapher jong ka snem.
Hadien kane la sam ïa ki symbai syiar sha ki arphew hynñiew ngut ki nongri syiar na ki khatsaw tylli ki shnong, kiba la wan ban ïashimbynta ha katei ka training ba shi sngi.
Nongstoiñ, Lber, 22: Na ka bynta ban kyntiew ïa ka ïoh ka kot jong ki paitbah nongrep ha West Khasi Hills, ka ophis jong ka Krishi Viggyan Kendra (KVK) West Khasi Hills ha ka sngi hatmajai ka 21 tarik Lber, ka la pynlong ïa ka programe ba kyrpang ha ka shnong Mawduh kaba don ha ki thaiñ Sangriang West Khasi Hills.
Ïa katei ka prokram ba kyrpang la pynlong ha phyllaw ïing jong u bah Spingshon Marshara sordar barim jong ka shnong Mawduh, u ba dei ruh u nongrep soh strawberry ba nyngkong tam na West Khasi Hills bad ha ka jylla hi baroh kawei, u ba la ïoh ïa ka jingithuh kyrpang da ka sorkar pdeng ïa ka kam rep bad ka jingtrei shitom jong u ha kiba bun ki liang na ka bynta ban kyntiew ïa ki nongrep hapoh ka District.
Ha katei ka prokram la ïoh ïa ka jingpynshai na ka kong Y.
Sohtun kaba dei ka ophisar jong ka ophis KVK kaba don ha Nongshilong.
Ka kong Sohtun ka la pynshai ha ki nongrep halor ki saw tylli ki skhim kiba kyrpang kiba ka sorkar pdeng ka la mang kyrpang na ka bynta ki nongrep, ba kynthup naduh ki samla kiba la pule ki bym pat pule bad ruh na ka bynta ki rangbah bad ki longkmie.
Kitei ki lai tylli ki skhim kiba kyrpang kiba ka sorkar pdeng ka la mang kyrpang na ka bynta ban kyntiew ïa ki nongrep, ki long ka ka Swacchata Action Plan (SAP), ka Skill Training for Rural Youth (STRY) kaba dei na ka bynta ban rep ïa ki jhur bad ki soh khlem da pyndonkam da ki sboh dawai fertilizers kaba la tip kum ki Organic produnction of fruit & vegetables bad ka Piggerry rearing & management.
Nangta ka Nutri Sen-sitive Agricultural Resour-ces & Innovation, kaba dei ka rukom rep ban pynmih ïa ki jingthung ne ki mar rep, kiba tei bad pynbha ïa ka koit ka khiah bad ka Homestead Agriculture Management in Rural Area, kaba dei ka rep ka riang tang ha ki kper ki phrah ha ki nongkyndong.
Ka jingpynlong ïa katei ka prokram ba kyrpang ha katei ka sngi, ka la ai jingmyntoi shibun ïa ki nongrep kiba la wan na kylleng ki shnong kiba hap ha ki ar tylli ki Block kata ka Mawthadraishan bad ka Nongstoiñ C&RD Block.
Ha katei ka sngi la ïadon ryngkat ruh da u Dr Wahlang u ba dei peit ïa ka jingkoit jingkhïah jong ki jingri jingdup kum ki sniang, ki syiar, ki masi, ki blang bad baroh ki jait jingri.
Ha ka jingdon ryngkat jong u Dr Wahlang ki nongri jingri khamtam kiba ri sniang ki la ïoh jingmyntoi shibun, namar u Doktor u la ïohlad ban ïalam ïa ki nongri sniang sha kawei ka sem sniang, ha kaba u la pynshai ïa ki lad kumno ban ai bam, ban ïada na ka jingkem pang, kumno ban ai ïa ki jingbam ki ban pynheh kloi bad ruh kumno ban ri ïa ki sniang na ka bynta ban pynkha bad kumno ban sumar ïa ki sniang haduh ba kin da kha.
Utei u Doktor u la batai ruh kumno ban shna ïa ki sem khnang ba ki sniang kin lait na ki jingpang bad ki san kloi.
Ha katei ka sngi la ïoh ruh ïa ka jingpynshai na u bah Spingshon Marshra kumno ban rep soh strawberry, ban thung tit ban shna sboh da kaba ri da ki wieh.
U bah Marshra u la ai jinghikai ruh kumno ban shna wine da ki soh bad ban shna ruh ïa ki cold storage kiba bha tam na ka bynta ban buh ïa ki umsoh kiba la thep ha ki bilor.
Nongpoh, Lber 22: Ban ïa snoh kti ha satlak ka pyrthei bad ruh ban don kata ka thong ban pynneh pynsah ïa ka umbam umdih kaba long ka jingdonkam ba hakhmat eh jong baroh ki kynja ba im ha sla jong kane ka pyrthei, ka ophis u Executive Engineer ka tnad PHE, Nongpoh mynta ka sngi ka la pynlong ïa ka jingrakhe ïa kane ka sngi ba kyrpang ba la tip kum ka World Water Day ha District Library Hall, Nongpoh.
U Additional Deputy Commissioner ka Ri Bhoi, u Bah M.
B Tongper u la wan ban shim bynta kum u kongsan ban rakhe kane ka sngi kyrpang ha ryngkat ka jingdon lang u Bah W.
Lyngdoh, Executive Engineer, Water Resources Department, u Bah U.
Kurbah, Executive Engineer, PHE Nongpoh Division, V.
W Momin SE, PHE Nongpoh,, u Bah E Dkhar, EAC bad uba dei u BDO Umling Block bad ryngkat ka jingdon lang ki khynnah skul bad ki nonghikai ban pynphuh pynphieng ïa kane ka jingrakhe ïa kata ka ‘World Water Day.
Ha kane ka sngi naka liang ki khynnah Skul naki skul bapher bapher bad ki Village Organisation ki la wan ban ïashim bynta haka jingïakop pyni ïaki jingshna kumno ban tyngkai ïaka Um, ïaka ba la tip kum ka ‘Jal Jeevan Mission Exhibition’ bad naka liang ki nongpynïaid ki la ai ruh ïaka khusnam sha ki nongjop hakaba ka kynhun Ïasnohktilang Village Organisation ka la long ka nongjop ha kane ka jingïakop, ka St.
Paul’s Hr.
Sec.
School ka lawan haka kyrdan ka baar bad ka St.
Mary’s Sec.
School ka la wan haka kyrdan ka balai.
Lyngba jong kane ka sngi ban pynshlur ïaki nongïashim bynta la ïoh ruh ban sam ïaki khunsam sha ki nongïashim bynta haka jingïakop rwai tynrai bad la ïoh ruh ban sam ïaki khusnam shaki nongjop kiba la wan ban shim bynta haka jingïakop Marathon kaba 5 km.
Haba kren ha kane ka snig kum u kongsan, u Bah MB Tongper, Additional Deputy Commissioner ka Ri Bhoi u la ong ba kine ki jait program ki long kiba donkam ban pynlong man ka por ha man ki jaka khnang ba ki briew kin tip ïaka jinglong jingman jong ka Mariang hakaba ïadei bad ka Umbam Umdih.
U la pynpaw ruh da kaba ong ba ka United Nation ka la buh ïaka Program kaba la tip kum ka Sustainable Development Gold bad ha kane la kynthup haduh 17 tylli ki jingthmu ban pynneh pynsah bad haka ba 6 napdeng kitei ki 17 tylli la kyntup ruh ïaka umbam Umdih kata ka “Clean Drinking Water".
bad ka jingthmu jong ka United Nation lyngba kane ka program ka long ruh ban pynneh pynsah ïaki umbam Umdih bad ki tyllong um ki ba khuid bad ki ba long kiba bit ban dih.
U la ong ruh bunsien ba ka jingkwah rhah ïaka spah jong ngi ki briew haduh ban pynjot ïaka mariang ka la wan rah pynban ïaka jingtyrkhong bad jingkyrduh haka umbam Umdih, u la pynpaw ruh ïaka jingsngewdiaw dakaba ong ba, 2 billion ngut ki briew kim ïoh ïaka um kaba bit ban pyndonkam bad lano mangi ki briew ngin sngewthuh ïaka jinglong kyrpang ban pynneh pynsah ïaka mariang bad lada ngi khwan tang ïaka ba mynta bad ngi pynjot ïaka mariang ki lawei jong ki kin im kumno bad naei kin ïoh ïaki tyllong um kiba long kiba bit ban pyndonkam.
Shuh shuh, u la ban khia ruh da kaba kyntu ïa baroh ki nongwam ha katei ka program ba ngi dei ban tip ïaka jinglong kyrpang ka mariang bad ngi dei ban wat ki lad ki lynti ba kumno ngin ïaleh ban pynneh pynsah ïaka mariang, khnang ba ngin nym kyrduh ïaka um kaba khuid bad ki lawei kin nym ngat haka apot kaba sniew lyngba ki jingkwah spah rhah jong ngi, u la bynrap.
Mawkyrwat, Lber, 22: Ka ophis jong u Executive Engineer PHE Cum Member Secretary DWSM, Jal Jeevan Mission South West Khasi Hills District ka la pynlong ïa ka Exhibition halor ka phang “Ban wanrah sted ïa ki jingkylla" lyngba ka jingpyntreikam sted bad ban pynurlong ïa ka jingthmu jong ka Jal Jeevan Mission ban pynpoi um ha manla ki thliew iing hapoh u snem 2024 kaba long kum shi bynta jong ka jingrakhe ïa ka World Water Day 2023.
Ïa kane ka prokram la pynlong ha Hall jong u Executive Engineer, PHE ha kaba u Bah S.
Najiar uba long u Executive Engineer ka tnat PHE Mawkyrwat u la long u kongsan.
Haba kren ha ka jingïalang u Bah S Najiar u la ong ba la rakhe ïa kane ka sngi ha kylleng ka pyrthei na ka bynta ban pynsngewthuh ïa ki briew halor ka jingdonkam jong ka umbam umdih bad kumno ban peit ba ka umbam umdih kaba ngi pyndonkam kan long kaba khuid bad kaba lait na ki khniang jingpang.
U la khot bad wer ïa ki dkhot jong ka Village Water Sanitation Committee (VWSC) na ka bynta ban pynsngewthuh ha ki shaphang ka jingkordor bad kumno ban nang ban sumar, ban tyngkai bad ban pynneh pynsah ïa ki tyllong umbam umdih bad ban peit ïa ka jinglong jingman jong ka um kaba ki pyndonkam ban dih ka dei ban long kaba khuid bad kaba la test na ka por sha ka por khnang ba kan ym wanrah ki jingjia ba sngewsih bad ban ym mih ki jingkynthoh kiba ïadei bad ka tnat.
U la kyntu ïa ki ban peitngor bad ban sumar ïa ki tyllong um bad ban ujor sha ophis lada don kino kino ki jingujor kiba ïadei bad ka jinglong jingman jong ka um khnang ba ka um kan long kaba bit ban pyndonkam namar ka um kaba ngi pyndonkam man ka sngi na ka bynta ban shet ban tiew,ban sait ban khlieng,ban sum ban sait bad kiwei kiwei ka dei ban long kaba khuid khnang ban lait na ki jingpang kiba har rukom.
ha klajuh ka por u la kyntu ïa ki ban rah lem ïa kane ka khubor sha kiwei khnang ba kan long ka jingmyntoi ïa ki.
U SDO jong ka tnat PHE Mawkyrwat Division u Bah K Nongbsaw u la ong ba kane ka dei ka sngi kaba kyrpang bad la sdang ban rakhe nyngkong eh ïa kane ka sngi ha u snem 1993 da ka jingthmu ban pynsngewthuh ïa ki briew halor ka jingkordor jong ka umbam umdih bad kumno ban pynneh pynsah bad ban tyngkai ïa ki tyllong um.
U la ban ruh ba tang kumba 2.
5 percent na ka um kaba don ha pyrthei ka long kaba bit ban pyndonkam.
Shuh shuh u la ong ba ka jingrakhe ïa kane ka sngi halor ka phang pdeng “Ban kham pyntrei kam sted “ka don ka jingïadei kaba jan bad ka thong jong ka Jal Jeevan Mission (JJM) na ka bynta ban pyntreikam stet bad ban wanrah ïa ki jingkylla lyngba kane ka skhim ban pynpoi um ha manla ki thliew iing bad ban pynurlong ïa ka jingthmu bad ka thong hapoh u snem 2024.
U la wer ïa ki dkhot jong ka Village Water Sanitation Committees ban ai ka jingïatreilang na ka bynta ban pyndep ïa kane ka skhim hapoh ka por ba la buh bad u la kyntu ïa ki briew ban sumar bad ban peit ba kan ym don ka jingpynjulor bad ka jingpynsniewdur ïa ka mariang da kaba kiar na kaba thang dusmon ïa ki khlaw ki btap bad ban shim kam ne leh eiei lada lap ïa kiba kum kita namar kiba kum kita ki jingle bymsuidniew kin ktah ïa ka mariang bad lada ngim lah ban shim khia kan wanrah ka jingduhnong ïa ngi namar ka thma kaba khraw kaba ap ïa ngi ha ki snem ki ban wan kan dei ka thma ha kaba ïadei bad ki umbam umdih.
Ha kane ka sngi la sam ïa ki khusnam sha ki nongjop ha ka jingïakop thoh Essay & Drawing bad ha ka ïakop mareh Marathon.
Nongstoiñ, Lber, 22: Ïa ka Fish Kiosks bad Fish Sanctuary ha Nongstoiñ, la plie da u bah ER Laloo, Superintendent of Fisheries ka West Khasi Hills District, mynta ka sngi ha ka shnong Laitkseh kaba hap hapoh ka Mawthadraishan C&RD Block, ha ryngkat ka jingïadonlang jong ki nongïoh jingmyntoi, u Sordar ka shnong Laitkseh, ki officers bad ki technical staff jong ka Fisheries Department.
Haba ai jingkren lyngkot ha kane ka sngi plie, u bah ER Laloo SF u la ïathuh ba ki fish kiosks ki dei ki dohkha kiba khuid ba suba bad kiba bang ban bam bad kiba lah ban pynïaid iew bha.
U la ïathuh ruh ba kane ka dei kaba hap hapoh ka jingpeit bad ba la bei pisa da ka Sorkar Kmie, ïa kaba la tip kum ka scheme PMMSY 2021-22, ka project kaba long 10 lak tyngka, ha kaba 60% la ai da ka Sorkar bad 40% pat na ka jinglah la jong.
U la ong ruh ba ka jingthmu ban shna ïa ki fish sanctuary ne ki jaka ri dohkha, ka long ban pynneh pynsah ïa ki dohkha kiba ïoh na la ka jong ka Jylla bad ban kyntiew ruh ïa ka kamai kajih.
U la ai khublei kyrpang ïa baroh kiba la ïa don bynta, ïa ka association kiba la wan shakhmat ban shim ïa kane ka sien jam jong ka scheme bad ban pyndep ruh ïa kane ka project ha ka por ba la buh, da kaba kyrmen ba ki lah ban pynïaid iew bha ïa ki dohkha ba ki ri.
Ha kane kajuh ka sngi la plie ruh ïa ka Fish Sanctuary kaba ka jingheh ka long 200mts kaba don ha ka wah Umnamlang ha ka shnong Laitkseh.
Kane ka Fish Sanctuary la peit bad pynïaid da ka Laitkseh Area Fish Farmers Association.
Ka project jong kane ka scheme ka long Rs 5,00,000.
00 (San Lak) ha kaba 100% la bei da ka Sorkar.
Nongpoh, Lber 22: Da ka jingsngewkhia kaba jur halor ki jingduna ki kam pynroi ba ka sorkar Meghalaya kam lah ban pynpoi sha ki shnong nongkyndong ha khappud ka Ri Bhoi ba hap ha ka thaiñ Khappud Block II, ka Confederation of Ri Bhoi People (CoRP), Sengkmie ha ka sngi nyngkong jong ka taiew ka la hiar ban leit jurip sha ki Shnong khappud ba ka la pynpaw ka jingsngewkhia ba ki paidbah ki shah iehnoh bein ha ka liang ki kam pynroi.
Ha ka jingïalam u President ka Sengkmie, u Bah Bandari Ryntathiang lem bad ki dkhot ka seng ha katei ka sngi ka la hiar shaduh ka shnong Umlaper bad kaei kaba kum ka seng ka pynpaw ka jingsngewkhia, ka dei namar ba ha kitei ki shnong khappud ba dang ïa kajia pud hapdeng ka Assam bad Meghalaya kiba bun ki kam pynroi la wan rah da ka sorkar Assam ban ïa ka sorkar Meghalaya.
Kumba la ïathuh da u Bah Bandari Ryntathiang, u la ong haba leit ban jurip ïa ka Shnong Umlaper kaba sngewphylla ka long ba bun ki kam pynroi kiba heh la wan rah da ka Assam ba kynthup naduh ka Stadium bad ki Indoor Stadium bad kaba sngewsih ka long ba na ka liang ka sorkar Meghalaya pat kam lah satia ban wan rah ïa ki kam pynroi kumba la leh da ka Assam.
U la pynpaw ruh da kaba ong ba bun hi ki nongshong shnong ha kitei ki shnong khappud ki dei ki Khasi bad kiba angnud ruh ban don beit ha ka jylla Meghalaya, namar naduh ki dulir khyndew ne ki kot ki sla ban pynshisha ki dei kiba don sha ka jylla Meghalaya bad ym sha ka jylla Assam.
U la pynpaw ruh ba kiwei ki jaid bynriew bym dei Khasi tang ban shongsuk shongsain kim salia wat lada dei ban hap sha Assam bad ki jaid bynriew Khasi hi baroh ki angnud ban don sha ka jylla Meghalaya.
Na ka liang ka seng u la kyntu ruh ïa u Bah Prestone Tynsong, symbut kongsan ka jylla ba u dei ban da pyrkhat bha shuwa ban kren halor ki kam pud ki kam sam bad ym dei ban ngiat jubor ba ka Bloc II ka dei sha Assam bad shuwa ban shim ïa ka rai ha kaba ïa dei bad ka jingpynbeit pud ruh dei ban lum ban lang shuwa ïa ki paidbah nongshong shnong, ki nongïalam Shnong, ki nongïalam Raid bad Hima khnang ban tip ïa ka jingshisha ba kitei ki shnong khappud ha Block II ba ki dang dei sha ka jylla Meghalaya.
U la ïathuh ruh kumba la paw, ka sorkar Assam ka ïaleh ban wan rah ïa ki kam pynroi tang ha kito ki jaka ba don ka jingïakajia pud bad ka thong hi ka long tang ban ioh ban klun ïa ki jaka puta jong ka jylla Meghalaya.
Namar kata, kum ka seng ka kyntu ïa ka sorkar Meghalaya ba ka dei banphai khmat kyrpang naduh ki kam pynroi sha kitei ki shnong khappud bad shuwa ba kan shim ïa kano kano ka rai ruh ka dei ban da lum da lang naduh ki Rangbah Shnong, ki Sordar Shnong, ki Synjuk Rangbah Shnong, ki Syiem Raid Nongtung ban tip ïa ka jingshisha, u la bynrap.
Khliehriat Lber 22 : Ki dkhot jong ka Khasi Students Union Narpuh Circle lem bad ki nongshong shnong jong ka shnong Sonapyrdi, mynta ka sngi ki la sakhi ïa ka jingïap pathar ki dohkha ha ka wah Lukha kiba la per halor sla um, ki don ruh ki dohkha kiba la jan ïap ki bym lah shuh ban jngi, na ka liang ka seng ka la pynpaw ka jingsngew khia jur halor kane ka jingiap ki dohka bad ki dkhot ka seng da lade hi ki la leit hiar bad sakhi ïa kane bad ka seng kan sa shim leit ruh ban ujor sha ki bor ba halor ban wad bniah ïa ka daw jong ka jingïap pathar ki dohkha.
U President jong ka KSU Narpuh Circle, u bah K.
S.
Suchiang, u la ïathuh ba u la lap ba ki don bun ki briew kiba la leit hiar sha wah Lukha ban khar ne tam ïa ki dohkha kiba la ïap bad kito kiba la jan ïap ba kin bam “Haba pyrshang ban kylli kaei ka daw ba ki dohkha ki ïap, ki katto katne ngut ki nongshong shnong ki la ïathuh ba ka dei ka jingther jur u slap ha kine ki ar- lai sngi, namar ba dei u slap nongkong, kumta ki jakhlia (waste) baroh kiba mih na ki kharkhana dewbilat kum ki fly ash , gypsum, dewïong, na u maw shun bad kiwei kiwei ki jakhlia ki wan tuid sha ka wah Lukha, ki la ong ruh ba kane ka shait jia hi manla u snem ha kum kane ka por" ong u bah Suchiang.
“Halor ka jingsngew khia ïa ka koit ka khiah jong ki paidbah, ka seng ka kyntu ïa ki paidbah ban kiar ban bam ïa kitei ki dohkha ba ki tam na ka wah Lukha, ïoh kan ktah pynban ïa ka koit ka khiah, namar kumba long mynta, ki kynthei, ki khynnah ruh ki la hiar sha wah Lukha bad ki la muja ka tong dohkha" la bynrap.
“Na ka liang ka KSU Narpuh Circle, ngi sngew diaw haba ngi ïohi ïa kane ka jingiap ki dohkha, te ngi pynpaw ba kane ka ju jia na ka por sha ka por, ki jakhlia kiba tuid, ki wan tuid nyngkong ha ka wah Lunar te yn da kane ka wah ka ïatyngkhuh bad ka wah Lukha, kumta ka wah Lukha ruh ka jakhlia lang bad ka um ka la kylla long bih bad ki dohkha kiba rit ba ria ki la ïap lut,“Ka seng ka la ju kyntu ïa ka sorkar kan leh eiei halor kane ka jingiap ki dohkha kaba ju jia man ka por, te mynta ruh ngin hap shim biang ïa ka synjam ba ngin leit ban ujor sha ki bor sorkar, sha ka ophis u Deputy Commissioner ka East Jaiñtia Hills District ba dei ban wad bniah bha ïa ka daw jong ka jingïap pathar ki dohkha ha kane ka wah Lukha kaba ju jia man ka por"Kum ban shu bynrap, ki bor district jong ka East Jaiñtia Hills District, myn ha ki snem ba la leit, ka la shim khia ban pynkhuid pat ïa ka wah Lukha, ha ka jinglut kaba la kot sha ka T2.
5 klur tyngka kaba bei tyngka lyngba ka District Mineral Funding Trust, la pyntrei ïa kane ka project pynkhuid wah lane ka River Rejuvination Project da kawei ka kynhun jong ki Scientist jong ka Trinity International Implex Delhi, la lap ba kane ka jingpynkhuid ïa ka wah Lukha kaba la kylla sniew, ka la long kaba sei soh bad kaba jop ha kaba ki dohkha bad ki jingthaw kiba im hapoh um ki la don bad ka um ruh ka la sdang ban khuid, ïa ka wah la pynkhuid da ki kynja jingthung kum ki sohpailen ba la tip ruh kum ki Algae, kane ka Project ka la long kaba jop, hynrei ym lah shuh pat ban tip na kaei ka daw ba ki dohkha ki la sdang biang ban ïap ha kane ka wah Lukha, na ka liang ka KSU Narpuh Circle bad ka Sonapyrdi Tourism and Economic Development Society (STEDS), ka la ju pynpaw ïa ka jingangnud ban pynneh pynsah ïa kane ka wah Lukha bad ïa ka mariang sawdong, kumjuh ruh ban kyntiew ïa ka kam jngohkai pyrthei ha ka thaiñ, namar kane ka wah Lukha ka long kaba ju khring ïa ki nongwan jngohkai pyrthei na kylleng, kumta na ka liang ka seng bad ka Society ka khmihlynti ba ka sorkar bad ki bor district kin shim khia ban pynneh pynsah ïa ki um ki wah, ïa ka mariang bad ïa kiei kiei kiba don ha ka mariang, kiba don ha ka thaiñ.
Shillong, Lber : Ha ka 21 tarik mynta u bnai ka tnat Agriculture Insurance Co.
Of India ka la pynlong ïa ka prokram Sam Polisi sha ki nongrep kiba la leh ïa ka insurance hapoh jong Ka National Crop insurance program -PMFBY Rabi 2022-23 ha ka jingïalang ba la pynlong hapoh U Tirot Sing Memorial Hall ,Pyndengumiong, Mairang, Eastern West Khasi Hills, Meghalaya.
Lyngba jong kane ka program ka la don ki jingbatai halor ki jingmyntoi hapoh jong ka PMFBYkaba la ai jingkyrmen ïa ki nongrep ki ba la leh ïa kane ka skhim.
I Director jong Ka Agriculture, I Kong S Kharsati I la long I kongsan jong katei ka program.
I Director I la ai mynsiem shuh ïa kiwei pat ki nongrep ki bym pat shim la pynrung ne enroll ïa lade ba kin sdang noh naduh ka aïom lyiur ka ban sa wan da kaba register ïalade hapoh kane ka skhim ka ban ïada ïa ki nongrep na ki jingduh ha ka rep ka riang lyngba ka jingshah pynjulor ha ki bor ka mariang ïa kiba ngim lah ban ïohi ne batai lypa.
Ryngkat bad I Director, kiwei ki ophisar na ka Department jong ka Agriculture- Monitering bad Evaluation Officer; Research Officer (Statistics) , ha ryngkat I Branch Manager jong ka Meghalaya Rural Bank , Mairang ki la don lang ha katei ka prokram.
Ha kane ka jingïalang la pynsngewthuh ïa ki nongrep shaphang ka rukom ban register, ki jingmyntoi hapoh jong kane ka skhim, ki lad ban pyntip lada wan ki jingjulor na ki bor mariang khnang ba kin lah ban ïoh ïa ka insurance jong ki bad kumta ter ter.
Ka bynta treikam jong ki bank, ki CSC bad ki jingsiew kiba ki nongrep ki hap ban siew (premium) ruh la batai ha katei ka program.
Ha kane ka prokram la sakhi ïa kiba bun ki nongrep kiba la wan ïashim bynta bad kiba la pynpaw ruh ïa ka jinglong la kloi ka jong ki ban register hapoh kane ka skhim ha kane ka aïom lyiur ka ban wan mynta u snem 2023.
La pynkut noh ïa kane ka prokram da ka jingsam polisi sha ki 60 ngut ki nongrep da I kongsan.
Kine ki nongrep kiba la leh insurance na Myriaw bad Mairang mynta ki lah ban ong da ka jingsarong, “Ka Polisi Jong Nga Ha Ki Kti Jong Nga.
".
Shillong, Lber : Na ka liang u president jong ka seng nongrep Hynñiewtrep Border Area and Farmer Association (HTBAFA) Wahlakhiat u Bah SB Sban Khongjoh u la ong ba ka jingjur jong u slap ha kane ka taiew ba la dep ka la kit bad jynrat lut ïa ki jingkieng rit bad ïa ki jingshna jong ki nongrep kum ki jingpynap dohkha ne kyllong hapoh ka wah Umsi ha ka 21 tarik mynta u bnai.
U la ong ruh ba na ka liang ki paid nongrep kiba kamai lyngba ki doh um doh wah lyngba ki kyllong kiba ki ju pynap ki la shah rong lut ha ka wah Umsi.
Kumjuh ki nongrep ki ba hap ban ïaid lynti na shiliang sha shiliang jong ka wah Umsi ruh kim don lynti shuh naba ka jingkieng kaba ki shna ka la shah rah noh ha ka um ha katei ka sngi.
Na ka liang u president ka seng u pynaw ka jingsngewlem halor kane ka jingduh jong ki paid nongrep halor kane ka jingeh kaba ki ïakynduh.
Mairang, Lber 22 : Haka 21 tarik Lber 2023, ka Agriculture Insurance Co.
Of India ka la pynlong ïa ka Program sam Insurance Polisi sha ki nongrep ba lah leh insurance hapoh jong Ka National Crop insurance program -PMFBY Rabi 2022- 23 ha Tirot Sing Memorial Hall , Pyndengumiong, Mairang, Eastern West Khasi Hills, Meghalaya.
Lyngba jong kane ka program ki la don ki jingbatai halor ki jingmyntoi hapoh jong ka PMFBY kaba lah ai jingkyrmen ïa ki nongrep kiba la leh ïa kane ka skhim.
I Director Jong Ka Agriculture, I Kong S Kharsati I la long I kongsan jong katei ka program.
I Director I lah ai mynsiem shuh ïa kiwei pat ki nongrep ki bym pat shym la pynrung kyrteng ba kin sdang nong naduh ka aiom Kharif ka ban sa wan da ka ba register ïalade hapoh kane ka skhim, ka ban ïada ïa ki nongrep na ki jingduh ha ka rep ka riang kiba lah ban wan da ki jingpynjulor ka bor mariang ba ym lah ban tip lypa.
Ryngkat bad I Director , kiwei ki officers na ka Department jong ka Agriculture- Monitering and Evaluation Officer; Research Officer (Statistics) , ha ryngkat I Branch Manager jong ka Meghalaya Rural Bank , Mairang ki la don lang ha katei ka Program.
Ha Kane ka jingïalang la pynsngewthuh ïa ki nongrep shaphang ka rukom ban register , ki jingmyntoi hapoh jong ka skhim ,ki lad ban pyntip lada wan ki jingpynjulor na ka bor mariang khnang ba kin lah ban ïoh ïa ka insurance jong ki bad kumta ter ter.
Ka bynta treikam jong ki bank, ki CSC bad ki jingsiew kiba ki nongrep ki hap ban siew (premium) ruh la batai ha katei ka program.
La ïohi ba shibun ki nongrep ki lah ïashim bynta ha katei ka jingïalang bad ki la long kloi ban register hapoh kane ka skhim ha ka aiom ka ban sa wan kata ka long ha ka Kharif 2023.
Ka program ka la kut da ka jingsam polisi sha ki 60 ngut ki nongrep da I kongsan.
Kine ki nongrep ba la leh insurance na Myriaw bad Mairang mynta ki lah ban ong da ka jingsarong, “Ka Polisi Jong Nga Ha Ki Kti Jong Nga.
".
Shillong, Lber, 22: Ka Seng Khasi, Kmie, Mawkhar, Shillong ha ka sngi Balang ka la pyndep ïa ka bynta ba kongsan shwa ban kan pynkhreh pynkhrum ban pynlong ïa ka Shad Suk Mynsiem da kaba pyndep ïa ka nguh ka dem, ka khnong ka bishar, na ka bynta ka Kiew Ksing.
Kaei ka kiew ksing? Lehse ka dei ka byrta ka shula ne ka jingpynbna ïar sha ki parakur para kha ka Bri Hynñiewtrep Hynñiewskum ba ka por ka samoi ban pynlong ïa ka shad ban ainguh aidem ïa U Blei Trai Kynrad kane ka la poi na ka bynta ban khreh ban sei ïa ki riam ka beit ka ksiar ka rupa na ka bynta ban ïoh pynriam ïa la ki nongshad kynthei bad shynrang, khnang ba kin ïoh ban ïamih lympung bad ban shad hun bad palei ka mynsiem.
Haba phai sha ka Kiew Ksing, ïa ka jingïalang baroh kawei la pynïaid da u Rgh Rangpher Rynjah dkhot JPK, la ïoh ïa ka jingkren maitphang na u Rgh O.
Pyngrope Vice President ka Seng Khasi Kmie.
Hadien kane, ka kynhun u Tymmen U San Seng Khasi Kmie hapoh ka jingïalam u Vice Chairman u Rgh Donbokstar Kurkalang, u la leit sha ka nguh ka dem ka khnong ka bishar, da ka lengbah ka lengsan, u khaw eh u khaw kheiñ, ban khmih ïa kita ki dak ki shin ba kumba, ban ïa pan na U Blei Trai Kynrad ba naduh ka ka sngi ba la pynkhreh, ba ki kam ki jam kin da ïaid beit kin da ïaid ryntih, ba ka shad ka kmen kan da phuh kan da phieng, ba u duhalia un da ïoh ïa ka buit ka bor ba un lah ban tem ban put khlem da shoh thait shoh jrem, pynban ba ka sur jong ka ksing, ka tangmuri ka kynshaw kin da sawa da ka sur ba bang ba thiang, kaban pynshoh ïa ka met ka phad ïa ki rang bad ki thei sotti haba ki mih ban iuh kjat ban shad ha lympung.
U Tymmen U San u da ieng ruh ban ïasaid ïathew hakhmat U Blei Trai Kynrad ba Un ri Un sumar Un sukher, ba ïoh don ka sabuit ka sakai, u apthap, ki nong bishni ki nong pihuiñ, kiba thew bad sylla narud nakiar, ba ïa kum kine ki jingmut ba sniew bym lah ban ïohsngew da la ki jong ki shkor ne ban ïohi da la ki jong ki khmat, U Blei Trai Kynrad hi Un pynthiah lyngdang pynthiah pyllup ïa kum kine kiei kiei baroh.
Hadien kane nguh ka dem ka peit dak ka peit shin bad haba la biang lut nadong shadong, ki Duhalia ki la sdang ban tem ïa ka ksing lumpaid bad bynrap lang da ka jingtem sa ïa kiwei pat ki skit kiba don baroh 7 tylli.
Naduh kane ka sngi ba la pynkiew ïa ka ksing, manla ka janmiet kan don ka jingtem ïa ka Ksing bad ruh ban hikai shad ïa ki khynnah, ki samla kynthei bad shynrang ha Seng Khasi Hall, ka ban ïai bteng haduh ka janmiet jong ka 7 tarik, Ïaiong kaba long shi sngi shwa jong ka Shad Nohkjat ka ban long ha ka 8 tarik, Ïaiong, 2023.
Shillong, Lber 22 : Ka Myntri jong ka tnad Information & Public Relations, Dr.
M Ampareen Lyngdoh ka la pyntip ba la pynlut haduh 29.
44 lak tyngka na ka bynta ban pyllait ïa ki video ha Youtube ha ka quarter ba khatduh jong ka snem mangtyngka 2022 – 23.
Haba jubab ha ki kynta kylli jingkylli jong ka Ïing Dorbar Thawain ka jylla, ka Myntri ka la ong ruh ba ïa katei ka pisa la pynlut na ka Planning Department.
Tangba, ka ong pat ba kam shym la don kano kano ka jingmang pisa ba kyrpang bad kam don ruh ka jingshim na kiwei kiwei ki tnad na ka bynta katei ka bynta.
Ka Myntri ka la pyntip ruh ba ka jingsiew ïa katei ka pisa la phah beit beit sha ka Youtube Google Ad Account.
Katkum ka jingong jong ka, ym shym la pynlut pisa satia ha ki kot khubor ne ki jingwah ha ki jaka paidbah ha kane ka quarter ba khatduh jong ka Financial Year.
Shillong, Lber 22: Ka Hynñiewtrep Youth’s Council ha ka sngi Balang ka la pynpaw ïa ka jimngkyrshan kaba pura ïa ka aiñrew (Bill) ïa kaba la tip kum ka The Meghalaya Selection of Candidates for State Quota Seats to Higher Academic Course Bill, 2023 ba la wanrah da u MLA ka North Shillong Constituency u Bah Adelbert Nongrum hynrei kaba la shah rem khlem ïoh tang ban ïatai namar ka jingduna ki dkhot ka assembly kiba kyrshan ïa kane ka Bill kaba ïadei bad bhah leit pule sha ki jingpule kiba kham shalor kum ha ki laiñ doktor, enjiniar bad kiwei de.
Haba u Maphor u la ïoh ban ïakren bad u Bah Robertjune Kharjahrin u President ka HYC u la ong ba ha ka jingshisha kane ka Bill kaba u bah Adelbert u la wanrah ka dei kaba biang bha bad kaba dei ruh ban shim nongmuna ha ka jingpyntreikam ïa ka Reservation policy namar kam don kano kano ka jingïaphiah jaidbynriew hapdeng ki Garo bad Khasi hynrei kat kiba pas bha ha ki jingpule klas 12 kin ïoh ban leit pule na ka quota jong ka jylla.
“Lada phi peit ka Reservation Policy ka dei kaba long communal namar la bhah ïa ka jingleit pule la bud na ka Job Reservation Policy ka dei beit na ka bhah jinglong Khasi ne Garo.
Kane ka Bill kaba wanrah u Bah Adelbert ka dei kaba la bhah kyllum beit 86 percent kan dei ïa ki riewlum ka jylla ha kaba kat kiba kham wan shakhmat kin ïoh leit pule na kane ka qouta ka sorkar jylla," u la ong.
U la ong ba lada peit hi ha ki jingpule doktor ruh ba ki samla pule Khasi kiba hap ha ka Waiting List ki kham heh ka jingïoh mark ha ka NEET ban ïa kiba wan ha ka First List na ka liang ki Garo.
“Ngi ïohi ba ka sorkar ka ong beit ba lada pynkylla ïa ka Reservation Policy kan wanrah ïa kano kano ka jingja bym sngewtynnd namar kan ktah ïa ki Khasi bad Garo hynrei kane ka Bill u Bah Adelbert kan ym ktah ïa kano kano ka jaidynriew hynrei kat kiba kham pas bha kin ïoh leit pule lada dei Khasi ne Garo," u la ong.
U la ong ba wat la na ka liang ka seng kam mynjur 100 na ka 100 namar ki don ki mat kiba donkam ban pynbeit hynrei na ka liang ka seng ka ai khublei ïa ka sienjam kaba u Bah Adelbert u la wanrah.
“Kino kino ki aiñ kim ju biang 100 na ka 100 hynrei lah ban pynkylla bad kita ki mat kiba ngim mynjur kiba don ha ka Bill ngin ai jingmut ïa u ban pynbeit," u la ong.
U la ïathuh ba ki mat kiba ka HYC kam mynjur ka dei halor ka kyndon kaba kdew ba ki riewlum trai muluk kin ïoh leit pule na kane ka bhah ba 86% namar u ong kam shai ka jingbatai ïa kita ki trai jylla hynrei u ng ba ka HYC ka kwah ba kin kdew beit ba ki Khasi bad Garo kin dei kita ki riewlum trai muluk kiban ïoh jungmyntoi na kane ka bhah.
Shuh shuh u la ïathuh ba sa kawei ka dei halor ka bhah kaba 10% kaba u la tyrwa na bynta ki briew kiba hap ha ki longïing ba duk katkum ka 103rd Amendment jong ka Constitution namar ha kane ka Amendment la kdew ba tang kito kiba wan na kano kano ka kynhun kaba ym pat ïoh ki bhah kyrpang kiba lah ban ïoh jingmyntoi na kane ka bhah.
“Dei ban buh bhah ïa kiba duk ym pat katkum ka 103rd Amendment jong ka Constitution hynrei ban bhah bet ïa iba duk wat lada dei kiba la ïoh bhah na ka jinglong riewlum ruh," u la ong.
Shuh shuh u la ong ba kane ka Bill kan ïarap ban pynneh ïa ka bhah kyrpang ha ka jingleit pule namar kumba long mynta ym pat don kino kino ki policy ne ki aiñ ha kaba ïadei bad kane hynrei la shu bud beit na ka Job Reservation Ploicy kaba lada don kino kino kiban leit ujor sha Kashari kane ka rukom aibhah ha ka pule puthi kan shah pyndam marmar.
“Kumba u Bah Adelbert u la ong ba u wanrah ma u ïa ka Repealing Act ïa ka aiñ khalai la shah kyntai hynrei hadien ka sorkar ka wanrah hi ha kane ka kynti kaba mynta bad ngi kyrmen ba ka jingkyntait ïa kane ka bill kan jia kumjuh kumba jia ïa ka Bill pyndam aiñ khalai kumba u la kren," u la ong.
Shuh shuh u la ong ba na ka liang ka HYC kan leit ban duddien ïa kane a mat bad ka sorkar ïoh lehse ka jingbym pdiang kan dei na ka daw ba ka tieng ïa ka jingmyntoi saiñ pyrthei ka VPP.
“Ngi te ngim khuslai mano ban myntoi saiñ pyrthei lada wanrah ka VPP ne ka sorkar ngin kyrshan beit namar kan dei ka jingmyntoi hi ïa ka jylla bad ki samla pule ba ngin leit ai jingmut sha ka sorkar ïa kane ka aiñrew ryngkat ki jingpynkylla ha ki katto katne ki bynta," u la ong.
Shillong, Lber 22 : U Myntri ka tnad Pule Puthi ka sorkar jylla, u Rakkam A Sangma ha ka sngi Balang u la pyntip ha Ïing Dorbar ba ka jingpyntrei ha kawei ka Residential School ka la dep katba 18 tylli kiwei pat kim pat dep.
Kitei ki 19 tylli ki Residential School ki kynthup ïa lai tylli ha West Jaintia Hills kata ka Sabahmuswang residential school ha Thadlaskein, Shangpung residential school ha Laskein bad ka Pdengshakap ha Amlarem.
Ar tylli ha East Jaintia Hills, kata ka Jalapher Residential School ha Saipung bad ka Byndihati Residential School ha Khliehriat.
Ha West Garo Hills lai tylli ba kynthup ïa ka Raja Raonggat residential school ha Chokpot, Edenbari ABDK residential school ha Rongram bad ka Chitchakgre residential school ha Gambegre.
Ar tylli ha East Garo Hills ba kynthup ïa ka Insambal residential school ha Kharkutta bad Nongchram Demik residential school ha Rongjeng bad kawei ha South Garo Hills kata ka Kapasipara residential school ha Gasuapara.
Ar tylli ha East Khasi Hills, kata ka Mawsmai Nongthymmai residential school ha Shella Bholaganj bad ka Lawbah residential school ha Mawsynram, nangta kawei ha South West Khasi Hills kaba la tip kum ka Shnongkalong residential school ha Ranikor.
Ar tylli ha West Khais Hills ba kynthup ïa ka Lawbyrtun residential school ha Mawthadraishan bad ka Riangkhain residential school ha Mawshynrut katba lai tylli ha Ri Bhoi ba kynthup ïa ka Umjan Mawtari residential school ha Umsning), Nongrim Synjai residential school ha Umling bad ka Jirang residential school ha Jirang.
Shillong, Lber, 22: Ka Khasi Students’ Union (KSU) South West Khasi Hills Unit ha ka sngi Balang ka la pynkynmaw ïa ka Sorkar MDA-II ba ka por ka la ih ban pynkha sa kawei ka Community and Rural Development Block (C&RD) ha Umdohlun lane ha Wahkaji, kiba long ki shnong kiba hap hapoh ka South West Khasi Hills.
Ha ka jingïakren bad ki lad pathai khubor, u President ka KSU South West Khasi Hills Unit u Bah Forwardman Nongrem u la ong ba kane ka jingdawa ban pynkha ïa ka C&RD ha ka thaiñ ka long naduh u snem 2015.
U Bah Nongrem u la ïathuh ba ki don 30 haduh 40 tylli ki shnong kiba hap hapoh ka Wahkaji bad Umdohlun kiba jngai kumba 2-3 kynta ka jingïaid lynti na Mawkyrwat bad Ranikor.
Da ka jingpynkha ïa ka C&RD ba thymmai ha Umdohlun lane ha Wahkaji kan weng ïa ka jingeh jong ki paidbah kiba shong sah ha ki shnong kiba kham kyndong, u la ong.
U la ïaroh ïa ka jingshimkhia jong ki MLA jong ka South West Khasi Hills bad ka Mawsynram ban rah ïa kane ka mat kaba donkam hapoh ka Iingdorbar Thawaiñ jong ka jylla.
“Ngi sngewnguh shikatdei eh ïa ki MLA jong ka District kiba la rah ïa kane ka jingdawa bad ngi kyntu ruh ïa ki ban buddien na ka Sorkar Jylla namarba ki dei kiba don bynta lang hapoh ka Sorkar MDA-II," ong u Bah Nongrem.
U la ong ba ka Sorkar ba thymmai ka donkam ruh ban kyntiew kyrdan ïa ka Mawsynram C&RD Block sha ka Civil Sub-division namarba ka dei kawei na ki C&RD Block kaba la rim tam naduh ba la pynkha ha u snem 1962 ba kaba don palat 160 tylli ki shnong.
“Ka Mawsynram ka dei kaba jngai kumba 50 kilomitar na Shillong hynrei ka long kaba donkam ïa ka Sorkar ban kyntiew kyrdan noh ïa ka Mawsynram CRD Block sha ka Sub Civil division.
Namarkata, ngi kyntu ïa ki MLA ba kin buddien halor kane ka jingdawa na ka Sorkar," la bynrap u Bah Nongrem.
Shuh shuh u la bynrap ba ka Seng kam pyrshah lada ka Sorkar ka rai ban pynkha ïa ka C&RD Block ha kano kano ka bynta jong ka Jylla hynrei ka Sorkar ka dei ban kham pyrkhat shwa mynta ka kynti ban pynkha ïa ka C&RD Block ha Umdohlun lane ha Wahkaji.
Shillong, Lber 22: U Myntri Rangbah, u Conrad Sangma, ha ka sngi Balang u la pyntip ïa ki kyrteng jong ki Dkhot ba thymmai jong ki Regional Committee na ka bynta ka jingïapynbeit pud ha ka bynta kaba ar.
Na ka bynta ka Regional Committee kaba dei ïa ka Ribhoi District, ïa ka Committee yn khlieh da u Bah Prestone Tynsong, Myntri ka tnad PWD bad kiwei kiwei.
Ki dkhot pat kin long u Bah S.
Sohtun, MLA Jirang, Bah Mayralborn Syiem, MLA Nongpoh, Bah Damanbait Lamare, MLA Umroi, Bah Charles Marngar, MLA Mawhati, Bah Jambor War, EM Elaka ka KHADC bad u DC Ribhoi un long u Member Convener ka Committee.
Na ka bynta ka West Khasi Hills u Bah Paul Lyngdoh, Myntri ka tnad Tourism bad kiwei un long u Chairman bad ki dkhot pat ki long u Bah Renik L.
Tongkhar, MLA Mawkyrwat, Bah Methodius Dkhar, MLA Mawshynrut, u RG Momin, MLA Rambrai, Bah Gigus Myrthong, Deputy CEM, Bah Banjop Pyngrope, MDC badu DC West Khasi Hills un long u Member Convener.
Na ka bynta ka West Jaiñtia Hills, u Bah Sniawbhalang Dhar, Myntri ka tnadUrban bad kiwei un long u Chairman bad ki dkhot kin long u Bah Comingone Ymbon, Myntri ka tnad Food and Civil Supply, u Bah Lahkmen Rymbui, MLA Amlarem, Bah Nujorki Sungoh, MLA Mawkaiew, Bah Thombor Shiwat, CEM ka KHADC, Bah Aiborlang Shadap, MDC ka Mukroh- Borato bad u DC West Jaiñtia Hills un long u Member Convener.
U Myntri Rangbah u la ïathuh ba kane ka Komiti ka lah ban shong nih mynta hi u bnai tang shu kut ka Assembly ne ha u bnai Jymmang mynta ka snem.
Shillong, Lber 22 : Ka Khasi Hills Autonomous District Council (KHADC) ka la dep ai ïa ka No Objection Certificate (NOC) na ka bynta ban shna ïa ka lynti rel na Tetelia sha Byrnihat.
Kane ka long kat kum ka jubab ïa ka starred question ba la wanrah hapoh ka ïing Dorbar Thawaiñ ka jylla da u Symbud Myntri Rangbah ma Sniawbhalang Dhar uba peit ïa ka tnad Transport ha ka Sngi Balang.
U ma Sniawbha u la jubab “ Hooid, ïa ka NOC la dep ai da ka KHADC na ka bynta ka lynti rel na Tetelia sha Byrnihat bad ïa ka bai jaka puta ruh la dep siew sha ki trai jaka.
Hynrei na ka bynta ka lynti rel naduh Byrnihat-Lailad shaduh Shillong ym pat ïoh satia haduh mynta.
U la ïathuh ruh ba na ka bynta kane ka lynti rel la pyllait ruh ïa ka Social Impact Assessment (SIA).
Hynrei wat la katta pat u la ïathuh ba ym pat lah ban sdang ïa ka jingtrei ha Ri Bhoi namar ka don ka jingpyrshah ba jur na ki Seng Bhalang.
Katba ïa ka lynti rel na Dudhnoi sha Mendipathar kaba 18.
87 Km mynta ka la treikam bha.
Shillong, Ïaiong 22 : U Myntri Rangbah ka sorkar jylla, Conrad K Sangma ha ka sngi Balang u la ong ba ka sorkar jylla ka tip ba ka don ka jingpynmih bad ka jingpynïaid iew beaiñ ïa u rnga ha ka jylla bad kumta ka la shimkhia ban khanglad ïa kane.
Ïa kane u Myntri Rangbah u la kren haba jubab halor ka call attention notice ba la wanrah da u MLA ka Nongpoh, Bah Mayralborn Syiemlieh ba ka tnad Forest kam lah satia ban tehlakam ïa ka jingkhaïi beaiñ ïa u rnga ha ka jylla.
Shuh shuh u Myntri Rangbah u la pyntip ruh ba ki la don bun bha ki lad jingïada ba la shim da ka tnad ban tehlakam ïa ka jingkhaïi beaiñ ïa u rnga da kaba thaw ïa ki kynhun khynra da ki nongtrei ka tnad Forest ban lap ïa ki nongkhaïi beaiñ ïa u rnga, pynshitom ïa kiba pynkheiñ ain ha ïingbishar, bad kurup ïa u rnga ba khaïi beain lane lum thup beaiñ.
Shuh shuh u ong ruh ba wat ha ki karkhana Ferro Alloy kiba pyndonkam da u rnga, la ju leit jurip man ka por ïoh don kiba pynlang ne pyndonkam beaiñ ïa u rnga ha ki karkhana jong ki.
Ha Ri Bhoi bad ha West Khasi Hills District, tang ha kine ki san snem, ki la don haduh 23 tylli ki jingjia kiba la dep ban ujor sha Ïingbishar halor ka jingkhaïi beaiñ ïa u rnga, pynmih lane pynlang ïa u rnga.
Tang ha West Khasi Hills, ki la don haduh 13 tylli kiba la dep ban ujor ha u 2022 na ka bynta ka jingpynmih beain ïa u rnga.
Nalorkine, ar tylli ki jingjia la dep ban pyndep ha Ri Bhoi District.
Shuh shuh la ong ba la don haduh 95 ton u rnga ba la dep ban kurup ha kine ki san snem bad 2,60,000 tyngka kaba shah dain kuna.
Dang shen, u DFO Nongstoin u la pyrshang ban tehlakam ïa ka jingpynmih bad khaïi beain ïa u rnga da kaba kyrpad ïa u District Magistrate ban pynjari da ka 144CrPC ha West Khasi Hills.
Nalorkata, ka West Khasi Hills Forest Division ka la pynlong ruh ka jingpynsngewthuh paidbah ha ki shnong ki thaw nalor ki social media halor ka jingdonkam ban pynneh pynsah ïa ki khlaw ki btap.
U Myntri Rangbah u la ong ruh ba ka jingpeit ïa ki khlaw lait noh ïa ki khlaw jong ka sorkar, kiwei pat ki hap ha ka jingpeit jong ki District Council.
“Kumta ha kito ki khlaw bah, kiba hap ha ki riewshimet ne jong ka shnong, ki hap ha ka jingpeit jong ka District Council kiba la khmih lynti ba kin noh synñiang lang ban tehlakam ha ka jingpynmih beaiñ bad pynïaid iew beain ïa u rnga," u la ong.
Nalorkata, u la ong ruh ba ym pat ju don satia ka jingpynmih rnga beain na ki khlaw ba la sumar kyrpang kiba odn ha Ri Bhoi bad ruh ha West Khasi Hills.
Shuh shuh u la ba ka jingïakren kadei hi halor ka jingujor jong kawei ka sengbhalang, ka Meghalaya Clean and Green Organisation sha u Chief Forest Officer, Khasi Hills Autonomous District Council pyrshah ïa ka jingkhaïi beain ïa u rnga.
“Kumta baroh lai liang donkam ban ïa treilang kum ka kynhun met bad mynsiem hapoh ka bor jong ki ban ïakhun ïa kane ka jingpynmih bad ka jingkhaïi beaiñ ïa u rnga," u la ong.
U ong ruh ba ka tnad Forest kan kham peitngor ruh halor katei ka bynta bad bteng ban jurip ïa ki kali kiba ïaid lyngba ki checkgate ban lap ïa ki kali kit rnga beain bad ruh ban shim ïa ki sienjam katkum ki kyndon ka aiñ.
Shillong, Lber, 22: U Bah Sylvester Nongtnger u la wan phai ban shimti biang kum u Superintendent of Police (SP) jong ka East Khasi Hills District hadien ka jingshah pynkynriah kam dang shen ban shimti kum u Superintendent of Police (SP) ka tnat Fire and Emergency Service (F&ES), Shillong.
Ïa kane ka jingpynkynriah kam thymmai jong ka Kam Pohïing ka Sorkar Jylla ha ka hukum ba la pynmih da u Lat ka jylla bad ïa ka jingpyntip ba la soi da u Principal Secretary ka tnat Kam Pohïing u Dr.
