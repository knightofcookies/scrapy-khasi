Kitei ki lai ngut ki la leit sha High Court ban pan ïa ka ‘Anticipatory Bail’ lane ka jamin ban lait shah kem hadien ka jingjia ha ka 24 tarik Naitung, 2023, ha kaba ka la mih ka jingkawang maw ïa ka shlem treikam u Myntri Rangbah, Conrad K Sangma, ha Tura katba u dang pynlong jingïakren bad ka ACHIK lem bad kiwei ki seng halor ka jingdawa ban pyntreikam ïa ka ‘Backlog Policy’ ha ka jingthung kam thung jam bad ban pynlong ïa ka Tura kum ka nongbah ka Meghalaya ha ka por tlang.
Ha kaba ïadei bad katei ka jingjia ha Tura, na ka liang u Inspector Bitching N.
Marak, Circle Inspector (Sadar), West Garo Hills, u la ai da ka jingujor ha thanat Araimile (Case No.
16(07) 2023) hapoh ki kyndon 120B/121/121A/188/307/326/353/435/511/143/147/148/149/150/153/153A/155/158/34 IPC ryngkat ka kyndon 13 jong ka Unlawful Activities (Prevention) Act bad ka kyndon 6A/6B/8A/8B jong ka Meghalaya (Maintenance of Public Order) Act, bad kyndon 3/4 jong ka Prevention to Damage to Public Property Act.
Haba batai ïa ki jingjia hashwa jong katei ka jingïakynad, ha ka 5 tarik Naitung, 2023, u President ka ACHIK, u Thomas M.
Marak, u la pan jingbit na u DC, West Garo Hills, ban pynlong ïa ka jingshah thngan kum ka jingïaleh ban pynbor ïa ka sorkar ban sngap ïa ki jingdawa jong ka ACHIK.
Ha ka 10 tarik Naitung, 2023, na ka liang u DC u la ai jingbit ïa kane ka kynhun ba kan ïaid shakhmat bad kane ka jingshah thngan ryngkat bad ki kyndon.
Ha ka 24 tarik Naitung, 2023, ki nongïalam ka ACHIK bad kiwei pat ki kynhun ki la ïakynduh ïa u Myntri Rangbah, u Myntri ka tnat PHE, u DC bad kiwei ki heh sorkar.
Hynrei katba ka jingïalang ka dang ïaid, ki la don ki briew kiba la don shabar jong ka kamra jingïalang, kiba la pyrta shla bad kawang maw.
Ki la don kumba 18 ngut ki pulit, Home Guard bad CRPF kiba la mynsaw katba 20 tylli ki kali sorkar bad kali shimet ki la shah pynjulor lane shah thang.
La ong ruh ba ki la don kumba 500 ngut ki paidbah kiba la ïalum ha kane ka sngi shabar jong ka jaka ba pynlong jingïalang.
Ha kaba ïadei bad kane ka jingjia, la pynrung ïa ka jingujor ha thanat Araimile (Case No, 16(07) 2023).
Na ka liang u S.
Deb, uba dei u muktiar jong kitei ki lai ngut, u la ong ba u Labenn, u Balkarin bad ka Bernita ki khlem don bynta eiei bad katei ka jingjia wat la ki don lang ha katei ka jaka ha ka 24 tarik Naitung.
Ha ka jingshisha, u Labenn, uba dei u nongïalam ka ACHIK, u Balkarin, uba dei u Co-Chairman ka GHSMC bad ka Bernita, kaba long ka General Secretary ka ACHIK, ki la ïadonlang bad u Myntri Rangbah ha ka por ba la mih ka jingïakynad bad namarkata, ki khlem don bynta eiei bad kaei kaba la jia shabar.
Hynrei kitei ki lai ngut ki la ïoh jingtip na ki tyllong kiba thikna ba la kynnoh ïa ki ba ki dei ki nongïasylla bad namarkata, ki pulit ki la sdang ban thwet ïa ki na ka bynta ban ïoh kem.
Namar ka jingpyrkhat ba ki lah ban shah kem, kitei ki lai ngut ki la pan noh da ka jamin na ka High Court.
Utei u muktiar u la kdew ruh ba nalor kiwei pat ki kyndon jong ka Indian Penal Code, ka jingkynthup ïa ka kyndon 13 jong ka Unlawful Activities (Prevention) Act, 1967, bad hadien ka jingkyrpad jong u pulit uba tohkit, ar sngi hadien ba la ai ïa katei ka mukotduma sha High Court, ban kynthup ïa ka kyndon 15(1)(b)/16 jong ka Unlawful Activities (Prevention) Act pyrshah ïa kitei ki lai ngut, ka long tang ban pynthut ïa kitei ki lai ngut bad ban khang ïa ka jinglong laitluid jong ki.
Ha kawei pat ka liang, na ka liang u Advocate-General, uba dei u muktiar jong ka sorkar, u la pynpaw ba kaei kaba la jia ha ka 24 tarik Naitung, 2023 ka long kaba be-aiñ, bad ka hap hapoh ka jingbatai jong ka kyndon 2(o) jong ka UAP Act.
Ka jingpynshitom ïa kiba kum kine jait kam kan long katkum ka kyndon 13 jong kane kajuh ka aiñ.
Nalorkata, u la ong ba katei ka jingjia ka la buh jingma ïa ka jinglong shngaiñ jong ka jylla bad ka la long ruh ka jingjia ban wanrah ïa ka jingïap jong ki briew sorkar, bad namarkata, ka jingkynthup ïa ka kyndon 15(1)(b)/16 ka long kaba biang.
U Advocate-General u la ong ba ym lah satia ban pdiang ïa ka jingkyrpad jong kitei ki lai ngut ban ai jamin ïa ki na ka daw ba ka kyndon 43D(4) jong ka UAP Act, 1967 ka khang lad.
Shuh shuh u muktiar jong ka sorkar u la kdew ba ha ka ‘Case Diary’, u pulit uba tohkit u la pynpaw ba kitei ki lai ngut ki la don lang ha katei ka jaka ha ka 24 tarik Naitung ha Mini Secretariat, bad ki la don ruh ki sakhi kiba la pynpaw ba ki la shah pynshit ha kitei ki lai ngut ban pynlong ïa ka jingïakhih ha kane ka jaka.
Na ka liang ka High Court ka la ong ba u pulit uba tohkit ïa katei ka jingjia u la pyrkhat ba kan biang lada pynrung sa da ki kyndon jong ka UAP Act, 1967 ha ka jingujor na ka daw ba ka jingïakynad, nalor ba ka la long kaba jur, bad ka jinglong soh pdung u Myntri Rangbah bad kiwei ki heh sorkar ha u paidbhur uba la shah pynshit ha kitei ki lai ngut bad kiwei pat kiba la ïadon bynta bad katei ka jingjia.
Hynrei ka la kdew ruh ba ka jingtohkit halor katei ka jingjia ka dang ïaid.
Na ka ‘Case Diary’, ka High Court ka la ong ba ïa ka jingïadonkti jong kitei ki lai ngut ha katei ka jingjia la dep ban batai da ki katto katne ki sakhi.
Hynrei na ka liang u pulit uba tohkit um pat lah ban lap janai ha kano ka rukom kitei ki lai ngut ki la donkti.
Na ka liang ka High Court ka la ong ba ïa mynta kam pat kwah ban tuklar bad ka jingtohkit khamtam ba katei ka jingjia ka la long kaba jur.
Ka la ong ruh ba ka kyndon 43D(4) jong ka UAP Act, 1967, ka khang lad ïano-ïano ban ïoh jamin lypa bad namarkata, ka la kyntait ïa katei ka jingpan jamin jong kitei ki lai ngut khnang ba kin lait shah kem ha ki pulit.
U Myntri Korbar Ri, u Amit Shah, ha ka Sngi Thohdieng u la wanrah ïa ki lai tylli ki aiñ rew (Bill) ki ban mih bujli ïa ki lai tylli ki aiñ kiba la seng la buh da ka Sorkar Bilat bad kiba dang treikam haduh kine ki sngi.
Ha ka sngi kut jong ka Dorbar Lyiur ka Parliament, u Shah u la wanrah ha Lok Sabha ïa ki aiñ rew ba kynthup ïa ka Bharatiya Nyaya Sanhita Bill, 2023, Bharatiya Nagarik Suraksha Sanhita Bill, 2023, bad ka Bharatiya Sakshya Bill, 2023.
Ka aiñ rew Bharatiya Nyaya Sanhita Bill kan bujli ïa ka Indian Penal Code, 1860, ka Bharatiya Nagarik Suraksha Sanhita Bill kan bujli ïa ka Criminal Procedure Code, 1858, katba ka Bharatiya Sakshya Bill kan mih bujli ha ka jaka jong ka Indian Evidence Act, 1872.
Ïa kine ki lai tylli ki aiñ rew, la phah sha ka Standing Committee jong ka Parliament ba kan peit bniah.
Haba wanrah ïa kitei ki lai tylli ki aiñ rew, u Shah u la ong ba haduh mynta, ka Ri ka dang hap ïaid katkum ki kyndon jong ki aiñ ba la shna da ka Sorkar Bilat ha ka por ba ka dang synshar ïa ka India.
“Ngi wanrah ïa kine ki aiñ rew khnang ban pynïoh ïa ka hok na ka bynta ki paidbah nongshong shnong," u la ong.
Ka aiñ rel Bhartiya Nyaya Sanhita ka thmu ban weng noh ïa 22 tylli ki kyndon kiba ju don ha ka Indian Penal Code, ban pynkylla ïa ki 175 tylli ki kyndon bad ban wanrah ïa 8 tylli ki kyndon bathymmai.
Haba kheiñ kyllum, kane ka aiñ rew ka don 356 tylli ki kyndon.
Na ka liang u Shah u la ong ba kane ka aiñ rew ka la weng noh ïa ka kyndon kaba ïadei bad ka ‘Sedition’ lane ka jingïaleh pyrshah ïa ka jingsynshar jong ka Ri.
Hynrei, ha kane ka aiñ rew ka don kawei ka kyndon kaba ïadei bad ki kam bymman pyrshah ïa ka Ri (Offences against the State).
Ha kajuh ka por, u Shah u la pynbna ba ha kane ka aiñ rew ka don ka kyndon ban pynshitom ïa kito kiba donkti ban bom shnong ïano-ïano lane kata ka ‘Mob Lynching’.
Kiba shah pynsaja hapoh kane ka kyndon kin hap shong patok 7 snem lane shirta jingim lane kin ngat ruh ha ka jingshah phasi.
Ka aiñ rew Bharatiya Nagarik Suraksha Sanhita ka thmu ban weng noh ïa ki 9 tylli ki kyndon jong ka Criminal Procedure Code, ka thmu ban pynkylla ïa 160 tylli ki kyndon jong kane ka Code bad ka thmu ban wanrah ïa 9 tylli ki kyndon bathymmai.
Ha baroh, kane ka aiñ new ka don 533 tylli ki kyndon.
Shuh shuh ka aiñ rew Bharatiya Sakshya ka thmu ban pyndam ïa 5 tylli ki kyndon jong ka Indian Evidence Act, ka thmu ban pynkylla ïa 23 tylli ki kyndon bad ka thmu ban wanrah ïa kawei ka kyndon bathymmai.
Haba kheiñ kyllum, kane ka aiñ new ka don 170 tylli ki kyndon.
Ka Kynhun Myntri jong ka Sorkar Jylla ka la rai ban phah pule biang ïa ki ophisar kiba peit ïa ki tnat bapher bapher kynthup ïa ki ophisar pulit ha kaba yn bei ïa ka bai pule jong ki T.
15 lak marwei.
Tangba kino-kino ki ophisar kiba leit pule ban kham shemphang bad pyntbit ïa ka rukom treikam, kim dei satia ban shim shuti.
Ïa kane ka rai la mynjur da ka Kynhun Myntri ha ka jingïalang kaba la long ha Secretariat ha ka sngi Thohdieng (11 tarik Nailar).
Haba ïathuh sha ki lad pathai khubor ïa ki rai bapher bapher kiba la mynjur da ka Kynhun Myntri, u Myntri Sorkar uba long ruh u nongaiktien ka Sorkar MDA-II, u Bah Paul Lyngdoh u la ong ba ka jingthmu jong kane jingphah pule ïa ki ophisar naduh ki IAS, IPS, IFS, MCS, MPS, MFS bad kiwei kiwei ki ophisar ka long ba kin kham ïoh shuh ka jingnang jingtip ha ka rukom treikam jong ki ha kaba kin lah pule lyngba ki ‘online course’ bapher bapher kynthup ban leit pule ha IIM Shillong.
Ïa kane ka jingpule pyntbit na ka bynta ki heh ophisar ka Sorkar la tip kum ka “Mid-Career Sponsored Courses (MCSC)".
Ka por ban pyndep ïa kane jingpule kan long katkum ba la buh da kito ki jaka pule.
Nalor nangta, u Bah Paul u la ong ba ki ophisar kiba leit ban pule kim lah satia ban shim shuti lane ieh ïa ka kam kaba ki trei, hynrei ki hap trei bad pule ruh ha kajuh ka por khlem da pyndkoh ïa ka jingtreikam.
U la ong ba ki ophisar kin ïoh ka lad ban pule pyntbit ha ki skulbah (University), IIM bad kiwei kiwei ki jaka pule kiba ai ïa ki degree bad diploma kiba kham heh kyrdan.
Ki bynta jong ka jingpule pyntbit ki kynthup ïa ka MBA, PhD Programme, nalor ka Executive fellow in Management lane PhD kiba la tyrwa da ka IIM Shillong.
U la ong ka Master ha ka Liang ka Public Policies ka dei ka online course ba la tyrwa da ka OP Jindal Global University, ka Professional Certificate Programme, Data Science bad Artificial Intelligence kaba dei hi ka online course ba la tyrwa da ka Indian Institute of Information Technology, Bangalore lane University of Merriland,  nalor ka part time PhD ba la tyrwa da ka Jindal Global Law School.
Kum ka jingkyrshan ïa kine ki ophisar ban pule na ka bynta ka jingmyntoi ïa ki bad ïa ka Jylla khamtam ban tip bad shemphang shuh ha rukom treikam, ka Sorkar Jylla kan bei ïa ka bai pule (tuition fees) haduh T.
15 lak marwei.
U la ong ba ka kyndon ka long ba kito kiba ïoh ban pule ki dei ban dang don sa 7 snem ha ka kam ban shakri ïa ka Jylla, ym lah ban shim ïa ka shuti leit pule (study leave) bad haduh 3 ngut ki ophisar kin ïoh ban pule man u snem.
Haba kylli, la kane ka bai pule ka dei kaba la heh palat haduh T.
15 lak marwei, u Bah Paul u la ong ba kane ka dei ka dor kaba la shu buh antad lypa, bad kam mut ba kan poi haduh katne namar kin don ki jingpule kiba ka jingsiew ka kham duna, bad ki don ki jingpule kiba kham heh ka jingsiew.
Ka Sorkar ka la mynjur ruh ïa ka Committee kaba khlieh da u Chief Secretary ban khmih bniah bad mynjur ïa ki kot ki sla jong kito ki ophisar kiba dei ban leit pule.
Haba kylli shaphang ka jingktah ka rukom treikam jong ki ophisar namar ki hap ruh ban leit pule, U Bah Paul u la ong ba kane kan long ka jingmyntoi ïa ki ophisar namar la bun snem ki khlem pule shuh bad lyngba kane ka lad, kin ïoh jingnang jingtip shuh shuh bad kin nang lah ban trei bad shakri kham bha.
Ka jingkylli ka long ruh ïa ki Myntri bad ki MLA.
Lada ki ophisar ki hap ban pule pyntbit biang, hato ki Myntri Sorkar bad ki MLA pat kim donkam mo khamtam haba kum ki nongsynshar kim biang ka jingnang jingtip khamtam lada ym biang ka kyrdan pule?.
Ka jingjyllei jong ki nongkhaïi bad ki nongdih drok hapoh ka jylla ka la long kaba shyrkhei haduh katta katta, hynrei kaba lyngngoh pat ka long ba kitei ki nongkhaïi bad ki nongdih drok ki shlan haduh katta katta ba kin ym don shuh kano-kano ka raiñ ka rem ne ka jingsheptieng wat ban dih ïa u drok ha ki jaka paidbah ruh.
Ïa kane la ïoh ban sakhi lyngba ka ‘video’ ba la ïoh ban ring ha Motphran hajan ka jaka bret ñiut ha ka por ba kitei ki nongdih bad ki nongpyndonkam ïa u drok ki dang leh ïa katei ka kam.
Na ka liang ki nongshong dukan kiba don hajan katei ka jaka bret ñiut ki la ïathuh ba kitei ki nongdih drok ki ju wan ha katei ka jaka ban dih drok man la ka sngi kiba kynthup naduh ki kynthei haduh ki shynrang hynrei kiba kham bun ki dei ki bar jylla suda.
Kitei ki nongdie jingdie ki la ïathuh ruh ba kitei ki nongdih drok kim salia bad kim tieng wat ïano-ïano bad haba kitei ki nongdie jingdie ki la mai la tim ïa ki ruh, ki la pyneh kylla bad ki la tim pynban da ki ktien sih ktien sang.
Haba kylli ïa kitei ki nongdie jingdie madan ba hato ki la dep ban ujor ïa kane sha ki bor pulit, na ka liang kitei ki nongdie jingdie madan kiba don ha katei ka jaka ki la ïathuh ba na ka por sha ka por ki la dep ban ujor ïa kane sha ki pulit.
Na ka liang ki pulit ruh haba ki wan ha katei ka jaka ki la shu beh ïa kitei ki nongdih drok khlem da leh da kaba tyngeh ïa kitei ki nongdih drok kaba la pynlong ïa kitei ki nongdih drok ba kin wan leh ïa kajuh shu kajuh ka kam man la ka sngi bad wat haduh u pud ba kin da nud syndon ban ker da ki jingker jingda ha katei ka jaka ban pynlong kum ka ktem dih drok.
Ha kaba ïadei bad kane, na ka liang u President ka Hynñiewtrep National Youth Front (HNYF), u Bah Bless Dkhar u la ong ba ym tang ba katei ka jaka theh ñiut ka long kaba sma, hynrei ka la dei ruh ka ktem jong ki nongdih drok.
“Na ka liang jong ngi, ngi hap ban kren shai ba haei kata ka jingshngaiñ ka don bad ka Motphran hi ka dei ka jaka kaba baroh ki briew bad ki paidbah ki don hangne", la ong u Bah Dkhar.
Nalor nangta, u Bah Dkhar u la kyntu ruh ïa ka sorkar ba kan ai jingïada kaba kyrpang hapoh ïew hapoh hat namar ki kam sniew kiba har rukom ki la jyllei hapoh ïew khamtam ha ka por mynmiet.
Ym tang ka kam tuh ka kam thiem, hynrei ki don ki khep ba lada ym ïoh ban tuh ban thiem ka ju mih sa ka jingshim syndon wat ïa ka jingim briew ruh.
Kane ka la pyntieng pynsmiej ruh ïa ki nongdie jingdie ba kin don ha katei ka jaka ha ka por mynmiet namar ka jingdon jong kitei nongdih drok.
“Nga na ka liang ka jong ngi, ngi kren sha ka sorkar ba kan ai ka jingïada kaba kyrpang khamtam eh hapoh Motphran namar ngi la ïoh ba ka kam tuh ka kam thiem bad ym dei tang ka kam tuh kam thiem hynrei ki ju mih shibun kiei-kiei ki kam pyntriem", la ong u Bah Dkhar.
Shuh shuh u Bah Dkhar u la kyntu ruh ïa ka Shillong Municipal Board (SMB) ba ka dei ban shim ïa ka jingkitkhlieh ban weng ïa katei ka jaka bret ñiut na katei ka jaka namar ka jingsma ka la long shaba palat ha kaba wat ban ïeng tang shiphang ruh ym lah satia ban ïeng hangtei khamtam lei lei ka la ktah bha ïa ki nongshong die jingdie kiba im jakpoh ban bylla die jingdie ha katei ka jylla.
U Roberto Mancini u la iehnoh ïa ka kam kum u head coach jong ka kynhun ïalehkai phutbol ka Italy, la pyntip ka Football Federation (FIGC) jong kane ka Ri ha ka sngi U Blei.
Lah ban pynkynmaw ba u Mancini u la shimti ïa kane ka kam ban btin lynti ïa ka Italy ha u snem 2018 hadien ba kam shym la lah ban ïoh rung sha ka lympung World Cup.
Wat la kum ka Ri, ka Italy kam shym la ïoh rung sha ka lympung World Cup hynrei na ka liang u Mancini u la lah ban ïalam sha ka jingjop ha ka lympung European Championship ha u snem 2021 hynrei hadien kane, kum ka kynhun ka la hap ban mad biang ka jingsngewsih hadien ba kam shym la lah ban rung biang sha ka lympung World Cup ha u snem ba la lah, ba la long ha Qatar.
Ha u bnai Jylliew, ka Italy ka la khur ïa ka kyrdan kaba lai ne ka ‘third place’ ha ka lympung Nations League hapoh ka jingpeit jong u Mancini.
“Ka bynta kaba khraw ha ka history jong ka Italy, kaba la sdang ha u Jymmang 2018, ka la poi noh sha kaba kut ha u snem 2023 ha ka Nations League Finals," ong ka kyrwoh na ka FIGC.
Na ka liang jong ka FIGC ka la pyntip ba na ka bynta ki lympung kiba heh ki ban sa long, kum ka jingïaknieh rung sha ka lympung UEFA Euro 2024, kan sa pynbna ïa ka kyrteng jong u Coach ba thymmai ka Ri ha kine ki khyndiat sngi ban wan.
Ka Diengshynrum Sports Club bad ka Sutnga Mission Sports Club ki la khur ïa ka jingjop ha ka jingïalehkai jong ka lympung Second Division Football Tournament ba la pynïaid da ka East Jaiñtia Hills District Football Association (EJHDFA) kaba long ha artificial turf ha Diengshynrum.
Haba phai sha ka jingïalehkai kaba nyngkong, ka Diengshynrum Sports Club ka la lah ban pynliem noh da 4-0 kol ïa ka Kairang Sports Club.
Ïa kine ki kol jong ka Diengshynrum la thep da u Khreh Lyngdoh ha ka minit kaba 14, u Rumi Lyngdoh ha ka minit kaba 23 bad 32 bad u Enric Sympli ha ka minit ba 76.
Ha ka jingïalehkai kaba bud hapdeng jong ka Iongkaluh SCSC bad ka Iongkaluh Wahsder Sports Club ka la long kaba itynnad bad ïakhaid bha bad watla baroh ar liang ki la ïakhun tyngeh ban khyrwit kol hynrei haduh ba kut kim shym la lah bad ban ïahun noh da kaba shu ïasam point.
Haba phai pat sha ka jingïakhun kaba khatduh jong kane ka sngi, ka Sutnga Mission Sports Club ka la lah ban pynliem noh ïa ka Umlyngsha Youth SSC da 1-0 kol.
Ïa kane ka kol jong ka Sutnga Mission la thep da u Greatstar Pajuh ha ka minit ba 56.
Ka Mulang Ialong Sports Club bad ka Dulong Sports Club ki la long ar tylli ki kynhun kiba la ïoh rung sha ka final na ka bynta ban ïaknieh ïa ka nam lahduh ka lympung Independence Day Cup Under-17 Football Tournament ïa kaba la pynïaid da ka West Jaiñtia District Sports Association (WJDSA).
Ka jingïoh rung jong Dulong Sports Club bad ka Mulang Ialong Sports Club sha ka final ka la wan hadien ba ki la lah ban khur ïa ka jingjop ha ka jingïakhun semi-final kaba long ha ka sngi Saitjaiñ ha Kiang Nangbah Stadium.
Haba phai sha ka jingïalehkai semi-final kaba nyngkong, ka Mulang Ialong kala lah ban pynliem noh da 2-0 kol ïa ka Mukhla Raij Sports Club.
Ïa kine ki kol la thep da u Charelang Mulieh ha ka minit ba 43 bad u Chalet Phawa ha ka minit ba 54.
Haba phai pat sha ka jingïakhun semi-final kaba ar, ka Dulong kaba heh ka bok ka nusip kat u prah ka la pynliem noh ïa ka Demthring lyngba ka jingshut tie breaker da 2-0 kol, hadien ba ka jingïakhun ha ka por kaba buh kala wai khlem da don mano mano ki ban ïoh ban pynkhih jar.
Kumta ka jingïalehkai final hapdeng kitei ki ar tylli ki kynhun la khmih lynti ba kan long kaba itynnad bad kaba ïakhaid bha khamtam ba baroh ar liang kin ïakhun tyngeh ban ïoh ban rah ïa ka nam lahduh jong katei ka lympung bad khur ïa ka khusnam.
U rangïalehkai pdeng ka England u Jude Belling-ham u la ïoh ban khyrwit ïa ka kol kaba nyngkong ka jong u, hadien ba u la mihkhmat ha ka sien kaba nyngkong ïa ka Real Madrid ha ka aiom ba thymmai jong ka lympung La Liga ha Spain, ha kaba ka Real Madrid ka la jop ïa ka Athletic Bilbao.
Une u rangïalehkai ba dang 20 snem ka rta, uba la pynïasoh sha ka Real Madrid ha ka dor kaba kot sha ka £88.
5m na ka Borussia Dortmund, u la ïoh ban khyrwit ïa ka kol kaba ar jong ka Real Madrid ha ka minit kaba 36.
U Bellingham un dei u rangïalehkai ba nyngkong ka England ban khyrwit kol ha ki lympung baheh na ka bynta ka Real Madrid ha ka jingïalehkai ba nyngkong, kata naduh u 2007 ba la khyrwit da u David Beckham.
Ha kane ka jingïalehkai ïa ka kol ba nyngkong la khyrwit da u Rodrygo ha ka minit ba 28, ha kaba ka Real Madrid ka la jop da 2-0 kol.
Ha shwa ban mih madan ha kane ka lympung, u Bellingham u la ïoh ruh ban ïalehkai ha baroh saw tylli ki jingïalehkai paralok jong ka Real Madrid, kaba long kum shi bynta ka jingpynkhreh ïa kane ka aiom ïalehkai, ha kaba u la khyrwit ruh ar tylli ki kol ha ka jingïakhun paralok pyrshah ïa ka Manchester United kaba la long ha Texas.
Lah ban pynkynmaw ba ka Real Madrid ha ka aiom ba la lah, ka la wan ha ka kyrdan kaba ar ha ka La Liga, kata ban don 10 point hadien jong ka Barcelona.
“U Bellingham u dei u khynnah uba tbit bha, u la lah ban pynpaw ka rukom ïalehkai kaba itynnad bad u long ruh uba trei shitom," la ong u Coach ka Madrid u Carlo Ancelotti.
“Nga dap da ka jingkmen bad khmih lynti ba kum u rangïalehkai ba dang khynnah un nanglah ban kiew shaphrang katba ka por ka dang ïaid bad ban lah ban ïarap ruh ïa ka kynhun ban khur ki jingjop.
Ha kane ka sngi, ha kiwei pat ki jingïalehkai, ka Real Sociedad ka la ïakhaid noh da mar shi kol ha ka jingïakhun pyrshah ïa ka Girona bad kumjuh ruh ka jingïalehkai hapdeng ka Las Palmas pyrshah ïa ka Mallorca ka la kut noh ha ka jingïakhaid da mar shi kol.
Ki ar tylli ki kol kiba la ïoh ban khyrwit da u Cristiano Ronaldo ki la ïarap ïa ka Al-Nassr ba kan ïoh rah ïa ka nam lahduh kaba nyngkong eh jong ka lympung Arab Club Champions Cup.
Une u rangïalehkai shakhmat ka Portugal ba la 38 snem ka rta, u la lah ban don ka bynta ba khraw na ka bynta ka Al-Nassr kaba la wan nadien ban lah pynliem noh Al-Hilal da 2-1 kol.
Ha kane ka jingïakhun, ka Al-Hilal, kaba dei ka club na Saudi Arabia ka la ïoh ban khyrwit ïa ka kol kaba nyngkong lyngba u Michael, shwa ba ki ar ngut ki rangïalehkai ka Al-Nassr, kata u Abdulelah Al-Amri bad u Nawaf Boushal kin shah beh na madan, namar ka jingïoh pdiang ‘red card’, hynrei ki ar tylli ki kol ba la ïoh khyrwit da u Ronaldo ki la biang pura ïa ka Al-Nassr ban rah ïa ka khusnam lahduh kaba nyngkong eh.
U Ronaldo uba la mynjur ban leit ïalehkai ha ka lympung Saudi Pro League ha u bnai Nohprah, u la lah ban ïarap ïa ka kynhun jong u, ban pyndep ha ka kyrdan kaba ar.
U Ronaldo ha kane ka lympung u la ïoh ruh ban khur ïa ka khusnam Top Scorer, watla ha kane ka lympung ki la don lang ki club kiba paw na ka ri Saudi Arabia, Qatar, United Arab Emirates, Iraq, Morocco, Tunisia bad Algeria.
U Ronaldo un dei ruh u rangïalehkai ba nyngkong ban jop ïa katei ka khusnam Top Scorer jong ka Al-Nassr bad ruh ban ïoh khyrwit kol ha ka final jong kane ka lympung.
Ka Newcastle United, Arsenal, Brighton, Fulham bad Crystal Palace ki la sdang ïa ka aiom ba thymmai jong ka lympung English Premier League (EPL) da ka jingjop ha ka jingïalehkai kaba la long ha ka sngi Saitjaiñ.
Haba phai sha ka jingïalehkai, ka jinglah ban ïalehkai bha jong u Alexander Isak ka la ïarap ïa ka Newcastle United ban jop da 5-1 kol pyrshah ïa ka Aston Villa kaba la long ha St James Park.
Wat la ka jingsdang jong kane ka jingïalehkai ka la long kaba itynnad bad ïakhaid bha, kata hadien ba ka Newcastle tang ha ka minit ba 6 ka la ïoh ban khyrwit ïa ka kol ba nyngkong lyngba u Sandro Tonali, hynrei ka Aston Villa ruh ha ka minit ba 11 lyngba u Moussa Diaby ka la ïoh ban pynphai ïa kane ka shi kol, kaba la pynshongshit ïa ki nongkyrshan na baroh ar liang.
Hynrei hadien kane, khlem da phai dien shuh, ki rangïalehkai ka Newcastle ki la ïakhun tyngeh bad ban ïoh khyrwit haduh 4 tylli ki kol, kata kiba la wan lyngba u Alexander Isak ha ka minit ba 16 bad 58, u Callum Wilson ha ka minit kaba 77 bad u Harvey Barnes ha ka minit shwa ban wai ka jingïalehkai.
Kane ka jingjop kaba heh, ka la pynlong ruh ïa ka Newcastle United ban don hajrong duh ka miej ïakheiñ point, watla ki dang don sa katto katne tylli ki jingïalehkai kaba kiwei pat ki club kim pat ïakhun.
Haba phai pat sha kawei ka jingïalehkai, ka Arsenal ka la hiar madan da kajuh ka thong bad jing-angnud kumba ka la leh ha ka aiom ba la lah, ha kaba ka la lah ban pynliem noh ïa ka Nottingham Forest da 2-1 kol.
Ha kane ka jingïalehkai, dei ka Arsenal kaba la khyrwit nyngkong ïa baroh ar tylli ki kol, kata lyngba u Eddie Nketiah ha ka minit ba 26 bad u Bukayo Saka ha ka minit ba 32, katba ïa ka shi kol ka Forest la thep da u Taiwo Awoniyi ha ka minit ba 83.
Ha kawei pat ka jingïalehkai, ka Brighton ka la lah ban pynliem noh ïa ka Luton kaba dang shu kiew kyrdan ha kane ka lympung, da 4-1 kol, ka jingïalehkai kaba la kham noh shiliang.
Ka Fulham ka la khur ïa ka jingjop ha kane ka sngi sdang, da kaba pynliem noh ïa ka Everton da 1-0 kol bad ïa kane ka kol la ïoh ban thep da u Bobby de Cordova-Reid ha ka minit kaba 73.
Kumjuh ruh ka Crystal Palace ka la sdang da ka jingjop ha kane ka lympung, hadien ba ka la pynliem noh ïa ka Sheffield United da 1-0 kol bad ïa kane ka kol la thep da u Odsonne Edouard ha ka minit kaba 49.
Katba ka jingïalehkai hapdeng ka Bournemouth pyrshah ïa ka West Ham United ka la kut noh ha ka jingïakhaid da mar shi kol.
Ïa ka kol jong ka West Ham la ïoh ban thep da u Jarrod Bowen ha ka minit ba 51 bad ïa ka kol pynïakhaid jong ka Bournemouth la ïoh ban thep da u Dominic Solanke ha ka minit kaba 82.
Ka Botafogo kaba dei kawei na ki club kaba khlaiñ bad ïalehkai hapoh ka lympung Brazilian League ka la ïoh ban soi ïa u rangïalehkai shakhmat barim ka Chelsea bad Atletico Madrid u Diego Costa khlem kano kano ka jingsiew ha ka ïew ïadie ïathied.
Une u rangïalehkai ba la 34 snem ka rta, u la soi ïa ka kontrak kaba saw bnai hadien ba u la mih noh na ka club Wolver-hampton Wanderers ha u bnai Jylliew.
Ka Lamlynti Football Club ka la khur ïa ka jingjop ha ka lympung SSA U-20 4th Division Football League 2023, ba la pynlong da ka Shillong Sports Association (SSA) ha madan MFA Turf Polo.
Haba phai sha ka jingïalehkai, ka Lamlynti FC (Madanlyngkhi) ka la lah ban pynliem noh da 2-0 kol ha ka jingïakhun pyrshah ïa ka Lummawbah Sports Club.
Ïa kine ki ar tylli ki kol jong ka Lamlynti la ïoh ban thep da u Ricky Mawlong ha ka minit kaba 48 bad u Pyrkhatjanai Kharkongor ha ka minit kaba 70.
Lashai ka sngi, ka 14 tarik pat ki jingïalehkai ha kane ka lympung kin long hapdeng ka Laitkroh Sports Club pyrshah ïa ka Mawkroh West ha ka por 2 baje nohphai sngi bad ha ka por 4 baje janmiet pat ka jingïakhun kan long hapdeng ka Diengpasoh Sports Club pyrshah ïa ka Mawlyngngad Sports Club ha madan SSA Stadium, First Ground, Polo.
Ka Umphyrnai Sports Club bad ka PFR Football Academy ki la ïoh rung sha ka final jong ka lympung SSA U-14 (Boys) Football League 2023 ba la pynlong da ka Shillong Sports Association (SSA).
Kane ka jingïoh rung final jong kitei ki kynhun, ka la wan hadien ba ki la khur jingjop ha ka jingïakhun semi-final kaba la long ha ka sngi Saitjaiñ ha madan Polo.
Haba phai sha ka jingïalehkai semi-final kaba nyngkong kaba la long ha ka por 2 baje nohphai sngi, ka Umphyrnai Sports Club ka la lah ban pynliem noh ïa ka Mawreng Sports Club da 1-0 kol bad ïa kane ka shi kol la ïoh ban khyrwit da u Bankyrshanbor Kharkongor ha ka minit ba 9.
Ha ka jingïalehkai semi-final ba ar kaba la long ha ka por 3.
45 janmiet, ka PFR Football Academy ka la lah ban pynliem noh ïa ka Mawlai Sports Club da 2-1 kol.
Ka jingïalehkai hapdeng kine kynhun ka la long kaba itynnad bad ïakhaid naba baroh arliang mamla ki la ïakhun tyngeh naduh kaba sdang bad dei ka Mawlai kaba la ïoh ban khyrwit ïa ka kol kaba nyngkong ha ka minit ba 15 lyngba u Iaisonlang Dohling hynrei tang hadien 2 minit, kata ha ka minit ba 17 ka PFR ka la ïoh ban pynphai ïa kane ka shi kol lyngba u Kevinson Synrem bad dei ha ka minit ba 58 ba ka PFR ka la ïoh ïa ka kol jingjop ba la khyrwit da u Jonwery Marwein.
Ka ai jait kpa ka dei na u symbai u rnai bad ka long kaba dei eh ban shim na u symbai kum ka pateng ka jaitbynriew nylla.
Kum ka nuksa lada phi thung u symbai kba u mih hi u kba.
Lada phi thung u symbai riewhadem u mih hi u riewhadem.
Katba ka ai jait kmie kam long kumta, namar ka kmie ka long kum ka khyndew,  lada phi bet ïa uno uno u jait symbai un mih hi uta u symbai ba bet.
Lada ka kmie ka ioh lok (tnga) da u phareng ki khun kin bit ïa u kpa phareng.
Lada phi ioh lok da u khar Madras ki khun ki bit ïa u kpa Madras.
Lada phi ioh lok Negro dohiong ki khun ki bit ïa u kpa Negro ba iong sniehdoh.
Te ka jingong ka KHADC ka  ai jait kmie ka pynneh ïa ka dustur ka riti ka long tang ka rymmiang ka bym ïa hap haei haei ruh.
Haba ki khun kpa Dkhar kin ai jait kmie shano kan iahap.
Katba ïa ki khun na ki kpa Khasi keiñ ki dei hok ban pynneh ïa ka tynrai ka kur ka jait ka jaitbynriew Khasi paka, namar ym don jaitbynriew ha pyrthei bym tip kur tip kha kiba ai jait kpa ki don ki kur ki kha ym dei tang kiba ai jait kmie.
Kaba ai jait kpa ki tip ïa ka tynrai pateng la pateng ka jaitbynriew.
Namar ki shim na u symbai jong u kpa, bad kim don ka sang ka kma kum ha kaba shim jait kmie.
Kaba shim jait na ka kmie ka don ka shongsang lada phi wad ïa ka jingshisha.
Shu buh u kpa Khasi u ioh lok (tnga) san ngut na ki kynthei ba ïapher ka jait ka kynja.
Ki khun kiba mih na u symbai kpa kin dei kajuh ka snam, ki ïa dei shipara trai watla ka kmie (kynthei ka iapher).
Te hadien ba kine ki khun ki la heh la san ki ïa dei ka por ba kin shim ïa ka jinglong kpa jinglongkmie.
Te kam don jingma ba kine ki khun kin ioh ïa shong-kha shipara na ujuh u kpa namar kim tip namar ki don ha la ka jait ka jait ba iapher jong ki kmie.
Hynrei lada ai jait kpa na ki khun na uta u kpa ki san ngut ki lok (tnga) kin tip shai ba ki ïa dei shipara trai na ujuh u kpa ki mih.
Ka ai jait kpa kam pynkulmar ïa ka jaitbynriew hynrei ka sait khuid phar ïa ka jyrsieh bad ïa ka sang ka ma ba ioh na kaba ai jait kmie.
Kane ka long kaba shai ba ka ai jait kpa ka kham  bha ban ïa ka jingai jait sha ka kmie.
Ka jingshah thok pisa ki paidbah ha ki ’riew runar ka la nang kiew katba nang mih ki sngi, bad wat hapdeng ka jingshah maham ha ki pulit na ka por sha ka por.
Ha kine ki sngi, kita ki “Cyber Crime" bapher bapher ki la nang jur namar ki kor ki bor kiba mynta ki long shisha kum ka waitlam arliang syrti kiba lah ban wanrah jingbha bad jingsniew ha kajuh ka por.
Kane ka jingshah thok ka long lyngba kita ki “Applications" (Apps) ne ki rynsan ba lah ban pyndonkam da ki paidbah ban phah pisa lyngba ki phone khlem da donkam ban leit sha ki jaka kynshew pisa (Bank).
Ka jingshah thok ka long ruh lyngba ka jingphah khubor da ki “SMS" bad “WhatsApp", bad don ruh kiba shu ïoh da ki “phone call" ha kaba la pan ïa ki jingtip ba bniah halor ki “PIN" jong ki “ATM Card" ki jong ki.
Nalorkata, don ruh kiba shah pynbiej ha ki briew lyngba ka Facebook kiba kular ba kin phah ïa ki jingai sngewbha kiba rem dor.
Hynrei phewse, kita ki runar bad ki ’riew shukor kiba siew pisa shuwa ha kita kiba shah thok.
Mano hi ban shu ai ei ïa ki mar ba rem dor khlem da ïakynduh ne ithuh ithaw? Ka long ka jingshisha ba ha kane ka juk stad mynta, ka jingthok jingshukor ruh ka ïaid ryngkhi namar ki kor ki bor lyngba ki Mobile Phone bad Internet ki la pynsuk shikatdei ïa ki runar ban leh ïa ki kam kiba lai phew jait lai phew rukom.
Ngim lah ban len ba ki bor pulit ki ju phah ïa ki jingmaham lyngba ki lad pathai khubor sha ki paidbah ba kin long kiba husiar bad ba kim dei ban ngop ha ka jingshah pynbiej.
Hynrei kat nang bun ki jingmaham, katta ki nang bun kiba shah thok! Lehse ki don napdeng ki nongshong shnong ki bym sngewthuh ba shisien ba ki la ai ïa ki jingtip kiba kongsan ha kaba ïadei bad ka pisa ka tyngka, khlem pep ki lah ban duh syndon ïa ka pisa kaba ki la kamai da ka umsyep bakordor.
La shem ruh ba shisien ba la shah rong ei ka pisa, ka long kaba jynjar wat ïa ki pulit ruh ban wad ïa kita ki runar lane ban ïoh biang ïa ka pisa ba la shah sei tuh.
Dei ban sngewthuh kiba leh ïa kine ki kam kim dei satia kiba don ha ka jylla, hynrei ki treikam nabar jylla bad wat shabar ri ruh kumjuh.
Hooid, ki pulit ki pyrshang kat lah kat ïai ban buddien ïa ki kam shah shukor jong ki nongshong shnong bad ban ïoh biang ïa ka pisa na ki runar.
Hynrei dei ruh ban sngewthuh ba ha kane ka juk stad mynta, kam long kaba jem ban thwet bad ïoh kem ïa ki runar namar lyngba ka Internet kam long kaba eh ban rieh na ki bor jong ka aiñ.
Na ka por sha ka por ruh, ki pulit ha ka Ri ki pyrshang ban pynthymmai ïa ka jingtreikam ban ïakhun pyrshah ïa ki “Cyber Crime" ne ki kam be-aiñ ba la leh lyngba ka Internet.
Hynrei, ki runar ruh ki long kiba shyrkhei ha kaba ki ruh ki nang pynthymmai bad wad ïa ki buit bad ki lad ki lynti kumno ban ïoh khlong ei ïa ka pisa bad ka umsyep ka jong kiwei khlem da donkam ban da pynlut than ïa la ka por.
Kane ka jingïakhun hapdeng ki pulit bad ki runar ha kata ka “Cyber Space" kan ïaid na ka por sha ka por.
Namarkata, sngew dei ban kyntu biang ïa ki paidbah ba kim dei ban artatien ban kyntait ban ai ïa ki jingtip halor ki “ATC Card" kynthup ïa u “PIN" namar ki jaka kynshew pisa kim ju pan ïa kine ki jingtip.
Ki paidbah ki dei ruh ban ym ngop lada ki ïoh pdiang ïa ki khubor lyngba ki “SMS’ ne “E-Mail" ba ki long kiba bit ban ïoh da ki phew klur tyngka.
Ha Facebook, ki nongpyndonkam ki dei ban husiar bha bad no ki ïa long paralok.
Ki dei ban jied ïa kita ki paralok kumba jied shiah dohkha khnang ban lait na ka jnang ne ka jingsngew babe hadien.
Ha “WhatsApp" ruh ki runar ki la sdang ban ïoh phrung bha ha kaba ki la lah ban phah ïa ki khubor lamler kiba thmu ban pynngop kai ïa kiba lui lui bad kiba kloi ban ngeit ïa kaei kaba ki ïohi ne pule.
Dei ban sngewthuh shai ba ym don mano-mano ha kane ka sla pyrthei ban shu wan ai ei ïa ka pisa kaba kot da ki klur tyngka ïano-ïano namar ïa ka umsyep hi ym ju don ba kwah ban shu sam ei kumto.
Ha kajuh ka rukom, ki paidbah kiba kamai hok bad kiba theh ïa la ka umsyep kim dei ban shu pynbijai ei ïa la ka jingtrei shitom namar shisien ba la duh ïa ka pisa, la duh, bad kan ym wanphai shuh.
Ki kam ha ki kam jngoh jngai pyrthei ne Tourism, ki long ki lad aikam aijam ia ki briew jong ngi hapoh Meghalaya.
Ki paidbah jong ngi ki dei ban sngewthuh ïa kane.
Ki kam jngoh jngai pyrthei, haba ngi ong ïa ka Jylla Meghalaya jong ngi, ka dei ym shuh kaba dang thymmai, hynrei kaba la slem.
Naduh ki por mynhyndai, ki briew jong ngi ki sngewthuh ïa kane ka kam.
Kane ka kam ka dei kaba khring ïa ki briew na la ka jong ka Jylla bad na bar.
Haba ki wan wan kai ban jngoh ïa ki lum ki wah, ki them ki lynguh bad ki jingitynnad jong ki jaka hapoh kane ka ri Khasi Jaiñtia baieid jong ngi, ki briew jong ngi pat kiba shong ha kito ki thaiñ ki ioh kam ioh jam.
Ki im da kaba buh buh ïa ki tiar ki tar, ka bam ka sa bad kiwei kiwei babun jait.
Dei na kane ka daw ba katba nang mih ki sngi, ki briew kiba shong sha kito ki thaiñ ki nang pynbun, pynitynnad, pynbang ka bam ka sa bad kiwei kiwei.
Ym tang katta, ki don ruh ki jingïalehkai kiba pynbyrngia laiphewjait.
Ka daw ka long ba ki lum ki wah, ki them bad ki lynguh, kiba don kylleng ki jylla jong ka Meghalaya ka khring ïa ki briew.
Ki khring ym tang ïa ki nong India hynrei ïa ki nongwei ne ki foreigners ba ngi ong na kylleng ki jaka jong ka pyrthei.
ïa kine ki nongwan jngoh kai, ngi khot ki tourists.
Kine ki tourists ki wan ki leit tang ban tip bad iohi da la ki jong ki khmat ia ki jingitynnat jong ki lum ki wah jong ka Meghalaya.
Ki d a pynlut ruh ïa ka pisa nong India ha kita ki thaiñ kiba ki wan.
Nangta haba ki la pyllut ïa ka pisa jong ki leit noh.
Ki wan da ki por-ki-por, khlem kheiñ ia u slap, ka lyer, ka jingkhriat bad jingshit.
Ha ka porlyiur ruh ki wan, ha ka por tlang por khriat ruh ki wan ban mad la la ki jong ki khmat bad ka met ka phad.
Kumta sa dap ki hotel, ki restaurant, ki jaka jngoh kai bad kiwei kiwei.
Ki wan khnang ban mad ïa kine ki jinglong jong ka pyrthei jong ka Meghalaya.
Na ka liang ka Sorkar Meghalaya ka la dep pynmih ïa ka skhim kaba ki khot Meghalaya Tourism Policy, 2023 ban pynlong ha ka liang ka Tourism ka jaka kaba yn khring ïa ki nongwan jngoh ha baroh kawei ka Jylla.
Kumba la ong haneng, ka jingdon jingem kaba ktah ia ki tourist ka kynthup ïa ki jinglehkmen lehsngewbha (festivals), ki mrad khlaw (wild life), ka rukom im jong ki briew (culture) jong ki briew jong kane ka thaiñ,  ki jaka nongkyndong, kiba kynthup ïa ka suiñ bneng bad ki mrad ki mreng, ki jingwad bniah ïa ki jaka bapher bapher, ka jingwan pynlut por ne ki pilgrimage tourism bad kiwei kiwei.
Kine baroh ki pynlong ia ka ban pynkiew bad pynïar ia ka Tourism.
Nalor kine, ki don ki jingpynbna lyngba ka Radio, Television bad kiwei kiwei ki jingpynbyngñia kiba khring ïa ka jing ïa ki briew napoh ri la jong bad nabar khamtam eh.
Kane baroh ka long na ka daw ka ka jingitynnad kaba don hapoh Meghalaya ym kumba don sha kiwei pat ki jaka, ki krem ki kroh, ki syntai lum, ki kshaid ki jhaid, bad kiwei kiwei.
Katba nang mih ki sngi, ki trai jaka bad ki briew na la ri la jong ki ialeh ban pynitynnad bad pynbha katkum ka juk ban khring ïa ki briew ban ioh ïa ka kamai ka jih.
Namarkata, ka la dei ka por ba ki samla kynthei bad shynrang khamtam ban shim ïa kane ka bynta kum ki lad ioh kam ioh jam namar ha kane ka pyrthei mynta ka long kaba eh ban ioh kam Sorkar.
Ki dei ban leit pule bad pyntbit ha kane ka liang da ka jingïarap jong ka Sorkar bad kiwei kiwei ki Agency kumno ban rung sha kane ka kam Tourism kum ka lad ioh kam ioh jam bad ka jingim kaba wanrah ïa ka lawei kaba pynkiew bad pynroi shaphrang.
Ka jingthmu bakongsan ka long ba ki samla jong ngi kynthei bad shynrang, ki dei ban don ka mon bad jingkwah ne ka interest na kane ka kam.
Kumta kan kiew shaphrang.
Ki bor pyniaid ka Syria ha ka Sngi Thohdieng, ki la iathuh ba 23 ngut ki shipai ka Syria ki la duh  noh ia ka jingim hadien ba dkhot ka kynhun lehnoh Islamic State (IS) ki la leit pynbthei bom ia ka bos ba shong ki bor pahara jong katei ka ri ha katei ka jingjia.
La ong ba ki dkhot jong katei ka kynhun lehnoh IS, ki la ap khnang ban ioh thombor ia katei ka bos ba shong ki bor pahara jong ka Syria ha ka por ba ki don hapoh ka thaiñ Deir Ezzor ha ka Sngi Palei.
Katei ka jing pynbthei bom jong katei ka kynhun lehnoh, ka la shim ia ka jingim jong 23 ngut ki bor pahara kiba don hapoh jong katei ka bos ha katei ka sngi.
Katba 10 ngut pat ki la shu mynsaw bad don pat katto katne napdeng jong kitei kiba lait-im, kiba la mynsaw jur.
La ong ba watla katei ka kynhun lehnoh ka la duh noh ia katto katne ki bynta ba ka ju kam trai bad shong ha Syria naduh u snem 2019, hynrei wat haduh kine ki sngi, katei ka kynhun ka dang iai pynjur ia ki kam pyntriem jongka na ka por- sha ka por khamtam ha ki bynta ri shyiap jong ka Syria ba katei ka kynhun ka ju leh ia ki kam thombor bad phet krad noh tang mar ia dep thombor.
Ki dkhot jong katei ka kynhun, dang ha kine ki khyndiat taiew ba la leit, ki dang leit thombor ha kiba bun ki bynta jong ka thaiñ North bad Norteast hapoh Syria.
Uwei u nongthoh kot jong ka Russia, uba la ithuh kyrteng kum u Dmitry Glukhovsky, ha ka Sngi Nyngkong jong ka taiew ba la dep, u la shah pynngat kyndon da kaba rai set patok haduh 8 snem ha ka ïingbishar jong ka Russia namar ka jingpyrshah jong u ia ka jingleit hiar thma jong ka Russia pyrshah ia ka Ukraine.
U Glukhovsky, u sah shabar jong ka Russia bad u la paw nam bha bad ki briew ki la ithuh bha ia u lyngba ka kot jingiathuh khana ‘Metro-2033’.
Une u nongthoh u la don 44 snem ka rta.
La kem noh ia u hadien ba la ioh jingtip ba u pynphriang khubor sniew shaphang ki shipai jong ka Russia haba iadei bad ka jingphah leit hiar thma jong ka Russia sha Ukraine.
U Glukhovsky haduh kine ki sngi mynta, u la pyrshah jur ia ka jingleit hiar thma dusmon jong ka Russia pyrshah ia ka Ukraine kaba long ka para marjan ri jongka bad ka ri kaba dang rit ban ia-nujor bad ka Russia.
Hadien ka jingther ‘namding jong ka Russia ha Odesa ha u bnai ba la leit, utei u nongthoh u la pyllait ia kawei ka jingthoh shaphang kane hapoh ka Account Instagram jong u bad u da pruid dak sawdong ruh ia ka “Odesa" ha ryngkat ki symbol dohnud bad kumjuh ka jingthoh ‘Caption’ kaba u la thoh “Bi***es".
Shuh shuh ruh la ong ba, ha ka por ba dap shi snem ka jingleit hiar thma ka Russia pyrshah ia ka Ukraine, utei u nongthoh u la pyllait ia kawei ka jingthoh bad ka jingkren jong u, ha kaba u la ong ba ha kane ka shi snem ba la leit, ka Russia ka la pynjot bad pyn julor ia ka ri kaba u ieid eh bad kata ka ri ka dei ka ‘Ukraine’.
U Glukhovsky u la ai jingkyrshan ruh ia u nongialam ka liang pyrshah- u Alexei Navalny, uba la shah rai set patok 19 snem namar ka jingpyrshah jong u ia ka sorkar Russia halor ka thma ha Ukraine.
Katkum ki kaiphod ba la ioh lum da ki tnat syntiat jong ka United States, la shem ba ka tnat shipai jong ka China ka la syntiat tuh bad wad jingtip sop-sop na ka ‘Network’ jong ka Japan.
Ha katei ka kaiphod la ong ba ki nongsyntiat tuh ‘Cyber-spies’ jong ka People’s Liberation Army ki la leit phrung tuh ha ka ‘network’ jong ka Japan ban ioh tuh ia ki jingtip shaphang ki rukom treikam jong ka Japan.
Hadien ba la ioh ban iakren bad ki heh jong ka Japan, la ong ba kitei ki briew kiba leit wad jingtip be-aiñ bad rung jubor ha ka ‘network’ jong ka Japan, ki dei ki briew kiba don ha ka bor bad kiba don jingiadei ruh bad ka tnat shipai jong ka China.
La ong ba kane ka khubor ka la pyn kyndit ia ka Japan naba ka China ka la iohi ia ki rukom treikam bad ka la ioh ban lum jingtip sop-sop shaphang ki kam- ki jam jongka.
Ha kajuh ka por ruh, la ong ba ka Japan ka la ialeh katba lah ban pynkhlaiñ ia ki jingiada ban tehlakam ia ki nongsyntiat bad ki nong pyndonkam be-aiñ ia ka network jongka hynrei ka long kaba sngew lyngngoh ba da ki shipai ka China kin leit ban rung tuh hapoh jong katei ka network ba ki tnat ka Japan ki treikam.
Ki bor pyniaid jong ka Russia naduh ka Sngi Thohdieng, ki la khang khyrdep noh ia kumba katto katne ki Kad Liengsuiñ jong ka ri hadien ba la sakhi ia ka jingthmu leit thombor ki drone na Ukraine.
Kumta, ki bor pyniaid ha katei ka sngi ki la pynsangeh noh ia ki liengsuiñ ha ka Kad Liengsuiñ ha Vnukovo namar ki jingma kiba ap na ka jingleit thombor jong ki drone na Ukraine.
Hynrei, don pat katto katne ki liengsuiñ kiba la shah pynkynriah noh sha kiwei pat ki Kad Liengsuiñ kiba kham shngaiñ ban pyntreikam bad ban kit ia ki nongleit- nongwan.
La ong ba ka Ukraine ha kine ki sngi, ka la phah ia ki drone ban leit thombor sha Russia na ka por- sha ka por, kum shi bynta ban pynhiar kput ia ki jingleh jong ka Russia.
Ka Madhya Pradesh Congress Committee ka la ithuh ïa 106 ngut ki kyrtong ki ban ïashim bynta ha ka ilekshon Assembly ka ban sa long ha ka jylla, la ïathuh u heh jong ka seng Congress ïa u bym shym la kwah ban pynpaw kyrteng.
Na ki 106 ngut 66 ngut kin sa ïakhun ha ki konstitwensi ha kaba ka seng kam pat u jop ha ka jingïakhun ïa ki lai tylli ki ilekshon Assembly kiba la dep bad kiba la shah synshar ha ka seng Bharatiya Janata Party.
Kiwei pat ki 44 ngut ki dei kiba dang bat ïa ka shuki kum ki MLA.
Ka seng ka don sa 56 ngut ki MLA, ka jingdonkam jong ki dkhot hapoh ka ïingdorbar ka long 230 ngut hynrei la ngeit ba kine ki MLA ki donkam ban trei shuh shuh hashwa ba kin pynshisha ba ki long ki kyrtong ki ban ïakhun ha ki ilekshon ki ban sa long.
Kumba la ïathuh, la ong ba ka seng kam pat pynbna paidbah ïa ki kyrteng jong ki kyrtong ki ban ïakhun ha kine ki ilekshon.
U President jong ka seng Congress ha Madhya Pradesh u Kamal Nath u la ong ba ki briew kiba la shah ithuh ki la ïoh jingtip shaphang kata bad ym donkam ban pynbna paidbah ïa ki kyrteng jong ki.
Ka seng Congress ka la jop ha ki 114 tylli ki konstitwensi ha ka jingïakhun ïa ka ilekshon Assembly kaba la long ha u snem 2018 bad thaw sorkar.
Hynrei ha u Lber jong u snem 2020, ki la don kumba 28 ngut ki MLA kiba la ai ka jingkyrshan sha ka kynhun u Jyotiraditya Scindia ha kaba ki la mih noh na ka seng, ha kaba kane ka la wanrah ïa ka jingkhyllem noh jong ka sorkar u Kamal Nath bad ka seng BJP ka la wan ha ka bor synshar tang hadien 15 bnai ba thaw sorkar ka Congress.
U Symbud Myntri Rangbah jong ka Karnataka u DK Shivakumar ha ki khyndiat sngi ba la leit u la ong ba un shongthait noh na ka kam saiñpyrthei lada jia ba ka jingshah kynnoh donkti jong u ban klop tyngka na ki kontraktor ka dei kaba shisha.
Ki la don kumba katto katne ngut ki kontraktor jong ka  Bruhat Bengaluru Mahanagara Palike (BBMP) kiba la kynnoh ba ka sorkar Karnataka kam shym la siew lut ïa ka pisa ba sah bad katkum ka jingtip ba la ïohlum la ong ba ki la don kumba katto katne ngut ki kontraktor jong ka BBMP kiba la kynnoh ba ka sorkar ba mynta ka la dawa da kumba 15 per cent ka nong.
Kum shi bynta ban ai jubab ïa ki jingkylli jong ki nongthoh khubor hangne, u Sivakumar u la ong, “Ki nongïalam ka liang pyrshah kynthup u Myntri Rangbah barim u Basavaraj Bommai bad u MLA u R Ashoka, ki la ïakren shaphang ki Bill jong ki kontraktor.
Balei ba ïa ki Bill ym shym la siew haba ka sorkar ka don ha ka bor?"" U Bommai ne u Ashok, kiba don ha ka sorkar kiba khanglad ban siew ïa ki Bill jong ki kontraktor? Hato kim don pisa? Ïa ka jingtrei ym shym la leh bha? Ai ba ki nongïalam ka BJP kin ai shwa ïa ka jubab halor kane ka jingkylli.
Ngan sa ai kiwei pat ki jubab sha ki kontraktor," la ong u Shivakumar.
Ka sorkar jylla ha kine ki khyndiat sngi ba la leit ka la pynrung shuh shuh sa kumba 4.
13 lak ngut ki nongïoh myntoi hapoh ka jingtreikam jong ka Madhu Babu Pension Yojana (MBPY) hadien ba la pdiang bad mynjur da u Myntri Rangbah u Naveen Patnaik.
Da kane ka rai, kiba bun na ki nongïoh myntoi hapoh ka MBPY ki la kiew sha ka 32.
75 lak ngut.
Kham ha shwa ki la don kumba 28.
61 lak ngut ki nongïoh myntoi kiba la ïoh jingïarap lyngba kane ka skhim.
Ki nongïoh myntoi kiba thymmai kin sa ïoh ïa ka bai bam tymmen kaba nyngkong ha ka 15 tarik Nailar, ha ka jingrakhe ïa ka Janaseva Diwas, ha ki jaka treikam jong ka Gram Panchayat ne ha ki Ward Offices ha ryngkat ka jingdonlang jong ki nongmihkhmat kiba la shah jied.
Ka shlem treikam Chief Minister’s Office (CMO) ka la ong ba baroh ki distrik Collector ki la shah bthah ba ki dei ban pyntikna ha ka ban pynïaid beit ïaid ryntih ïa ka jingsiew ïa ka bai bam tymmen sha ki nongïoh myntoi.
Ki nongïoh myntoi jong kiba bun ki kynhun haduh kiba 79 snem ka rta ki ïoh ïa ka bai bam tymmen kaba T.
500 shisien shi bnai katba ki nongïoh myntoi kiba naduh ka rta kaba 80 snem shaneng ki ïoh ïa ka bai bam tymmen kaba T.
700 shisien shi bnai.
U Lieutenant Governor Jong ka Delhi u V K Saxena u la nang pynjlan shuh shuh ka por ha kaba ïadei bad ka jingkhang ha ka ban pynmih bad ban die ïa ki duma dih ne bam, kynthup ki gutkha bad ki  paan masala, ha Delhi sa na ka bynta shi snem, la ïathuh u Raj Niwas uwei na ki heh sorkar.
U Lt Governor u la Ong ba ki duma bam bad dih mynta ki la ktah ïa ki khynnah bad ki samla bad kane ka jingeh kan sa don ha ka pateng ban wan, la ïathuh ki heh badei khmih.
U la ïai ban shuh shuh da kaba ong ba la donkam ban pyrkhing bad ba ym dei ban don ki jingleh bym salia ha kaba ïadei bad ka jingpyntreikam ha ka nongbah bad ïa kine la dei ban pdiang.
“U Lt Governor, ha ka por ba u la pyntreikam ïa ka bor hapoh kane ha kaba ïadei bad ka  Article 239 AA (4) jong the Constitution  India, ka la pynmih ïa ka hukum ba la khang ïa ki duma kiba kynthup ïa u  (Gutkha/Paan Masala) ha kaba la buh ba kane ka mat ka long kaba kongsan ban khmih bniah na ka bynta ka koit ka khiah jong ki briew khamtam haba la shem ba ka jingdon jong ki briew kiba ïoh ïa ka jingpang bampong ha ka shyntur ka la nang kiew katba nang mih ki sngi ha ka nongbah," la ong shuh shuh u heh sorkar.
Ha kane ka khubor, la ong ba kawei ka khynnah 9 snem ka la shah siat iap ha  u para marjan katba ka dang lehkai ha ka thuk-thuk  ha ryngkat ka bam ‘Ice-cream’ ha katei ka por.
Hynrei la ong ba kynsan utei u para marjan uba iaid na shiliang jong ka surok, u la siat ia katei ka khynnah na ki bynta jong ka khlieh bad kane ka la jia ha ka Sngi Saitjaiñ.
Ki bahaiing jong katei ka khynnah, ha katei ka sngi ki la pynpaw ia ka jingsngewsih kaba jur halor ka jingduh noh jongki ia la ka jong ka khun dang ha katei ka rta bad ha ka jingjia ka bym shym poi pyrkhat eiei namar kumba ju long man ka por, katei ka khynnah ka long ka khynnah kaba baroh ki ieid bad sngewtynnad namar ka jinglong ba bha jongka.
Hynrei khlem kano- kano ka daw, ka long kaba sngew lyngngoh ba balei utei u para marjan jongki, u shun bad u leit siat dusmon ia katei ka khynnah rit ha katei ka sngi.
Ki bor ka aiñ ki la bat noh ia utei u briew, uba la ithuh kyrteng kum u Michael Goodman bad uba la don 43 snem ka rta.
La pynngat ruh ia u hapoh ki kyndon pynkheiñ aiñ kiba iadei bad ka jingpyniap briew bad la kem noh ia u khlem ka jingbuh dor ban bahjamin ia u hapoh ka patok kaba don ha Cook County.
U Goodman u sah ha ka iing kaba don mar shiliang surok bad ka iing jong katei ka khynnah bad ia katei ka khynnah la ju khot da ka Serabi.
Hynrei kaba sngew lyngngoh ka long ba ki bahaiing katei ka khynnah ki iathuh ba kim don jingithuh eiei bad utei u briew.
Ka World Health Organization (WHO) ha kane ka por, ka la pynbna ia u khñiang jingpang Covid-19 ba thymmai- u EG.
5 lane u ‘Eris’ kum uwei na ki khñiang jingpang uba wan hi na ka iing jong ki jait khñiang jingpang SARS-CoV-2 bad la ong ba utei u khñiang jingpang u la saphriang sha kylleng ki bynta jong ka pyrthei ha kane ka por, kynthup wat hapoh India.
Watla katta, la ong ba une u jait khñiang jingpang um da long eh uba ap jingma haduh katta ia ki paidbah bad u long hi kumjuh kumba long kitei kiwei pat ki jait khñiang jingpang Coronavirus ba la ju iohi bad ïohsngew baroh shi katta.
Namarkata, la ong ba u EG.
5 lane u ‘Eris’, u long hi u nonghiar pateng lane uba wan kylla dur na ki khñiang SARS-CoV-2 bad u la wan paw pyrthei nyngkong eh ha ka 17 tarik u Rymphang jong une u snem 2023.
Kumta, ka World Health Organization (WHO) ha ka Sngi Balang jong ka taiew ba la lah, ka la pynbna ia utei u khñiang jingpang kum u ‘Variant of Interest’ (VOI).
Ka seng Hynñiewtrep Achik National Movement (HANM) ha ka Sngi Balang ka la leit ban ïakynduh ïa u Chief Executive Member (CEM) ka Khasi Hills Autonomous District Council (KHADC), u Bah Pynïaid Sing Syiem ban dawa na ka KHADC ba ym tang ban nym ai Labour License lane Trading License pathar ïa ki bar jylla, hynrei ban nym pynthymmai shuh ïa ki Trading License bad Labour License jong ki.
Haba kren sha ki lad pathai khubor hadien ka jingïakynduh ïa CEM, u President ka HANM, u Bah Lamphrang Kharbani u la ong ba ka jingdawa jong ka seng na ka KHADC ban nym pynthymmai shuh ïa ka Trading License bad ka Labour License ka dei namar ka jingjyllei eh jong ki bar jylla hapoh kane ka ri ka la long kaba ima haduh katta katta.
U Bah Kharbani u la ong ba kane ka jingjyllei jong ki barjylla hapoh kane ka jylla ym tang ba ka la ktah ïa ka kamai ka kajih jong ki trai ri trai muluk hynrei kiba bun ki kam sniew ruh ki la jyllei bha.
“Na ka liang ka seng, ngi la ai jingmut ba kum ka Jaitbynriew ngim kwah ba ka jylla Meghalaya kan long kum ka jylla Tripura ha kaba ki trai shnong kin sa kylla long ki rit paid", la ong u Bah Kharbani.
U Bah Kharbani u la ong ba ki bar jylla ynda ki la bun paid ki la sdang sa ban pynibor namar wat mynta ba ki dang duna paid ruh ki la pynibor haduh katta katta da kaba shoh ïa ki samla Khasi bad lada kan poi ka por ba kin bun paid, khlem pep kin sa dawa ïa ka hok jong ki bad ka jylla Meghalaya kan sa jia kumba jia ha Manipur.
“Kum ka seng kaba don ïa ka jingkitkhlieh na ka bynta ka pateng jong ka Jaitbynriew bad ka pateng ka ban sa wan, ngi la kyntu da kaba tyngeh ïa ka KHADC ba ka dei ban shna da ki aiñ kiba khlaiñ", la ong u Bah Kharbani.
Shuh shuh u Bah Kharbani u la ong ba lada ka council ka pyrshang noh da ki lad ki lynti bathymmai kumba ka seng ka la ai jingmut ha katei ka sngi, kan long ruh kawei ka jingpynrit mynsiem ïa ki bar jylla ba kin wan hapoh ka ri jong ngi namar ba kim ïoh shuh ïa ka Trading bad ka Labour License.
Ka jingshlei um ha ka jylla Assam sa shisien ka la ktah jur biang ïa ki nongshong shnong hadien ka jingwan hap jong u slap uba jur ha kine ki khyndiat sngi ba la leit.
Haduh ba la thoh ïa ka khubor, ki la don kumba 27,000 ngut ki briew kiba la shah ktah jur ha ki 6 tylli ki distrik.
Ki 175 tylli ki shnong kiba hap hapoh ki 18 tylli ki Revenue Circles jong ka Dhemaji, Dibrugarh, Darrang, Jorhat, Golaghat bad Sivasagar distrik ki dang don hapdeng ka jingshlei um.
Ki la don kumba 44 tylli ki shnong kiba hapoh ka Jonai, Dhemaji, Gogamukh bad Sissiborgaon Revenue Circles kiba la shah ktah na ka jingwan jia jong ka jingshlei um, la ïathuh ki heh jong ka Assam State Disaster Management Authority (ASDMA).
Ka Sissiborgaon Revenue Circles ka dang sah ka thaiñ kaba dang shah ktah jur ha kaba ki la don palat 10,300 ngut ki briew kiba la shah ktah jur na ka jingbteng jong ka jingshlei um.
Kiba bun ki longïing ki la hap ieh bad mih na ki ïing jong ki ban leit sha ki jaka ba lait na ka jingshlei um hadien ba ka um ka la rung hapoh ki ïing jong ki.
Ka um ka la tap ïa kumba 396.
27 hectares ki jaka rep tang kiba don ha Dhemaji distrik.
Ha kaba ïadei bad kane, ka jingshlei um ka la tap ïa kumba 2047.
47 hectares ka thaiñ ba don ki jingthung jingtep ha ki 6 tylli ki distrik kiba la shah ktah jur na ka jingshlei um.
Ki bor ba dei khmih ki la shim ki lad ki lynti na ka bynta ban ai jingïarap ïa ki lanot kiba la shah ktah na ka jingshlei um ha kylleng ki jaka.
Ki briew ki la hap ban sah ha ki jaka sah ba shipor ba la pynbiang da ka sorkar naba ki ïing jong ki ki la shah tap ha ka um.
Ka sorkar ka la pyntip ha ka Sngi Thohdieng ba u Myntri Rangbah, Conrad K Sangma, un pynher ïa ka Lama Lai Rong ha ka 15 tarik Nailar, 2023 ha Shillong ban rakhe ïa ka Sngi ïoh Jinglaitluid ka Ri India.
Kiwei pat ki Myntri ki ban pynher ïa ka Lama Lai Rong ha katei ka sngi ki kynthup ïa u Bah Paul Lyngdoh ha Nongstoiñ, u Bah Kyrmen Shylla ha Nongpoh, u Symbud Myntri Rangbah Bah Sniawbhalang Dhar ha Jowai, u Lamphang ka Dorbar Jylla, u Thomas A Sangma ha Tura, u Myntri, Marcuise N Marak ha Williamnagar, u Myntri, Rakkam A Sangma ha Baghmara, u Myntri Comingone Ymbon ha Resubelpara, u Myntri Bah A.
L Hek ha Mawkyrwat, u Myntri A.
T.
Mondal ha Ampati, ka Myntri Dr.
M Ampareen Lyngdoh ha Khliehriat, bad u Myntri S Warjri ha Mairang.
Nalorkata, u Symbud Lamphang ka Dorbar Jylla, u Timothy D.
Shira un pynher ïa ka Lama Lai Rong ha Sohra, u MLA Bah Lahkmen Rymbui ha Amlarem, u MLA Sanjay A Sangma ha Dadenggre, u MLA Bah Gavin Mylliem ha Pynursla, u MLA Sengchim N Sangma ha Chokpot, u MLA Limison D Sangma ha Raksamgre, u MLA Bah Methodius Dkhar ha Mawshynrut, u MLA Bah Pius Marweiñ ha Ranikor, u MLA Bah Sosthenes Sohtun ha Patharkhmah, u MLA Jim Sangma ha Rongjeng, u MLA Ian Botham K.
Sangma ha Jengjal bad u MLA Brening A Sangma ha Dalu.
Ha Hima Shangpung, Laskeiñ C&RD Block, ka MLA ka Sutnga-Saipung, Ka Kong Santa Mary Shylla kan pynher ïa ka Lama Lai Rong.
Ki shipai jong ka tnat Assam Rifles bad ki pulit jong ka Tripura, ha ka jingïatreilang ki la ïoh ban kem ïa arngut ki briew kiba la khaïi Ganja.
Ïa kine arngut la ïoh ban kem ha ka sngi Thohdieng ha Ambassa kaba don ha Dhalai distrik jong ka Tripura.
Ïa u Ganja uba don ïa ka jingkhia kaba 257 kilo, bad uba la kot sha ka T.
1 klur kumba la antad la ïoh ban kurup da ki shipai ha Ambassa kaba don ha Dhalai distrik jong ka Tripura.
Ïa kine kiba la shahkem ha ryngkat ki jingdih pynbuaid ba la ïoh ban kurup la aiti sha ki pulit jong ka Ambassa kaba don ha Tripura.
Ka jingtohkit ha kaba ïadei bad ka jingjia ka dang ïaid shakhmat.
Khnang ban pynlong ïa ka thaiñ Shatei-lam-Mihngi ka thaiñ kaba bit ba biang ha ka jingdon jong ki briew kiba donsap bad kiba biang ban trei ha ki karkhana, u Dharmendra Pradhan, uba long u Myntri ka tnad Education and Skill Development and ka sorkar pdeng bad u G.
Kishan Reddy, Myntri ka sorkar pdeng ba peit ïa ka tnad Culture, Tourism bad Development of North Eastern Region (DoNER) ki la pyllait paidbah ïa ka sienjam treikam ba la tip kum ka ‘Transforming Lives, Building Futures: Skill Development and Entrepreneurship in North-East’.
Kum shi bynta jong kane ka sienjam treikam, 2.
5 lak ngut ki samla na ka thaiñ Shatei- lam-Mihngi kin ïoh ïa ki jinghikai pyntbit ha ki kam kiba ïadei bad ki karkhana lyngba ki skhim bapher bapher bad ki sienjam treikam ba la wanrah da ka sorkar kynthup ruh ïa ka Pradhan Mantri Kaushal Vikas Yojana (PMKVY), National Apprenticeship Promotion Scheme (NAPS) bad ka Jan Shikshan Sansthans (JSS).
Ka sorkar ka la mang haduh 360-klur tyngka ka pisa na ka bynta ban kyntiew ïa ka roi ka par, ban hikai pyntbit ïa ki sap ki phong, bad ban kyntiew ruh ïa ka ïoh ka kot ha ka imlang sahlang ha ka thaiñ.
Khnang ban kyntiew ïa kane ka kam, la shim ïa ki sienjam kiba ïadei bad ka jingai jinghikai ha kiba bun ki liang treikam bad ai jinghikai ruh ban nang pyntbit shuh shuh ïa ki sap ki phong jong ki samla khnang ba yn lah ban pyndap ïa ka jingdonkam ïa ki briew kiba tbit ban trei ïa ki kam rep kam riang, kam jngohkai, ki kam shna ïa ki tiar shna kti, bad ha ka liang ka Information Technology ne ki buit teknologi kiba ïadei bad ki lad pathai.
Ha katei ka lympung jingïalang la ïoh ïa ka jingkren na u Dharmendra Pradhan, Myntri ka tnad Education, Skill Development and Entrepreneurship, ka sorkar India, u  G Kishan Reddy, Myntri ka tnad Tourism, Culture and Development jong ka thaiñ Shatei-lam-Mihngi, ka sorkar India, u Rajeev Chandrasekhar, uba long u Myntri khynnah jong ka tnad Skill Development and Entrepreneurship, Electronics bad IT, Jayanta Mallabaruah, Myntri ka tnad Public Health Engineering, Skill Development Employment & Entrepreneurship bad Tourism, ka sorkar Assam.
U Maotoshi Longkumar, uba long u MLA, kumjuh ruh u Advisor ka tnad Labour, Employment, Skill Development & Entrepreneurship bad Excise, ka sorkar Nagaland, Bhim Hang Limboo, Public health engineering and Water security, Water resources & River Development, Skill Development & Entrepreneurship, ka sorkar Sikkim, Atul Kumar Tiwari, Secretary, ka Ministry of Skill Development and Entrepreneurship.
Ka Reliance General Insurance Co.
Ltd.
(RGICL) kaba long ka kompani ba pawnam ha India ha ka liang ka jingai jingshakri ha kaba ïadei bad ka jingbuh Insurance ka la ïoh pdiang ïa ka jingpynkup bor na ka bynta ban pyntreikam ïa ka Megha Health Insurance Scheme (MHIS) bad ka Ayushman Bharat Pradhan Mantri Jan Arogya Yojana (AB-PMJAY)-Phase 6 ne ka bynta ba 6 ha ka jylla Meghalaya ïa kaba la ai bor da ka tnad Health and Family Welfare, ka sorkar Meghalaya.
Ïa kane ka jingai bor la ïoh pdiang hadien ka jingïakhun ïa ka Bidding ne ka jingbuh dor, ha kaba ka RGICL ka la long ka nongjop ïa ka jingïabuh dor ha kaba ka la ai ïa ka dor kaba long ka jingïakhun bad kiwei pat kiba ïa kop.
Ka sorkar Meghalaya ka la rai ban pynthymmai ïa ka jingïoh myntoi ne ki Health Benefits Package bad kiwei kiwei ki bynta ha ka Insurance Contract jong ka MHIS 6 bad mynta ka la rai ban pyntreikam noh ïa ka MHIS 6 Scheme ryngkat ka jingïatreilang bad ka PMJAY, ka ban ai ïa ka Insurance kaba palat 5,30,000 na ka bynta baroh ki dkhot kiba hap ha kawei ka long bad kiba dei hok ban ïoh myntoi.
Kane ka jingïakut ne ka Contract kan kynthup haduh palat 7 lak tylli ki longïing ha Meghalaya, ha kaba kin ïoh ïa ka pisa ban pynlut na ka bynta ka pang ka shitom ne Health Insurance ka ban long na ka bynta ka jingleit thiah pang jong ki ha ki hospital, ban leit shim dawai, ban leh ïa ki Test ne Diagnostic Tests, bad ban leit shim dawai biang hadien habud.
Ka Sorkar Jylla lyngba ka tnat pynroi nongkyndong ka dang thawlad ban mang pisa biang sha man la ki block na ka bynta ban siang rong ïa ki surok da kaba pynïasoh lang bad ka skhim bylla sngi ka National Rural Employment Guarantee Scheme (NREGS).
Bun ki surok ïaid kali ha ki shnong ki thaw ki dei kiba la shna lyngba ka NREGS ki dei kiba la siang da ka dewbilat.
Ha ki snem ba mynshwa, ka Sorkar Jylla ka la mang ïa ka tnat pynroi nongkyndong da kaba bhah T.
50 lak ïa kawei ka block na ka bynta ban siang rong ïa ki surok kiba la shna lyngba ka skhim NREGS.
Haba kylli na u Myntri ka tnat pynroi nongkyndong u AT Mondal, u la ong ba ka Sorkar ka dang thawlad ban mang pisa biang sha ki block khnang ban lah pyntreikam da kaba pynwan lang hajuh ïa ka pisa kaba mang sha ki block bad ka skhim bylla sngi (NREGS) na ka bynta ban siang rong ïa ki surok ha ki shnong ki thaw.
U Mondal u la ong ba ka NREGS ka dei kaba ki paidbah ha nongkyndong ki la myntoi bha bad lada lah ban mang pisa lang sha man la ki block ban siang surok rong kan long ka jingmyntoi ïa ki shnong ki thaw ha nongkyndong.
Ki nongkitkam na ki jylli bapher bapher kiba wan ban ïashim bynta ha ka General Council ba la pynlong da ka United Democratic Party (UDP) ha ka 12 tarik mynta u bnai ha shlem treikam ka seng ha Shillong ki la pynsngew ha ki nongkitkam ba ki dei ban shim ïa ki mat kaba ka jaidbynriew ka shah ktah khnang ban wanrah ka jingïajan bad ki paidbah.
Kane ka jingpynsngew ki nongkitkam na ki jylli bapher bapher ka dei hadien ba la dep mynjur ïa ka kyrteng jong ki nongkitkam kiba thymmai ka UDP naduh u President ka seng u Bah Metbah Lyngdoh hadien ba ka Nomination Committee ka la wan ban tyrwa ïa ka kyrteng hakhmat jong ki.
Haba u President ka UDP u Bah Metbah Lyngdoh u la ailad ïa ki dkhot ka General Council ba kin pynsngew, ki dkhot ki la pynpaw ba ki nongïalam ka UDP ki leh klet ïa kito ki nongkitkam ki bym don ki MLA.
Nalor kata, ki la pynpaw ruh ba ki MLA kiba don mynta ki dei ban shim ïa ki mat kaba ktah ïa ka jaidbynriew khnang ban ïoh jingshaniah na ki paidbah.
Ki la ai nuksa ba kum ka Voice of the People Party (VPP) kaba dang shu mih thymmai, hynrei kane ka seng ka la kham kiew bha namar ki nongïalam ki shim ïa ki mat kaba ka jaidbynriew ka donkam.
Nangta shuh shuh ki don ruh kiba pynpaw ba ki nongïalam ba ha khmat ki dei ban pynbor ïa ka sorkar ba kan pynbna noh ïa ki kyrteng jong ki dkhot ka Expert Committee ba kan bishar bniah ïa ka bhah thung kam thung jam.
Nalor u Bah Metbah Lyngdoh kum u President, la jied biang ïa u Bah Jemino Mawthoh kum u General Secretary.
Kiwei pat ki nongkitkam ba ka Nomination committee ka la jied ki long:- President Farmer Wing Bah- Olan Suin, MLA, Secretary – Bah Synsharkupar Lyngdoh Thabah, MLA, Joint Secretary – Remington Pyngrope, Women’s Wing President- Kong Pretty Pyngrope, Secretary Women Wing- Kong Wandashisha Rynjah, President Youth Wing- Bah Kyrmen Shylla, MLA, Secretary Youth Wing- Bah Balajied Synrem, MLA, Treasure – Beyonstar Kurbah, Joint Finance Secretary- Bah Markynsai Khongwir, Finance Secretary – Michael War, Joint Secretary – Bah Ryngkat Lyndem, Sunshine Makri, Anbil Lyngdoh, Tirot Suchiang, Secretary- Teinwell Dkhar, Monarch Shabong, Dr.
Aman War, GG Bung, Winning Sungoh, Jambor War, Lasky Rymbai, Mitchell Wankhar, Vice-President- Bah Shitlang Pale, Process Sawkmie, Alantry Dkhar, Mayralbol Syiem, Working President- Paul Lyngdoh, Titos Chyne, Nujorki Sungoh, Lahkmen Rymbui, Donbok khymdeit, Rikmai Sangma, LC Momin, Renikton Tongkhar.
U Myntri Rangbahduh Narendra Modi un ïalam ïa ka ri ha ka jingrakhe ïa ka sngi laitluid kaba 77 na Red Fort, Delhi ha ka 15 tarik Nailar, 2023.
U Modi un pynher ïa ka Lama jong ka Ri bad ai jingkren sha ka ri na ki kynroh jong ka Red Fort.
Ka jingrakhe mynta u snem kan dei ruh ka jingpynkut ïa ki jingrakhe ‘Azadi Ka Amrit Mahotsav’ kaba la plie da u Myntri Rangbahduh na Sabarmati Ashram ha Ahmedabad, Gujarat ha ka 12 tarik Lber, 2021 bad sa shisien, kan ïalam ïa ka ri sha ka ‘Amrit Kaal’ da ka bor kaba thymmai ban pynurlong ïa ka jingangnud jong u Myntri Rangbahduh ban pynlong ïa ka India ka ri kaba la kiew ha shuwa u snem 2047.
Ha kajuh ka por, la shim ruh ïa bun ki sienjam kiba thymmai ban rakhe ïa ka sngi laitluid kaba 77 bad kumta la khot sngewbha ïa bun bah ki briew haba ïanujor bad u snem ba la dep.
La khot sngewbha kumba 1,800 ngut ki briew na ki jaka bapher-bapher, ryngkat bad ki kurim jong ki na kylleng ka ri ban ïadon bynta ha ka jingrakhe ha Red Fort kum ki briew ba shah khot kyrpang.
La shim ïa kane ka sienjam ha kaba ïadei bad ka thong jong ka Sorkar na ka bynta ka ‘Jan Bhagidari’.
Ki ‘Selfie Point’ ki dei na ka bynta ki skhim bapher-bapher bad ki sienjam jong ka Sorkar kiba la buh ha 12 tylli ki jaka, kynthup ka National War Memorial, India Gate, Vijay Chowk, New Delhi Railway Station, PragatiMaidan, Raj Ghat, Jama Masjid Metro Station, Rajiv Chowk Metro Station, Delhi Gate Metro Station, ITO Metro Gate, Naubat Khana bad Sheesh Ganj Gurudwara.
Ki Skhim/ki sienjam ki kynthup ka Global Hope: Vaccine & Yoga; Ujjwala Yojana; Space Power; Digital India; Skill India; Start-up India; Swachh Bharat; Sashakt Bharat, Naya Bharat; Powering India; Pradhan Mantri Awas Yojana bad ka Jal Jeevan Mission.
Kum shi bynta ki jingrakhe, yn pynlong ïa ka jingïakob ‘online selfie’ da ka tnad Ïada ri ha ka rynsan ‘MyGov’ naduh ka 15-20 tarik Nailar.
Kumjuh yn pynshlur ïa ki briew ba kin shon ‘selfie’ – la kumno-kumno kawei na ki 12 tylli ki jaka ba la buh bad ‘upload’ ïa ki ha ka rynsan ‘MyGov’ ban ïashim bynta ha kane ka jingïakob.
Khatar ngut ki nongjop, iwei na man ka jaka shon ba la buh, kin shah jied katkum ka jingïakob ‘online selfie’.
Ka khusnam pisa ban ai sha ki nongjop kan long mar T.
10,000.
La phah ruh ïa baroh ki jingkhot sngewbha lyngba ka bor ‘internet’ lyngba ka rynsan aamantran () bad la phah 17,000 tylli ki ‘e-invitation card’ lyngba kane ka rynsan.
Haba phai sha ka prokram ha Red Fort, yn pdiang burom ïa u Myntri Rangbahduh da u Myntri ka tnat kam ïada ri, u Rajnath Singh, u Myntri Khynnah ka tnad kam ïada ri, u Ajay Bhatt bad u Secretary ka tnad kam ïada ri, u GiridharAramane.
U Secretary un pynithuh ïa u General Officer Commanding (GoC), thaiñ Delhi, u Lieutenant General Dhiraj Seth ïa u Myntri Rangbahduh.
Hadien kane, u GoC thaiñ Delhi un ïalam ïa u Modi sha ka jaka shim ïa ka ‘Salute’ ha kaba ka kynhun ki nongpahara bad Delhi Police kin ‘Salute’ ïa u Myntri Rangbahduh.
Hadien kane, u Modi un peit ïa ka ‘Guard of Honour’.
Na ka jingleit kai sngewbha, kawei ka samla lud kaba dang 21 snem ka rta ka la duh noh ïa la ka jingim hadien ba ka la kum syntuid bad ngam jyllop ha ka Wah Umtru kaba don marjan bad ka Panitola Power House jong ka thaiñ Byrnihat ha Ri Bhoi District ha ka Sngi U Blei.
Kumba la ïoh jingtip na ki bor pulit ka Ri Bhoi, la ïathuh ba katei ka samla kaba la tip kyrteng kum ka Pooja Sarkar na Guwahati ka la wan kai sngewbha ryngkat bad la ki paralok sha katei ka jaka ha ka por mynstep.
Hynrei ha ka por ba ka dang thmu ban sum harud jong katei ka Wah Umtru, ka la kum syntuid bad hap bad ka shah kit noh ha ka um kat haduh ba kan duh syndon ïa la ka jingim.
La ïathuh ba ki paralok jong ka, kiba la sakhi ïa katei ka jingjia ki la pyrshang ban ïarap, hynrei kim ïohi shuh ïa ka naba ka la ngam bad shah rong ha ka um.
Na ka liang kitei ki paralok hadien ba kim sngewdonlad shuh, ki la pyntip noh sha ki bor jong ka Fire & Emergency Services ha Byrnihat kiba la wan mar-mar sha katei ka jaka.
Lyngba ka jingtrei shitom jong ki bor pulit ka Fire & Emergency Services kaba la neh kumba shi kynta shiteng, ïa ka met jong katei ka samla la ïoh ban sei noh na ka Wah Umtru bad la wanrah sha Nongpoh Civil Hospital na ka bynta ban pyndep ïa ka eksamin Post Mortem.
La ïoh jingtip ruh ba na ka liang u kpa jong katei ka samla hadien ba ïoh jingtip halor katei ka jingjia, u la leit ban kyrpad ïa ki bor pulit ka thanat Byrnihat ban pyllait na ka eksamin Post Mortem.
Ïa kane ka jingkyrpad ka jong u, la pdiang da u Additional District Magistrate bad la aiti noh ïa ka met sha ki bahaïing hasem ba kin pyndep ïa ka jinglehniam khatduh ïa katei ka samla.
U President ka Hynñiewtrep National Youth Front (HNYF) uba long ruh u ksiang ka Hynñiewtrep National Liberation Council (HNLC), Bah Sadon K.
Blah u la ong ba ka jingkhlad noh u General Secretary barim ka HNLC, Bah Cherishstarfield Thangkhiew (Bam Kwai ha Dwar U Blei) ka la buh jingeh khyndiat ïa ka mat halor ka jingïakren ïasuk.
“Ka dei ka jingshisha ba u Bah Cherish ha shuwa ba ngan shimti kum u ksiang, nga la ïakren la bunsien bad u halor ka mat jong ka jingïakren ïasuk," la ong u Bah Blah haba kren sha ki lad pathai khubor ha ka Sngi U Blei.
U la ong ruh ba ka jingkhlad noh ba khlem dei por jong u Bah Cherish ka la pynkyllaiñ, pynslem bad buh jingeh khyndiat ïa ka jingïakren ïasuk namarba kum u nongïalam bad nongmait phang ba nakhmat jong ka kane kam (jingïakren ïasuk) u la shah dkhat jubor noh la ka jingim.
“Jyn lada don u Bah Cherish, nga tharai kane ka kam kan jyn da la seisoh," la ong utei u nongïalam.
Haba kylli, u la ong, “Ka jingbym lah jong ka Sorkar ban pdiang ïa ka CBI…te ki bahaïing ki la leh ïa kaba dei eh ban leit sha ka Ïingbishar ka Jylla namarba ka ïingbishar ka don la u jong u pud u sam, ka don la ka jong ka bor ban pynbor ïa ka Sorkar ban sei ïa ka jingshisha bad ban leh ïa kaba donkam halor kane ka jingpynïap klep (Fake Encounter) ïa u Bah Cherish.
"Ha kajuh ka por, haba jubab halor ka jingpynsngew jong ki bahaïing u Bah Cherish sha ki dkhot ka seng (HNLC) ban long kiba husiar, u Bah Blah u la kubur ba katkum ka jingsngew jong kiba bun balang – ka don kaba kum kata khamtam hadien ka jingïap jong u Bah Cherish ha kti ki pulit.
“Ka don ka jingsngew ba dei ban long kiba husiar hynrei kum ngi kiba peit ïa kane ka jingïakren ïasuk, kumba ka long mynta, ngam i ba kan don kano-kano kaba yn hap ban husiar namar ka jingïakren ka lam sha ka jingmanbha bad ka ïaid beit shakhmat," u la ong.
Halor ka jingkynnoh donkti ïa ki SHNLC ban shim ïa ka jingim u Bah Cherish, u President ka HNYF u la bynrap, “Na ka liang ki SHNLC ki la ai ka jingpynshai mar-mar ba kim don kano-kano ka jingdonkti, hynrei na ka liang ka HNLC ka ïohsngew ïa kata ka jingdonkti jong ki bad ki dang ïaid ban wad ki sakhi satar haduh katno ki donkti bad ka seng ka dang ïaid shakhmat bad kane.
"Lah ban pynkynmaw ba u Bah Cherishstarfield Thangkhiew u la khlad noh ha ka step jong ka 13 tarik Nailar, 2021 hadien ba ka la don ka jingkhynra ki pulit ha ïingsah jong u ha kaba ki pulit ki la kynnoh ba ka jingsiat ïa u ka dei namarba u la rah da ka tari ban pynmynsaw haba ki leit ban kem ïa u halor ka jingkynnoh ba u don bynta ha ki jingjia pynbthei bom ha East Jaiñtia Hills District bad Laitumkhrah.
Hadien ka jingdon kiba injek drok ha Motphran bad ka jingieh rynhang jong ki bor ba dei khmih ïa katei ka jaka bret ñiut kaba la wanrah ka jingsma iwtung kaba shyrkhei bad pynlong ruh ïa ki nongdie jingdie bad kiba ïaid ba ïeng lyngba katei ka jaka ban ud ban nam, na ka liang U Nongsaiñ Hima ha ka sngi Saitjaiñ u la leit ban ïakynduh ïa u Rangbah Shnong ka Mawkhar, u Bah Arwan Singh Tariang ha kaba utei u Rangbah Shnong u la pynpaw ka jingsngew kyndit kaba khraw ban ïohi ïa katei ka ‘video’.
Ha ka sngi Thohdieng, U Nongsaiñ Hima u la ïoh ban ring dur ïa arngut ki briew kiba dang ïa shong hadien ka jaka bret ñiut ha Motphran bad kiba dang injek drok artad.
Kane ka dei tang ka nuksa kaba pyni shai ïa ka jingsaphriang jong u drok bad ka jingbun ki nongpyndonkam ïa une u jingdih uba shyrkhei.
U Bah Tariang u la ong ba na ka liang ka Dorbar Shnong kan sa shong pyrkhat ïa ki lad ki lynti kumno ban ïaleh bad weng bad ruh ban pynkhuid noh ïa katei ka jaka.
Nalor kata, u Bah Tariang u la ong ba katei ka jaka kam dei tangba ka long kaba sma iwtung kumba ka Dorbar Shnong Mawkhar ka la dep ban ujor ha ki por kiba mynshwa sha ka Shillong Muncipal Board (SMB) ba ka dei ban weng noh ïa katei ka jaka bret ñiut na katei ka jaka hynrei ka jingleit ong jong ka Dorbar Shnong ka khlem shym poi shano-shano ruh bad ka la sahkut hajuh beit.
“Na ka liang ka Dorbar Shnong, mynta ngi la hap ïa shong ban ïa pyrkhat tyngeh ïa ki lad ki lynti kumno ba ngin ïaleh ban weng bad pynkhuid noh ïa katei ka jaka", la ong u Bah Tariang.
Nangta shuh shuh u Bah Tariang u la ong ba ka dawbah hi kaba la pynlong ïa kitei ki nongdih drok ba kin nud ban dih drok ha katei ka jaka ka dei ba ka don katei ka jaka theh ñiut.
Namar kata, u Bah Tariang u la ong ba lada ka Shillong Municipal Board ka shu sngap jar bad kam leh eiei ban weng ïa katei ka jaka bret ñiut, na ka liang ka Dorbar Shnong ka hap ban shim ban ïakren bad ki bor kiba kham shajrong haduh ban da lah ban weng shisyndon ïa katei ka jaka bret ñiut na katei ka jaka namar ba katei ka jaka ym tang ba ka long kaba sma iwtung, hynrei ka la kylla long ka jaka rieh tngen ïa kiba dih drok bad ka jaka ban ïa khaïi drok“Ngin hap ban ïakren bad ki bor kiba shajrong namar ngi la lap tyngkreiñ bad ngi la don kat kato ka sakhi mynta ba ym dei tangba ka sma iwtung, hynrei ka la long kum ka jaka rieh tngen ïa kine ki nongkyrni dih drok bad ïa ki nongkhaïi ruh ha kajuh ka por kaba mut ka la long ka ktem bah", la ong u Bah Tariang.
Kumta na ka liang u Bah Tariang u la ong ka Dorbar Shnong kan sa leh da kaba tyngeh namar katei ka jaka ka dei ka jaka ïaid jaka ïeng jong ki paidbah bad khamtam ha ka por mynmiet mynïong lei, kam don jingshngaiñ shuh ïa ki paidbah.
U Bah Bindo M Lanong uba dei u nongseng ïa ka United Democratic Party (UDP) ha u snem 1997 u la pynpaw ba un sa pyrkhat da kaei ba un leh nangne shakhmat hadien ba u khlem shah jied shuh kum u nongaibuit jong ka UDP ha ka jingpynthymmai ïa ki nongkitkam ha ka General Council kaba la long ha ka 12 tarik mynta u bnai.
Haba ïakren bad u Bah Bindo u la ïathuh ba naduh ba u la don bynta ban thaw ïa ka UDP ha u snem 1997 haduh mynta ruh u dang dei u dkhot ka UDP.
Hynrei, hadien ba ki la weng jyndat ïa u na ka kam nongaibuit jong ka seng (UDP) u la rai ban sa pyrkhat ha kine ki sngi.
U la ïathuh ba lashai ka sngi (ka 14 tarik Nailar) un phah noh da ka jingthoh sha ka seng UDP ban nym treh shuh ban pan tiket na ka seng ban ïakhun ïa ka ilekshon MP Lok Sabha ban long la shem snem.
U la ong ba ka jingkynrandien noh ka jong u (Bah Bindo) ban pan tiket ka dei namar naduh ba u la phah ïa ka shithi ha u bnai Jymmang mynta u snem, hynrei ki nongïalam ki khlem jubab eiei sha u.
“Nga rem ïa ka ilekshon MLA na Nongkrem constituency namar kiwei ki seng ki la kynthoh ba nga dei u trai ngam ïoh tiket, jin da la ki ai tiket nga la dei ban ïoh bun bha ki vote ha kane ka ilekshon ba dang shu dep" u la ong.
Nalor kata, u la ïathuh ba naduh ba u la leit ban ïakhun ïa ka ilekshon na Nongkrem ki nongkitkam ki la sdang ban leh kiar haduh ba wat ïa ka General Council ki khlem pyntip shuh.
Halor ka jingïoh nongkitkam thymmai ka UDP, u Bah Bindo um kwah ban ong eiei namar ïalade u la shah kyntait.
Haba ïakren bad u Bah Metbah Lyngdoh hadien ba u la shah jied biang kum u President ha ka sngi Saitjaiñ, u la ong ba u Bah Bindo u dang dei u dkhot ka UDP wat lada um shah jied shuh kum u nongaibuit ka seng.
U Bah Metbah u la ong ba ka jingbym shah jied shuh u Bah Bindo kum u nongaibuit ka dei ka jingbym ibit shuh ka Nomination Committee kaba la tyrwa ïa ki nongkitkam jong ka seng UDP.
Kum ban shu kdew, ka General Council jong ka UDP kaba la long ha ka sngi Saitjaiñ ka la mynjur ïa ka kyrteng u Bah Metbah Lyngdoh ban bteng biang kum u President, u Bah Jemino Mawthoh kum u General Secretary hadien ba ka Nomination Committee ka la wan ban tyrwa.
Da ka jingthmu ban ïarap ïa ki Pnar ban sngewthuh shai ïa ka Ktien U Blei haba ki ïohsngew ïa ka ha ka ktien lajong, ka Pnar Linguist (kompeni) ka la lah ban pynkylla ïa ka Baibl sha ka Ktien Pnar.
Ïa kane ka Baibl lah ban ïoh tang da kaba sngap da ka sur kren ne kaba ki ong ka ‘Audio Bible’ bad lah ban ïoh tang lyngba ki ‘Mobile Phone’ da kaba ‘download’ na ‘Google Playstore’.
Ha kajuh ka por, lah ruh ban ‘download’ ïa ka na kalane lah ban wad ïa ka ha ka ‘Playstore’ da kaba thoh – Ka Baibyl Pnar.
Ïa kane ka Baibl la pynkylla na ka ‘Bible Greek’ bad ‘Bible Hebrew’ ha ryngkat ka jingïarap ki Baibl Phareng.
Ka jingthmu jong kane ka Baibl ka long ban ïarap ïa ki briew kiba kren Pnar, ban sngewthuh shai ïa ka Ktien U Blai haba ki sngap ïa ka ha ka ktien lajong.
Sa kawei ka daw ba ka Pnar Linguist ka shim ïa kane ka sienjam ban pynkylla ïa ka Baibl sha ka ktien Pnar ka long ban ïarap ha ka ban pynneh-pynsah ïa ka ktien Pnar.
Ki nongpynkylla ïa kane ka Baibl ki dei kiba na ki dkhot Balang bapher-bapher kiba don ha Ri Jaiñtia, naduh kiba na ka Balang Presbyterian, Balang U Blei, Balang U Khrist, Balang CNI bad Balang Katholik.
Ïa mynta ki kot kiba don ha kane ka Baibl ki dang don tang 9 tylli katba dang dep ban leh ‘Recording’ khatduh ïa kiwei pat ki kot bad yn dang thep shuh ha ka ‘App’ bad ban ïoh ïa ki kot bathymmai donkam ban ‘update’ ïa ka ‘App’.
Na ka bynta ki shnong ki thaw bad ki paralok kiba kham tlot ka ‘internet’ ki lah ban ‘download’ na).
Na ka liang ki nongshna ïa kane ka Baibl ki kyrpad ïa kiba sngap ïa kane ka Baibl, lada ki shem ïa ki jingbakla, lane kiba shitom ban sngewthuh lane ki bym da shai bha, ki lah ban thoh ha ka ‘Review Section’ jong ka ‘Playstore’ lane sha ka email –.
Baroh shi katta ngi rakhe bad kynmaw burom tang ïa U Tirot Sing bad U Kiang Nangbah kum ki nongïalam.
Hooid kine ki dei ki riewïakhun kiba la ïeng pyrshah ïa ka Sorkar Bilat ha kine ki lum.
Ka long ruh kaba sngewdiaw ba ngi kynmaw bad rakhe tang ïa ki ar tylli ki jingïakhun pyrshah ïa ka Sorkar Bilat, kata ka Thma Nongkhlaw ha ka snem 1829-1830 bad ka Thma Synteng jong ka snem 1861-1862, katba ngi klet pat ïa kiwei de ki jingïakhun pyrshah ïa ka Sorkar Bilat lane kiwei pat ki jingïakren-ïatai kiba la saiñdur ïa ka synshar-khadar hapoh ka Bri Hynñiewtrep naduh ki por shuwa ka jinglaitluid ka Ri India.
Ngim ju ïakren koit halor ka jingnoh synñiang ki kynthei Khasi ha ka jingïakhun ban ïoh jing-laitluid lymne ïa ka jing-ïashim bynta jong ki ban saiñdur ïa ka synshar-bishar naduh shuwa ka jinglaitluid.
Ngi leh klet bad ngim ñiewkor eiei ïa ki namar la pynsngew-thuh bakla ba ki dei tang ki kynthei shibor  kiba duna, ki bym larkam bad kumta kim lah ban tei ïa ka synshar ha ka it ka hima.
Phewse, kam long kumta bad lah ban khylliap nia ba kaei kaba ki ong shaphang ki kynthei ka long kaba bakla.
Katto katne bnai shuwa ka 15 August 1947 katba ka jingïatai nia halor ka lawei jong ka Ri Hynñiewtrep ka dang khih phaloh bad jur bha, shi kynhun ki kynthei Khasi ki la leit ban ïakynduh ïa u Governor ka Assam ban pynsngew bad pyni ïa ka saiñdur jong synshar-khadar ha ka Ri Hynñiewtrep.
Ha kane ka juk kaba ñiewpoh bad pyndonkam ïa ka met jong ka kynthei na ka bynta ka thma niam, thma jaitbynriew, thma politik bad ha ka imlang sahlang Hynñiewtrep kaba dang don hi ka jingkhanglad ïa ki kynthei ban ïashim bynta ha ki kam shnong ne synshar shnong ne Raij ne Hima.
Ka long kaba kongsan, namarkata, ban pynkhie im thymmai ïa ka bor, ka sap bad ka snap jong ki kynthei ban tei bad saiñdur ïa ka synshar-khadar, ka imlang sahlang kaba la ju don naduh ki por kulong kumah.
Ha kane ka dur ngi lah ruh ban pynkut noh shi syndon ïa ka kolshor kaba ñiew beiñ bad leh thombor ïa ki kynthei.
Ym lah ban len ba ka history shaphang ka jinglaitluid ka Ri India ka kynthup ruh ïa ki khana bad ki jingjia kiba ïathuh ïa ngi shaphang ki spah bad ki hajar ngut ki riewshlur kynthei kiba don ha ki thaiñ bapher kiba len lade bad aiti ïa la ka jingim.
Kane ka kynthup ruh ïa ki kynthei Khasi bad ha kane ka jingrakhe jinglaitluid kaba 76, la sngew dei ban sot ïa ki katto katne ki mat na ka dorkhas (memorandum) kaba ki kynthei Khasi ki la thoh bad leit ai ha u Governor jong ka Assam ha ka 24 June 1947.
Kane ka dorkhas ka dawa ba ki Hima Khasi ki dei ban ïoh biang ïa ka kyrdan Hima bad ki khun ki hajar jong ki Hima kin synshar hi da lade ïa lade.
Nangta shuh shuh, ka paw ruh ha kane ka dorkhas ba ki kynthei Khasi ki ïeng pyrshah ïa ka rukom synshar donbor da ki heh paid.
Ïa kane ka dorkhas la thoh ha shuwa ba ki Hima Khasi kin soi ïa ka soskular, ka Instrument of Accession, bad ha shuwa ka jingïalang jong ka Khasi States Constitution Making Dorbar ha ka snem 1949.
Kane ka dei ban ktik ïa ki samla pule ba kin nang tih bniah halor kine ki jingjia bad khamtam halor ka jingnoh synñiang ki kynthei.
Kane harum ka dei kaba la sot na ka dorkhas bad la pynkylla sha ka Khasi:“Ha,U Lat Sahep Sir M.
S Akbar Hydari, KCSI, ICS, Governor of Assam,Lat Sahep ba donburom,Ngi ki kynthei jong ka Khasi bad Jaiñtia Hills ngi don ka bynta kaba khraw bad kyrpang ha kine ki lum namar ki riti ki dustur kiba don halor ka kheiñ jait kheiñ khong bad ka ïoh pateng…ki kynthei Khasi bad Jaiñtia ki long kiba tbit ha ki kam ki jam bad ha ka khaïi-pateng haba ïanujor bad kiwei ki kynthei kiba im ha ri thor.
Ki kynthei Khasi kiba la nang thoh nang pule bad kiba shong skul ki long kiba bun tam napdeng ki jaitbynriew.
Ka riti dustur, ka ïoh pateng bad kiwei ka pynlong ïa ki kynthei Khasi kiba khlaiñ bad kumta ki don ka sur bad ka bor ban ïashim bynta ha kino-kino ki kam kiba ktah ïa ka lawei jong ka jaidbynriew.
…Naduh hyndai kulong kumah…ki Khasi ki la don la ka jong ka rukom synshar paidbah.
Ki paidbah ne ki dkhot jong ki kur bapher ki don ïa ki hok bad ka bor ban ïashim bynta lang ha ki kam baroh.
Ka khyndew ka shyïap ka dei jong ki paidbah bad kumta ym ju don ka jinglum khajna na ka khyndew.
Ki paidbah ki jied ïa u Syiem bad ki lah ban pynkhyllem na ka jinglong Syiem lada shem ba u Syiem u synshar mutlop.
U Syiem u don ka kynhun jong ki Myntri kiba ai buit bad ai jingmut ïa U ha ka jingsynshar ïa ka it ka hima.
Ïa kine ki Myntri la jied da ki paidbah bad ki Myntri ruh ki lah ban shah weng na ka kam da ka sur jong ki paidbah.
Nalor kine, ka don ka Dorbar Hima kaba dei ka Dorbar Paidbah kaba ha khlieh duh bad kaba lah ban shim kino-kino ki rai kiba ïadei bad ka synshar khadar ha ka Hima.
…wat la ka kolshor ki nong Bilat ka la suh thied ha kine ki lum, pynban ki trai ri ki la ïakhun tyngeh ban pynneh ïa la ka tynrai bad ban im bad synshar laitluid katkum ka synshar paidbah ba la saiñdur da ki longshuwa…Lah ban kdew ba wat la ka Sorkar Bilat ka don bynta ha ka jingpynïaid Hima, hynrei kam ju tuklar pat ïa ki bynta kiba ïasnoh bad ka deiriti bad ka synshar paidbah lyngba ki Syiem bad ki Dorbar Hima.
Da kaba ithuh ïa ka hok jong ki paidbah ban synshar hi da lade ïa lade, la phiah ïa ka Ri India ha ki Jylla ba pher.
Ki Hima Khasi kiba la ïasoh bad ka Sorkar Bilat lyngba ki soskular ki dei ban ïoh ïa kajuh ka hok ban synshar hi.
Ki Khasi wat la ki long kiba rit paid, hynrei ki don la ki jong ki riti ki dustur bad ki shah synshar ha ka Sorkar Bilat lyngba ki Soskular ba ki ïasoi bad kumta ka dei ka hok jong ki ban ïoh biang ïa ka jinglaitluid bad ban synshar hi da lade ïa lade.
…Ngi don ka daw ban artatien ba ngin ym lah ban ïoh ïa ki hok tynrai jong ngi lada don ka jingpyrshang ban pynduh pyndam noh ïa ki rukom synshar Syiem bad ki Dorbar Hima bad ban thaw bujli noh da kiwei.
Ki rukom synshar ba thymmai ki lah ban long kiba bha, hynrei ka long kaba ma ba kin khynñiat ïa kine ki lum shapoh ka pung jong ka Hindustan lane Pakistan bad kan long kumba khynñiat ïa ngi sha ka jingïap.
Dei ban sngewthuh…ba ngi ïapher bak-ly-bak na kiwei ha ka ktien ka thylliej, ka niam, ka rukom im bad ki riti dustur, naduh ki rukom bam bad kiwei.
Kane ka jaitbynriew jong ngi kaba rit paid ka lah ban duh jait lada pynngat ïa ka ha ka riti synshar jong ki heh paid Hindu lane Muslim.
Wat la ngi long kiba rit paid, ngim ïohi pat ban don kano-kano ka daw kaban khanglad ïa ngi ba ngin ïai bteng ban im katkum ki riti ki dustur bad ka synshar khadar tynrai.
…Ngi tip biang-biang ba ngim lah ban im marwei lada ngi ïoh ïa ka jinglaitluid bad ngi sngewthuh bha ruh ïa kata ba kumba ngi long mynta ngi hap ban shaniah ha kiwei pat kiba na bar na ka bynta kiba bun ki jingdonkam jong ngi.
Ka jinglaitluid kam mut ba ngi la biang lut na lade.
Hynrei da ka jingïakren bad lyngba ki soskular…ngi lah ban ïatreilang bad ki Ri ba marjan ha ki katto-katne ki mat kum ha ki kam ïada ri (defence), ka leit ka wan (communications) bad ka pisa tyngka (currency).
Hooid ngi sngewthuh ruh…ba ngi dei ban don ki lad pynmih tyngka kiba khlaiñ na ka bynta ban pynïaid ïa kiba bun ki kam bad jingsynshar.
Ngi ngeit ba ka don ka lad bad ka lah ban long ba ngin kyrshan hi da lade na ki jingmih kiba don ha kine ki lum bad kham hadien ynda la lah ban thaw ïa ki lad pynmih katkum ka juk stad saïan, ngin sa lah ban pynmih khambun bad ka Ri kan lait na ka jingkit ram.
Ngi kular ba ngin ym pynbor ne thlia ïano-ïano ruh haba ngin pynïaid ïa ki kam ki jam bad jingsynshar.
…Ngi don ka hok ban jied ïa ka rukom im kaba ngi kwah…ka jingsynshar jong ka Sorkar Bilat kan kut noh shen bad kumta ki Hima Khasi baroh, la ki barit ne baheh, kiba la synrop lang mynta hapoh ka Federation of Khasi States ki dei ban ïoh ïa ka hok ban rai ïa ka lawei jong ka synshar khadar.
Ïa kiwei de ki jaka kiba hap hapoh ka Sorkar Bilat (British area) dei ban pynphai biang ïa ki sha ki Hima…Ha kaba ïadei bad ka Jaiñtia Hills, ka dei ka hok jong ngi ban dawa ba dei ban ai biang ïa ka kyrdan Hima khnang ba kan lah ban ïasoh lang bad ka Federation of Khasi States.
Ngi kyrmen, ba ma phi u Lat Sahep phin bishar hok bad kan long ka jingleh thombor kaba shyrkhei tam bad kaba ym lah ban pdiang lada phiah ïa ngi ki Khasi ha ki ar kynhun ne ha ki ar liang.
Ki nongthoh…Sd.
Mavis Dunn Jaid Lyngdoh, K.
Kharsati, R.
Soanes, Shim Kiri Jaid Syiem of Khyrim, (Mrs) B.
Diengdoh-Taylor, Clayrina Diengdoh, Gladys D.
Diengdoh of Cherra, Prillnorine Chyne of Shella State, S.
M Ropmay, Klesina Rynjah, Emralda Rynjah, Dr.
Estherly Laloo of Jaiñtia Hills, Miss R.
Blah, Miss Sabina Nongrum, Miss Rufina Nongrum, Dr.
(Mrs) D.
Jyrwa, Jaiñtia, Wessily Rani, (Mrs) H.
M Ladia, Jaiñtia, Miss I.
Lyngdoh, Miss G.
Roy (Cherra), Tropsibon Rynjah, Nisibon, Deltibon, Sharamon Shabong (Laitkyngkot), Jointisibon Rynjah, Winola Sumer, T.
Emcynora, Kathleen Lyngdoh, Nurse R.
S.
Synrem, Laittyr-ah, Nurse Sesibon Nongthathian, Laitkynsew, Nurse S.
Willa, Jaiñtia, Nurse D.
L.
Lyngdoh, Jaiñtia, Nurse S.
B.
Sohtun, Mawphu, Nurse Erily, Mawlai, Nurse D.
Basaïawmoit, Nurse Shat, Tynrong, Nurse Carvie, Cherrapunjee, Sister Sidia, Cherrapunjee, Noramai, Mawlai, Glosimon of Nongkhlaw State, Ka Bliantimai jaid Syiem of Mylliem, Enid Blah, Q.
Pariat, Dr.
S.
M.
Ropmay, H.
Rynjah, bad kiwei.
Ka jingpyntrei ïa kawei ka projek lyngba ka Smart City ha nongbah Shillong bad ka jingsuki ban pyntrei ka la nang buh jingeh ïa ki paidbah khamtam eh ka dheng kali kaba nang jur katba nang mih ki sngi.
Kane ka projek ka dei kaba don shadien ka skul All Saints ha kaba la shna ïa ka nala kaba heh bad tap nalor da ka dewbilat ban long kum ka surok.
Ka jingpyntrei ïa kane ka projek ka sdang najan ka shlem treikam ka MPSC bad ka ïaid ter ter shaduh shajan DIPR ha Lachumier.
Hashwa ban pyntrei, kane ka dei ka surok kaba ki kali ki ïaid bha khamtam ki nongwan shaw skul.
Hynrei ynda la pyntrei ïa kane ka smart city projek, baroh ki kali ki la ïaid lut na surokbah bad pynkhapngiah shuh-shuh ha ka por ba sdang long skul bad por wai skul ha All Saints.
Kumba ka long mynta, ka jingpyntrei ïa kane ka projek ka ïaid shakhmat, hynrei kumba ka paw, la ïohi ba ka long kaba suki bad ki nongtrei ruh ki duna bha, namar ki don tang lai ne saw ngut.
Kumba ka paw, ka projek ka dei kaba shna nala ban pyntuid um na shapoh.
Ka jingpyndep kloi ïa kane ka projek ka dei kaba ki kmie ki kpa kiba leit buh skul bad shaw skul ki la ud bha.
Ka Ri India ha ka 15 tarik Nailar kan rakhe ïa ka Sngi ïoh Jinglaitluid na ka jingsynshar ka sorkar ki dohlieh na Ri Bilat.
Kan dei ka sien kaba 77 ba ka Ri India kan rakhe ïa kane ka sngi bakyrpang naduh na Red Fort ha Delhi bad shaduh ki kyndong kynshrot jong ka Ri baïar.
Ngi dei ban kynmaw burom ïa baroh kito kiba la aiti ïalade na ka bynta ka lashai khlem da tyngkai wat ïa ka jingim ruh.
Ka jingpha ïa la jingim da kito ki riew rangbah, kynthei, samla bad khynnah ha kito ki snem jong ka jingsynshar donbor ka pynlong ïa ngi ban bsut halade ïa ka jingmut ba ngi dei ban long kiba peitngor ïa ka jinglaitluid.
Ka dor kaba ngi siew na ka bynta ka jinglaitluid ka dei ka jinglong husiar bad peitngor khnang ba ki ban mih bujli ïa ngi ruh, kin ïoh ïa ka jingim laitluid kaba kham bha bad janai.
Hapdeng ka jingleh sngewbha ba bun rukom, kawei na ki mat kiba dang pynsahnud haduh mynta ka dei ba ka Sorkar India ka khlem pat pynurlong watla ka la dep ban kular ka dei ka jingpynrung ïa ka ‘Instrument of Accession and Annexed Agreement’ hapoh ka Riti Synshar.
Ka ‘Instrument of Accession and Annexed Agreement’ ka dei ka dulir ba la ïasoi hapdeng ka Sorkar India bad ki 25 tylli ki Hima Khasi hapdeng ki snem 1947 bad 1948, bad ïa kane ka dulir la pdiang da ka Sorkar India ha ka 17 tarik Nailar, 1948.
Dei u C.
Rajagopalachari, u Governor-General bakhatduh jong ka Ri India, uba la pdiang bad soi ïa katei ka dulir, hynrei haduh mynta, kam pat ïoh ban bsuh khlieh hapoh ka Riti Synshar.
Hynrei ka ‘Constituent Assembly’ lane ka kynhun kaba la don bynta ban saiñdur ïa ka Riti Synshar ka la ai pynban da ka Khyrnit Ba Hynriew (Sixth Schedule).
U Sardar Vallabhbhai Patel, u Symbud Myntri Rangbahduh banyngkong eh jong ka Ri India, u la wan sha Shillong ha ka 1 tarik Kyllalyngkot, 1948, ban ïakren halor ka ‘Instrument of Accession and Annexed Agreement’.
Ka jingwan jong u Patel ka dei namarba u Myntri Rangbahduh ha kato ka por, u Jawaharlal Nehru, u la kwah ba ïa kane ka dulir dei ban saiñdur ha kata ka rukom ba kan ïahap bad ki trai ri trai muluk kiba don ha ki Hima Khasi.
Ha kato ka por ba ïasoi ïa katei ka dulir, ka kyntien kiba pyndonkam na ka bynta ka Ri India ka dei ‘Dominion of India’.
Na ka snem sha ka snem, ngi ïohi ba ka Federation of Khasi States bad kiwei ki ju dawa ba dei ban kynthup ïa katei ka dulir hapoh ka Riti Synshar.
Lada pynrung ïa kane ka dulir, yn lait na ka jingïatakhuh hapdeng ki aiñ ki kanun ba la thaw da ka sorkar bad ki aiñ ki kanun (Customary Laws) jong ki trai ri trai muluk.
Kane ka dulir ka la kren shai ba ka Sorkar India kam lah ban thaw aiñ halor ki mat kiba ïadei bad ka jinglum khajna, ka kyiad, u pud u sam, ki marpoh khyndew bad ka khyndew ka shyiap ha ki Hima Khasi.
Ngi la ju ïohi na ki jingjia kiba bun ba haba don ka jingïatakhuh hapdeng ki aiñ ki kanun jong ka sorkar bad ki aiñ ki kanun kiba la don naduh hyndai hynthai, ka jingkulmar ka mih beit.
Ka Federation of Khasi States ka la ju dawa ruh ba dei ban thaw da ka Article bakyrpang hapoh ka Riti Synshar, kata, ka Article 370A ban kynthup ïa katei ka dulir bakongsan.
Hynrei ngim khmih lynti shuh ba kane kan dang urlong khamtam hadien ba ngi la ïohi kumno ka Sorkar India ka la pyndam ïa ka Article 370 kaba ïadei bad ka Jammu & Kashmir.
Lada ïa kaba la dep don lypa la pyndam noh, ngin mutdur leh aiu sa ïa kaba dang hap ban kynthup thymmai? Namarkata, ka Sorkar India ha u snem 1948 ka la shu kular kai ïa ki Hima Khasi.
Imat, kumba ka long mynta, ngim dei ban lynti shuh lane ban kyrmen ba ka Sorkar India kan burom ïa katei ka jingkular kaba ka la ai sha ki Hima Khasi.
Kane ka la shu sah tang ka jingkular kaba khlem ïohi ïa ka jingpynurlong.
Ngin hap ban shu ïa hun noh tang ka jingpynthymmai ïa ka rukom treikam ki Autonomous District Council kaba haduh mynta ka dang ap ban ïoh jingmynjur na ka Parliament.
Lano kata ka Parliament kan ai jingmynjur ïa ki jingpynkylla ban pynkhlaiñ ïa ki Autonomous District Council, ngim tip.
Ka lah ban long ha u Nohprah mynta u snem lane ha u Rymphang jong u snem ban wan lane wat hadien kata ruh.
Kaei kaba ngi donkam ban leh ka long ban nang pynkhlaiñ ïalade – ïa ki aiñ ki kanun kiba ïada ïa ngi kum ki rit paid, ki kyndon ki ban pynneh bad teh song ïa ka jaitbynriew ha ka liang ka ktien ka thylliej, ka rukom im, kolshor bad kiwei-kiwei.
Ngim lah ban shaniah ha ki bor kiba nabar ban wan pynskhem ïa ngi.
Ngi dei ban pynskhem shwa dalade ïalade.
Lada ngi la lah ban pynkhlaiñ ïalade, ki bor kiba nabar ruh kin hap ban burom bad da ka jingbym banse, kin hap ban ai ïa ka kti kamon ka kti kadiang ban nang pynskhem shuh-shuh ïa ngi ha kane ka jylli.
Ka Moosianglamare New bad ka Wahsanphaw SSC ki la khur jingjop ha ka lympung ïalehkai 3rd Division Football Tournament ba la pynïaid da ka East Jaiñtia Hills District Football Association (EJHDFA).
Kane ka la wan hadien ba ka Moosianglamare New ka la pynliem noh ïa ka Moopala SC da 2-1 kol, katba ka Wahsanphaw SSC ka la jop da 4-0 kol ïa ka Umlong United ha madan artificial turf ha Diengshynrum ha ka Lah Sngi U Blei.
Ha ka jingïakhun kaba nyngkong, ka Moopala SC ka la ïoh ban pynkhih jar nyngkong ha ka minit kaba 6 lyngba u Phrangki Shadap, katba ka Moosianglamare New ka la ïoh ban pynphai haduh ar kol ha ka minit kaba 21 ba la thep da u Firsterjoy Pariat bad ka minit kaba 38 ba la thep da u Nangjop Nongtdu.
Ha ka jingïalehkai kaba bud hapdeng ka Cham Cham SC bad ka Tuber Shohshrieh ki la ïasam mar shi point hadien ba ki la ïakhaid mar 1-1 kol.
Ïa ka kol jong ka Cham Cham SC la thep da u Raymon Phawa ha ka minit kaba 16, hynrei hadien shiteng kynta ka Tubershohshrieh ka la lah ban pynphai kylla lyngba u Salai Rymbai ha ka minit kaba 39.
Haba phai sha ka jingïakhun kaba khatduh, ka Wahsanphaw SSC ka la jop da 4-0 ïa ka Umlong United.
Ïa kine ki kol jong ka Wahsanphaw SSC la thep da u Karlin Lyngdoh ha ka minit kaba 31, katba u Delight Lyngdoh (38 & 46) u la thep ar kol bad ïa kawei pat la pynbud da u Mebantei Suchiang ha ka minit kaba 78.
U rangïakura ka Jylla u Shanborlang Marbaniang un pynkhreh ban kiew rynsan  sa ha kawei pat ka lympung ïakura ba la tip kum ka United Professional Boxing ka ban long ha nongbah Delhi ha ka sngi Ba-ar kaba long ka jingrakhe laitluid ka ri India kaba 77.
Ha kane ka jingïakhun, u Shanbor un pynkhreh ban ïakhun pyrshah ïa u Prasad Katnoor ha ka Super Fly Weight 52kg.
Kane ka long ka sien ba saw ba une rangïakura un pynkhreh ban kiew rynsan ha ka Professional Boxing naduh ba u la khur jingjop teng ha ka Marine Pro Boxing Promotion ha u snem 2022 kaba la long ha Mumbai, katba u la ïakhaid pat ar sien ha ka Professional Boxing kaba la long ha u snem 2022 bad 2023 ha Manipur.
U Shanbor, 24 snem ka rta, u dei u khun ba phra napdeng ki shiphew ngut ki khun jong ka Kong Siplinda Marbaniang ba sah ha Pdengshnong, Umlyngka kaba ha Upper Shillong.
Ka jingïaid lynti u Shanbor ha ka kam ïakura ka la ïaid mynta la 13 snem kynthih kata naduh u snem 2010, hynrei haduh mynta um shym la kynrandien namar ka jingangnud ka jong u ka long ban khur ïa ka nam lahduh ne ka Belt khnang ba kan long ka jingmyntoi ba un nang jam shaphrang ha ka kam ïakura.
Haba ïakren bad u nongthoh khubor, u Shanbor u la pynpaw ïa ka jingsngewkmen ban ïoh biang ïa ka lad ha kane ka kynti ban leit ïashim bynta ha katei ka rynsan ïakura.
“Kane ka long ka sien kaba saw kaba ngan leit ïashim bynta.
Wat la nga la jop shisien bad ïakhaid ar sien, hynrei ha kane ka kynti kaba mynta nga khmih lynti ba ngan ïalehkai bha bad ban pynurlong ïa ka jingjop.
"“Nga la long ba la pynkhreh na ka bynta kane ka rynsan ïakura ka ban long ha nongbah Delhi bad ka jingangnud ka jong nga ka long ban khur ïa ka jingjop khnang ba kan long ka jingmyntoi ïa nga kum u rangïalehkai," u la bynrap.
Na ka liang u Coach u Bah Ranold Nongsiej u la pynpaw ka jingsngewkmen ba ma u kum u coach u la ïoh ban ai jinghikai pura na ka bynta jong u.
“Ngi khmih lynti ba un ïalehkai bha bad ba un khur ïa ka jingjop khnang ba kan long ka burom ïa ka Jylla hi baroh kawei.
"Ha kawei pat ka liang, u Franky Momin, General Secretary ka Meghalaya Professional Boxing Council (MPBC) u la pynpaw ka jingsngewkmen ba kum ka synjuk ka la lah ban sei biang ïa u Shanbor ba un leit ïakhun ha katei ka rynsan ïakura ka ban long ha nongbah Delhi.
“Kumba u Shanbor u la ïoh ka jingshah hikai ba pura lyngba ki Coach la kumba katto katne por, ngi ai ka jingkitbok kitrwiang ba un ïalehkai bha khnang ba un lah ban khur ïa ka jingjop ha kane ka sien kaba saw," u la bynrap.
Te kumta u Shanbor u la mih na kane ka nongbah ha ka step jong ka Lah Sngi U Blei ban leit sha Delhi.
Kum ban shu pynkynmaw, kane ka United Professional Boxing ka dei kaba la pynïaid da ka Indian Boxing Council (IBC), kaba la ïasoh sha ka World Boxing Council (WBC).
U Bah Granary S.
Thangkhiew, para jong u nongïalam barim ka Hynñiewtrep National Liberation Council (HNLC), Bah Cherishstarfield Thangkhiew (Bam Kwai ha Dwar U Blei) u la kyntu ïa ki dkhot ka seng (HNLC) ba kim dei ban pyndem satia hakhmat ki bor jong ka Sorkar Jylla.
U Bah Thangkhiew u la ong ïa kane ha ka Sngi U Blei haba ai jingkren ha ka jingïalang lyngkot ha u lum jingtep ban kynmaw burom ïa ka lyngkhuh sngi ïap kaba 2 snem jong u Bah Cherish.
“Nga shu kwah pynkynmaw kaei kaba la jia ïa u hynmen jong nga ha ka 13 tarik Nailar, 2021 – ka dei ka jingjia kaba ngim poi pyrkhat kum ka ïing ka sem ha kaba nga lah ban ong ba ki lehnoh ïa kiba la siew tulop da ka Sorkar u Conrad Sangma hapoh ka jingïalam u Superintendent of Police (SP), East Jaiñtia Hills, u Jagpal Singh Dhanoa, ki la wan ban dkhat jubor ïa ka jingim u hynmen jong nga ha ka miet shiteng synñia (13 tarik, Nailar, 2021), hapdeng ka jingdum jong ka miet," la ong u Bah Thangkhiew.
Haba kdew ba ki la rung bad dkhat jubor ïa ka jingim u Bah Cherish khlem da ailad ïa u ban ïakren ne ïasaid ïalade, u la ong ba kitei ki briew ym tang ba ki la dkhat ïa ka jingim jong u Bah Cherish, hynrei ki la pynjulor ïa ka ïing ka sem bad shoh ruh ïa 2 ngut ki khun jong u.
“Kane ka dei ka sngi kaba kum ka jaidbynriew baroh kawei kan sah kynmaw ïa ka jingleh donbor jong ki lehnoh Sorkar bad kiba la dkhat im-im peit-peit khlem da kheiñ shuh ïa ka jingim briew," u la ong da kaba kyntu ba kum ka jaidbynriew, “dei ban ïatylli kawei lym kumta kin sa shu dkhat beit ïa ka jingim na ka por sha ka por, iwei hadien iwei.
"U la ong ruh, “Kat kiba leh nongïalam, kin pynleit beit.
Ngi sngewthuh ba dei kaei-kaei kaba rieh jongno-re-jongno – ngim lah ban batai bad ban pyntroiñ ïa ka jaidbynriew ki leh da kiba bun rukom.
"U la pynsngew ba kum ka jaidbynriew ka dang donkam ïa u Bah Cherish naba u long uba proh jabieng bad namarkata ki bor Sorkar ki sheptieng ban shu kem im ïa u bad na kata ka daw ki la shim noh ïa ka jingim jong u.
“Ki dkhot ka seng (HNLC) kiba wan ïakren ïasuk bad ka Sorkar, khublei shibun ïa ka jingdon ryngkat jong phi bad ngi kyrkhu kyrdoh bad buh jingduwai ba kaei-kaei ka kam kaba phi leh, ngi kyrmen ba kan long kaba jop bad ba phin ym pyndem ha ki bor jong ka Sorkar.
Ngi kyrmen ban phin poi sha ka thong.
Ngi ruh ngin don ryngkat bad ngin buh jingduwai kum u paid ka Bri U Hynñiewtrep ba phin poi sha ka jingjop," u la ong.
Ha kane ka sngi ka la don ruh ka jingbuh syntiew ha u lum jingtep jong u Bah Cherish ba la ïashim bynta da ki bahaïing hasem, ki nongïalam sengbhalang bapher-bapher, nalor ki dkhot ka HNLC hapoh ka jingïalam u Vice-Chairman, Bah Manbhalang Jyrwa.
Kum ka dak ka jingburom ïa u nongïalam barim, ki dkhot ka seng ki la tap ïa u lum jingtep da ka lama ka HNLC ha shuwa ban aiti ïa ka (lama) ha ka kurim u Bah Cherish.
Ka Mukhla Umlangchor, ka Newhill, Madan Thadmuthlong bad ka Mookyrdup ki la jam sha ka quarter final ha ka lympung ïalehkai 3rd Division Football Tournament na ka bynta ka 3rd Adelbert Memorial Trophy ba la pynïaid da ka West Jaiñtia District Sports Association (WJDSA).
Kane ka la wan hadien ba ki la khur jingjop ha ka pre-quarter final kaba la long ha madan Kiang Nangbah Stadium Ladthadlaboh, Jowai ha ka Lah Sngi U Blei.
Ha kane ka jingïakhun pre-quarter final kaba nyngkong, ka Mukhla Umlangchor ka la pynliem noh ïa ka Risingsun Mukhla da 2-1 kol.
Ïa kine ki ar kol la thep da u Niawkor Sari (49 & 51), katba ka Risingsun ka la lah ban pynphai kylla shi kol lyngba u D.
Nongrum (65).
Ha ka jingïakhun kaba bud, ka Newhill ka la jop da 2-1 kol ïa ka Mookaswan Dongwah.
Ïa ki kol jong ka Newhill la thep da u Thaura Nampui (40+1) bad u Dawanlang Laloo (41), katba ïa ka kol jong ka Mookaswan la thep da u Slim Marboh (69).
Kumjuh ka Madan Thadmuthlong ka la pynliem noh ïa ka Lumbhahdakha lyngba ka tie-breaker da 4-2 kol.
Haba phai sha kawei pat ka jingïakhun kaba khatduh, ka Mookyrdup ka la jop da 5-2 kol ïa ka luti Tuber Ïalong.
Ïa ki kol jong ka Mookyrdup la thep ar kol da u Nickyboy Swer (9 & 28), bad ïa kiwei pat la pynbud da u Famous Plain (20), u Dennis Passah (45) bad u Nidaiar Kamar (64).
Katba ki kol jong ka Luti tuber la thep da u Leader Mulieh (38) bad u Francis Pale (78).
Shuwa ban saindur i’u briew, u Blei u la don la ka jingthmu la ka bynta ïa man la u briew.
Naduh ba la sdang ban seng, u Blei u la saiñdur I’u briew ha kata ka rukom ban long u briew ba pura.
La pynwandur ïa ka long-rynïeng u briew, nyngkong eh da kaba pyrsad mynsiem nangta de sa ki dkhotmet kiba kynthup-ka khlieh, ki khmat, ki shkor, u khmut, ka shyntur, ki kti, ki kjat, bad kumne u long u briew ba pura.
Ka jingsngewthuh hapdeng u briew ka long lyngba ki jingiohi ki khmat ki jing-iohsngew ki shkor, ka jingsngewlem ha ka mynsiem, bad ka ïakren ïakhana kata da u thylliej ka shyntur.
Kumne keiñ u briew u im kumba la mang la saiñdur ïa u.
Ha ka imlang sahlang, ka ju don ka jingiohi ne kata ka jingpeit shiliang ïa bad jingduna u briew.
Kita ki jingpeit shiliang ne jingiohi shiliang ka imlang sahlang ka long kum ïa ka jingduna ha ka bor iohi, bor iohsngew, bor ïaid, ka jingbym lait ban kren bad ka jingduna ha ka bor pyrkhat.
Hynrei kum ki briew ngim ju pyrkhat ba ha ka jingshisha man la u briew u don la ki jingduna wat la ym dei ha ki dkhotmet ruh.
Ka jingduna ba u briew u ïa kynduh kam lah ban long ka kynnoh ïa u nongthaw hynrei ngi dei ban sngewthuh ba ka dei ka jingbakla jong ngi hi ki briew ia ka sumar sukher ka koit ka khiah.
Dei namar kane ngi sa long kita kiba duna ha ki dkhotmet.
Ha ka jingbym poi pyrkhat u bapli u duhnoh ïa ka bor kren jong u.
U la kut lad ha la marwei kumno shuh un dang nang ïa kren ïa khana para briew.
Hynrei kumba ju ong ka ktien ba lada kawei ka lad ka khang, kawei pat ka plie.
Kumta haba ym lait shuh ban kren uba stad ba shemphang u la thaw lad kumno ban pynïakren biang ïa u sa shisien ha ka imlang sahlang khamtam ha ka jingnang jingstad ka pule puthi.
Ha ka sanspah snem B.
C.
ki lai ngut ki stad pyrkhat ka Greek kata u Socrates, Plato, bad u Aristotle ki don ka jingsngewtynnad ba kyrpang ban pule shaphang ka imlang sahlang kiba duna ha ka bor sngew bor kren.
Ha ka jingsngewthuh ba marwei u Socrates u sngew ba kiba duna ha ka bor sngew bor  kren ki long kiba stad bha.
Ka wan ka jingsngewthuh ha u ba dei sa tang da ka saiñ kti ba ki bym iohsngew bad bym lait kren ki lah biang ban iakren iakhana.
La ngeit ba u Pedro Ponce De Lion u Spanish Benidictine u la long uba nyngkong eh ban wan rah ïa kata ka rukom hikai kumno ban kren bad khana ïa kiba duna ha ka bor  kren bor sngew.
Kumta da ka jingstad pyrkhat jong kum kine ki stad pyrkhat ki la lah ban pynlong lem kawei ha ka imlang sahlang ïa kiba duna ha ka bor sngew bad kren bad ban sdang shuwa ruh na la rympei kumjuh ruh ban ioh bynta lem ha ki rynsan bapher bapher ka pule puthi, ka trei ka ktah.
Kumta, u Blei um ju iehnoh, namar u tip ba u khlem bakla ïa ka jingsaiñdur jong u.
Haba u briew u bakla, u Nongthaw u mab bad plie pat da kawei ka lad.
To ngin long lem kawei kum ka ri ka jingiatyllilang ha ka ktien ka thylliej ka kren ka khana.
To burom lem la ki khun ka ri watla hap ban kren tang da ka saiñ ki shynriah kti.
Wat la kim lait ban kren, ne iohsngew, hynrei ha ki, ki don ïa ka jingstad ba kyrpang ïa kaba la mang u nongbuh u nongthaw.
Kumta, ka la dei ka por ban pyntrei kam pura ïa ka saiñ ktien ne ka sign language kylleng ha ki jaka pule, ki ophis treikam bad ha ka imlang sahlang hi baroh kawei.
Da kane kan wan rah ïa ka jingsuk ha ka kren ka khana da kaba ngi pynsaphriang ïa ka jingmyntoi ka Saiñ Ktien ïa ka jingmyntoi ka Saiñ Ktien.
Ka Hima Bilat ka la hap ban phet ïamrem na Ri Khasi bad kumjuh ruh na Ri India baroh kawei na ki daw ba ki phareng kila leh jop pyrthei palat pud.
Mynta ki la budnam bad thadrong ïa la ka burom jong ka Hima bakhraw mynnor ba la shah kynnoh tuh bad klep ïa kiba bun ki markordor na dewbah India bad kaba palat liam na kita ki kam tuh kam thiem dei u Mawlynnai Kohinoor uba la sien syntiew ha pansngiat jong ki syiem Bilat haduh mynta mynne.
Dei kane kajuh ka Hima Bilat kaba la pynduh ïa ka pateng longsyiem jong ka Hima Sutnga bad ka la pyndem wait ïa baroh ki Hima rilum bad rithor na ka thaiñ hadien ba ka la lute naphang ïaka spah na kylleng ki hima.
Ka Hima Sutnga ba la sin hadien da ka Hima Jaintia ynda la pyniar ïa u pud u sam shaduh ki Pargana jong ka Rithor Bengal ka la shah jop ha ka sorkar Bilat kaba la bynshet ïa ka synshar khadar jong ka ha ki doloi jong ki elaka.
Kiwei kiwei ki Hima Khasi pat wat lada ki la shah jop ha ka sorkar Bilat, kim shym la duh ïa la ki pateng longsyiem haduh mynta mynne.
Nalor kata ha ka khep ba ka sorkar Bilat ka la phet ïamrem ban aiti noh ia ka synshar ha ka Ri India ba lait-luid, ki hima Khasi ki khlem treh ban ïasnoh bad ka dewbah India.
Hynrei da ki kam buitpoh bad kam shukor ki kynrem lyndan jong ka sorkar India ki la pynshong syier ïa ki Syiem Khasi kiba khlem treh ban ïasnoh bad la kem bikar ïa ki ban phah soi jubor ïa ka dulir ïasnoh hadien ba la dep pynbna ba ka Ri India ka la laitluid na ka shah synshar tehmraw ha ka sorkar Bilat.
Kine ki long tang ki symboh pyrkhat ba ka juk mynta ka dei ban puson, namar ba ka sorkar kmie Ri India mynta kam long shuh ka kmie haba ka la iuhroit ïa baroh ki jylla ha ka thaiñ.
Kane ka rukom ban shah iuhroit ka la nang paw tyngkreiñ ha kane ka juk mynta haba la mih byllai ki kynrum kynram kiba la pynkyrdit ïa ki paidbah ha kylleng ka thaiñ.
Kaba paw pen ryngkew ha kane ka kynti dei ka jingjia jong ka saw ka siañ ha jylla Manipur kaba la jlan palat pud bad la kyrha sha satlak pyrthei.
Ka jingmih kaba paw shynna ka dei ban phiah bad pharia ïa ki jaitbynriew da ka sorkar pdeng na dewbah India, khnang ba ki shlem ïada Ri ha kane ka thaiñ kin dang skhem bad suhthied ban ki paidbynriew kylleng ka thaiñ kin long ki langkñia hakhmat ka sorkar India.
Ha ka liang ka seispah bad ha ka roi ka par ka sorkar pdeng ka la theh pisa sha ki jylla ha ka thaiñ Shatei Lammihngi la kumba dok ban ïa ryngkat bad kaei ka ba ka Ri India ka la myntoi na kane ka thaiñ.
Lehse, kin don kiba kdew da uwei pat u diengkot ha kane ka liang, ba ka thaiñ shatei lammihngi ka khlem noh syniñang sha ka Ri India, hynrei lada bishar sani la shem ba kiei kiei ki ba kane ka thaiñ ka la noh synñiang sha ka Ri India ka long ka ba ym lah ban ñiewtang da kiwei pat ki jylla ha Ri India.
Na kano ma ka daw ka roi ka par lyngba ki karkhana kim shym la urlong than sha kane ka thaiñ namar ba ym biang ki lad ban pynroi bad kham seisoh na rithor jong ka dewbah India, khamtam ki nongbah baheh jong ki jylla ba kongsan ha ka seispah.
Hynrei dei ban sngewthuh ba ki shlem iada Ri ki ba skhem bad kongsan ki don ha ka thaiñ Shatei Lammihngi palat ban ïa kino kino ki jylla ha dewbah India.
Wat ha ka pansara jong ka shityllup pyrthei ym pat ïahap ban nujor ïa ki shlem pyrton shipai bad ki jingtei ba kongsan ki ba dei ban ïada ïa ka Ri India baroh kawei katba don ha ka thaiñ Shatei Lammihngi.
Na kata ka daw ki paidbah jong ka thaiñ ki shonghok ban ioh ka bhah ba biang haba nujor ïa ka synñiang jong ka thaiñ Shatei Lammihngi sha ka jingshngaiñ jong ka dewbah India baroh kawei.
Ym donkam ban tba than sha kiwei kiwei ki jylla ha ka thaiñ, lah ban bishar tang na ka Ri Khasi lajong.
Wat ha jylla Meghalaya ruh ym da donkam ban tynjuh namar tang na ka nongbah Shillong la lah ban kdew ïa ka jingshisha kaba paw tyngkreiñ miet la bad sngi ba ki paidbah kim peiphang.
ïa ka nongbah Shillong la ker kdong da ki len shipai ki ba don ki shlem naduh na sor kiba parpaiñ sha khap sor bad phriang shuh shuh shaduh sha ki nongkyndong.
Lada khmih na shatei shathie mihngi sep-ngi la ker sawdong da ki shlem jong ki len shipai haduh ba la khim bad khapngiah ka sor Shillong ban khih ban khum ha kano kano ka laing pynroi ïa ka jylla bad ïa ka imlang sahlang.
Kaba phylla ka long ba ka sorkar pdeng jong ka Ri India ka dang kwah shuh shuh ban kurup jaka puta na ka bynta ban tei shuh shuh ki shlem len shipai ha kylleng ka jylla.
Lada ka roi ka par ha dewbah India ka la seisoh na Rithor na ka daw ba biang byllai ki lad ki lynti ban pynroi bad kyntiew ïa ka khaïi pateng, kumjuh ruh ka Rilum na ki jylla jong ka thaiñ Shatei Lammihngi kala neh skhem ban pynieng ïa ki shlem ïada ïa kata ka dewbah Ri India baroh kawei.
Ha kaba kut ka paw ba ka sorkar pdeng jong ka Ri India kam kwah ba ki paidbynriew ba bunjait jong ka thaiñ Shatei Lammihngi ba kin shongsuk parabynriew ha kine ki Lum bad kan kynshoit ïa ki thaiñ Rithor ban ïa khing bad aireng markylliang.
Ka Sorkar India ka don jingthmu ban tei haduh 21 tylli ki Green Field Airport ha kylleng ka Ri India.
Ka thong ka jong ka long ym tang ban pynïasnoh (connect) ia ki Sor-bah (Major Cities) jong ka Ri India tang da ki Surok bah ne ki ‘Roadways’ lem bad da ki lynti rel ne ki ‘Railways’ hynrei wat da ki lynti suin ne ka ‘Airway’ hi ruh.
Na kane ngi lah ban sngewthuh ba ka Sorkar India ka kwah ba uba bun un ioh lad ban leit ban wan da ki liengsuin.
Ka Sorkar India ka shat jingmut sha ki Green Field Airports hadien ba ka ithuh ïa ka jingkhim than eh ka jong ki sawdong sawkun ka jong ki kad liengsuiñ kiba don mynta ha ki Sor-bah, kaba lem bad ki jingeh kiba bun kiba mih na kane ka jingkhim than eh.
Kawei na ki daw bah ka dei ka jingkut lad kut lynti ban pynheh pynïar shuh shuh ïa ki kadliengsien kiba lah don lypa ha ki Sor-bah.
Lah namar kata ban ong ba ka jingthmu ka jong ka Green Field Airport ka long ban ïarap ban pynsting ïa ka lyng-kor jong kano kano ka kad Liengsien kaba lah dep don lypa ha ki Sor-bah.
Ka Greenfield Airport ka dei ka kadliengsuiñ kaba thymmai, ïa kaba yn sdang ban tei naduh na sdang.
Yn tei ïa ka ha ka jaka kaba thymmai, ha kaba ym pat don kano kano ruh ka jinglushia u khunbynriew ia ka sawdong ka sawkun ka jong ka.
Na kane ngi lah ba sngewthuh ba kan dei beit ka jaka kabathymmai, ka ban pajih ruh tang khyndiat na ka Sor.
Ka dei ban dei ka jaka ha kaba ym pat don kino kino ruh ki dak ki shin jong ka jingdep ban muslia u khunbynriew ïa ka sawdon ka sawkun ka jong kane kaba ym pat don lypa kano kano ruh ka jingtei ka ban pynthut pynwit ia ka kam.
Na kane ngi lah ban sngewthuh shaikdar ba ka jingtei ïa ka Greenfield Airport kan hap ban sdang naduh na sdang ha kaba baroh kiei kiei kin long kiba thymmai, kata naduh ki ‘terminals’, ki ‘runways’ ne ‘taxiways’, ki ‘hangars,’ tad haduh kiwei kiwei de ki jingtei kiba kongsan.
Kumba ka long mynta ka Shillong (Umroi) Airport ka biang beit thik tang na ka bynta ki liengsuin kiba khamrit, kiba tang kum ki ATR bad ki Bombardier.
Kumba long mynta katei ka kad liengsuin ka dang rit than eh.
Kam pat biang na ka bynta ban hiar bad ban kiew ki liengsuin kiba kum ki A320 bad ki A321 ne ki liengsuin kiba kham heh bad kiba kham ïar.
Ka jinglyngkot than eh jong ka ‘runway’ ka jong ka lem bad ka jingpynwit jong ki lumrit kiba don ha sawdon jong ka ki dei ki daw bah ba ki liengsuin kiba kham heh bad kiba kham ïar, kiba kum ki A320 bad ki A321, kim lah ban kiew na ka bad ban hiar ha ka.
Yn donkam namar kata ban kham pynïar bad ban kham pynjrong shuh shuh ïa ka ‘runway’, na kaba ka long mynta.
Yn donkam ruh ban mait pynlyngkot noh ïa kat ki kliar jong ki lumrit kiba don sawdong jong ka.
Hap ban leh shwa kumta wei ba ki liengsuin kiba heh bad kiba ïar ki donkam ban iohi lypa kyndiang, naduh kham nalor bad na kham jngai, ia ka ‘runway’ ka jong ka.
Ka kam kan long kaba radbah bad ka jnglut jingsep na ka bynta kat kata ka kam radbah ruh kaba khraw bah.
Halor kine ki ar ki nongrim ba ka Sorkar Meghalaya lem bad ka Airport Authority of India (AAI) ki sa shat jingmut noh sha ka Greenfield Airport.
Ha kaba ïadei bad kata ka Shillong Greenfield Airport ba ka Sorkar Meghalya ka donkam ban ioh shwa ïa ka jaka kaba kynsai, kaba ym duna ïa ka 800 acre.
Ka jaka kaba, kat kumba her ka tyngab, ym dei ban jngai palat ïa ka 20 Km na ka pdeng jong ka Nongbah Shillong, kata, naka ophis jong u DC ka East Khasi Hills.
Kam dei ruh ban pajih than eh na ka surok-bah Shillong – Guwahati.
Tang na kine ki kyndon shwa ruh ba kaba kum kata ka jait jaka kan hap ban don ha ki thaiñ Shatei bad Shatei Lam Sepngi jong ka Sor Shillong.
Kumta ka Sorkar Meghaylaya lem bad ka Airport Authority of India ki la pyrshang ban wad shitom ïa kaba kum kata ka jait jaka, kaba yn biang tam eh na ka bynta ban tei ïa kata ka Shillong Greenfield Airport.
Shipor ki la shat jingmut ban pynurlong ïa kata ka Shillong Greenfield Airport ha katai ka thaiñ Diengpasoh, kaba markhap bad ka New Shillong Township.
Ka jingthmu kaba kting naduh ïa ka jingmut ka jingpyrkhat tad haduh ïa ka mynsiem ka jong ki heh saipan kiba mlien ïa ka kam khaii jaka puta.
Ki heh saipan kiba skuin ban mareh leit thied jaka shata sha kaba ki khmih lynti ba kan urlong kata ka Shillong Greenfield Airport.
Lah thikna ba, ha kum kane ka jaka lum, ka Sorkar Meghalaya bad ka Airport Authority of India kin nym lap kin nym shem ïa kaba kum kata ka jaka kaba kynsai, kaba haduh 800 acre bad kaba jngai ruh tang kumba 20 Kms namar pdeng jong ka Sor Shillong.
Thikna ruh ba  kin sa mih shibun bah ki jyrwit jyrwat ha kaba ïadei bad ka kam jaka nalor ba ka dor jong ka jaka ruh ka ban heh bah.
Te ym sngewphylla ba balei ba ka Sorkar Meghalaya ka hap keiñ noh ia ka jing-thmu ka jong ka ban pynurlong ia ka Shillong Greenfield Airport ha katai ka thaiñ Diengpasoh.
Ka jinglut jingsep, ka por bad ka bor ban pynurlong ïa kat kata ka Shillong Greenfield Airport ruh kan kham palatliam ban ïa kabaynpynlut pynseppynban ha kaba kyntiew kyrdan ia ka Shillong (Umroi) Airport, na kaba ka long kumne mynta, kata, kat ban long ban kiew ban hiar ki liengsuin kiba kham heh bad kiba kham ïar.
Lah ban ong ba ka Sorkar Meghalaya ka la kum bam jakhluid ha kaba ïadei bad kane ka kam.
Ka jingbam jakhluid kaba pynbor bam ja khluid lem wat ïa ki katto katne ki heh saipan kiba ju kamai spah na ka kam khaii jaka puta.
Kaba pynbor ba ki ruh kin ïa rah khun miaw biang sa shisien kum ba rah khunmiaw ma ka.
Ngi donkam, ynda haba bishar bniah bha na baroh ki liang, ba ngin don lem noh la ka kadleingsuin kaba kum ka Lokpriya Gopinath Bordoloi Airport, Guwahai, kaba jngai ruh tang kumba 24 Kms na kane ka nongbah Shillong.
Ngi lah donkam ruh de ban don lem noh ia la ka jong ka kadRel, kaba kum ka Guwahati Railway Station.
Katba ngin pat lah ban don hi noh ïa la ki jong ba ka jingmyntoikandang ïai long ïa ka Asom (Guwahati) katba ka jingduh jingmyntoi pat de kan ïai long ïa ngi.
Katkum ki khubor, la iathuh ba uwei u briew u la shah kem noh hadien ka jingsynreit kuli naphang ha ka jaka mane Muslim Shi’ite kaba don ha ka thaiñ Shiraz jong ka thaiñ Shathie ha Iran kaba la jia ha ka Sngi U Blei ha kaba iwei i la duh noh la ka jingim ha katei ka jingjia.
Ki lad pathai khubor jong ka Iran ha ka Sngi Nyngkong ka la pyntip ba ki don kumba 4 ngut eiei kiba la ngat bad mynsaw jur na katei ka jingsiat ha katei ka Sngi U Blei.
Kane ka la jia ha ka por kumba 7 baje eiei, ha kaba uwei u lehnoh ha ryngkat ki tiar siat, u la leit rung sha katei ka jaka bad u la sdang da kaba synreit kuli naphang.
Hynrei hadien kumba katto- katne por, ki bor pahara ki la ioh ban kem noh ia utei u lehnoh, la iathuh u Mohammad Hadi Imaniyeh, uba long u Lat jong ka Fars Province bad la ong ruh ba uwei u briew u la khlad noh ha katei ka por.
Hynrei ki don kumba 7 ngut kiwei pat kiba la ngat bad mynsaw ha katei ka jingsiat, kynthup ia 2 ngut ki dkhot jong katei ka jaka mane bad 2 ngut pat ki nongialam niam bad la phah khang khyrdep noh shwa shipor ia baroh ki dukan kiba don ha katei ka jaka katba ka jinglong-jingman kam pat shngaiñ bha.
Bad la pyn-ap pahara bad phah ker kut noh da ki bor pahara ia katei ka thaiñ baroh kawei hadien jong katei ka jingjia.
Tad haduh jong ka step Sngi Nyngkong, ym pat shym la don ba kam ne shim jingkit khlieh halor katei ka jingbthei ha katei ka jaka mane Shah Cheragh, hynrei la shu tip ba ka dei ka kam thombor jong ki kynhun lehnoh na Iran hi.
Ka Islamic State (IS) ha u Risaw jong u snem ba la leit, ka la leit thombor dusmon ia kawei ka jaka mane Muslim ha kaba 15 ngut ki la khlad ha katei ka por.
Bunsien hi na ki kam thombor kiba jia hapoh Iran, la ju kam trai bad shim jingkit khlieh hi da katei ka kynhun lehnoh Islamic State (IS), naduh ka jingpynbthei bom ba shyrkhei ha u snem 2017 bad kiwei kiwei de.
Haba iadei bad kane, la ong ba katkum ka video ba la ioh lyngba jong ki camera ba la pyndait ha kitei ki jaka, la iohi ia kitei ki paidbah riewngeit Muslim ba ki leit ban rung sha katei ka jaka hadien jong katei ka jingbthei, ban leit wad ia la ki jong- ki bahaiing- hasem bad ban ioh pyllait im lada ki dang lah ban pyllait im ia ki.
Ha ka Sngi U Blei, 7 ngut ki briew ki la khlad noh kynthup ia iwei i khyllung kynthei ha ryngkat u hynmen ba 12 snem bad kumjuh ruh ryngkat bad ki kmie-ki kpa hadien ba u ‘namding ba la siat da ki shipai ka Russia u la leit hap ha ka jaka ba sah briew ha ka thaiñ Shathie jong ka Ukraine hapoh ka nongbah Kherson.
Napdeng jong kitei kiba khlad, uwei u dei u Pastor bad kumjuh ruh 13 ngut pat ki la ngat bad mynsaw ha katei ka jingjia ha ka Sngi U Blei.
Kitei ki 3 ngut ha ryngkat bad 2 ngut ki khynnah rit, ki dei kiba khlad hapoh ka shnong Shyroka Balka, kaba don hapoh ka nongbah Kherson, ha kaba kitei ki khynnah rit 2 ngut, ha ryngkat ka kmie lem bad u kpa ki la duh noh ka jingim ha ka jingbthei jong u ‘namding u ba la leit hap bad bthei ha ka jaka sah jong ki.
La ong ba ki tnat iarap ki la ialeh ban pyllait im ia utei u khun ba 12 snem hynrei u la khlad noh tang hadien khyndiat kynta ba la pynpoi ia u sha jaka sumar ha katei hi ka sngi.
Katba, ha ka shnong Stanislav pat, 2 ngut ki rangbah ba 57 bad 71 snem, ki la khlad noh ha ka jingbthei jong uwei pat u ‘namding ba la siat da ka Russia bad uwei napdeng kine u dei u Pastor.
Kumjuh ruh la ong ba sa 13 ngut pat ki dei kiba la mynsaw na katei ka jingbthei u ‘namding ha katei ka shnong Stanislav.
Namarkata, ki nong-ialam ka Ukraine ki la pynpaw ka jingsngew khia kaba jur halor ka jingduh noh ia kitei ki mynsiem briew ba lui-lui bad ki la smai ruh ban pynhiar kput ia ka Russia namar ki la ong ruh ba ym dei ban ailad ia kitei ki jait kam thombor jong ki lehnoh bad dei ban pynduh jait syndon ia kum kitei ki kam thombor jong ki lehnoh.
Ka Kherson ka long kawei napdeng ki 4 tylli ki thaiñ jong ka Ukraine, ba u President ka Russia- u Vladimir Putin u la pynbna ha u snem ba la leit ba katei ka bynta ka la hap hapoh ka jingsynshar bad ha ka kti ka Russia.
Hynrei, la ong ba watla ki shipai ka Russia ki la mih noh na katei ka nongbah Kherson ha u snem ba la lah, katba ka Russia ka dang phah thombor bad phah ther ‘namding man ka por sha katei ka nongbah.
Ha kane ka khubor, la ong ba uwei u khynnah 13 snem na North Dakota, u la lait im hadien ka jinghap jong u na ka jingjrong kumba 100 phut ha Grand Canyon katba u dang leit shang kai bad la ki bahaiing- hasem.
La iathuh ba ka la shim por kumba 2 kynta tam ia ki kynhun iarap ba kin ioh ban tan bad pyllait im ia utei u khynnah ba la ju tip kyrteng u Wyatt Kauffman, hadien ba u la hap najrong jong ka jaka jngoh kai ba paw nam bha jong ki riew shang kai pyrthei ha North Rim.
Ia  utei u khynnah, la shu rah noh da ka liengsuiñ bad la pynkit sha ka jakasumar kaba don hajan jong katei hi ka thaiñ bad ki doktor na katei ka jaka sumar ki la iathuh ba ki don haduh 9 tylli ki shyieng ba la kheiñ ha ka met jong utei u khynnah, ha ryngkat ki jingshitom ha u klongsnam bad kumjuh ruh kiwei kiwei ki jingshitom namar ka jinghap jong u ha katei ka jingjia.
La ong ba ha katei ka jingjia, utei u khynnah u dang ailad ia kiwei pat ki briew ba kin tur shakhmat bad ban kin ioh ban iashon dur, hynrei dei ha mar katei ka por ba u la kum syntuid bad hap shapoh riat khlem da ioh jaka bat shuh ban pynsneh ialade.
Shuh shuh ruh utei u khynnah u la iathuh ba, ha katei ka por ba u hap, u la ioh bat ia uwei u maw ha mar shiteng jong katei ka riat hynrei namar ka rukom bat jong u kam da skhem bha, u la btuit bad hap biang haduh ba un da tyngkhuh madan.
Hadien ka jinghap jong u, um shym kynmaw eiei shuh namar ka jingbym tip briew shuh ha katei ka por.
Hynrei u la shu sngewthuh ba la pynkit ia u hadien ka kali kit nongpang, hynrei ba kam dei ka kali bad ka dei ka liengsuiñ ‘helicopter’ bad hadien kata la pynkit ia u sa ha kawei pat ka liengsuiñ ‘Plane’ haduh ba un da poi ha katei hospital.
Kum shi bynta ban buh ka jingkynnoh pyrshah ïa ka sorkar Rajasthan ba ka la long ka sorkar kaba khlaiñ bha ban bamsap, u nongkhmih bniah ha kaba ïadei bad ki kam ilekshon jong ka seng BJP u Pralhad Joshi u la pynshisha da kaba ong ba ki kam bamsap kiba thymmai bad ki kam leh be-ijot ki la paw hakhmat eh hapoh ka seng Congress ba la lamkhmat da u Ashok Gehlot.
Ki la don kumba 16 per cent na ki jingjia bashyrkhei bad ki jingjia pynïap briew ba la buh jingthoh ha ka ri ki dei kiba la bun eh ha Rajasthan, la pynshisha u Myntri jong ka sorkar kmie.
U la don ha Jaipur na ka bynta ka jingïalang jong ki nongbud jong ka seng na ka bynta ban pyrkhat ïa ki kam ba ïadei bad ka ilekshon Assembly ka ban la long kham hadien ha une u snem.
“Ka sorkar Rajasthan ka la long kawei na ki sorkar kaba la khlaiñ bha ha ki kam klop tyngka ha ka ri.
Ka Rajasthan ka la paw hakhmat eh kum kawei na ki jylla kaba bun tam ki jingjia shah lehbeijot.
Ki jinglait tuh jong ki jingkylli na ka bynta ki eksam thungkam ki la long palat ïa ka 16 sien," la ong u Joshi ha ka jingïakren bad ki nongthoh khubor.
Kiba bun ki kam pynroi ki la sahkut bad la donkam da ka sorkar BJP ha ka jylla.
Lada u Myntri Rangbah u Gehlot u kwah ban leh bha na ka bynta ki briew ki baduk, balei ba um leh ne trei ha ki saw snem shiteng, la buh jingkylli u Joshi.
U nongialam jong ka North Korea, u Kim Jong Un ha kane ka kynti, u la bitar bad tim ia ki heh jong ki tnat ba dei khmih hapoh ka ri halor ka jingbym lah ban tehlakam ia ki jingeh jong ki paidbah haba iadei bad ka jingshah lynshop ha ka ‘eriong kaba la leit iaid lynti sha ki bynta jong katei ka ri ha ka taiew ba la lah.
La ong ba ka ‘eriong ka la leit ban lynshop ia ki bynta ba khappud jong ka Japan hashwa ba kan leit iaid lynti sa sha ki thaiñ jong ka North Korea ha ka Sngi Thohdieng, ha ryngkat ruh bad u ‘lapbah uba jur bha khamtam ha ki thaiñ North.
La ong ba ki bor jong ka mariang ki ju lynshop khah- khah ia kane ka ri namar ki jingtlot jong katei ka ri haba iadei bad ki rukom tei jongka, kumjuh ruh ka jingpom dieng palat pat ka la wanrah ia ki jingshlei um ba khah- khah hapoh North Korea.
Haba leit jurip sha ki thaiñ ba mad ia ka jingshlei um ha Anbyon County, u Kim u la ong ba katei ka thaiñ ka long ka bynta kaba la kham shah ktah jur tam eh ban ianujor bad kiwei pat ki bynta jong ka ri.
Kumta, u Kim u la ong ba ki heh ba dei khmih jong katei ka thaiñ, ki long ki bym kit khia bad kim shym la leh kano- kano ka ban iada ia ka jingshah ktah jur jong katei ka thaiñ naduh ki por ba la ioh ia ki jingmaham ha ki tnat ba dei khmih suiñ bneng.
U Myntri ka sorkar kmie u Arjun Munda ha kine ki khyndiat sngi ba la leit, u la ïathuh ba ka jingdon jong kiba ngat ha ki jingjia ïatakhuh ki rel ha ka ri ka la hiar bha na ka 473 ha u snem 2000-01 sha ka 48 ngut ha u snem 2022-23.
Ha ka jingïakren bad ki nongthoh khubor, u Munda u la batai shai da kaba ong ba ka jingdon jong man u snem jong ka jingjia takhuh ki rel naduh u snem 2004 haduh u 2014 ka la long beit 171 tam ne duna.
Na kane, la duna sha ka 71 tylli ha ka shi snem hapdeng u snem 2014 haduh 2023).
“Kumba la ïathuh, la ong ba ka jingdon jong ki jingjia takhuh ki rel ha ki 20 snem ba la leit ki la hiar bha ha kaba ïadei bad ki jingjia ïatakhuh jong ki rel, ha kaba ka la hiar na ka 473 tylli hapdeng u snem 2000-01 sha ka 48 tylli hapdeng u snem 2022-23," la ong u Munda.
U Symbud Myntri Rangbah jong ka Maharashtra u Ajit Pawar u la ong ba ka jingthmu ba kham ha shwa jong ka kynhun National Democratic Alliance (NDA) ba la lamkhmat da ka seng BJP ka long ban pyntikna ba kan sa jop ha kiba bun tylli ki konstitwensi ha ka jylla bad ha ka ri ha ka jingïakhun ïa ka ilekshon Lok Sabha ka ban long ha u snem ban wan.
U Ajit Pawar bad ki 8 ngut ki MLA jong ka seng NCP jong u ki la leit ban pynïasoh bad ka sorkar synrop jong ka seng Shiv Sena-Bharatiya Janata Party (BJP) ba la khlieh da u Eknath Shinde ha ka 2 tarik, Naitung.
Kane ka la wanrah ïa ka jingpait hapoh ka seng NCP ba la seng da u kñi jong u bad u riewsaiñ pyrthei uba paw u Sharad Pawar.
Kum shi bynta ban ai jubab halor ki jingkylli, u la ong, “Ka jingthmu kaba nyng-kong eh jong ka kynhun NDA ka long ban pyntikna ban jop ha kiba bun tylli ki konstitwensi ha ka jylla bad ha ka ri ha ka jingïakhun ïa ka ilekshon Lok Sabha ka ban sa wan.
Kine ki kynhun ba la ïasnohktilang mynta ki la ïatreilang na ka bynta kane ka jingthmu bad tang hadien kane kin sa lah ban phai khmat ha kaba ïadei bad ka ilekhson Assembly ki ban long ha u Risaw bad Naiwieng jong u snem 2024).
" “Ki kyrtong kiba kham khlaiñbor kin sa shah jied ha ki seng kum ki kyrtong ban ïakhun ha ki ilekshon…ka jingthmu jong ngi ka long ban ïakhun bad pynrem ïa ki seng ba pyrshah," u la ong.
U President jong ka Karnataka State Contractors’ Association u D Kempanna, uba la rai ban ïakhun na ka bynta ka ’40 per cent ka Commission’ na ka bynta ki Tender jong ka sorkar kaba hashwa ka BJP, mynta ka la buh por ïa ka sorkar Congress haduh ka 31 tarik, Nailar ba kan pyllait noh ïa ka jingsiew kaba sah kaba T.
25,000 klur ba la dei ban siew sha ki kontraktor.
“Ngi la pan por ban ïakren bad u Myntri Rangbah u Siddaramaiah bad u Symbud Myntri Rangbah u D K Shivakumar, bad lada ym lah ban leh ei ei halor kane ka mat, ngin sa khot da ka jingïalang jong ka Association ha ka ban shim ïa ka rai," u la ong.
Ha ka jingai jingkren ha ka jingïalang bad ki nongthoh khubor bad ki nongkitkam jong ka seng ha ki khyndiat sngi ba la leit, u la ong ba kin sa phah ïa ki kot sakhi ha ki 12  tylli ki kot sha ka kynhun jong uwei u briew ba la khlieh da u nongbishar ba la shongthait.
Ha kaba ïadei bad ka jingpynshisha ba u Shivakumar u la dawa da kumba 15 per cent ka Commission ban pyllait ïa ka pisa kaba sah sha ki kontraktor jong ka BBMP, u Kempanna u la ong, “Ym tang kane kawei ka jingjia ka la leit jia ha ka Association, bad ngim don lad ban don ka jingshimkhia naba ka kynhun kaba pait ka lah ban buh ïa kine ki jingkynnoh.
Ai ba kin ai ki sakhi halor kane, ngin sa kyrshan ïa ki ne leit sha ka ïingbishar.
"U la pynshisha shuh shuh da kaba ong ba ym don uwei ruh u kontraktor u ban mudui halor ka jingpan ïa ka nong ha ka sorkar kaba thymmai, bad kim shym la don ki jingkylli ki ban mih naba la tip shai ba ym don ki Work Order ki ban mih thymmai.
Kum shi bynta ban kyntiew ïa ki kam jngohkai hapoh ka jylla, ka Sorkar Meghalaya ka la pynkhreh ban pynlong ïa ki tamasa bapher bapher ki ban sdang naduh ka 12 tarik u Risaw.
Ïa kane la pynbna da u Myntri ka tnat ki kam Jngohkai ka jylla u Bah Paul Lyngdoh ha ka sngi Nyngkong, ha kaba u la ong, ka jingthmu ba hakhmat lyngba kine ki tamasa bapher bapher ka long ban lah kyntiew ïa ki kam jngohkai pyrthei ha kylleng ki bynta jong ka jylla.
Ïa kane ka tamasa yn sdang nyngkong da kaba pynlong ïa ka Megha Kayak Fest kaba lai sngi kata naduh ka 12 haduh 14 tarik u Risaw ha shnong Umtham, Ri-Bhoi District.
Hadien kane yn pynbud pat sa ka Shillong Literary Festival kaba lai sngi ha nongbah Shillong naduh 14 haduh 16 tarik u Naiwieng.
Katba ïa ka Shillong Cherry Blossom Festival, kaba dei kawei na ki tamasa kaba la khring bha ïa ki paidbah ha ki snem ba la dep, yn pynlong ha ka 17 haduh 19 tarik u Naiwieng.
Ha kane ka kynti ba mynta, ïa kane ka tamasa yn pynlong ha Ri Bhoi district.
Halor ka jingkylli ba bun ki kynthoh jur ban pynlong ïa ki tamasa, u Myntri u la ong, ba ki nongkynthoh kin don beit ha man la ki jaka, hynrei ïa ka jylla Meghalaya la tip ruh kum ka Music Capital jong ka ri.
“Ha ka jingshisha, bun ki nongtem nongrwai ki shem jingeh ban kamai jakpoh namar ka jingduna palat ki lad, mynta ngi la ai ïa katei ka rynsan jong ka jingailad bad jingmyntoi bad kane kan ym leit tang sha ki kynhun kiba pynlong ïa ka tamasa ne ki nongrwai ne nongtem kiba ïashimbynta ha katei ka rynsan hynrei kin don ruh bun ki ban ïoh jingmyntoi lyngba kitei ki tamasa," la ong u Bah Paul.
Kiwei pat ki tamasa ki ban sa pynlong ki kynthup ïa ka Me.
Gong Festival, ka Winter Tales Festival bad ïa ki tarik na ka bynta kine ki tamasa yn sa pynbna kham hadien.
Kum shi bynta ka jingrakhe ïa ka jingdap 25 snem jong ka Seng Samla Mawkhar, ka Seng Samla Mawkhar ha ryngkat ka jingïatreilang bad ka NRE Pageant India Private Limited, ka la shim ïa ka sienjam ban pynlong da ka jingïalap pynsngewthuh paidbah halor ka jingsniew jong u drok bad ki lad ki lynti kumno ban pyllait ïa ki nongkyrni na une u jingdih lyngba ka jingpyndonkam da ki dawai kynbat.
Ïa katei ka prokam kaba la tip kum ka “Drug Awareness and Solution For The Addicts Through Herbal Remedies" yn pynlong ha ka 19 tarik mynta u bnai naduh ka por 10 baje mynstep ha Community Hall jong ka Mawkhar.
Haba kren sha ki lad pathai khubor, u Bah Daniel Syngai, President Seng Samla Mawkhar u la ong ba kum ka seng samla ka dap shisha da ka mynsiem ka jingsngewkhia ban ïohi ba kiba bun ki khynnah samla ki la ngop ha ki jingdih pynbuaid lyngba u drok.
Kumta lyngba kane ka prokram kan ai jingïarap ïa ki khun samla ba kin lait na ka jingkyrni na utei jingdih pynbuaid.
U Bah Daniel u la khot sngewbha ruh ïa ki Dorbar Shnong kiba don markhap bad ka Dorbar Shnong Mawkhar kiba kynthup ïa ka Dorbar Shnong ka Mission Compound, ka Wathapbru, ka Umsohsun, ka Wahingdoh, ka Riatsamthiah, ka Jaïaw Shyiap, ka Jaïaw Upper Lansonalane, ka Jaïaw Laitdom, ka Jaïaw Langsning bad ka Jaïaw Pdeng ba kin wan ïashimbynta bynta lang ha katei ka sngi.
“Na ka liang jong ka seng samla, ngi da kyntu kyrpang ïa kine ki longïing kiba mad ïa kane ka jingeh ba lyngba kane ka jingwan jong ki sha kane ka prokram ka lah ban ai ka jingïarap ïa ki," la bynrap u Bah Daniel.
Na ka liang u Bah Ransom Sutnga uba dei u President jong ka NRE Pageant India Private Limited, u la ong ba na ka liang ka kompani ka long kaba kloi ban ïadon ryngkat lang ban ai ka jingkyrshan lem ha kaba ïadei bad katei ka prokram.
Nangta u la ong ba katei ka prokram kam dei tang ka prokram pynsngewthuh paidbah halor ka jingsniew jong u drok, hynrei ka dei ruh kumno ban ai ïa ka lad jingïada ïa kiba kyrni ha u drok da kaba pyndonkam da ki dawai kynbat ki ban lah ban shna hi ha la ki ïing ki sem.
Ïa ka jinghikai ha katei ka sngi yn ai da u Tenzing Tsering uba dei u Ayurvedic Practioner na New York.
Na ka liang u Tenzing Tsering u la ong hadien ka jingïoh jingtip ba kiba bun ki samla ka jylla ki la ngop ha u drok, ka la pynlong ïa u ba un don ka mynsiem kitkhlieh ban leh eiei ban pyllait ïa ki samla na kane ka jingkyrni.
Namar haba ki samla ki la kyrni ha ka jingdih drok ka pynsniew lut ïa ka ïing ka sem, ka roi ka par, ka jylla bad ïa ka imlang ka sahlang hi baroh kawei.
Ha shwa ban pynlong ïa ka ilekshon Assembly, ka Kynhun Myntri jong ka Madhya Pradesh ka la pynbna ba ka la dep ban siew ïa ka jingïarap pisa kaba mar T.
6,000 sha ki nongrep kiba dei ban ïoh hapoh ka jingtreikam jong ka Chief Minister’s Kisan Kalyan Yojana na ka bynta u snem jong ka kheiñ ka diah jong u 2023-2024.
Ka Cabinet, ha ka jingïalang jong ka ba la pynïaid da u Myntri Rangbah u Shivraj Singh Chouhan, u la rai ruh ban ai jingmyntoi da ka 7th Pay Commission sha ki Gram Panchayat Secretaries.
Kane kan sa donkam shuh na ka bynta ban pynlut ïa ka pisa kaba T.
178.
88 klur, la ïathuh u heh sorkar.
Kumba la ïathuh ki heh sorkar, hashwa, la ong ba ha ka 1 tarik, Ïaïong haduh ka 31 tarik, Nailar bad 1 tarik, Nailur haduh 31 tarik, Lber, ïa ka pisa kaba T.
4,000 la siew sha ki nongrep da ar sien siew.
Mynta na ka bynta u snem ka kheiñ ka diah jong u 2023-24, ka jingsiew ïa ka pisa sha ki nongrep kan sa long ha ki lai sien siew kaba long T.
2000 naduh ka 1 tarik, Ïaïong haduh ka 31 tarik, Naitung, naduh ka 1 tarik, Nailar haduh ka 30 tarik, Naiwieng, bad naduh ka 1 tarik, Nohprah haduh ka 31 tarik, Lber ka ban long baroh T.
6,000 shi snem, ki la ong.
Hadien ka jingïoh ring dur lyngba ka ‘video’ ïa arngut ki briew kiba la shong hadien ka jaka bret ñiut ha Motphran bad kiba dang injek drok, na ka liang ka Seng Samla Mawkhar ka la ong ba ki Dorbar Shnong, ki bor jong ka aiñ bad ka sorkar ki hap ban ïatreilang ban rat dyngkhong ïa utei u jingdih pynbuaid napoh ka shnong bad napoh ka jylla hi baroh kawei.
Haba kren sha ki lad pathai khubor ha ka Lah Sngi U Blei, na ka liang u President ka Seng Samla Mawkhar, u Bah Daniel Syngai u la ong ba tang ka seng samla kan nym lah ban leh eiei, hynrei da ka jingïatreilang jong baroh kum kawei ka kynhun yn sa lah ban rat dyngkhong ïa u drok napoh ka jylla.
“Ka seng samla ha kajuh ka por ngi sngew ba ym dei tang ka seng samla, hynrei ki dorbar shnong bad ki bor jong ka aiñ, ki hap ban ïatreilang, lada ngi ïatreilang kum kawei ka kynhun, ngi lah ban rat dyngkhong ïa u drok napoh ka jylla ka jong ngi", la ong u Bah Daniel.
Nangta, u Bah Daniel u la ong ba lyngba ka jingïohi ïa katei ka video, ka Seng Samla da ka jingthmu bad da ka jingïatreilang bad ka kompani kaba la tip kum ka NRE Pageant India Private Limited kin sa pynlong da ka jingpynsngewthuh paidbah halor u drok.
Kane ka jingpynsngewthuh paidbah ka long ruh halor kumno ban ïarap ïa kiba la kyrni ha ka jingdih drok ba kin lait na ka jingkwah ban dih ïa u drok.
Ïa kane ka prokram yn pynlong ha ka 19 tarik mynta u bnai naduh ka por 10 baje mynstep ha Community Hall jong ka Mawkhar.
Na ka liang u President ka NRE Pageant India Private Limited, Bah Ransom Sutnga, u la ong ba katkum ka jingwad bniah ka jong u, ka jingngop jong ki samla ha u drok ka dei namar ba kitei ki samla kim da biang eh ha ka kam ka jam.
U Bah Sutnga u la ong ba ka Motphran ka dei ka jaka kaba jia bun ki jingjia kiba sniew bad ka long kaba eh ïa ka shnong ba kan tuklar eiei namar kam hap shuh hapoh u pud u sam jong ka Mawkhar.
“Hynrei lada ka dei hi kaba jia hapoh ka shnong ka thaw, ïa kata ngi hap hi ban shim khia, hynrei wat la katta ngin nym kut hangta hynrei ngin wad hi ki lad ki lynti kumno ban rat dyngkhong ïa u drok", la ong u Bah Sutnga.
Ka kynhun ki nongïalam bad dkhot jong ka Synjuk ki Seng Samla Shnong (SSSS) jong ka Ri Bhoi District ha ryngkat ka jingïatreilang bad ka HDFC Bank, Nongpoh Branch ha ka Sngi Nyngkong ki la pynlong ïa ka jingai snam sngewbha lane kata ka Blood Donation Drive ha ka Blood Bank jong ka Civil Hospital Nongpoh kum shi bynta na ka jingshakri ïa ka imlang ka sahlang.
Ïa kane ka kynhun jong ka SSSS Ri Bhoi District la ïalam da u samla Banphrang Syiem, Adviser, u samla Aristone Ryndongsngi, Chairman ha ka jingïadon ryngkat u nongïalam ba rangbah ka synjuk, u samla Vanshan Buhphang, Chairman ka SSSS Sengkmie.
Haba kren sha ki lad pathai khubor hadien ka jingai snam sngewbha, u samla Aristone Ryngdongsngi u la ïathuh ba kane ka dei ka sien kaba nyngkong eh ba ka SSSS Ri Bhoi District ka la shim ïa ka sienjam ban noh synñiang ïa la ka snam kum kawei na ki kam ban ai ïa ka jingshakri sha ki paidbah.
U la ong ruh ba kum uwei na ki briew ba ju ai snam man la ka por, ka jingai snam ym tang ba ka ïarap ban pynim ïa ki mynsiem briew kiba donkam snam kyrkieh, hynrei ka ïarap ruh ban ïoh ïa ka met ba shait ba khlaiñ, bad pynshisha ruh ba kam don satia kano-kano ka jingma haba leit ban ai snam.
Ka Meghalaya Pradesh Mahila Congress (MPMC) ha ka Lah Sngi U Blei ka la pynlong da ka jingthang mombati ha Khyndailad ban pynrem jur ïa u Myntri Rangbahduh ka ri, u Narendra Modi uba la kiar bad leh kyllut halor ka jingïakynad bad ka jingshah leh be-i-jot jong ki kynthei ba lui-lui ha Manipur.
“Ka jingwan jong ngi hangne mynta ka sngi ka dei namar ka jingleh kyllut bad jingleh matlah jong u Myntri Rangbahduh ka ri, u Narendra Modi halor ka jingïakynad bad ka jingshah leh be-i-jot ki kynthei ha Manipur," la ong ka President ka MPMC, Kong Joplin S.
Shylla haba kren sha ki lad pathai khubor.
Haba kdew ba u Myntri Rangbahduh um shym la leh eiei wat la ka jingïakynad ka la poi sha ka 104 sngi, ka la ong ba kum u Myntri Rangbahduh ka ri India u don bor ban pynsangeh, ban peit ban khmih hynrei haduh mynta wat hadien 104 sngi ruh, um shym la leh eiei.
“Ki kynthei ki la shah pynïaid lyngkhuit…shah leh be-i-jot, hynrei u leh matlah bad leh kyllut," ka la ong.
Ka President ka la ong ruh ba kane ka dei ban pynkyndit bynriew ïa ka Meghalaya kum ka Jylla ha ka Thaiñ Shatei Lam Mihngi bad buh jingkylli ba lada u Myntri Rangbahduh u ieh noh beiñ ïa ka thaiñ, yn jia aïu lada kum kane ka jingjia ka wan jia ha ka Jylla.
Haba kylli, ka la ong, “Hooid, u peit beit beiñ ïa ka Thaiñ Shatei Lam Mihngi, kumno phin ong ba u nym peit beiñ…ka jingïakynad katne ka la jia ha Manipur…u leit pynban shabar ri.
Tangba hapoh ka thaiñ, wat hadien ba u la wanphai, um pat leit ïuh kjat ne tem ïa ka jingïakynad ha Manipur.
"Haba kren halor ka jingburom ïa ki jait niam bapher-bapher hapoh ka ri, ka Kong Shylla ka la ong, “Ngi burom ïa kano-kano ka jait niam, ngim ibeiñ ïa kano-kano ka niam hynrei kiwei ruh ki dei ban burom ïa ka niam jong ngi.
Ha Manipur lehse lah ban dei ba ki ai lad ban pynpait pynpra ïa ki ïingmane…ym tang ha Manipur hynrei kylleng sawdong ka India.
"Shuh shuh haba pynkynmaw ïa ka jingshah thombor ki Khristan ha kylleng ka ri, ka la ong ba kam long shuh kaba shong shngaiñ ïa ki Khristan ha India.
Ka jingai jinghikai ïa ki samla pule Undergraduate kiba dei nabar jong ka jylla Manipur kiba pule hapoh ka College of Agriculture, Imphal bad College of Food Technology, Imphal jong u snem pule 2020–2021, 2021–2022, bad 2022–2023 yn sa ai lyngba ka ‘online’.
Kane ka jingai jinghikai da ka ‘online’, ka dei katkum ka rai kaba la shim da ka Central Agriculture University (CAU), Imphal.
Ïa ka hukum kaba ïadei bad kane, la pynmih ha ka 14 tarik mynta u bnai namar ka jinglong jingman hapoh ka jylla Manipur bad ruh halor ka jingkyrpad ba la ïoh pdiang na ki kmie ki kpa jong ki samla pule bad ruh na ki heh sorkar.
Ha ka kyrwoh, u Registrar ka CAU Imphal u TR Sharma u la pyntip ba nalor kane, wat kito kiba pule bad pyntbit ha ka Masters bad PhD ruh hapoh ka College of Agriculture, Imphal kin hap ban leh da ka ‘online’.
Ka program RAWE jong u snem 2020-21 na ka bynta ki samla pule B.
Sc Agriculture yn pynlong ha ki jylla ki jong ki.
Katba ki samla pule M.
Sc bad PhD jong ka College of Agriculture, Imphal kiba la pyndep ïa ki course work ki dei ban pyndep ne bteng ïa ka jingwad bniah ka jong ki, ha ki College of CAU kiba don hajan, ki ICAR institute ne KVK ha ki jylla ki jong ki.
Ka jingïaid shaid-shaid shakhmat ban pyntrei ïa ka karkhana kaba dang mih thymmai ha Riwiang, West Khasi Hills ïa kaba la tip ruh kum ka M/S MD Ferro Alloys khlem da pynlong ïa ka public hearing, ka la pynlong ïa ka Hynñiewtrep Youths’ Council (HYC), West Khasi Hills District ba kan pyrshah jur.
Halor kane na ka liang ka HYC ha ka Sngi Nyngkong ka la leit ban buh ïa ka jingujor sha u Deputy Commissioner ka West Khasi Hills, ha kaba ka la pynpaw ruh ïa ka jinglyngngoh ban tip ba ka karkhana M/S MD Ferro Alloys jong u Bah Donboklang War ha shnong Mawlait-Nonglum ka la ïaid shaid-shaid shakhmat ban pyntrei ïa kane ka karkhana ha shnong Sohlad Umjaru, Rwiang Nongstoiñ Syiemship khlem ka jingpynlong ïa ka Public Hearing, ha kaba la shu buh ïa kane ka karkhana.
Ki nongïalam ka HYC ki la ong ba katkum ki kyndon ha shwa ban seng ïa kano-kano ka karkhana donkam ban khot shwa ïa ka Public Hearing, ka jingmynjur jong ki khun shnong ne ki khun hima sa buh ïa kano-kano ka karkhana.
Kumta ka HYC ka pyrshah jur ïa ka jingthmu ban buh ïa kane ka karkhana khlem ka jingmynjur ki khun shnong khun hima lyngba ka Public Hearing.
Shuh shuh ki la pynpaw ruh da kaba ong, “Ngim lah ban pdiang bad ngi dawa na u DC ban pynlong ïa ka hearing ha shwa ban ïaid shakhmat ïa katei ka karkhana".
Na ka liang ki nongïalam ka HYC ki la ong ruh ba na ka liang u DC u la ïathuh ba ïa mynta ïa katei ka karkhana la pynsangeh namar ka jingbym pat biang ha kaba ïadei bad ki kyndon jong ka Pollution Control Board.
