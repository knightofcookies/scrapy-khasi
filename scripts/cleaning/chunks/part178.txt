Boko, Nohprah 6: Ka jingïakynad hapdeng ki riew paidbah ka la khie kynsan ha ka sngi palei ha Boko, namar ka jingïakajia pud hapdeng ka Assam bad ka Meghalaya hapoh ka shnong Bhalukmari kaba hap hapoh Boko revenue circle.
Kane ka shnong ka don ha Kamrup District Assam khappud bad ka West Khasi Hills District.
Katkum ki khubor la ïathuh ba ki katto katne ki nongïalam na Meghalaya ki la pynlong ïa ka jingïalang hapoh kawei ka skul shimet ha ka shnong Bhalukmari kaba hapoh Assam.
Hynrei la ong ba u nongïalam shnong u la khang pyrshah ïa ki ba kin pynlong ïa kiba kum kine ki jingïalang.
Pynban kine ki briew ki la kam ba kane ka dei ka jaka jong ki bad la kynnoh ruh ba ki la pyrshang ban thombor ïa ki nongshong shnong na Assam.
“Katto katne ki nongkyrshan na Meghalaya ha ryngkat khyndiat ngut ki nongïalam na Meghalaya ki la pynlong ïa ka jingïalang ha kawei na ki skul shimet hapoh ka shnong ka jong ngi.
Hadien ba ngi la ïoh jingtip halor kane, khyndiat ngut na ngi kaba kynthup ïa u president jong ka shnong, ngi la kyrpad ïa ki ba kin pynsangeh ïa kane ka jingïalang bad maham ruh ïa ki ba kim dei satia ban pynlong ïa kino kino ki jingïalang kiba ïadei bad ka Meghalaya hapoh ki jaka pud jong ka Assam," ong u nongïalam shnong u Sanjit Rabha.
“Kine ki briew na Meghalaya ki la sdang ban ïa nia bad kam ba ka dei ka jaka ka jong ngi bad pyrshang ruh ban thombor ïa ngi.
Kumta ngi la phet krad noh mardor na kane ka jaka bad shong rieh sha ka jaka kaba shngaiñ," ong shuh shuh utei u nongïalam shnong.
“Ki briew na Meghalaya ki la pyrshang ban seng skul hapoh ka shnong Bhalukmari, Assam ïa kaba yn pynïaid da ka sorkar Meghalaya.
Kumta, ngi la leit sha katei ka jaka ban pynsangeh ïa ki hadien ba katei ka jingjia ka la wan jia," ong u president jong ka shnong u Ruhini Kumar RabhaKhyndiat por hadien jong kane ka jingjia, ka kynhun ki pulit Assam hapoh ka jingïalam u incharge ka Boko Police Station u Phanindra Chandra Nath bad u Revenue Circle Ophisar ka Boko u Dibash Bordoloi, ki la hiar sha katei ka shnong bad pynlong ka jingïakren bad ki briew na baroh ki ar jylla.
“Namar ki katto katne ki jingsngewthuh bakla ki la wanrah ïa kane ka jingjia, hynrei mynta la lah ban teh lakam ïa ka jinglong jingman bad ngi la ïakren sani bha halor kane ka phang khnang ban lah ban pynneh ïa ka shongsuk shongsaiñ," ong utei u Revenue Ophisar ka Boko.
Nongstoiñ, K’lyngkot, 6: Kum ka jingpynkhreh ïa ka election, mynta ka sngi thodieng ka 6 tarik Kyllalyngkot ka Hill State People Democratic Party Mawthadraisan consti-tuency, ka la lumlang ïa ki paitbah nongkyrshan jong ka Parïong rim zone ha Nongshilong ha kaba da ki hajar ki paitbah ki la tuid sha katei ka jingïalang.
Ha kane ka jingïalang, la pynsngew ïa ki kyrteng jong ki nongïalam na kiwei pat ki party kiba la wan ban pynïasoh sha ka HSPDP, ba kynthup ïa u bah Mikstar Marngar president barim jong ka Mawthadraishan Block Congress Committee, u bah Peter Marweiñ president ka UDP Parïong area bad kiwei kiwei ba kynthup na ka Women Wing, bad Youth wing.
Na ka liang u Bah Shakliar Warjri president ka HSPDP Mawthadraishan u ba dei ruh u kyrtong na ka bynta ka election ban wan u la pdiang sngewbha sha baroh.
Ha kajuh ka por u la pynskhem ïa u bah Mikstar Marngar bad u bah Peter Marweiñ kum ki working president.
Ka Kong Irin Lyngdoh Nonglait MLA barim ka Mawthadraishan haba ai jingkren ha kane ka sngi, ka la ong ba ka jingwan pynïasoh jong ka sha ka HSPDP ryngkat ki hajar ngut ki nongkyrshan ba shitrhem jong ka, ha ka por ba ka ïaleh ïa ka election na ka Congress ka pynthikna ba u bah Shakliar Warjri un poi sha ka thong ka jingjop.
Ka la pynkynmaw ruh ba dei ha ka por ba ka long kum ka MLA, ka la lah ban wanrah ïa ka Mawthadraishan C&RD Block kaba la long ka jingmyntoi kaba khraw ïa ki paitbah.
U bah Shakliar Warjri kum u kyrtong haba ai jingkren, u la ong ba la lai snem kynthih u la pyrshang ban ïakynduh ïa ki paitbah ha man kawei pa kawei ka shnong hapoh ka constituency, ban kyrpad ba kin ai ka jingkyrshan bad ha ka jingleit jong u ha man la ki shnong, u la lap ba ki dang don shibun ki jingduna bad hapdeng ka jingpyrshang ka jong u, ki don shibun ki jingshah kynthoh da kaba ong ba ka jingwan ïaleh election jong u ha Mawthadraishan, ka dei tang na ka bynta ka business jong u, hynrei kitei ki jingkynthoh baroh ki dei tang ki jingkren kut lad jong ki katto katne ki ba pyrshah.
Wat la katta ruh u la ong ba um pynsngap satia ïa ki jingkynthoh bad um sngew donkam hi ruh ban pyrshah ne ban woh daw ïa ki nongkynthoh, namar ka thong ka jong u ka long ban shakri ïa ki paitbah da ka jingieit khlem da ñew shilliang khmat la rit ne khraw la duk ne riewspah, hynrei baroh ki long kumjuh.
Nalor kata u la ong ba ki don ruh kiba kynthoh ba u dei u nongwei, hynrei u pynkynmaw ba u (L) bah Hopingstone Lyngdoh u la jop kum u MLA la palat sanphew snem na Nongstoiñ, hynrei um shym la dei satia u nongshong shnong u ba la kha la pun ha Nongstoiñ, pynban ki paitbah ki ieit bad ym don ba lah ban pynrem ïa u.
U la ong ba lada ki paitbah ka Mawthadraishan constituency ki kwah ban wanrah ïa ka jingkylla, kim dei ban shah ïalam bakla ha ki jingpynbiej kiba da kumne da kumtai.
U la ong ruh ba bun ki briew ki ju kren beiñ kren khoh ïa ka HSPDP, khamtam ki nongkyrshan jong kiwei pat ki party.
Hynrei kumba ka long mynta kim tip pat ba ki paitbah jong ka Mawthadraishan constituency ki la sngewthuh shai bad ki la kwah shisha ban khie im biang sa shisien ïa ka HSPDP.
Namar dei tang kane ka party kaba don shisha ïa ki nongrim kiba skhem na ka bynta ban ïada ïa ka jaitbynriew Khasi.
Mawkrwat, K’lyngkot, 06: U bah Pius Marweiñ, u nongmihkhmat jong ka Ranikor Constituency ula ïoh ban plie ïa u Mawnongrim na ka bynta ban tei ïa ka jaka sumar nongpang ka Sub-Centre kaba ha ka mang pisa ba T.
55 lak tam ei ei ban tei hapoh jong ka shnong Ngunraw, South West Khasi Hills District.
Lah ban pynpaw ba ka jingïoh ban buh mawnongrim ïa ka Sub-Centre ha shnong Ngunraw ka dei hadien da ki phew phew snem jong ka jingangnud ki paidbah hapoh jong ka shnong bad da ka jingshimkhia jong u nongmihkhmat ryngkat ka jingïatreilang bad ki bor sorkar kane ka jingangnud ka la urlong, bad kyrmen ba da ka jingdon jong kane ka jaka sumar kan long shisha ka jingmyntoi ïa uba bun balang, ki khun shnong, khun thaw ha kaba ïa dei bad ka koid ka khiah.
Haba kren ha ka jingïalang, u bah Pius Marweiñ u la pynpaw ka jingsngewnguh ïa ka tnad ka koid ka khiah ba hadien da ki phew phew snem jong ki jingphohsniew ki paidbah ban ïoh noh la ka jong ka Sub-Centre ha kane ka shnong Ngunraw ka la urlong shisha ha kaba ka jingwan buh ïa u mawnongrim ruh kam dei shuh tang kum ka dak hynrei ka dei kawei na ki jingkyrmen ïa ka lawei jong ki paidbah kiba donkam ka jingïarap ha ka liang ka koit ka khiah.
“Kane ka dei ka sngi jong ka jingsah jingkynmaw ïa ka shnong bad ïa ka tnad ka koid ka khiah bad ruh na ka bynta jong nga kum u nongmikhmat na kane ka dong ka thain ba ki la lah ban plie ïa u mawnongrim ban tei ïa ka Sub-Centre hapoh shnong Ngunraw South West Khasi Hills District", ong u bah Pius.
Namarkata, ai ba lyngba kane ka Sub Centre kan sa long kawei ka bynta ban ïarap ïa ki khunshnong khunthaw bad ïa baroh lang naduh kiba rit haduh kiba la san ba kan pynsuk ïa ki ba kim don kam shuh beh ban leit shah sumar ne ïoh ki lad jingïarap shaduh Rangthong PHC ne Mawkyrwat CHC na ka bynta shibun ki jingdonkam bad ki jingshitom ba tang malu mala hynrei kin ïoh na kane ka hi ka Sub Centre.
Ha kajuh ka por, u bah Pius Marweiñ u la pynpaw ruh ba ki don katto katne ki ‘riew rangbah kiba la kynthoh ïa u kum u nongmihkhmat ba um pat lah ban leh ei ei ha kine ki saw snem ba la dep na ka bynta ka roi ka par hapoh jong konstituensi, hynrei kane ka paw shai ba mynta ka sngi ka 5 tarik u Kyllalyngkot, 2023 ba ki paidbah ki la sakhie hi la ki jong ki khmat ïa kiei ki kam ba na ka liang jong u u la leh, wat lada kiwei ki nongmikhmat ba la leit ba da ki phew snem kim lah ban pynurlong, hynrei hadien ba u la shimti kum u nongmihkhmat tang ha ki khyndiat snem u la lah ban pynurlong ïa ka jingkwah ki paidbah.
“Ngam shem la shong kli kti, ngi ïa kynduh bad shong jingïalang la bun bun sien ban pynsngew bad pynkynmaw ha ki bor sorkar halor ki jingdonkam ki paidbah bad kumjuh ruh ha u DM&HO ka South west Khasi Hills District ha ryngkat lang da ka jingtrei shitom ruh na ki nongïalam jong ka shnong Ngunraw", la bynrap u bah Pius Marweiñ.
U Dr.
F.
R.
Lartang, DM&HO ka South west Khasi Hills District haba kren kum u symbud kongsan ha kaba u ïoh ban pynshai shuh shuh halor kane ka bynta bad kumjuh ruh u la ai ki symboh pyrkhat ha kaba ïa dei bad ka koid ka khiah bad ki jingmyntoi na ka bynta ka jingim jong u briew kaba manla ka sngi.
Ïa ka jingïalang ha kane ka sngi la pynïaid da u bah Dmingland Thongni, Myntri Shnong Ngunraw ha ka jingïadon lang ruh naduh ki Myntri Shnong, ki paidbah bad la pynshit pynshngaiñ shuh shuh lyngba ki jingrwai bad jingshad na ki samla na kane ka shnong Ngunraw.
Jowai K’Lyngkot 06: U bah Pynshngaiñ N.
Syiem uba dei u Working President jong ka Meghalaya Pradesh Congress Committee (MPCC) haba kren ha ka jingïalang paidbah jong u ma Nehemayah Tyngkan ha shnong Iooksi West Jaiñtia ula ong kam don jingeh ïa ka party Congress ha kane ka kynti ban thaw ïa ka sorkar ka ban ai jingshakri kaba bha tam ïa ki paidbah nongshong shnong ka Jylla.
Shuh shuh ula pynsngew kum u kyrton ban aireng ha kane ka elekshon MLA 2023 na Pynthorumkhrah pyrshah ïa u bah AL Hek bad u kyrmen skhem ba un wan ha ka jingjop na ka bynta kane ka samoi Election 2023.
U bah Pynshngaiñ ula kren pynthikna ba ka Congress kan sa jop na Mawhati, Mylliem, Mawkyrwat, Pynthor-umkhrah, na Mowkaiaw bad na kiba bun kiwei de ki Constituency.
U la ong ba don kiba ong ba ka Congress kam lah shuh ban thaw Sorkar namar kam don briew shuh, hynrei ula pynkynmaw ba kumno u (L) Dr.
F.
A.
Khonglam wat la u long marwei kum u Independent Candidate u dang lah ban long u Chief Minister ka sorkar Jylla, kumta kam long kaba eh ïa ka Congress ruh ban thaw sorkar ha kane ka kynti ban wan.
U bah Pynshngaiñ ula khot la wer ïa ki paid nongshong shnong jong ka thaiñ 13 Shnong ba kin nang ban jied ïa kita ki Kiang Nangbah bad ki Tirot Sing jong ka juk mynta khnang ba kin lah ban ïalam ïa ka Ri bad ka jaid bynriew.
U Khot ïa ka jingkyrshan jong ki nongshong shnong ïa u ma Nehimaya Tyngkan uwei na ki samla rangbah ba dang khlaiñ ki bor jingmut jingpyrkhat bad ruh uwei na ki trai shnong uba tip bha ïa ka eh ka shon jong ki nongshong shnong khamtam kito ki shnong kiba hap ha ki bynta khappud bad ka Jylla Assam kiba la mat iï shibun ki jingeh kiba har rukom.
U ong ba kum ki nongshong shnong ki dei ban jied ïa ki nongmihkhmat kiba skhem ka jingmut jingpyrkhat, kiba nud, kiba tip bad shemphang, kiba ieit ïa ka kynja bad ki bym ieit sbai.
U bah Syiem ula pynkynmaw ba ki sorkar kiba la dep kila pynmih shibun ki aiñ ki kanun kiba ktah haduh katta katta ïa ka Ri bad Jaitbynriew Khasi-Pnar.
Naduh ka jingpyrshang ban pynrung ïa ka CAA, ka jingbyn ailad shuh ban tih ïa ki marpoh khyndew napoh ka ri lajong bad bunsien kine ki aiñ kila teh mraw pynban ïa ki nongshong shnong jong ka Jylla ula ong shuh shuh.
Ha kane ka sngi u ma Nehemayah Tyngkan ula ïoh ban pynrung dkhot shapoh ka Congress ïa ki 75 ngut kiba dei ruh ki nongkyrshan jong ka UDP na ki thaiñ Barato bad Sahsniang.
Ha kum kane ka por ba ka jylla ka pynkhreh na ka bynta ka Eksamin san snem jong ki nongmihkhmat paitbah, Katno ka jing itynnad ban peit ïa ka jingtrei shitom ki kyrtong ban ïa mih madan bad ban ïa aireng ryngkat bad ki jingpynkhreh pynkhrum jong ki.
Ka saiñ hima sima ha ki por ba mynta ka kylla long ka jingkyrkhu bah na ka bynta ki katto katne hynrei ka long ruh kum ka ‘er langthari ba pyndukha mynsien bad wanrah jingjynjar ïa uba bun ba lang khamtam ïa uba pli u kup shilliang sem shilliang u rangli u juki.
Nalor kiwei kiwei pat ki bynta, kine harum ki dei tang khyndiat kynshoit na iba bun kiba hakhmat duh ki kam ba ngi ïoh ban sakhi na ki Nongmihkhmat Paitbah hapoh ki san snem naduh ka por ba ki sei ïa ki ktien jali ja-um jong ki ha ka por ïalap Elekshon ha u snem 2018:1.
Ka jingshakri hok ha kaba ïadei bad ki jaka sumar paitbah ha ka koit ka khiah: Kan jin da long kaba bha tam lada ïa kane ka jingkular khlieh-shrieh jong ki Nongmihkhmat paitbah kin da pyndep hok kumba la khlei jutang san snem mynshuwa.
Phewse, ki jaka sumar paitbah ki la nang ring swai ring swai naduh ki jingduna ki Doctor, ki Nurse haduh ki jingbym biang ki lad ai jingsumar bad ki dawai dashin.
Sangsot ki ba duk ba jynjar ki rangli ki juki ha baroh ki liang, Khamtam ka jingshah pynbiej ki paitbah ha ri Loom Jaiñtia lah ban sakhi ïa ka Jowai MCH Aspatal ha Panaliar Jowai la plie paitbah ryngkat u tala ba khang ïa ka gate ban rung sha kane ka aspital ba thylli bad bym pat don eiei ki lad sumar kaba la long thik kum ka jingkwah burom ne buit sianti u MLA ban pynbiej bad ka sorkar hi bad kata ruh 3 bnai ha shuwa ka election.
Ka jingkylli ba hakhmat tam ïa u MLA ka Jowai Constituency mynta ka long, Phi leh aiu ha ki 4 snem 9 bnai mynshwa? Phin dang khlemraiñ hi ban kren laplah sa shisien nangne ha ka por ïalap election ba phi la dep ai ïa ngi da ka aspatal ba thylli bad bym treikam eiei? Hato u MLA ka Jowai u bunkam ïa kaei baroh shi katta? U bunkam tang ha ka ban plie ïa ki dukan die mar die jingbam ha Jowai?Shuh shuh ka jingpynkyntiew kyrdan ïa ka Khliehriat CHC sha ka Civil Hospital ka dei sa kawei na ki jingshah pynbiej u paid Jaiñtia, ïa kane ka jaka sumar ruh imat la shu pynkiew kyrdan tang ha ki jingthoh bad ki signboard, tangba ka lad ai jingsumar bad shakri ïa u paitbah ka dang duna shaba palat naduh ki kor ki bor ban ïarap sumar, ki Doctor ki Nurse haduh ki dawai dashin.
U MLA ka Khliehriat Constituency uba dei ryngkat ruh u Myntri ha ka sorkar u leh aiu hajrong kane? Katba u paid u phlang u nang tyngkhuh mawsiang bad sangsot ha kane ka bynta, u MLA pat u trei shitom ïa kaei ban pynbiang pyndap ïa ki jingduna ha kane ka Hospital?2.
Ka jingshakri hok ha kaba iadei bad ka pule puthi: Ha kaba ïadei bad kane ka bynta pat, katno ka jingsngew dukha mynsien ïa ngi u paid Jaiñtia haba u Myntri ba dei peit ïa kane ka tnad uba dei ruh u nong Jaiñtia hi hynrei une lei lei ha ka jaka ban kyntiew kynrong ïa ka pule ka puthi ha ka jylla jong ngi baroh kawei u bunkam pat tang haka ïadom, ïa ñia, ka ïa kawang ktien bad pynduh tulop syndon lut ïa ki bapli ki Nonghikai ba ngi kum u nongshong shnong ngi da ïa kheiñkor bad burom bha ïa ki namar ngi shim ba ki dei ki kmie ki kpa ba ar jong ngi bad kidei ruh ki nongseng nong prat lynti ïa ka imlang sahlang ba bha ba miat.
Une lei lei tip ha kano ka lynti trei shitom ba u bud kat haduh ban pynthiah miet bad pynshah thngan ïa kiba pli ki Nonghikai ha surok syndon.
Ki skul ki kolej sorkar ha ka jylla ki nanghiar arsut ha ka jingshakri ban ai ïa ki jinghikai ba biang ba bit ïa ki khun ki kti jong ngi.
Sa ki bui report ba ngi ïoh na ka sorkar India ba ka jylla jong ngi ka hiar arsut shapoh duh ha ka jing ïathew ïa ka jingkiew ka pule dangle hapdeng ki jylla hapoh ka ri.
Ha ri Loom Jaiñtia leilei tang kawei hi ka kolej sorkar kaba lah rim bha bad ba khapngiah shaba palat hi.
Ki skul sorkar sha ki thaiñ nongkyndong leilei ki bym biang la ki ïing skul ne ki ben ki miej ne ki jingdonkam ba hakhmat ban ïoh ban ai ïa ka jinghikai ba miat ba bha ïa ki khynnah jong ngi.
3.
Ka jingshakri hok ha kaba ïadei bad ki Surok, ki lynti ki syngkieñ kiba bha: Ha kane ka bynta pat, ki jingkular jong kine ki ‘lei sansnem kan jin dalong kumba hap ka mana na bneng ha kaban pynsuk ïa ki pait bah, hynrei phewse, ki surok naduh ki suroh bah haduh ki suroh rit la shu ieh beiñ naduh na sor haduh nongkyndong.
Don leilei ki shnong kiba tang ka surok ban pynïasoh ïalade bad ki wei pat ki shnong heh ruh kim ïoh.
Jynjar u paid u phlang ha kane ka bynta ruh khamtam ha ki por shitom shipa kiba bunsien bunsien hap ban ïa bah bad ïarah ïa ki nongpang da ka kjat sha ki jaka sumar ba hajan eh.
Ha ri loom Jaiñtia jong ngi, nalor jong ki surok shnong, u surok bah NH-44 naduh Shillong ha Jowai ter ter shaduh Malidor bad Ratacherra la i long noh thik kum u surok ïaid ki kulai ki muid ban kit mar kit mata.
Wat haduh ban da hap ban mushlia ïa kane ka kam da ka ïing kashari Meghalaya High Court ba don burom ïa kane ka bynta, hynrei wat mynta ruh la sakhi ïa ka rukom repair ne pynshna torti bad tah ja ïa kane ka surok kaba tang hapoh kine ki 2 ne 3 bnai une u snem thymmai kan jot bad pra biang kumjuh.
Ha Jowai leilei ki surok poh shnong poh thaw ki la kylla nan ha ka por lyiur kaba wanrah jingma ym tang ïa ki khynnah skul hynrei wat ïa ki tymmen ki san kiba ïaid lynti na kine ki surok.
U MLA jong ka Jowai jait ba ymdei hi na Jowai, um ïohi hi ïa ki jingeh jong ki nongshong shnong ha Jowai.
Na ki por sha kipor la ju ïohsngew ïa ki lad jingïarap ba wan na ka sorkar kmie ha kaban shna thymmai ne pynmiat pynbha ïa ki surok hapoh ka jylla, hynrei katba nang mih ki bnai ki snem, ki surok ki lynti ki neh kumjuh bad nang ring sniew ring sniew shuh shuh hapoh ka jylla.
U Myntri kane ka tnad imat une uba bunkam tang ka leit kren paitbah bad ïathuh hok ïa ki rukom treikam kane ka sorkar kumba ula khlei: ‘Ba kumba phi la jied ïa ngi na ka bynta san snem, kumta ngi ruh ngin pynbiej ïa phi ha baroh ki san snem’.
4.
Ka jingshakri hok ha kaba ïadei bad ki kam pynroi sor: Ha kane ka sobjek lei lei ka thaiñ Jaiñtia ka la phiel hi shuwa, naduh ka jaka bret ñiut haduh ka jingdon jong ki street light hapoh Jowai kala long nod (Zero).
Imat kane ka sorkar ka khlem kheiñ shuh ïa ka Jowai kum ka jaka sor kaba donkam bad donhok ruh ban ïoh lang ïa ki lad pynroi sor kumba ïoh ha Shillong ne ha Tura.
U Myntri pynroi sor uba dei nangne na Jaiñtia hi, imat um bna eiei hi ïa ka jingsma jingtung ha Jowai.
U Local MLA jong ka Jowai pat, une pat u da sngew donburom shi katdei eh ban plie paitbah ïa ki truk kit ñiut na ki ïing ki sem jong ki nongshong shnong ha Jowai khlem da tip pat hangno yn leit bret ïa ki ñiut ki ñier.
I sangsot ban peit ïa ka jingleh klet ka Sorkar ïa ka Jowai ha ka lad ban pynroi sor.
Ka jingduna palat ka jingshakri ka sorkar ïa ki samla katkum ka juk stad mynta (lack of Information Technology) ban wanrah ïa ki jingtip ha baroh ki liang, ka jingbymdon ki street light ha ki jaka khapsor kaba wanrah ïa ki jingsniew ba bunjait, Ka jing bym biang ha ka rukom pynïaid ïa ki nongshong die jingdie madan ha ïew ha hat kaba wanrah ia ki jingeh shaba palat ïa u paitbah kaba bunsien ngi lah ban sakhi ba ïa ki kyndon ïaid kjat (Foot path) narud surok ha ïew la shu shong die jingdie ïa ki ha kaba ki khynnah skul bad ki paitbah pat kin hap ban ïaid napdeng surok ryngkat bad ki kali ki motor kaba wanrah ymtang ïa ka jingdheng kali bym don jingkut shuh hynrei kaba don jingma shi katdei eh ïa ka jingim briew.
5.
Ka jingshakri hok ha kaba ïadei bad ka Umbam umdih: Ha kane ka bynta pat, ka ri Jaintia jong ngi ka la mad sohjew hi, haka jing bymbiang ki umbam umdih, sangsot leilei ïa kito ki shnong ba shah kthah na ka jingtih pathar ïa ki mar pohkhyndew kumjuh ruh ïa ki jaka ba don ki karkhana dew bilat ha ri Jaiñtia, ka jingduna ka umbam umdih ba bha ban pyndonkam ha ïing ha sem ka la wanrah jingeh shi katdei eh khamtam ïa u ba duk ba jynjar.
Tip kata ka JJM jong ka Sorkar haduh katno kalah ban pyntrei kam ïa ka na ka bynta ban ïoh salonsar ïa kane ka lad jingmyntoi khamtam ha ki shnonmg ba kyndong bad jngai na sor (remote areas).
Ha Jowai pat, ka tnad umbam umdih nalor ba ka la pynkiew dor ïa ka jingsam um ha ka shi bnai shibnai, sa ka jingduna bad bym biang por pat ki kynta sam um hapoh sor kaba da wanrah ïa ka jingkyrduh um ïa ki nong shong shnong ha man ka por.
6.
Ka jingshakri hok ha kaba ïadei bad ka jingsam bording (Electricity): Ha kane ka bynta pat, la sakhi man ki por ïa ka jingduna ka ka jingshah pynthut (load shedding) ba khah khah kiba jia hapoh ka jylla hi baroh kawei.
Ha kane ka tnad pat, nalor ki jingbym larkam ka sorkar ban teh lakam ïa ki jingeh ba ka tnad ka tyngkhuh mawsiang naduh ka ram ka shah ki kompeni, haduh ka jingthung ïa u shongknor (Chairman) hynrei haduh ka jingbym biang ki kor ki bor (machineries & Infrastructure) kiba bit ba bha ban ai jingshkari khambha ïa ki nongshong shnong.
Ha ka por ba shit barang, la juh ïoh ïa ka load shedding hana ba duna um palat, katba ha ka por slap por shlei um pat la ïoh load shedding hana ba bun um palat.
katba ïa ka jingsiew bnai (Bills) u paid nongshong shnong pat ka poi thik thik khlem duna bad khlem don jingthut pat man u bnai.
Kane ka Sorkar kala phiel bad ïoh Nod shuwa ha kane ka liang ruh.
Katno ka jingsngew dukha mynsien kaba ngi lah ban sakhi ïa ka jingphiel bad ka bym larkam kane ka Sorkar khamtam ha kaba ïadei bad ka jingïa pynbeit ïa u pud u sam jong ka jylla bad ka Assam ha kaba wanrah ïa ki jingjia ba sngewsih ïa ki thaiñ khappud jong ngi ha man ki por.
Tangba ka jingshisha kaba ngim lah ban len ka long kane, lada ngi beiñ ngi kynnoh ne kren bad kdew ïa ka jingbymlar kam ka sorkar bad kine ki Myntri jong ka ruh hynrei kat ïa ka thaiñ Garo hi kane ka sorkar ka kylla long kum ka jingkyrkhu pat.
Katno ka long kaba isangsot ban ïohi bad ban tip ba ki Myntri bad ki MLA Khasi- Jaiñtia jong ngi ki bunkam ha ka leit sam symbai sniang, symbai jhur bad sam tin nalor ka leit plie maw nongrim ban shna lynti shong, shna jingkieng shnong, shna tyllong umbam umdih bad kiwei kwei kiwei ki kam barit baria, katba u MLA Garo pat u bunkam ha ka ba shna ïa ki projek ba heh baheh suda, ki College thymmai ba bun jait nalor kiwei kiwei pat kiba da wanrah shisha ïa ki jingpynroi sha ki thaiñ Garo.
Nalor, kitei khyndiat kynshoit ha jrong kiba kham kongsan naduh ka koit ka khiah, ka pule puthi, ki surok bad lynti syngkieñ, ki lad pynroi sor, Ka umbam umdih bad ka bording dang bun shibun shah shuh shuh ki jingduna bad ki jing bymbiang ha ka jingai shakri kane ka sorkar ïa u paitbah bad ïa ka jylla khamtam ïa ka thaiñ Jaiñtia.
Kine ki hynñiew jaiñspong kiba sei ktien jali ja-um san snem mynshwa ki la thok la shukor ïa ngi u paid Jaiñtia.
Katno tam, kin pynkylla ktem ïaleh business ïa ka thaiñ Jaiñtia jong ngi khnang ba kin ïoh jingmyntoi ïalade lada ha une u 2023 ruh kin dang ïoh ban long ki Nongmihkhmat jong ngi, namar ka jingshisha hi ba kine ki Politician Jaiñtia ba mynta ki jong ngi ki khlem mihkhmat ïa ngi ban wanrah ïa ka jingroi jingpar jang ka thaiñ hi baroh kawei hynrei ki mihkhmat na ka bynta ka jingmyntoi jong ki marwei bad kiba ha ïing hasem jong ki ryngkat bad ki heh saipan ba ïajan tam bad ki, katba u paitbah bad u kup shiliang u sem shiliang ki sangsot bad jynjar ha baroh ki bynta naduh ka kyrduh kam kyrduh jam ïa ki khun samla bala nang lastad haduh ki jingdonkam ba khmat tam (basic necessities) ha manla ka sngi.
Ha une u 2023, to ngi ki paid nongshong shnong ngin ym shah pynbiej ne shah thied shuh kumba la jia ha u snem 2018.
To ngin wanrah ïa ka jingkylla bad ruh ban bishar bniah bha ïa u Nongmihkhmat uba ngin jied bad ban kit ban bah ïa ka lyngkor jong ka roi ka por ka shnong ka thaw bad ka thaiñ hi baroh kawei.
Lada kine ki politician ba mynta kin kren kin kop haduh katno katno ruh ha kane ka por kanbas election jong ki ha kine ki khyndiat sngi ban wan, hynrei ngim dei ban klet pat ïa ki jingshisha kiba ngi la ïoh ban sakhi ïa ki kam ki jong ki naduh u 2018 haduh mynta.
Ka Pyrthei baroh kawei kala ïaid shakhmat, to ngi ruh ngin wanrah ïa ka jingkylla ha kaba ngin tur shakhmat da kaba ngin jied ïa u shrot bad u paia ka roi ka par ha ka imlang sahlang bad ban kyntait noh mardor ïa ki nongkhwan myntoi shimet khnang ba ka ri bad ka jait bynriew jong ngi kan kiew rasong biang ha baroh ki liang.
Ha kaba kut, nga ai khublei snem thymmai ba suk ba kmen bad ba khiah krat ïa phi baroh ki nongshong shnong ka jylla bad to ai ba une u snem un wanrah ïa ka jingkyrkhu ba ka jingkylla ba bha tam ïa ka Ri bad ka jaitbynriew kan jia bad urlong shisha ban kiew irat ïa ngi ha baroh ki liang.
Jowai, K’Lyngkot 06: Ka Jaiñtia Student Movement (JSM) Lapangap Unit, West Jaiñtia Hills District mynta ka ngi hapoh ka jingïalam u President u Heyboyme Myrphet lem bad ki dkhot kila leit ban ai da ka jingthoh ha ka ophis u Deputy Commissar halor ka jingwan jurip jaka ka Assam ban shna ïa ka Border Out Post (BOP) kaba dang hap hapoh u pud u sam jong ka jylla Meghalaya.
Na ka liang ka seng kala ong ba ki bor sorkar jong ka Assam ha ka 28.
12.
2022 kila leit ban jurip (Survey) ïa ka jaka kaba dang hap hapoh ka jingpeit jong ka shnong Lapangap, ban buh ïa ka BOP.
Ha kaba ha katei ka sngi ki Asaam kiba wan jurip ki kynthup ïa u Rupsing Teron (MLA) 20th No Baithalango LAC, ka Rina Terangpi (Executive Member) I/c ICDS Library Social Welfare ka Karbi Anglong District Council Diphu ryngkat bad ki katto katne ki pulit Assam.
Ki la ong ba ka sorkar Assam kala thmu mardor ban buh (Setup) noh mardor ïa katei ka BOP ha katei ka jaka kaba dang hap hapoh u pud u sam jong ka Dorbar shnong Lapangap ha jan jong ka shnong Langkiroi Langsangti River kaba tip ruh kum ka wan Loog-O.
Kumta na ka liang ka seng ka kyntu bad dawa jur na ki bor District bad kumjuh ruh na ka sorkar jylla ba kim dei satia ban ailad bad deo ban phah pyndam noh mardor ïa katei ka jingthmu jong ka sorkar Assam ban thaw ïa ka BOP ha ka tei ka jaka.
Shuh shuh kila kren shai lada ka sorkar jylla kam lah ban leh ei ei kim ban se ban thong ïa ka sang ka ma tang na ka bynta ban im ka jait bynriew bad ka khyndew ka shyiap.
Nongpoh, Kyllalyngkot 06: Haba kren haka jingïalang ban pdiang burom ïa u Bah Jason S Mawlong MLA ka Umsning, u Bah Donkupar Sumer MDC barim ka Umsning ryngkat bad kiwei ki nongïalam ba la wan pynïasoh sha ka party NPP mynta ka sngi ha Umsning, u Myntri Rangbah ka jylla u ba dei ruh u National President ka National People’s Party (NPP) u la ong ba ka jingwan pynïasoh jong kitei ki nongïalam kan dang pynkhlaiñ ïaka party ym tang ha Umsning Constituency hynrei haka jylla hi baroh kawei kumba bun naki nongïalam bad ki MLA kin dang pynïasoh sha ka party.
U Conrad K Sangma u la ong ruh ba watla bun kiba beiñ, kiba kawang maw ïaka party, hynrei ka party NPP ka dang khlaiñ katba nangmih ki sngi bad kop ruh ba ka party NPP kan thaw sorkar marwei ha u 2023 namar u tip skhem ba ki paidbah ki dang shaniah ha kane ka party kaba la wanrah shibun ki jingkylla ha kine ki 5 snem bala leit noh.
U la ong ruh ba ka sorkar NPP ka buh hakhmat ïaka jingeh jong ki paidbah bad dei namar ka jinglen lade jong ki nongïalam ha kine ki 5 snem bala leit noh la lah ban wanrah shibun ki skhim sorkar, ki project, ki surok bapher bapher, ka jingkyntiew ïaka kam rep kam riang, ki longkmie lyngba ki SHGs kiba tang ha kine ki 5 snem kila tam bun shah ban ïaki sorkar jong ki 50 snem bala leit noh naduh ba ioh ïaka jylla ba pura.
“Katba nangmih ki sngi, ki nongïalam jong kiwei ki party ki iohi ïaka jingtreikam jong ka NPP kaba don ïaka thong ban pynlong ïaka jylla Meghalaya kum ka Model State haka ri, bad dei namar ki kam baka trei kiwei ki nongïalam kila sdang ban pynïasoh sha kane ka party naka bynta ka jingkylla bad kawei ka thong" la ong u Conrad da kaba bynrap ruh ba kam pher wat lada ki don shibun ki jingshah kawang ktieh, hynrei kum ki nongïalam kin pyndep ïaka jingthmu.
Namarkata naka liang u Conrad Sangma ha katei ka sngi u la kyrpad sha ki paidbah kiba la tuid ban sakhi ïaka jingpynïasoh u Bah Jasoh S Mawlong sha ka party NPP ba ki dei ban sngewthuh shai ïaka jingthmu bad ka jingangnud jong ka party namar kiei kiei kiba ym ju lah ban leh mynshuwa la lah ban leh ha kane ka sorkar kaba mynta hapoh ka jingïalam ka NPP khamtam ha kaba ïadei bad u pud u sam, u la bynrap.
Nongpoh, Jan 06: Kumba la paw pyrthei mynta ka sngi, kaba dei hadien ba u Bah Donkupar Sumer, MDC barim ka UDP bad u working President ka UDP na Ri Bhoi u la leit ban pynïasoh noh sha ka NPP bad kane ka jingleit pynïasoh jong u sha ka NPP ka lah ban ktah jur ïa ka Party UDP ha Umsning, namar ha ka jingleit pynïasoh la wan ruh ban synrang lang da ki hajar ki nongkyrshan jongu, kiba ju kyrshan ïa ka UDP ha ki snem na la leit noh na Umsning Constiteuncy.
Haba leit ban pynïasoh sha ka party NPP, u Bah Donkupar Sumer u la mih ruh na la ka jong ka ïing kmie na Sumer ba la synran lang da ka kmie jong u bad ki hajar ngut ki nongkyrshan jong u.
Ki la mih naduh na la ïing da ka kali ka motor rygnkat ki lama ka NPP, kaba u la phong Uniform thymmai, hadien ba u la phet noh na ka party UDP, kaba dei ruh hadein ka jingbym ioh ticket ban ïa khun na Umsning Constituency, kaba ka party UDP ka la dep ban ai ticket sha u Bah Sunshine Makri.
Kum ba u Bah Donkupar Sumer u la pynpaw sha ka ing ka sem bad sha ki nongkyrshan jong u, naduh na ïoing haduh ka jingïalang ha madan Patarim, ka daw kaba u la mih noh na ka UDP party ha Ri Bhoi, ka dei namar ba u pyrshah jur ïa ka rukom treikam ki nongïalam ka UDP hapoh ka party kiba khlem da bud ïa ki riti treikam ka party bad kham tam ka rukom ai ïa ka ticket ka party ka dei kaba u la pyrshah jur ryngkat ki paid nongkyrshan jong u.
Dei halor ka jingpyrshah jur ïa ka jingleh donbor hapoh ka party UDP, u Bah Donkupar Sumer lem bad ka ïing ka sem ryngkat ki hajar ngut ki Nongkyrshan myntan ka sngi u la mih na la ïing ban leit ïasoh noh sha ka party NPP ban ai ka jingkyrshan ïa u Bah Jason Mawlong u ban ïa khun na ka party NPP na Umsning Constituency.
Kum u nongïalam ba la rim hapoh ka party UDP, u bah Donkupar Sumer, u la ïathuh ruh ba u tip kham bha ïa ka rukom treikam ka party UDP bad kane ka party ka dei ka party kaba kana la shu pynïaid tang da ki katto katne ki nongïalam bad ym ka party kaba sngap ïa ki nongïalam ne ki nongkyrshan.
Shuh shuh, u la ther tyngeh ruh ba kane ka party UDP kan nym poi shaei shaei ruh, namar ki paidbah ki tip kham bha ban ïa ïa ka jingbishar ha kane ka election 2023 bad la jin ba kane ka party ka trei shisha katkum ka thong ba la buh dak a party ka dei ka party ka ban kiew shaphang, hynrei na ka daw ka jingleh donbon ki nongïalam ba halor bun na ki nongïalam ki la ngih bad ka la pynlong ruh ïa ki ba ki hap ban shim ïa ka rai kumba long ma u ban leit pynïasoh noh sha kiwei ki party na ka daw ka jingbym trei ki nongïalam katkum ka riti treikam ka party.
Shillong, K’lyngkot: U Bah Cornelius Kharkongor rangbah shnong ka Mawlai Mawtawar u la pynïasyriem ïa u MLA ka Mawlai u bah PT Sawkmie ba u long kum u Lionel Messi u khlur ïalehkai phutbol ka Argentina ha kaba ïadei bad ka jingtrei shitom jong u.
U Bah Cornelius u la khlei ïa kine ki kyntien ha ka jingïalang plie ïa ka surok ha dong Riattamdong, Mawtawar ha ka 05 tarik u Kyllalyngkot, 2023 ha ka jingdon ryngkat ki rangbah dong jong saw tylli ki dong ka Mawtawar, ki paidbah bad kiwei kiwei.
Ula ong ba ka Argentina ka shaniah bha ïa u Messi, uba thep kol jan man ki jingïakhun, ki ruh ki long kumjuh kumba long ka Argentina, ki shaniah ha u bah PT Sawkmie uba dei u Messi, uba la pynjop ïa la ka ri.
U la pynkynmaw ba ha kato ka sngi ba u peit ïa ka final jong ka World Cup u la lynga bha haba iohi ïa ka jingtbit u Kylian Mbappe, sa ban kut artad ka jingïakhun ban da rung ka kol u Mbappe la rem ka Argentina.
Hynrei ha ka tie breaker u Messi uba shut nyngkong u la ai ka jingkyrmen ïa baroh kawei ka kynhun, naba u dei uba la ih bha bad ubym shim sting ïa ka ka jingïalehkai bad uba trei shitom.
Nalor kata u la ai mynsiem ia u Bah PT Sawkmie ba un ym lip rong bad ban nym artatien bad u la ai syrnot ïa u ba u long uba trei shitom bad basuk ban ïakynduh.
Kumba long u Messi uba la pynjop ïa ka kynhun, ma ki ruh ha Mawlai ki ñiew ïa u ba u dei uta u Messi, bad lada ka bakla ka Mawlai ka la pheil, naba ki ïohi ïa u kum uwei u nongïalam ba shitrhem bha bad ba long paralok ïa baroh.
Ha kane ka juh ka sngi hadien ba la dep plie ïa ka surok u MLA u la plie ruh ïa ka paiñkhana kaba u la pynshna na ka bynta ka ïing dong kaba u la mang na ka skhim jong u.
Hadien kane u bah PT Sawkmie u la hiar sha ka shnong Umpling Umjathang, Mawsiatkhnam ban plie ïa ka madan phutbol kaba la pynheh na ka skhim jong u kaba la mang 4 lak tyngka ha ka jingdon ryngkat u rangbah shnong bah Shemphang Wahlang, u Rangbah dong, ki nongkitkam, ki paidbah bad kiwei kiwei.
Haba ai jingkren u bah PT Sawkmie u la pynpaw ka jingsngewkmen ba u la ïoh ban plie ïa ka surok bad ka madan phutbol kaban long ka jingkyrkhu ïa ki paidbah nongshong shnong jong ka thaiñ hi baroh kawei.
Kiwei kiba la ai jingkren ha Mawtawar ki long ki rangbah dong u bah Wallambok Mukhim, bah P.
Kharumlong, Bah Hubert Kharkongor, rangbah dong Riattamdong bad kiwei.
Kiba ai jingkren ha Umpling Umjathang ki long u bah Teibok Kharkongor, u bah Khraw Lyngdoh, secretary dong, bah Homer Kharkongor, president ka UDP Mawlai Circle, bah Wanseng Jyrwa, working president UDP Mawlai Circle, deacon bah P.
Jyrwa bad u bah Shemphang.
Jowai, K’Lyngkot 06: Ka jingïalang bala pynlong mynta ka sngi ha Conference Room jong ka ophis treikam u Deputy Commissioner ka West Jaiñtia Hills District, na ka bynta ban pynbeit ïa ka rukom lum khajna na ki kali ki mator kiba ïaid lyngba ka Toll Gate Ialong/Pasyih hapdeng ki nongïalam jong ka seng ki nongñiah kali kamai ka All Jaiñtia Commercial Vehicle Association (AJCVA), ka Jaiñtia Student Movement (JSM), ki nongmihkhmat na ka shnong Ialong bad ki nongtrei ka NHAI.
Ha kane ka jingïalang kila poi biang sha ka jingïakut ban pynneh shwa kumba ju long ba ki trai kali napoh ka West Jaiñtia Hills District kim donkam ban siew khajna haba ïaid lynti lyngna ka katei ka Toll Gate kaba don ha Ialong/Pasyih.
Ïa kane ka jingïalang la pynïaid da u ADC ma M.
A Challam bad na ka liang kitei ki nongïalam jong ka seng nongñiah kali kamai bad ka seng JSM kila pynsngew kumba long mynta ka jinglong jingman jong ka Surok ka NHAI naduh Thadlaskeiñ ter ter haduh ka shnong Ratacherra East Jaiñtia Hills ula shisha u surok uba sniew shaba palat bad kane kala pynshitom ïa ka leit ka wan jong ki paidbah.
Halor kane ka jingsniew jong ka surok NH kila kynthoh jur ba kane ka jingleh bad ka jingbym shimkhia jong ka NHAI ïa ka jingkular ban maramot ka long kumba lehbeiñ ïa ki paidbah ym tang ïa ki nongñiah kali trai jylla hynrei wat kiwei de ki jylla jong ka thaiñ (North East) kiba ïaid lynti na kane ka surok.
Kila pynsngew ruh “ynda la mad ki jingïakhih pyrshah ïa kitei ki Toll Gate kiba doh hapoh ka Jaiñtia Hills la ïoh jubab pynban na ka NHAI ba dei da ka daw ka jingjur palat u slap kaba la wanrah ïa ka jingtwa ki lum ki wah kaba la pynsniew ïa ka surok".
Shuh shuh kitei ki seng kila pynsngew ruh naduh u snem ba la dep jong ka aiom slap haduh mynta na ka liang ka NHAI kam shem la leh eiei ïa ka jingmaramot kaba paka hynrei kala shu eh sah shah khlem jingpyrwa eiei ïa ka eh ka shon jong ki paidbah, wat ïa ki bynta ba ki bor District kila dep dawa pynbha ïa ki bynta ba donkam ha Ialong na ka liang ka NHAI kam shem la pyndep haduh mynta.
La pynsngew ruh ba ka Toll Gate kaba don ha Ri-Bhoi bad kumjuh Lumshnong EJH kim shem la lum khajna ïa ki kali jong ki trai kiba dei na kitei ki District la ong ba ïa kane ka juh dei ban pyntreikam ha Toll Gate kaba don ha Ialong/Pasyih.
Halor kane ka nongrim kitei ki seng nongñiah kali bad ka JSM ki la kreh shai ha kane ka jingïalang da kaba shim ïa ka rai ba lada ka NHAI kam pat lah ban pynbha pynmiat ïa ka surok da kaba janai ïa ki paidbah bad kumjuh ïa kiwei de ki jingdonkam dei ban pynneh shwa ïa ka jingïakut kaba rim kata ban nym siew khajna katba ka NHAI kam pat leh ïa kaba donkam.
Shillong, K’Lyngkot :Ka Seng Ri War Development Organization (RWDO) ka la ong ba kam kwah da lei lei ruh ba ka ba ka Pynursla Constituency kan shah kdup lang ha ka Sohra District.
Halor kane ka bynta na ka liang ka seng kan sa phah ruh da ka jingthoh sha ka Sorkar MDA ba kin ym lah ban pdiang da lei lei ruh em namar ïoh lehse ba kane ka sorkar kan pynhap lang ne kdup lang ïa ka Pynursla Constituency hapoh ka Sohra District kaba kin sa thaw thymmai.
Ka Seng RWDO ha u kyrwoh lyngba u Bah Tensing Khonglah, Working President ka la ong ruh ba ka daw hi ka long ba ki pyrshah halor kane ka bynta (Sohra District) ka dei namar ka jinglong ka ïaid ka ïeng, ka lynti ka synkieng kam ïahap shuh bad ki paidbah kiba shong ba sah ha ka Thaiñ Riwar Pynursla Constituency bad kan wanrah pynban shibun ki jingeh ïa ki paidbah ka Thaiñ ha ka jaka ban wanrah jingsuk na ka bynta jong ki.
“Kum ka Seng kaba peit ïa ka bha ka miat jong ki paidbah salonsar ngim don kano kano ka jingpyrshah ïa ki paidbah nongshong shnong ka Thaiñ Sohra ba kin dawa ban ïoh noh la ka jong ka District bad ngi ai jingkyrshan pura hi ruh ïa ki ba kin ïoh noh ïa kane jingdawa District ka jong ki.
Hynrei tang kawei da kaba shai ngi kum ka Seng RWDO ngi pynpaw ba phin sngewbha ban ym kynthup lang ïa ka Pynursla Constituency ka jong ngi ha ka map jong ka Sohra District jong phi, namar ngi rai beit ban don ha ka East Khasi Hills District kumba ju long ju man na ki por sha ki por, ka daw ka long ba ngi kham suk bad kham jan ban pyndep ïa ki kam ki jam ki jong ngi sha Shillong kaba dei ka Head Quarter jong ka East Khasi Hills District," ong u kyrwoh.
Kyntang ïawai ka Seng RWDO ka kyntu jur ïa ki bor Sorkar ba kin ym kynthup da lei lei ruh em ïa ka Pynursla Constituency ha ka map jong ka Sohra District kaba kin thaw thymmai.
Shillong, K’lyngkot 06: Ka Voice of the People Party (VPP) ka seng saiñ pyrthei kaba dang thymmai mynta ka kynti kan sa sdang ïa ka jingïalap ïa ki mat bas ki nongrim jong ka party ha kylleng ki bynta ka jylla ban pynsngewthuh ïa u paidbah halor ka hok, ka iktiar bad ka dor jong ka vote ha ka jingjied ïa ki nongsynshar.
Ha ka kyrwoh na u Dr Batskhem u nongai ktien ka party u la khot ïa ki paidbah sha ka jingïalang kaba ka party kan pynlong mynta ka sngi ha Ïew Mawryngkneng ha ka por 1 baje mynsngi ha kaba u kyrtong jong ka party na Maryngkneng Constituency , u Bah H.
Kharpran bad u President ka Party, u Bah Ardent M.
Basaiawmoit kin ai ki jingpynshai paidbah ha ka tei ka jingialang.
Shuh shuh ka party ha ka 9 tarik Kyllalyngkot 2023 por 1 baje noh phai sngi kan don ka jingialang paidbah ha Ïew Smit na ka bynta kane kajuh hi ka jingthmu ban pynshai sha ki paidbah ïa ki nongrim ba la seng ïa ka Pary bad kumjuh ruh ki mat ïakhun ïa ka elekshon MLA 2023.
Ka Seng ka khot ka wer ïa ki paidbah kiba don mynsiem ban kyrshan ïa ka Party bad ki Kyrtong bad kiba kwah ban tip ki nongrim ka Party ban wan sha kane ka jingïalang.
Shillong, K’lyngkot, 06: U Nongïalam jong Liang Pyrshah u Mukul Sangma ha ka sngi Thohdieng u la ong ba ka Jylla kan sa sakhi ïa ka jingpyndonkam ïa ka bor pisa bad ka jingpyni bor ha ka por elekshon.
U Sangma u la ai ïa kane ka jubab halor ka jingkylli ba la kynnoh ba ki kyrtong jong ki seng saiñpyrthei bapher bapher ki la sdang ban sam pisa tang ban khroh vote.
Ka la don ruh ka jingujor pyrshah ïa u Myntri ka Sorkar Jylla u Bah Dasakhiatbha Lamare halor ka jingkynnoh ba u la sam pisa sha ki paidbah jong ka Nongkrem Constituency.
Ha ka jingïakren bad ki lad pathai khubor u la ong ba u la ïohi ïa kane kajuh ka jingpyrshang ba ka jingpyndonkam ïa ka bor pisa bad ïa ka jingpynibor ha ki snem baladep ha ka elekshon ba ladep long jong ka Garo Hills Autonomous District Council.
Shillong, K’lyngkot, 05: U Nongïalam jong Liang Pyrshah u Mukul Sangma uba long ruh u Myntri Rangbah barim jong ka jylla u la takraiñ tyngeh ïa ka Bharatiya Janata Party (BJP) da kaba ong ba ka don ka jingmut ba jakhlia bad kyntu ruh ïa ki paidbah ba kin sa ai da ka jubab ha ka elekshon sha ka Iingdorbar Thawaiñ ka ban sa long mynta u snem 2023 ha ka Jylla.
U Sangma u la kynthoh ïa kane halor ka jingkam jong ki nongïalam ka BJP ba kano kano ka seng saiñpyrthei kan ym lah satia ban thaw ïa ka Sorkar khlem ka jingïatreilang bad ka BJP ha u snem 2023.
“Hato ki mut ban ong aiu? Hato ki pyrshang ban shu thied ïa ki MLA? Hato ki pyrshang ban ïakyrsum ha ka jyrsieh bamsap? Kane ka pynpaw ïa ka jingthmu ba jakhlia jong ki bad ka jingmut ba jakhlia jong ki.
Nga ngeit ba ki paidbah jong ka jylla kin sa ai da ka jubab kaba biang," ong u Sangma ha ka jingïakren bad ki lad pathai khubor ha ka sngi Thohdieng.
U la ong ba ka shong ha ka jingstad jong ki paidbah ka jylla ban pynjah kyrteng ïa ka BJP kumba ka long ha u snem 2010 bad ha u snem 2013.
“Ki la pyrshang ban shu thom da ka bor wat ïa ka iktiar jong u paidbah, kaba long u païa jong ka synshar paidbah.
Ka long kum ka jingñiewbeiñ ïa ki nongthep vote bad nga da pynrem jur ïa kane," la bynrap u SangmaHaba kylli, u Sangma u la ong, “dei na kane ka daw phin ïohi ba ka Sorkar ka long kum ka sorkar ba shah khyrwait shabi bad ki paidbah ka jylla ki hap ban siew ïa ka dor bad ka jylla baroh kawei ki hap ban siew ïa ka dor bad dei na kane ka daw ki paidbah kim kwah satia ba kine ki wan jia biang sa shisien.
"Ha u snem baladep, u State President ka BJP u Bah Ernest Mawrie u la kam ba ka khubor ka long kaba shai ba yn ym lah satia ban thaw ïa ka Sorkar khlem ka jingkyrshan jong ka BJP ha u snem 2023.
Kane ka jingkam jong u Bah Mawrie ka long hadien ba ki seng saiñpyrthei bapher bapher dang shen ki la kam ba kin ïoh ïa ka jingjop ba bun paid ha ka elekshon sha ka Iingdorbar Thawaiñ ka ban sa long ha kane ka jylla bad ong ba kine ki seng saiñpyrthei kin tei ïa ka ing paki dulan ha suiñ.
Shillong, K’lyngkot 06: Ka All India Trinamool Congress (AITC), Meghalaya Pradesh ha ka sngi Thohdieng ka la pynbna ïa ka kyrteng jong ki 52 ngut ki ki kyrtong ki ban aireng ïa ka elekshon MLA ka ban sa long mynta u snem.
Ha kane ka thup kaba nyngkong jong ki 52 ngut, ki don 8 ngut ki MLA 7 ngut ki MDC.
Haba kren sha ki lad pathai khubor, u President ka TMC Meghalaya u Bah Charles Pyngrope u la ong ba kane ka jingpynbna kyrtong ka kyrmen ba ki paidbah kin ai lad ïa ki kyrtong kiba ka party ka la sei a bynta kane ka elekshon.
U nongïalam ka Parliamentary Party u Dr Mukul Sangma haba bynrap lang ïa kane u ong ba ka TMC kat haduh mynta ka dei tang ka party kaba lah ban pynbna haduh 52 ngut ki kyrtong ha ka juh ka sngi.
U la ong ba kane ka jingai tiket ïa kine ki 52 ngut ruh ka dei kaba la dep pyrkhat sani bha bad kaba ka party ruh ka la dep tih bniah shuwa ban ai tiket ïa ki.
Ha kane ka thup kaba mynta ki don kumba 5 ngut ki kynthei kiba ai reng na ka tiket ka party.
Haba kylli halor ka jingrai jong u Dr Mukul ban ïakhun na ki ar tylli ki constituency, u Dr Mukul u la ong ba ka jingrai jong ban ïakhun ka dei beit namar ka jingdawa u paidbah ym namar ba u tieng ïoh u rem lada u ïakhun tang na Songsak ka constituency kaba u mihkhmat mynta ka kynti.
“Kin sa mih ki jingkynthah ba ka jingïakhun jong nga na Songsak bad na Tikrikilla kan dei ba nga tieng ne ba nga kwah ban jop na ki ar tylli ki seat bad kumta terter hynrei nga kwah ban ïathuh ïa phi dei hadien ka jingïapyrkhat sani ba nga sa shim ïa ka rai ban ïakhun na kine ki ar tylli ki constituency," u la ong.
Lah ban kdew hangne ba u Dr Mukul u la ïakhun na ki ar tylli ki constituency kata na Ampati bad Songsak bad u la jop ruh na ki ar tylli ki constituency bad hadien pat u iehnoh ïa ka Ampati ban pynïakhun pat da ka khun jong u da ka khun jong u ha ka elekshon shiteng samoiKi kyrtong kiba ka TMC ka pynbna ha kane ka sien ki kynthup u Bah A.
Andrew Shullai na Jowai, Lasting Suchiang na Mookaïaw, Sunida Bareh na Khliehriat, Alban K.
Gashnga na Amlarem, Dr Saralin Dorphang na Mawhati, Sunmoon D.
Marak Jirang, Gilbert Nongrum Umsning, George B.
Lyngdoh (MLA) Umroi, Banshanlang Lawai Mawryngkneng, Samborlang Diengdoh Pynthorumkhrah, Elgiva Gwyneth Rynjah North Shillong, Iwan Maria West Shillong, Ïan A.
Lyngdoh Nongkynrih South Shillong, Gilbert Guidingstar Laloo Mylliem, Charles Pyngrope (MLA) Nongthymmai, Joannes Jefferson Tyler Lamphrang Lamare Nongkrem, Stodingstar Thabah Sohiong, Mawkordor Rynjah Mawphlang, Vincent T.
Sangma Mawsynram, Playness Khiewtam Shella, Edmund Khongngai Pynursla, Harold Firming Khongsit Sohra, Dondor Mawbaniang Mawkynrew, Macmillan Kharbani Nongstoin, Fernandez S.
Dkhar Rambrai-Jyrngam, Justine G.
Momin Mawshynrut, Savio Phrangsngi Dkhar Ranikor, Sounder S.
Cajee Mawkyrwat.
Katba na rilum Garo ki kyrtong kiba la pynbna ki kynthup na Kharkutta u Cherak Watre Momin (MDC), Mendipathar Pardinand D.
Shira (MDC), Resubelpara – Rinaldo D.
Shira (MDC), Bajengdoba – Tengrak R.
Marak, Songsak – Dr Mukul M.
Sangma, Williamnagar – Alphonsush R.
Marak (MDC), Raksamgre – Dr Prabir D.
Sangma, Tikirkilla – Dr.
Mukul M.
Sangma, Phulbari – S.
G.
Esmatur Mominin, Rajabala – Dr Mohammed Mizanur Rahamankazi, Selsella – Agassi R.
Marak (MDC), Dadenggre – Rupa M.
Marak, North Tura – Rupert M.
Sangma, South Tura – Richard Mrong Marak, Rangsakona- Zenith M.
Sangma (MLA), Ampati- Miani Dalbot Shira (MLA), Mahendraganj- Dikkanchi Dalbot Shira (MLA), Salmanpara – Winnerson D.
Sangma (MLA), Gambegre –Sadhiarani M.
Sangma (MDC), Dalu – Sengkal A.
Sangma, Rongra-Siju – Dr Rajesh M.
Marak, Chokpot – Lazarus M.
Sangma (MLA), Baghmara – Dr Saljanringrang R.
Marak.
Lah ban kdew u Bah Shitlang Pale u MLA na Sutnga-Saipung uba ryngkong lang bad u Dr Mukul na ka Congress sha ka TMC u khlem mih kyrteng satia ha kane ka thup kaba mynta wat la ki paralok MLA jong u kiba la mih lut kum ki kyrtong ka party.
Kat kum ka tyllong khubor kaba la ïohlum la ong ba une u MLA ka TMC u khlem pan tiket satia na ka TMC hynrei u la pynkhreh ban pan tiket noh na ka UDP.
Shuh shuh la ong ba kane ka jingbym pan tiket jong u na ka TMC hynrei un pan pynban na ka UDP ka dei namar u sngewthuh ba lada un ïakhun na ka TMC un ym lah shuh ban jop biang na kane ka constituency kaba u la jop ha u 2018.
Shillong, K’lyngkot 06 : Ka samla Pynsngew tynnad Rynjah na ka shnong Syniasya bad ka Kong Shembhalin Mynsong na Jongksha ki la jop ïa ka nam Miss bad Mrs Mawkynrew 2023 ba la pynïaid da ka Dorbar Shnong Laitlum ba la pynlong ha Laitlum Grand Canyon hynne ka sngi Thohdieng.
Ïa ka kyrdan ba nyngkong (1st Runners Up) ha ka jingïakob Miss Mawkynrew la jop da ka samla Dabisharbha Mylliemngap bad ïa ka kyrdan ba ar (2nd Runners Up) la jop da ka samla Deibyntalang Mylliemngap, baroh arngut kidei na ka shnong Laitkyrhong.
Katba ïa ka kyrdan ba nyngkong ha ka jingïakob Mrs Mawkynew la jop da ka Kong Fatima Mynsong (Jongksha) bad ïa ka nam ba ar (2nd Runers Up) la jop da ka Kong Idarijinghun Mylliemngap na ka shnong Laitkyrhong.
Ïa katei ka jingpynïakob thei bhabriew ka Dorbar Shnong Laitlum ka la ïoh ban pynlong da ka jingkyrshan ba radbah jong u Bah Banteidor Lyngdoh uba dei u MLA ka Mawkynrew Constituency ha kajuh ka por u Myntri Sorkar jong ka tnad Sports and Youth Affairs jong ka Sorkar Jylla.
Watla ka dang dei tang ka sien ba nyngkong ba la pynlong ïa kaba kum katei ka jingpynïakob thei bhabriew ha katei ka thaiñ Mawkynrew, pynban ka la long kaba shongkun bad shongshit bha na ka jingwan ban ïashim bynta shitrhem ki longkmie kiba la pynshohbiej ïa ki paidbah nongpeitkai kiba la poi da ki hajar ngut lyngba da ki riam tynrai bad ka rukom ïaid halor rynsan kaba itynnad bha.
Kumjuh ruh ka jingïashim bynta ki samla jong ka dong ka thaiñ Mawkynrew, kiba ym ïapher shuh ka jingtbithaba ïanujor bad ka jingpynlong jingïakob thei bhabriew ha ki rynsan kiba heh bapoh ka Jylla, ka la pynkyndeh mynsiem ïa ki paidbah naduh ki longkmie ki longkpa, ki samla kynthei bad shynrang haduh ki hep kiba rit hashwa ban pynbna ïa ki nongjop.
Ym lah ban leh ba da ka jingpynlong jong ka Dorbar Shnong Laitlum ryngkat ka jingkyrshan u MLA ka thaiñ, ka la sei shisha ïa ka sap jong ki samla bad ki longkmie ha kaba kum kane ka jait jingïakob.
Kane ka long ka nuksa ïa kiwei pat ki shnong khamtam ha ki thaiñ nongkyndong ba kin pynlong ïa kaba kum kane ka jingpynïakob thei bhabriew khnang ba ki samla bad ki longkmie kin ïoh ban sei ïa ki sap ba ki don.
U Bah Banteidor Lyngdoh haba kren kum u kongsan, u la ai khublei ïa ka Dorbar Shnong Laitlum kaba la shim nyngkong ïa kane ka sienjam bad kumjuh ruh ïa baroh kiba la don bynta ban pynbit pynbiang ïa katei ka prokram kaba jop.
U la ong ba ki samla jong ka thaiñ Mawkynrew mynta ki la sdang ban kiew shaphrang ha ki liang baroh da kaba ai nuksa ba da ka jingpynlong ïa ka Mawkynew Cup ki la mih shibun ki samla ïalehkai ym tang ki shynrang hynrei wat ki kynthei ruh.
Shuh shuh u la ong ba da ka jingpynlong ïa katei ka jingpynïakob thei bhabriew kan sei ïa ki sap jong ki samla bad ki longkmie da kaba kyrmen skhem ba kim kut tang ha ka thaiñ Mawkynew hynrei kin sa ïoh ruh ban mihkhmat sha ki rynsan kiba heh ha nongbah Shillong.
U la kular ruh ba na ka liang jong u, un ïai don ryngkat ban kyrshan ïa ki samla bad ban pynlong ïa kane ka jingpynïakob thei bhabriew manla u snem.
Ha kane ka sngi la ïadonlang ruh u Sordar Shnong Laitlum u Bah Philip Mylliem, Secretary Shnong Bah Shemphang Nongspung, Kong Amanda Pakynteiñ, ki riew rangbah jong ka dong ka thaiñ.
Bad ïa katei ka jingpynïakob thei bhabriew la wan ban bishar da ka Kong Marjorie Noreen Dunai kaba dei ka Mrs Shillong 2019, ka samla Naphila Warbah kaba dei ka Miss Hynñiewtrep 2017 bad u samla Rapborlang L.
Mawphlang uba dei u fashion designer.
Nongpoh, Kyllalyngkot 06: Da ki hajar ngut ki paidbah ka Umsning Constituency mynta ka sngi ki la tuid sha ka jingïalang ka party NPP kaba la long ha Madan Patarim, Umsning, na ka bynta ban sakhi ïa ka jingwan pynïasoh u MLA ka Umsning, u Bah Jason Mawlong bad u MDC barim ka Umsning, u Bah Donkupar Sumer lem bad kiwei ki nongïalam na kiwei ki party sha ka party NPP, kaba long shi bynta ka jingpynkhreh ban pynkhlaiñ ïa ka party NPP na Umsning Constituency ha kane ka election 2023 hapoh ka jylla.
Kum ban pynpaw paidbah, u Bah Jason Mawlong, u dei u MLA ba jop na ka party PDF ha ka election 2018 na Umsning bad u Bah Donkupar Sumer pat u dei u MDC barim ka UDP bad u Working President ka UDP na Ri Bhoi bad ha kane ka kynti ki la phai khmat noh sha ka party NPP khamtam u Bah Jason Mawlong u ban sa long u kyrtong ka NPP na Umsning Constituency ban aireng ha kane ka election 2023 na Umsning Constituency.
Ha kane ka jingwan pynïasoh kine ki ar ngut ki nongïalam paidbah na Ri Bhoi sha ka party NPP, nalor ki hajar ngut ki paidbah la wan ruh ban sakhi naduh ka jingdon lang u Myntri rangbah ka jylla, u Conrad K.
Sangma, u Symbut Myntri ka jylla, u Bah Prestone Tynsong, u State President ka NPP, u Dr.
W.
R Kharlukhi, u Bah Sniawbhalang Dhar, Minister in-charge ka tnad Urban Affairs, u MLA ka Jirang, u Bah Sosthenes Sohtun, ka Dr.
Ampareen Lyngdoh, u Ma Ngaitlang Dhar, ka MDC ka Umsning, ka Kong Macdalyne Mawlong bad kiwei kiwei ki nongïalam ka party NPP.
Haba kren ha kane ka jingïalang ,naduh u Myntri Rangbah ka jylla, u Conrad K.
Sangma, u Symbud Myntri ka jylla, u Bah Prestone Tynsong, ka Kong Ampareen Lyngdoh bad u Bah Jason Mawlong ki la pan ka jingkyrshan kaba radbah na ka ki paidbah ka Umsning Constituency bad ki paidbah ka Ri Bhoi ban pynjop don burom ïa ka party NPP ha kane ka election 2023 hapoh ka jylla.
Kitei ki nongïalam ka party NPP ki la pynpaw ruh ba dei tang ka NPP kaba shah kawang ktieh bad shah kren beiñ ha kiwei ki party wat la kane ka party ka la leh shibun ki kam kiba khraw na ka bynta ka jingmyntoi ki paidbah hapoh ka jylla bad wat la katta ruh ki la pynpaw ba ai ba kiwei kin dang kren beiñ bad kum ka party kaba ieng pat na ka bynta ki paidbah kan ïai trei bad ki paidbah hi kin ai ïa ka rai ha kane ka election 2023 hapoh ka jylla.
Na ka liang u Bah Jason Mawlong bad u Bah Donkupar Sumer ruh haba kren ha kane ka sngi ki la pynpaw da kaba ong ba ka daw kaba la pynlong ïa kine ban wan pynïasoh sha ka Party NPP, ka dei halor ka nongrim ba dei tang kane ka party kaba lah ban synshar hapoh ka jylla bad dei ha kane ka party ba shibun ki jingkylla ki wan hapoh ka jylla ba ki paidbah kin ioh jingmyntoi bad khamtam ka dei ka party kaba nud ban kren ïa ki mat ki jura jong ka jaid bynriew.
Shillong, K’lyngkot 06: Ka Parliamentary Standing Committee on Food, Consumer Affairs and Public Distribution ka la wan sha Meghalaya mynta ka sngi ban wad jingtip khambniah halor ka jingsam khaw reshon ha kane ka jylla.
Kane ka Committee hapoh ka jingïalam ka Chairperson ka L.
Chatterjee ka la pynlong jingïalang bad ki ophisar ka Department of Food Civil Supplies & Consumer Affairs, Legal Metrology Department, Government of Meghalaya and Meghalaya State Consumer Disputes Redressal Commission (MSCDRC).
Ha kane ka jingïalang la shim jingkheiñ bha halor ka rukom sam khaw sha ki paidbah.
Na ka liang ka sorkar jylla la don u Dr Shakil P Ahammed, Principal Secretary, Food Civil Supplies & Consumer Affairs, u Pravin Bakshi, Commissioner Secretary, Food Civil Supplies & Consumer Affairs bad kiwei kiwei de ki ophisar.
Hadien ka jingïalang ki dkhot ka Committee ki la leit jurip ruh ïa ka kudam jong ka FCI ha Mawlai.
Shillong, Kyllalyngkot 6 : Ka lyer jongka Congress ka la sdang ban kaweng bha ha ka Sutnga -Saipung Constituency kaba dei ka Constituency kaba u khlieh duh jongka Congress ha Meghalaya u ma Vincent H Pala un ïa aireng ha kane ka election MLA 2023 ka ban sa long ha u bnai Rymphang mynta u snem.
Mynta ka sngi ha ka jingïalang ba la long ha ïing jong u ma Pala ha ka shnong jongu ha Lamyrsiang, bun bah ki dkhot bad nongïalam jong ka NPP, UDP bad BJP ki la wan ban pynïasoh sha ka Congress.
Kine ki la wan da ka jingthrang ban ai ka jingkyrshan ba pura ïa u ma Vincent Pala ba un ïoh ïa ka jingjop ba don burom ha kane ka kynti.
Kane ka jingïalang jongka Block Congress ka dei kaba la lum lang ïa ki nongtrei ba shitrhem ka party na ki lai tylli ki Elaka ka Sumer, Sutnga bad Nongkhlieh.
Hadien kane u ma Vincent un sa leit ban pynlong ïaka jingïalang sa ha Narpuh Elaka bad ha ka thaiñ ba sah ki Biate.
Haba ïakren bad u nongthoh khubor u ma Vincent H Pala u la ong ba ka lyer jongka Congress ka la beh bha mynta ha ri lum Jaintia bad ka don ka jingkyrmen ba ka Party kan jop bun ki kyrtong ha kane ka kynti.
“ Ka thong jongka Congress ka long ban ïalam ïa ka jingsynshar sa shisien pat ha kane ka jylla Meghalaya namar ki paidbah ki la kwah ban wanrah ka jingkylla ha ka synshar khadar namar ki la ïohi kaei kaba la jia ha kine ki san snem ba la synshar da ka sorkar MDA.
Ym donkam shuh ban dang batai hynrei wat ki khyllung khynnah ruh ki la ïohi lut ïa ki kam bamsap ba kane ka sorkar ka la leh im im peit peit" ong u ma Pala.
Uwei na ki nongialam ba radbah jongka NPP uba dei ruh u President ka NPP Sutnga Block u ma Thijlang Shyrmang u la wan ban pynïasoh bad ka Congress bad la thung ruh ïa u ban long u President ka East Jaintia Hills Congress Committee.
Shillong, Kyllalyngkot 6 : Wat la ka BJP kam pat pynbna ïaki kyrtong jongka hynrei na kawei ka sngi sha kawei ka sngi ki la nang paw ki kyrtong jongka.
Mynta la ïoh jingtip ba u bah David Kharsatia, MDC ba rim ka Sohryngkham bad Vice President ka BJP un ïa aireng kum u kyrtong jongka party naka Nongthymmai Constituency.
La ïathuh ba ïa ki kyrteng jong ki kyrtong na kito ki constituency kiba ym don ka jingïaknieh tiket ka BJP kan sa pynbna noh shen ha kine ki khyndiat sngi.
U bah David Kharsati haba ïakren bad u nongthoh khubor u la pynthikna ba ka BJP kan pynïakhun ïa u na ka Nongthymmai Constituency ha kane ka election MLA 2023 pyrshah ïa u kyrtong ka TMC u bah Charles Pyngrope uba dei ruh u MLA ka Nongthymmai.
New Delhi, K’lyngkot 06: Ka Supreme Court jong ka ri India mynta ka sngi, ka la pynsangeh noh ïa ka hukum jong ka High Court of Meghalaya halor ka jingïasoi soskular ka Meghalaya bad Assam ban ïapynbeit ïa u pud u sam.
Ha kine ki bnai kiba ladep, ka ïingbishar jong ka Meghalaya ka la pynsangeh shuwa ban pyntreikam ïa ka MoU kaba la ïasoi hapdeng u Conrad Sangma bad u Himanta Biswa Sarma ha 29 tarik u bnair Lber jong u snem 2022, kaba dei ka jingïapynbeit ïa ki 6 tylli ki jaka kiba la don ka jingïakajia pud la bun bun snem.
Ka Bench kaba kynthup ïa u Chief Justice u DY Chandrachud, u Justice PS Narasimha bad u Justice JB Pardiwala ka la rai ban pynsangeh noh shuwa ïa ka hukum jong ka High Sourt of Meghalaya.
U Solicitor General ka India, u Tushar Mehta, uba la ïasaid na ka bynta ka sorkar Meghalaya, u la ong ba kane ka MoU kaba la ïasoi kadei ban ïapynbeit na ka bynta ki 6 tylli ki jaka kiba la don hapdeng ka jingïakajia la bun bun snem bad kadei ka rai kaba la shim da ki bor kiba ïalam ïa ka jingsynshar.
U nongïasaid na ka bynta ki nongujor, u Pragyan Pradip Sharma, u la ong ba kane ka MoU kam shym la ïoh ïa ka jingmynjur jong ka Parliament, namar katkum ka Article 3 jong ka Riti Synshar ka ri India.
U la ong ruh ba lada ym lah ban bud katkum ki jingbthah ka Article 3, ka MoU kam lah satia ban treikam.
U Sharma u la ong ruh ba lyngba kane ka MoU,ki jaka jong ki riewlum la pynkylla noh sha ki jaka jong ki bym dei ki riewlum.
U la ong ruh ba ka don ka jingthombor da ki ophisar Pulit ïa ki paidbah namar ba ym shym la bud ïa ka rukom phiah ïa ki jaka.
Katba u nongïasaid na ka liang jong ka sorkar Assam pat u la ong ba kane ka MoU kam dei satia kaba pynbeit thymmai ïa u pud u sam, hynrei kadei kaba shu ïapynbeit ïa ki jaka kiba don hapdeng ka jingïakajia ne ka jingbymshai ïa u pud u sam.
U la ong ruh ba lyngba kane ka jingïateh kular, katto katne ki jaka kiba don ha Assam kin hap noh sha Meghalaya bad katto katne ki jaka ba hap ha Meghalaya kin hap noh sha Assam.
“Kadei ka jingïapynbeit bad sngewthuh hapdeng ki artylli ki jylla", u la ong.
U Chief Justice Chandrachud, haba ai ïa kane ka hukum, u la ong ba ka don ka jingshisha ba ka hukum jong ka High Court of Meghalaya kam shym ai ïa ki daw kiba biang balei ka pynsangeh ïa kane ka MoU lane um shym la pynpaw ruh la kane ka MoU ka donkam ne em ban peit ne ïoh jingmynjur da ka Parliament.
U Chief Justice u la ai por artaïew ban jubab ïa kane bad kat haudh kata ka por, ïa ka hukum jong ka ïingbishar na Meghalaya yn pynsangeh noh shuwa.
Ka MoU kaba la ïasoi ka long ban pynbeit ïa ki 6 tylli ki jaka ba don ka jingbymshai halor u pud u sam bad kine ki jaka ki long ka Tarabari (4.
69 sq km), ka Gizang (13.
53 sq km), ka Hahim (3.
51 sq km), ka Boklapara (1.
57 sq km), ka Khanapara-Pilangkata (2.
29 sq km) bad Ratacherra (11.
20 sq km).
Ngi im ha ki sngi kiba ka jingstad ka la roi stet shisha bad ngim lah ban len ïa kawei ka jingshisha ba ka jingstad jong ki khun kiba dang rit ka la beh pass ïa ka jingstad jong ki kmie ki kpa khamtam ha kaba ïadei bad ki jingnang jingtip bad jingshemphang ba ïadei bad ka teknoloji ne ki media.
Ki Mobile bad Computers ki dei kawei na ki nuksa kaba suk eh ban ïohi kumno ba ki riew rangbah ki shem ba kam long kaba suk ban pyndonkam ïa ki, hynrei ki khynnah wat ki bym pat leit skul ruh kim shem jingeh ei ei ban pyndonkam ïa ki.
Hynrei kine ki jingstad jong kane ka juk ki la beh pass noh wat ïa ka burom ka akor kaba dei ka bynta kaba kongsan eh ha ka jingim jong ki briew.
Ngi ïohi ïa ka jinghiar jong ka akor ka burom katba ki sngi ki nangïaid.
Hynrei ka la long kaba donkam ban kynmaw ba lada ki kmie ki kpa bad ki longiing kim shim khia ïa kane ka bynta ban ai ia ka por bad hikai ia ki khun ia ka akor ka burom, kin ym lah ban ioh jinghikai nabar ha kaba ïadei bad kane, namar ka long kaba shisha ba ka jingbha ka sdang na la rympei ïing- ne Charity begins at home kumba ong ka ktien nongwei.
Kawei ka phang kaba ktah ia ki long iing longsem ka dei ka jinghiar jong ka jingshakri Blei, hynrei ka jngkiew jong ka jingiabeh ia ka spah pyrthei, ka burom pyrthei bad ka bor pyrthei.
Kane ka juk ka don ha ka kompitishon kaba khraw ha kaba baroh baroh la iakwah ban iadon lut ia kaba kiwei ruh ki don bad ruh ban kham don khamtam ban ia kiwei.
Ka jingbuhkam ha kaba iabeh ia kane ka spah pyrthei ka ktah pat ia ka por ban pyrkhat na ka bynta ka akor ka burom ha ka imlang sahlang.
Kum ki kmie ki kpa bunsien ka la long pynban ka jingialam bakla ia ki khun ki kti da kaba ki pyrkhat da kaba ailut ia baroh kaba ki khun ki kwah kan pynlong tip sngi ia ki.
Hynrei kane ka don pynban ha ka jingma kaba khraw ia ka lawei ym tang ka jong ki hynrei ka imlang sahlang hi baroh kawei.
Jan baroh ki longiing ki ud ia ka jinglong ki khynnah kane ka juk mynta ba ki long kiba saitlah bad kiba ym niew kor shuh ia ki kmie ki kpa.
Hooid shisha kane ka juk kam dei kaba suk bad wat ki khun jong ki kmie ki kpa kiba pynlut por ban shakri Blei ruh kim don jingpher na ki khun jong kito kiba lap miet tang bad ka pyrthei.
Wat kito ki kmie ki kpa kiba smat bad beh bha sha ka kam shakri Blei ruh la ju ioh sngew bad ki ud shisha ia ka jinglong jingman jona ki khun ha kine ki sngi ba mynta.
Kane ka dei kata ka juk kaba ka por hi ka ialam sha ka jingim kaba eh, ym lah ban len ba kane ka jia ryngkat jong ka jingroi ki jingnang jingstad teknoloji bad social media.
Kumta kam dei tang kito kiba im riew pyrthei hynrei wat kiba im riewblei ruh ki kyndu marsiang.
Hato kadei shisha mo ba kidei kita ki sngi kiba khatduh kumba ka Bible ka kren.
Kaei kaba lah ban iohi, ka long ba kane ka por ka la dawa shisha ia kiei kiei kiba long kham tam ne extra, ba ka long kaba kum ki kmie ki kpa ki donkam ban phikir bha ia la ka jong ka longiing khnang ba yn lah ban tei ia ka long ryngieng jong ki khun ki kti ha kane ka imlang sahlang.
Shisha ha kine ki sngi ki don bun ki kmie ki kpa kiba shim khia ban phikir ia la ki jong ki khun ki kti bad haduh ba ki khun ki pule haduh Class 10, ruh ki dang leit on bad leit shaw skul ia ki, kawei ka long namar ba ki ima ia kane ka pyrthei kaba dap bad ker tawiar da ki jingsniew suda namar tang shu bakla tiar ki lah ban mih shibun ki jingeh kiba lah ban long ba yn ym lah ban khyllie pat ia ka jingduhnong na ki.
Hynrei ka long kaba shisha, lada U Blei um tei ia ka iing ki minot leh nohei kiba tei ia ka bad lada u Blei um sumar ia ka nongbah, u nongap u peit leh nohei.
(Psalm 127), kum ki briew ngi lah ban leh ia kaei kaba bha tam na ka bynta la ka iing ka sem bad ka longiing- Hynrei katta ruh ka lawei ka long ka bymthikna.
Wat la ngim lah ban tip ia kei kaban sa jia hadien habud hynrei ka long kaba donkam ban pyrshang ia kaei kaei kaba bha bad kaba ngim lah don kam ban shu shaniah ha ka bor jong u nongthaw.
Hynrei lada ngim shym la shim khia ne leh ei ei lada wan jia kaei kaei kaba sngewsih ngin sa babe kylla ma ngi hi.
Namar kata ngi donkam ban pyrshang ïa kiei kiei kiba bha na ka rympei ïing hi bad khmih lynti ha kaba shabar kan biang.
Mawkyrwat, Kyllalyngkot 07 : Kum shibynta jong ka jingrakhe ïa ka jingdap 10 snem jong ka jingïaid lynti ka Hynñiewtrep National Youth’s Front (HNYF) jong ka South West Khasi Hills District mynta ka sngi ka la pynlong ïa ka jingïakop mareh marathon ha shnong Mawkyrwat, South West Khasi Hills District kaba la sdang naduh IB PWD (Roads) bad pynkut ha ka juh ka jaka.
U kongsan ha kane ka sngi u dei u samla Benjohnson Lyngdoh ha ryngkat da ka jingïadonlang u bah Shiningstar Wanniang, Vice President ka HNYF, South West Khasi Hills District bad kiwei de ki nongkitkam ba hakhmat jong ka HNYF.
U samla Benjohnson haba kren ha ka jingïalang ba lyngkong u la ong ba ka jingdon ki sengbhalang bapher bapher ka la long shisha ka jingmyntoi kaba khraw ha ka imlang sahlang ha kiba bun ki bynta.
Kumta, ki kynhun sengbhalang bapher ba pher ki ju pynlong ïa shibun ki jait jingïalehkai kiba long ka jingmyntoi ïa ki samla, ki hep kiba rit bad wat ïa kiba la heh la san ban kyntiew ïa ki samla ha kaba ïa dei bad ki kam ïalehkai.
U la ong ruh ba lyngba kane ka bynta kan long ruh shibynta ban ai mynsiem bad pynshlur shuh shuh ïa ki ha kaba kumno ba kane ka dong ka thaiñ kan pynmih ïa ki samla shynrang bad kynthei ban pyn i ïa ki sap ki phong jong ki, khamtam hangne hapoh ka South West Khasi Hills District bad ban long ruh ki khlur ïalehkai ha ka jylla hi baroh kawei.
Ki nongjop ha ka Junior Boys ki long u Richardmarkson Ramsiej, u Mejiedkyrpang Pariong, Derickson Lyngdoh Kynshai, bad u Mebaniainehskhem Marweiñ katba ki Junior Girls ki long ka Teilyntishisha Ramsiej, ka Merifullness Ramsiej, ka Elfidari Wartde bad ka Lahunmynsiem Ramsiej.
Nangta, ki samla shynrang kiba la kham rangbah ki long u Welbetstar Ramsiej, u Jompsingstar Ramsiej, u Iwelljohn Ramsiej katba na ka liang ki kynthei pat ki long ka Kyntimon Marweiñ, ka Lyntijingkyrmen Kharjahrin bad ka Marqueenless Ramsiej.
Nongstoiñ, K’lyngkot, 7: Ka jingkiew jong ka bai thang bor ding man ka por ka la buh ïa ki paidbah ha ka jingeh, namar kim ju ïoh ban pyndonkam pura kumba ka dei ban long.
Bun ki paidbah nongkyndong ha West Khasi Hills haba pyntip ha u nongthoh khubor, ki la ong ba kumba ka long mynta ka bor ding elektrik kam ju biang satia bad kim shym la ïoh ban pyndonkam ha ka rukom ba dei katkum ka jingdonkam jong ki.
Ki la ong ruh ba wat la ka bording kam biang hynrei ka bill pat ka kiew bha haba ïa nujor bad u snem ba la dep.
Don ruh kiba ong ba wat ha ki jaka ba kham long sor kum ha Nongstoiñ bad kiwei kiwei ka bording kam ju biang satia bad ka pynthut haduh katta katta ïa ka jingtreikam, khamtam eh ïa kito kiba trei bylla da kaba pyndon kam da ka ding elektrik kum ki karkhana shna kali, ki jaka shna grill, ki dukan type kot bad kiwei kiwei.
Ki la ong ba ka jingkiew ka bai thang bording ka la jan kot mar shiteng ïa kaba ki ju siew ha ki snem ba la dep.
Kumta ka buh jingeh haduh katta katta ïa ki nongpyndonkam ba kin siew ïa ki bill.
Ha kaba ïadei bad katei ka mat na ka liang ki paidbah ki la thnum bad bynñiaw, da kaba ong ba ha ki snem ba la dep ba ka don ka jingkhang dam na ka bynta ban ïada na ka jingsaphriang jong ka khlam Covid 19, ka la don ka jingdkoh kaba jur ha ka kami kajih, ka bylla ka sngi bad ka ïoh ka kot ruh ka la hiar shaba palat.
Kumta ki la kyrpad ïa ki bor ba dei peit ïa ka bording ba kin thaw ki lad ki lynti ban pynduna khyndiat khynsoit ïa ka bai thang bording, khnang ba kan ym ktah palat ïa ki longïing kiba duk ba suk.
Nongstoiñ, Nohprah, 7: Ka West Khasi Hills ha ki snem ba mynshuwa eh, ka dei ka District kaba dap da ki mrad ki mreng ki sim ki doh kiba bun jait, namar ka dap da ki khlaw bah kiba rben hynrei katba nang mih ki snem ki khlaw ki la nang duna.
Na ka jingduna ki khlaw ki mrad ki mreng bad ki sim ki doh ruh ki la jan duh jait.
Ha kaba ïadei bad katei ka mat, u bah Sevenstar Syiemlieh na ka shnong Nonglang, u la ong ba ka por ka la dei ïa ki nongsynshar shnong ba kin teh lakam ïa ka jingpynïap pathar ïa ki mrad ki mreng bad ki sim ki doh, namar baroh ki shnong ki don la u jong u pud u sam u ba biang kumta kam don jingeh ban khanglad ïa katei ka kam.
Nalorkata u la ong ruh ba ki briew ki ju pynïap ïa ki mrad da ki rukom bapher bapher, kum da kaba shu leit sikar marwei marwei, da kaba pyndonkam da ka suloi ha ka por mynmiet.
Nangta da kaba shu riam da ki jingriam ba bun jait bad da kaba leit beh da ka kynhun.
Utei u rangbah u la ong ruh ba ki nongsynshar shnong ki la dei ban ïatreilang bad ka tnad treikam jong ka sorkar ka Wildlife Department, namar lada ki nongsiat bad ki nongbeh mrad ki ïaleh pyrshah, ki bor sorkar ki hap ban pynshitom.
U la ong ruh ba ki bor synshar shnong ki la dei ban pynsngewthuh ruh ïa ki paidbah nongshong shnong, ba kim dei ban pynjot pathar ïa ki khlaw ki btap khnang ba ki mrad bad ki sim ki doh kin ïoh ïa ki jaka rieh kiba biang.
U la ong ruh ba wat la baroh ki khlaw ki btap ha kylleng ki shnong bad ki jaka ki dei ki khlaw jong ki riew shimet, kumta ka long kaba eh ban khang namar kiba bun ki ju ong ba ki hap ban pom bad ai wai ïa ki khlaw jong ki namar ba ki donkam pisa.
Hynrei, donkam pat ban pyrkhat ïa ka lawei jong ka pateng ban wan, namar haba ki khlaw kim don shuh ka jingktah ïa ka mariang ka nang jur, ki umpohliew ki rngad lut, ki wah ki nang rit bad kan poi ka por ba wat tang ka um ban dih ruh la shitom ban ïoh.
U la ong ba ha kine ki snem wat hapdeng ka lyiur ruh ka um ha ki wah ka heh tang ha ka por ba jur slap, hynrei tang hadien katto katne por ba u slap u la sangeh ki wah ki la rit kum ha ka por tlang.
Kumta lada ki paidbah kim kyndit bynriew noh mynta kan long ka jingtim ïa ka lawei ban wan.
Nongpoh, Kyllalyngkot 07: Kum ban kyrtiang dien biang sha ki 50 tylli ki snem ba ïa ka shnong Nongthymmai la suit la shor bad ba la pynlong shnong pynlong thaw naduh ki snem 1972, ka Shnong Nongthymmai ba hap ha ka Raid Madan Kyrdem ha Ri Bhoi District ha ka 31 tarik u Nohprah 2022 ka la lah ban pynhap pyrda noh ïa ka jingrakhe dap 50 snem jong katei ka shnong.
Ïa kane ka jingpynhap pyrda jong ka jingrakhe dap 50 snem katei ka shnong la wan ban pynhap pyrda da u Bah Dabaitbha Lamare, uba dei uwei na u khun samla ha katei ka thaiñ bad la sakhi lang ruh da ka jingdon lang u Sirdar ka Raid Madan Kyrdem, u Bah Pholning Makdoh, u Officer Incharge ka Khapmara PIC, u Pyniar Thabah, ki rangbah shnong na ki shnong ba hap ha ka Raid Kyrdem bad kynthup ruh kiwei kiwei ki riew rangbah.
Ha kane ka sngi la pynphuh pynphieng ruh da ki jingtem tynrai ba la pynkhreh da ki khun samla ka shnong Nongthymmai bad ruh ki jingshad na ki Longkmie kiba la pynpaw ka jingkmen ban ioh rakhe ïa kane ka jingdap 50 snem jong ka shnong.
Ha kane ka sngi, na ka liang ka shnong kum shi bynta ban ai burom ïa ki Rangbah Shnong bad ki Seng Longkmie kiba la don bynta naduh ka por ba la seng ïa kane ka shnong, ka la pynkup burom bad ai ruh da ki jingai sngewbha ban sah jingkynmaw halor ki synñiang ki bynhei ba ki la noh sha ka shnong ban ai kata ka jingshakri kumba kane ka shnong ka la sdang ban kiew ha baroh ki liang.
Ha kane ka sngi la pule ruh ïa ka histori lyngkot jong ka jingïaid lynti jong ka shnong ba la pule da u Bah Bhalad Mukhim, uba dei uwei na u nongïalam shnong barim katei ka shnong bad ha katei ka jingpule ïa ka histori la ioh sngew ïa shibun ki jingshakri jong ki nongïalam kiba la im sngi ban kyntiew ïa kane ka shnong kaba ka la kiew irat ha baroh ki liang.
Haba kren ha kane ka sngi kum u kongsan, u Bah Dabaitbha Lamare u la ai ka jingïaroh ïa ka Shnong Nongthymmai kana la lah ban rakhe ïa kane ka jingdap 50 snem ka jingïaid lynti jong ka shnong bad u la pynpaw ruh ba kum u samla u sngewhuh shai ba ki nongïalam kiba la leit noh ki la mad shibun ki jingeh bad ki jingtynjuh ban ïalam ïa ka shnong, hynrei namar ba ki don kata ka mynsiem jong ka jingkitkhlieh kane ka shnong ka la dang kiew da jingsaindur jong ki kum kita ki nongïalam kiba la don bynta naduh ba la seng ïa kane ka shnong bad haduh ki nongïalam ba mynta kiba la don bynta ban rakhe ïa kane ka jingdap 50 snem jong ka shnong.
Kawei na ka symboh pyrkhat ba la pynpaw da u Samla Dabaitbha Lamare, ka dei ka jingkyntu ïa ki nongshong shnong ba ki dang dei ban don ka mynsiem jong ka jingïatylli bad ka jingïaieit, namar haba don ka jingïatylli bad ka jingïatrei lang kum ka shnong kan lah ban wan rah shibun ki jingkylla ha ka bha ka miat, ka roi ka par bad ka ioh ka kiot jong ki nongshong shnong bad khamtam ba ka shnong ba kan dang lah ban pynmih shibun ki khlur na kane ka shnong kiba kit ban bah ïa kane ka shnong, u la bynrap.
Nongstoiñ, K’lyngkot, 7: Ka jingpom pathar ïa ki khlaw ki btap ha West Khasi Hills ka dang ïai bteng ym tang na ka bynta ban shalan ïa ki dieng sha ki karkhana kiba don ha kylleng ki jaka.
Hynrei kaba kham isangsot ka long ka jingpom pathar na ka bynta ban thang rnga ban shalan ha ka karkhana saiñ nar ha kane ka District bad ban pyndap rnga ruh sha ki spah tylli ki karkhana saiñ nar kiba don ha Byrnihat Ribhoi District.
Ha kaba ïadei bad ka jingbteng jong ka jingpom pathar ïa ki khlaw ban thang rnga, bun ki paidbah nongshong shnong bad ki riew rangbah ki la pynpaw ïa ka jinglyngngoh halor ka jingbym tuklar jong ka Assembly Committee on Environment, ha kaba ki la ong ba katkum ka jingsngewthuh jong ki, ka ktien environment ka kynthup ruh ïa ki khlaw ki btap bad ka jingpynjot bad pom pathar khlem kheiñ shuh ïa ki dieng kiba rit ba ria ban thang rnga haduh ba ki khlaw kin da synlen lut khait ka ktah haduh katta katta ïa ka mariang.
U bah P.
S.
Lyngdoh Marshilong haba ïa kren bad u nongthoh khubor, u la ong ba ki dkhot jong ka Assembly Committee on Environment, ki la hiar sha Rwiang ban jurip ïa ka jingtrei kam jong ka karkhana saiñ nar ha Rwiang bad ki la hiar shaduh Shallang ban jurip ïa ki karkhana saiñ dewïong.
Hynrei haduh mynta ka jingshalan rnga ha ka karkhana saiñ nar ha Rwiang ka dang ïai bteng.
Nalorkata u la ong ruh ba lada katei ka jingshalan rnga ha katei ka karkhana kan dang ïai bteng, tang hadien san snem ki khlaw ha katei ka thaiñ naduh Mawlangdep sha duh Langja, na Mawruksoiñ shaduh Nongmisei bad Shahlang kin syllen lut.
U la ong ba ka jingbym tuklar jong katei ka Committee ha kaba ïadei bad ka jingpynjot pathar ïa ki khlaw, ka pynpaw ba ki dkhot katei ka Komiti ki la klet noh ba ka jingpynsyllen ïa ki khlaw ka ktah haduh katta katta ïa ka mariang bad ka dei ruh ka daw jong ka jingkylla khongpong jong ki aïom kat haduh ba ka rep ka riang kam long shuh kumba ju long ha ki snem ba mynshuwa.
Nalorkata na ka jinglynshop jong ki bor ka mariang kum ki erïong erngit, ka jingtwa ki lum ki wah ha ka por slap na ka daw jong ka jingbym skhem shuh ka khyndew, namar ym don shuh ki thied dieng kiba kjit ïa ka jingsngem ka khyndew ka wanrah ïa ka jingjot jong ki ïing ki sem jong ki nongshong shnong.
Ha kajuh ka por la ong ba ïa ki nongthang rnga yn ym don ba lah ban khang bad kin ym kohnguh hi ruh hynrei lada ym don shuh ba thied rnga kin ym thang satia.
U la pynkynmaw ruh ba ka Ïingbishar ba ha khlieh duh jong ka ri India ka Supreme Court ba don burom, ha ki snem ba la dep ka la pynmih ïa ka jingpynbna ba ïa ka jingshalan rnga la ñiew beaiñ bad ki sorkar jong baroh ki jylla ki dei ban pyntreikam da ki aiñ ba pyrkhing.
Hynrei kaba lyngngoh ka long ba kane ka sorkar ha ka jylla Meghalaya kam shym la burom satia ïa katei ka jingpynbna.
Ka jingbym burom jong ka sorkar ïa ka jingpynbna jong ka Supreme Court ba don burom, ka pynpaw shai kdar ba ka lah ban don kaei re kaei sha lyndet, lymda kumta kumno kan shu sngap jar bad kam leh ei ei ïa ki kali kit rnga kiba ïaid ha surok bah man la ka sngi.
La ong ba haba bret ïa ki plastic song kwai dong, ka sorkar ka ong ka ktah ïa ka mariang, haba thang da ki dieng ïap ha ïing ka ong ka ktah ïa ka mariang, lada tih shyiap bad tih maw ka ong ka ktah ïa ka mariang, haba tih dewïong thliew khnai khlem da pynkhyllem ne pynjot ïa ki dieng ki siej ka ktah ïa ka mariang.
Te hato lada ym don shuh ki khlaw ka ktah ne em ïa ka mariang.
Ha kaba ïadei bad kane ka mat ka shong sa tang ha ka sorkar ba kan pynshai khnang ba ki paidbah kin ym sah ha ka lyngngoh.
Amlarem, K’Lyngkot 07: Ka Ophis Electoral Registration Officer 7-Amlarem (ST) Assembly Constituency, kala pynbna paitbah ba la dep pynkhreh ïa ka list (Amendments) ban pynmih ïa ka Draft Electoral Roll jong ka 7– Amlarem (ST) Assembly Constituency da kaba buh ryntih ïa ka 01-01-2023 kum ka Qualifying Date ha ryngkat ki kyndon jong ka Registration of Electoral (Second amendment) Rules, 2022.
Na ka bynta kito ki briew kiba kwah ban peit ïa kane ka Roll ryngkat ka list jong ka Amendments ki hap ban leit mih sha ka Ophis Electoral Registration Officer 7– Amlarem (ST) Assembly Constituency, ha ki por treikam jong ki Ophis sorkar.
Khliehriat kyllalyngkot 7: Ka ophis jong u District Election Officer East Jaiñtia Hills District ka pynbna paidbah ba ka pyllait ïaka Final Photo Electoral Roll jong ki ar tylli ki Assembly Constituency kiba don hapoh ka District kiba kynthup ka 5- Sutnga-Saipung Constituency bad ka 6- Khliehriat Constituency.
Kane ka Electoral Roll ka dei kaba katkum ka 1 tarik u kyllalyngkot 2023 bad ka Registration jong ka Electoral Roll jong u snem 1960, ïa kine ki dur election lane ki Photo Electoral Roll lah ban ïoh na ka ophis jong u Electoral Roll Officer Khliehriat, East Jaiñtia Hills District kata ha ka por ba long trei.
Nongpoh, Kyllalyngkot 07: Ha kawei na ka jingjia kaba sngewsih kaba la jia ha Ri Bhoi, kumba 10 tylli ki dukan paidbah ha kawei ka ïew kaba don ha ka Shnong Baridua ki la shah bamduh noh ha ka ding ba shyrkhei, kaba la jia mynta ka step ha ka por 4 baje ei ei mynstep.
Kane ka jingjia ka la jia ha ka Shnong Baridua ba hap ha ka Khanapara Police Station bad ha kane ka jingjia ka ding ka la ioh ban bam duh palat 10 tylli ki dukan paidbah, ha kaba kane ka dei ka ïew paidbah kab don ha katei ka shnong ba la ju pynlong iew da ki paidbah ha katei ka thain Baridua, Khanapara.
Kumba la ïathuh da u Rangbah Shnong ka Shnong Baridua, u Bah Augustine Nongrum, la ong ba kane ka jingjia ka la jia ha ka por mynstep ha kaba bun na ki paidbah ki dang ioh thiah lyngngai ha la ki ing ki sem bad dei namar kane ka daw ka ding ba shyrkhei ka la ïoh ban pur sha kiwei ki dukan, namar ha katei ka iew ki dukan paidbah ki don mar syndah bad kaba shem jingeh ruh ban pynlip noh ïa ka ding ba ka ding ka la ioh ban klang sha baroh ki bynta jong ka dukan.
U la ïathuh ruh ba ïa ka daw tynrai ba kane ka iew paidbah ka la pluh ding ym lah ban tip bad katkum ba la ioh lum jingtip la ong ba ki don kiba ong ba ka dei ka jingbthei ka bording ilektrik bad ki don pat kiwei kiba ong ba ka dei ka jingbthei ka cylinder gas ba shed jingshed.
U la ong ruh ïa ka daw tynrai hi haduh mynta ym lah ban tip halor ka jingpluh kane ka iew bad kum ki bor shnong bad wat ki bor pulit ruh ki dang pynlong ïa ka jingtohkit ban tip ïa ka daw tynrai jong ka jingpluh kane ka dukan.
U la ïathuh halor kane ka jingjia, kito ki trai dukan kiba la shah ktah ha kane ka jingpluh ding ki la shah ktah jur, namar baroh ki tiar ki tar ba ki die bad kynthup kiwei kiwei ki tiar ki la shah bamduh ha ka ding haduh ba jan baroh ki dukan ki la kylla dpei.
Shuh shuh, u la ïathuh ruh la lah ruh ban pynlip ïa ka ding da ka jingwan poi ki Kali pynlip ding na Assam bad kumjuh ruh na Byrnihat bad wat la katta ruh namar ba la slem ka jingwan poi kine ki kali pynlip ding kiba bun ki nongshong dukan kiba la shah ktah ki la duh nong da ki phew phew lak tyngka ba ka ding ka la bam duh ïa baroh ki tiar dukan ba ki buh ha ki dukan jong ki, u la bynrap.
Jowai K’Lyngkot 07 : Ka Dorbar Pyllun ba 20 jong ka Kur Shadap Manar kaba la long ha ka 29 Nohprah 2022 haka Shnong Mowtyrshiah halor u Lum Tiniang, ka long shisha ka prokram kaba kongsan bha mynta u snem hadien ar snem ba la pynlong biang ïa ka namar ka jingwan lyngshop ka khlam Covid-19.
Ha katei ka sngi la ïoh ruh ban plie ïa u mot sahnam ka Syiem Latympang Shadap Manar halor jong une hi u Lum ba pawnam.
Kum ban pynkynmaw ka Syiem Latympang Shadap Manar kala long ka Syiem ba pawnam bha jong ka Hima Manar ha Ri-Lum Jaiñtia ha ka Spah snem ba 17 HK.
Ha kane ka sngi la plie ïa une u mot sahnam da u kongsan ma Wilson Shadap Manar, IFS Chief Conservator of Forest, ka sorkar jylla, ha ka jingïadon lang ka Symbun Kongsan kong Rimaya S Manar MCS ADC East Khasi Hills, u President ka Kur ma Herlington Shadap Manar, General Secretary ma Goldwin Shadap Manar, u MDC ka thaiñ ma W.
G.
Sungoh na ka shnong Mowtyrshiah hi, u Waheh Shnong Mowtyrshiah ma H.
Dkhar, ki dkhot E/C lem bad ki hajar ki paid ka Kur Shadap Manar kiba wan na kylleng ka Ri-Lum Jaiñtia.
Hadien ka jingplie ïa u mot dur (Statue) la ïoh ruh ban pynlong ïa ka General Meeting ka Kur, ha ka juh ka por ka kur kala sam ruh ïa ki khusnam Award sha ki khun jong ka Kur Shadap Manar kiba wan shakhmat ha ka jingpule jong ka Batch 2020, 2021 bad 2022.
La pynphuh pynphieng shuh shuh ïa kane ka jingïalang da ki jingrwai bad jingshad na ki Unit bapher bapher kiba don hapoh ka Seng Kur Shadap Manar lem bad ki jingrwai ba sngewbang kiba la pynkynmaw ïa ka mynsiem ba shlur jong ka Syiem Latympang.
Jowai, K’Lyngkot 07: Ka All Jaiñtia Muster Roll Workers & Labour Union, Thadlaskeiñ C&RD Block ha kane ka 5 tarik mynta u bnai shi bynta na ka jingdap 4 snem ka Block kala pynkup burom ïa u ma Khroo L Pariat, u nongaibuit ai budia ba hakhmat eh jong ki nongtrei bylla sngi kiba don ha ki tnad sorkar bapher bapher hapoh ka Ri-Lum Jaiñtia.
Katba na ka liang ki nongshet ja sngi Cook cum Helper – PM POSHAN jong ka Ri-Bhoi District, mynta ka sngi 7 tarik ha ka jingïalang kaba la long ha St.
Paul Parish ha Nongpoh Ri-Bhoi District, kila pynkup burom ïa u ma Khroo L Pariat uba long ha ka juh ka por u nongkyrshan ka All Jaiñtia Mid Day Meal Workers Union uba ïakhun ban dawa pynkiew ïa ka honorarium jong ki nongshetja sngi ha ki school hapoh ka jylla,Ha Thadlaskeñ la wan shirhem sha ka jingïalang haduh 300 tam ki nongtrei bylla sngi (Muster Roll) na ki tnad sorkar kiba hap hapoh ka Thadlaskeiñ C&RD Block.
Ïa ka jingïalang la pynïaid da ka kong Mary Shangpung, Treasurer, AJMW&LU Thadlaskeiñ Block.
Ha kaba u ma Fourme Dhar ula long kum u kongsan bad ula kyntu ïa nongtrei bylla sngi ba kin long kiba trei shitom ha ka kam bad ban khanglad na ka jingwan tuid ki briew ba nabar kiba thmu ban wan trei ha ka dor kaba rit.
Na ka liang u ma Leyo Laloo Waheh Chnong ka Dorbar Chnong Ummulong kum u riew shemphang ula pashet ïa ki kyntien shong sbai sha ki nongtrei bylla sngi ba kin long kiba ïa tylli bad kiba ïatreilang khnang ba ka seng kan long kaba khlaiñ bor hada don kino kino ki jingdawa na ka bynta ka hok jong ki.
Ka kong Dayoowanphi Iakai, President ka AJMW&LU seng kmie kala ïathuh shaphang ki kam kiba u ma K.
L Pariat ula dep ban synñiang ha ka imlang ka sahlang naduh ka rukom pynbha ïa ka rukom treikam ka MPSC da kaba ujor shaduh ka High Court Meghalaya, ka rukom pynbha ïa ka jinglong khuid jong ka Wah Myntdu bad ka rukom sam umbam sha ki thliew ïing lyngba ka tnad PHE ha Jowai, ka jingïaleh ban kyntiew ïa ka bai nong ki nongshetja sngi ha ki School (MDM Cook cum Helper) bad kiwei de.
Katba na ka liang u ma Khroo L Pariat kum u Adviser ka AJMW&LU (CEC) haba ai jingkren sha baroh ki nongtrei bylla sngi ula kren halor ka phang kaba ong “lehbha ïa kiwei bad ïarap kylliang ïa ki para briew", ha ka juh ka por u buh ka jingkyntu ïa ki Waheh Chnong ba kin ïarap ban pynïoh Ration Card salonsar ïa baroh ki nongbylla sngi lyngba ka tnad Supply ka sorkar, kumjuh ruh ïa ki nongrep.
Ha kane ka sngi la ïoh ruh ka jingkren na u ma Dapherborn N Suchiang General Secretary, u Waheh Dong Lumtrep, Nongjngi ma Ebor Pale, na u ma Dathrang ki Lakiang President ka AJMW&LU Thadlaskeiñ Block katba ïa ki kyntien khublei la ïoh na ka kong Elangki Pariat kaba long ka General Secretary, Thadlaskeiñ Block.
New Delhi, K’lyngkot, 07: Ka Kynhun Myntri jong ka Sorkar Pdeng ha ka sngi Palei ka la mynjur ïa ka jingbteng biang ïa ki skhim jong ka Ministry of Development of North Eastern Region da kaba mang pisa T.
12882.
2 klur na ka 15th Finance Commission hapoh ka samoi jong u snem 2022-23 haduh 2025-26.
Katkum ki jingai jingmut jong ka Expendidture Filnance Committee (EFC), ka jingmang pisa ïa ka North East Special Infrastructure Scheme (NESIDS) kan long T.
8139.
5 klur kynthup ki jinglut na ka bynta ki projek ba dang pyntrei.
Ka jingmang pisa na ka bynta ka ‘Schemes of NEC’ kan long T.
3202.
7 klur kynthup ki jinglut na ka bynta ki projek ba dang pyntrei.
Ka jingmang pisa na ka bynta ki song jingïarap ba kyrpang ïa ka BTC, DHATC bad KAATC ha Assam ka long T.
1540 klur kynthup ki jinglut na ka bynta ki projek ba dang pyntrei.
La pynthymmai ïa ka NESIDS, ka skhim kaba bei pisa 100% da ka Sorkar Pdeng bad ka don ar bynta- ka NESIDS (Roads) bad NESIDS (lait na ki jingdon jingem ba ïadei bad ki surok).
Ka skhim ba thymmai jong ka DoNER, ka “Prime Minister’s Development initiative for the North Eastern Region – PM-Devine" (da ka jingmang pisa kaba T.
6,600 klur) ka la ïoh jingmynjur la ka jong ha u bnai Risaw 2022, ha kaba la shim ïa ki jingtyrwa kiba heh hapoh ki jingdon jingem, ka jingkyntiew ïa ka imlang sahlang bad ka kamai kajih.
Ki jingthmu jong ki skhim hapoh ka MDoNER ka long ban pynkhlaiñ ïa ki sienjam jong ki tnat Sorkar Pdeng bapher bapher bad ki tnat ha kawei ka liang bad ki jingdonkam jong ki jylla ka thaiñ Shatei Lammihngi ha kawei pat ka liang, na ka bynta ki kam pynroi bad ka bha ka miat ka bym pat ju don.
Ki skhim jong ka DoNER ki ïarap ban kyrshan ïa ki jingduna jong phra tylli ki jylla ka thaiñ Shatei Lammihngi katkum ki jingdonkam jong ki, da kaba sdang ïa ki projek- nuksa, ka jingkyntiew ïa ki jingdon jingem ban pynsuk ïa ki lad jingpynïasoh bad ki jingduna bad kyntiew ïa ki lad kamai kajih bad ki lad ïoh kam ha ka thain.
Ka Jingbteng ïa ki skhim ba la mynjur na ka bynta ka samoi jong ka 15th finance commission kata haduh u snem mang tyngka 2025-26, ki long, ban ïarap saiñdur bha na ka bynta ka jingpyntreikam ïa ki skhim ha ka liang ka jingjied ïa ka projek, ka jingpynstet ïa ka jingmang pisa na ka bynta ki projek bad ka jingpyntreikam ïa ka projek ha ka samoi jong ka skhim.
Yn shim ïa ki sienjam ban pyndep kham bun ki projek shuwa u 2025-26 khnang ban duna ki jinglut palat une u snem.
Kumta, ki skhim kin don ki jingmang pisa ba thymmai ha u 2022-23 bad 2023-24; katba ka jinglut kan bteng ha u 2024-25 bad 2025-26.
Yn phaikhmat sha ka jingpyndep ïa ki projek ba la mang pisa kiba dang ïaid mynta.
Ki san tylli ki rishot jong ka Atmanirbhar Bharat Abhiyan na ka bynta ka India kaba lah ban kyrshan dalade, kynthup ka ïoh ka kot, ki jingdon jingem, ki rukom treikam, ka jingdawa kin ïoh ïa ka jingkyntiew lyngba ka skhim.
Ka sorkar ka la phaikhmat kyrpang halor ka roi ka par jong ka thaiñ Shatei Lammihngi.
U Myntri Rangbah duh u la wan jngoh ïa ka thaiñ Shatei Lammihngi palat 50 sien ha ki 8 snem ba la leit katba 74 ngut ki myntri ki la wan jngoh ïa ka thaiñ Shatei Lammihngi palat 400 sien.
Naduh u 2014, la sakhi ba ka jingkiew ha ka jingmang tyngka sha ka thaiñ.
Naduh u 2014, palat 4 lak klur ladep mang na ka bynta ka thaiñ.
Ka jingpynlut ha ki 4 snem ba la leit hapoh ki skhim jong ka DONER ka long T.
7534.
46 klur, katba ka jingdon ka pisa na ka jingpynlut ha ki saw snem ban wan haduh u 2025-26 ka long T.
19482.
20 klur (2.
60 shah)La shim ïa ki sienjam ba kongsan na ka bynta ka jingkyntiew ïa ki jingdon jingem ha ka thaiñ.
Ka jingkyntiew ïa ki lad jingpynïasoh ka la long ka jingphaikhmat kyrpang.
Na ka bynta ka jingkyntiew ïa ka jingpynïasoh rel, la pynlut T.
51,019 klur naduh u 2014.
La pisa pisa 19 tylli ki projek ba thymmai kiba shongdor T.
77,930 klur.
Ha ka jingïanujor bad ka jingmang tyngka kaba shisnem kaba T.
2,122 klur ha u 2009-2014, ha ki 8 snem ba la leit, ka la don ka jingkiew 370% ha ka jingmang tyngka kaba shisnem kaba la kot baroh T.
9,970 klur.
Na ka bynta ka jingkyntiew ïa ki surok, 375 tylli ki projek ba shongdor T.
1.
05 lak klur ki dang ïaid shaid shaid mynta.
Ha ki lai snem ban wan, ka sorkar kan siang 9,476 km ki surok hapoh 209 tylli ki projek.
Na ka bynta kane ka sorkar pdeng ka pynlut T, 1,06,004 klur.
Ka jingpynïasoh liengsuin ruh ka la kiew bha.
Ha ki 68 snem ka thain shatei lammihngi ka don tang 9 tylli ki kad liengsuin, tang hapoh ka phra snem ka la kiew sha ka 17.
Mynta ka jingpynher liengsuin ha ka thain shatei lammihngi ka la kiew da 113% naduh u 2014 (na u snem sha u snem).
Ban kyntiew shuh shuh ïa ka jingpynïasoh lyngba ka jingpynher liengsuin, yn bei tyngka haduh T.
2,000 klur ha ki kam liengsuiñ ha ka thain shatei lammihngi.
Ban kyntiew ïa ki kam telecom, naduh u snem 2014, la pynlut T.
3466 klur hapoh ka 10% GBS.
Ka kynhun myntri sorkar pdeng ka la ai jingmynjur ruh ïa ka jingpynïasoh 4G ha 4,525 tylli ki shnong jong ka thain.
Ka Sorkar Pdeng ka la buh thong haduh 500 sngi ban pynbiang pura ïa ki jingpynïasoh telecom ha ka thain shuwa ba kut u snem 2023.
Ki lad lyngba ki jaka shong um ki long kiba kongsan ha ka jingim bad ka deiriti ha ka thain shatei lammihngi.
Ka Sorkar hapoh u Myntri Rangbah Duh, u Narendra Modi ka dang ïaleh ban kyntiew ïa kine ki kam ha ka thain.
Shuwa u snem 2014 ka don tang kawei ka national waterway ha ka thain.
Mynta ki don 18 tylli ki national waterway ha ka thain shatei lammihngi.
Dang shen, la sanction T.
6000 klur na ka bynta ka jingkyntiew ïa ka national waterway 2 bad national waterway 16.
Kumba T.
190 klur ka dei kaba la pynlut na ka bynta ka jingkyntiew ïa ki lad ban kyntiew ïa ki sap jong ki briew ha ka thain bad ka jingkyntiew ïa ki jaka ai jinghikai jong ka Sorkar kiba la don lpa hapdeng u 2014 bad 2021.
193 tylli ki skill development institute ba thymmai ki dei kiba la seng.
La pynlut T.
81.
83 klur na ka bynta ka jingkyntiew ïa ki sap.
16,05,801 ngut ki briew ki dei kiba la ïoh jinghikai hapoh ki skhim bapher bapher.
La kyntiew ïa ki MSME hapoh ki skhim bapher bapher ban kyntiew ïa ka jingseng kam lajong.
La pynlut T.
645.
07 klur ban kyrshan/ plie 978 tylli ki unit.
Katkum ka DPIIT, 3,865 tylli ki startup ki la pynrung kyrteng na ka thain shatei lammihngi.
Ka jingkyntiew ïa ki jingdon jingem ha ki kam ai jingsumar ka dang ïai long ka jingphaikhmat ba kongsan ha kine ki phra snem ba la leit.
Ka sorkar ka la pynlut T.
31,793.
86 klur naduh u 2014-15 ha ki kam ba ïadei bad ka koit ka khiah.
La mynjur 19 tylli ki jaka sumar cancer ha ki jylla bad 20 tylli ki tertiary care cancer centre hapoh ka jingpynkhlain ïa ka tertiary care jong ka skhim cancer.
Ha ki phra snem ba la leit, ki la don ki sienjam ban kyntiew ïa ki jingdon jingem ba ïadei bad ka pule puthi ha ka thain.
Naduh u 2014 haduh mynta, ka sorkar ka la pynlut T.
14,009 klur ban kyntiew ïa ka higher education ha ka thain shatei lammihngi.
La plie 191 tylli ki jaka pule ba thymmai na ka bynta ka higher education.
Ka la don ka jingkiew kaba 39% ka jingplie ïa ki skul bah naduh u 2014.
Ka la don ka jingkiew kaba 40% ka jingplie ïa ki jaka pule jong ka sorkar pdeng na ka bynta ka higher education naduh u 2014-15.
Kumta, ka la don ka jingkiew kaba 29% ka jingdon ki samla pule ha ka higher education.
La pynkhlain ïa ki jingdon jingem ha ki kam Bording ban kyntiew ïa ka roi ka par ha ka thain.
Naduh u 2014-15, ka sorkar ka la pyllait T.
37,092 klur bad na kane T.
10,003 klur la pynlut haduh mynta.
Ka projek North East Gas Grid (NEGG) kaba T.
9,265 klur ka dang ïaid shaid shaid mynta bad kane kan kyntiew ïa ka ïoh ka kot ha ka thain shatei lammihngi.
Pynbna u Myntri Rangbah duh ïa ka song tyngka kaba T.
550 klur ban pynpoi bording elektrik ha ki shnong khappud jong ka jylla Arunachal Pradesh.
Ha ka sien ba nyngkong la plie ïa ka district level SDG Index.
La pyndep ïa ka bynta kaba ar jong ka SDG index bad shen yn sa pyllait ïa ka.
Shillong K’lyngkot 07: U MDC ka Mawkhar -Pynthorumkhrah Constituency, u Bah Pynshngaiñ N Syiem, u la ong ba ka la don ka jingthmu ha ki por ba kham mynshuwa ban pynduhnoh ïa ka rukom synshar tynrai ka jaidbynriew ban bujli noh pat da ka rukom synshar Panchayati Raj khamtam ha ka por ba la wanrah ïa ka jingpynkylla ïa ka Riti Synshar ka ri lyngba ka 73th Amendment.
hynrei u la ong ba dei da ka jingdon ka Khyrnit kaba hynriew bad ka jingsngewthuh u Myntri Rangbahduh barim ka ri u Rajiv Gandhi ba kine ki rukom synshar tynrai ki dang ïeng rasong haduh kine ki sngi kiba mynta.
Haba kren ha ka jingplie ïa ka ophis treikam jong ka Dorbar Shnong Mission Compound Shillong ha ka sngi Saitjaiñ, kaba u la pynmang na ka skhim MDC jong u ha ka jinglut kaba 8 lak tyngka u la ong ba ka jingdon jong ka dorbar shnong hi ka dei ka stieh kaba khrawtam jong ka jaidbynriew kaba ngi dei ban ïada ban ban pynbha shuh shuh ïa ka jingai jingshakri jong ka.
U la ong ruh ba ba kumba u Myntri Rangbahduh barim ka ri u Rajiv Gandhi uba ïeng ban kren na bynta ka sur ki riewlum ba dei ban pynneh beit ïa ka rukom synshar tynrai jong ki ym ban bujli salonsar kum ha ki rithor da ki Panchayati Raj, namarkata ka donkam ïa ngi ban pynkhlaiñ shuh shuh ïa ka jingtreikam kane ka rukom synshar kaba u menbarim u la ai pateng sha ki longdien ba mynta.
Haba ai jingkren ha kane ka sngi ,u Rangbah Shnong ka Mission Compound u Bah G.
S Basan, u la ai khublei bad ka jingïaroh ïa u MDC u ba la trei shitom,h a kine ki 4 snem duna ban pynurlong ïa ka jingangnud ki shnong kiba la slem slem bah bad uba la ju ïatreilang ruh na ka por sha ka por bad ki Dorbar Shnong.
Ha kane ka sngi u Bah Pynshngaiñ u la khap ïa u ribon kum ka dak ka jingplie paidbah ïa ka ophis treikam jong ka Dorbar shnong ha ka jingïadonlang u Asistant Secretary ka shnong u Bah Lanangshngaiñ Pamthied, ki dkhot ka excutive committee jong ka shnong, ki longkmie, ki samla bad ruh ki nongshong shnong.
Ha kane ka sngi u Bah Pynshngaiñ u la plie paidbah ruh ïa ka Close Circuit Televisions (CCTV), ba kan long kum ka nongpeit pyrman ïa kam sniem bad ki kam bymman hapoh shong poh thaw.
Shillong, K’lyngkot, 07: Ka kynhun jong ki lai ngut ki Election Commissioner bad 13 ngut ki Ophisar jong ka Election Commission of India (ECI) kin sa wan iuhkjat ha nongbah Shillong ha ka 12 tarik mynta u bnai shwa ba ka Jylla Meghalaya kan sa leit sha ka elekshon jong ka Iingdorbar Thawaiñ ka ban sa long mynta u snem 2023.
Ka samoi treikam kaba san snem jong ka Ingdorbar Thawaiñ na ka bynta u snem 2018-2023 kan sa kut noh ha u Lber, 2023.
Kane ka kynhun ba la khlieh da u Chief Election Commissioner u Rajiv Kumar kan sa leit iuhkjat shwa ha ka Jylla Tripura ha ka 11 tarik mynta u bnai ban ïakynduh ïa ki nongïalam jong ki seng saiñpyrthei, ki kynhun bapher bapher bad ïa ki ophisar jong ka tnat Elekshon ka Sorkar Jylla.
Kane ka jingwan iuhkjat jong kane ka kynhun kaba 16 ngut ka Election Commision of India (ECI) ka long ban pynkhreh ïa ki elekshon ki ban sa long ha ka Jylla Tripura, Meghalaya bad ha Nagaland mynta u snem.
Kane ka kynhun kan sa leit jurip ruh katto katne ki jaka ban bishar ïa ki jaka ba la pynlong ïa ka jingthep vote shwa ban wan iuhkjat sha kane ka nongbah Shillong ha ka 12 tarik mynta u bnai.
Katkum ka thymmei khubor, ka kynhun jong ka ECI la khmihlynti ba kan sa pynlong ïa ka jingïalang bad ki seng saiñpythei ha kane ka Jylla Meghalaya ha ka 13 tarik mynta u bnai bad ha ka 14 tarik mynta u bnai kane ka kynhun kan sa leit iuhkjat sa ha ka jylla Nagaland ban pynkhreh ïa ka jingïaid beit jong ka elekshon.
Ka thymmei khubor ka la ïathuh ba kane ka kynhun ynda la leit phai sha Delhi kan sa shong pyrkhat sani shwa ban pynbna ïa ka tarik elekshon na ka bynta ka jylla Tripura, Meghalaya bad Nagaland kiba la dei ka samoi ban pynlong ha u bnai ban sa wan.
Shuh shuh ka thymmei khubor ka ïathuh ba ka ECI ka la thmu ruh ban pynlong ïa ka elekshon hashwa ka taiew baar jong u bnai Rymphang, namarba ka CBSE ka ladep pynbna ïa ka eksamin na ka bynta ka Class-X bad Class-XII naduh ka 15 tarik, Rymphang, 2023.
Shillong, K’lyngkot 07: Ka BJP West Shillong Mandal ha ka sngi Saitjaiñ ka la pynlong ïa ka jingïaid paidbah ha ki bynta ka Mawbah kum shi bynta ban pynshai shaphang ka jingma u drok bad ki ppolicy treikam kiba ka party ka don a bynta bahn rat dyngkhong syndon ïa u drok na ka jylla.
Ha kane ka sngi ka BJP ka la pynlait paidbah ïa ki 8 tylli ki mat kiba ka party ka don na bynta ban rat dyngkhong ïa ka jingpyndonkam ïa u drok ha ka jylla kiba kynthup kum ka jingpan ïatreilang na ki jylla, ka jingbuh ïa ki pulit thwet drok bad ka thong ban buh ki jaka sumar na bynta kiba la shah teh kynjri ha ka jingkyrni.
Ha kane ka sngi u President ka party, u Bah Ernest Mawrie u la ong ba ka party kan sa shim ïa kiba bun ki lad ban rat dtyngkhong ïa u drok ha ka jylla ynda ka party ka bat ïa u lakam synshar bad na ka liang jong u u la pynpaw ruh ïa ka jingsngew diaw halor ka jingbun kiba kyrni ha u drok ha ka shnong Mawbah.
Shuh shuh u la ong ba ka party ka rah ïa kane ka mat ym tang na bynta ban jop elekshon hynrei kan pyntreikam shisha ruh wat hadien ka elekshon ruh.
U la ong ruh ba kumba long mynta kiba la kyrni ha u drok ki don jan kumba 2.
5 lak kiba kyrni ha u drok kaba mut jan kumba 7.
65 % na ki nongshong shnong ki dei kiba don ka jingkynri ban dih drok.
“Dei namar ka jingïohi ïa ka jingma jong u drok ba kum ka party ngi shim ïa kane ka sienjam ban buh ha khmat ïa ka jingpynduh ïa u drok kum kawei na ki mat ba ha khmat ka party hadien ka elekshon," u la ong.
Shillong, K’lyngkot 07: Ki shipai BSF jong ka BOP Kakergora, 193 Bn BSF ha ka 6 tarik mynta u bnai ki la ïoh kurup haduh 300 Kilogram u shñiuh briew uba shongdor T.
30 Lak.
Une u shniuh briew uba ki shipai BSF ki ïoh ban kurup u dei uba la pynkit na nongbah Shillong sha ka shnong Jamador, South West Khasi Hills na bynta ban shalan be-aiñ sha ka ri Bangladesh.
Ïa kitei ki shniuh briew kiba la ïoh kurup da ki shipai BSF la aiti noh sha ka tnad Custom Balat, East Khasi Hills, Meghalaya.
Dei dang ha kine ki khyndiat por ba ka ri Bangladesh ka la kylla long ka ktem na bynta ban khaïi shñiuh bad na kane ka ri la shalan ïa kitei ki shñiuh sha China bad Taiwan bad ha ki khyndiat por ba kham mynshuwa ïa ki shñiuh la ju shalan sha na Myanmar.
Ïa kitei ki shniuh briew la pyndonkam ban shna ïa ki ‘Wig’ ïa kaba jingdawa ka jur bha bha kylleng satlak ki ri.
Ha u snem ba la dep ki BSF ki ïoh kurup 225 Kilo u shñiuh briew na ki thaiñ khappud bad ka ri Bangladesh.
Shillong, K’lyngkot, 07: Ka All India Trinamool Congress (AITC) kaba shong ha ka Liang Pyrshah jong ka Iingdorbar Thawaiñ ka Jylla ka la kular ban pynneh bad ban ai jingïada ïa ki nongkynti bad ïa ki hok laitluuid ha ka ri India khnang ban ka synshar paidbah kan dup im pateng la pateng.
“Ka dei ka kamram jong ngi ban pynthikna ba ngin ïada la ka long ha kano kano ka rukom ïa ka hok laitluid bad ïa ka jinglong kyrpang jong kane ka ri kaba khraw khnang ba ka synshar paidbah kan dup im pateng la pateng," ong u Mukul Sangma uba long u Nongïalam jong ka AITC Legislature Party bad u Nongïalam ka Liang Pyrshah ha ka jingïakren bad ki lad pathai khubor ha ka sngi Thohdieng.
Haba pynpaw ba ka niam ka dei ka jingjied laitluid jong u briew shimet, u Sangma u la ong, “kane ka ri kaba khraw ka la lah ban pynkha ïa ka saiñpyrkhat ba kane ka dei ka ri kaba ngi burom ïa ka jingsngew shimet, ngi burom ïa ka hok laitluid bad ym tang ba ngi burom, ngi pynneh bad ngi ïada ïa ki hok nongkynti bad kane ka dei ka bynta kaba kongsan tam jong ka Riti Synshar jong ka ri India.
"Une u Myntri Rangbah barim ka Jylla u la ong ba mynta ka kamram kaba kongsan ka long ban pynthikhna ba ïa ki hok laitluid jong ngi kim dei ban shah teh shah khum ha kino kino ki polisi lane ha kano kano ka aiñ kaba thymmai ba la pyrshang ban wanrah da kino kino ki seng saiñpyrthei ha ka ri India.
U Sangma u la kynthoh ïa kane halor ki jingjia bym sngewtynnnat ba la pynmih ha ki lad pathai khubor ha ka ri baroh kawei bad takraiñ ruh ïa ka Sorkar kaba ailad ïa kine ki kam thombor khlem da pynshitom ïa kiba donkti.
“Mynta ngi don ka jingsngewkhia ïa ki nongshong shnong ha ka ri kiba la shah teh shah khum ïa ka jingjied shimet, ka hok laitluid bad ban ailad ïa ki nongthohbom ban wanrah ïa kine ki jingjia kiba pynshong syier ïa ki paidbah bad ka Sorkar ka ailad ba kin nang ïai bteng khlem da pynshitom ïa kiba donkti.
Kane ka dei ka kam kaba sngewkhia haduh katta katta," u la ong.
Ka dei ka jingma kaba ap ïa kane ka ri kaba khraw bad ki ban ki daw ki ban ktah ïa ka nongrim ba la seng ha kane ka ri ban kiew shaphrang, ban plung bad ban long ka ri kaba khlaiñ, la ong u Sangma.
Haba kdew ruh ïa ka jingjia ha Assam kaba ïadei bad ka jingpan jingtip halor ka jingdon kiba la shah pynkylla niam bad ka jingdon jong ki Iingmane ba la tei ha ki district bapher bapher hapoh shi snem, une u nongïalam ka AITC u la ong, “mynta nga kwah ban ong ïa u Myntri Rangbah ka Assam halor ka jinglen jong u ding ding dang dang ba ïa kane ka kam la leh khlem ka jingtip jong u.
Lada ka dei kaba la shu leh khlem ka jingtip jong u, kan dei ka kam jongno pat namarba ka shongsuk shongsaiñ ka dei ka kamram jong ka Sorkar Jylla.
Hato u Myntri Rangbah u la shimkhia halor kano kano kano ka rai ba la shim da ki nongtrei sorkar kaba long pyrshah ïa ka rukom treikam jong ka Sorkar? Kine ki dei ki jingkylli ba ki paidbah ki dei ban buh.
".
Shillong, K’Lyngkot, 07: Ka nongai ktien jong ka NPP ba dei ruh ka MLA ba dang shu resaiñ shen kum ka MLA Shillong East, Dr.
Ampareen Lyngdoh ha ka sngi Saitjaiñ ka la ong ba ka i lyngoh haduh katta katta ban ïohi ba ha ka por elekshon ki thalaiñ ki kynthoh hynrei da la dep ka elekshon pat ki wan snoh ha ka bos u Conrad Sangma.
“Nga i lyngoh ba ha ka por elekshon ki thalaiñ pyrshah ha ki rynsan ïalap elekshon jong ki tangba da la dep ka elekshon pat ki wan sha ka bos u Conrad Sangma ha kaba da ai tang ban shu ieng (footboard) ruh kin snoh," ka la ong haba kren ha ka jingïalang pdiang burom ïa u Bah Hamlet Dohling sha ka NPP ha ka jingïalang kaba heh bha kaba long ha madan Umlyngka.
Katei ka nongai ktien jong ka party ka ong ruh ba ki paidbah ki dei ban tip ba kaei kaba pynlong ïa kiba bun ngut ki MLA ban resaiñ na ka jinglong MLA bad ban leit ïasoh sha ka NPP.
“Lada ym don ki 10 bad 11 ngut ki MLA kum manga bad Bah Hamlet ban leit tylli kawei sha ka NPP hato ngin ïoh ïa ka sorkar kaba khlaiñ ha u 2023.
Hato ngim pat thait kum ki paidbah ka jylla ban shu long ‘samkhmut ha ki nongïalam ba wan na shabar jylla," ka la bynrap shuh shuh.
Haba pynshai ïa ka daw ka jingmih noh naka Congress, ka Kong Ampareen ka la ong ruh ba hadien ba ka Congress ka la pra phum ym don satia ki nongïalam na Delhi ban tuklar bad mynta la sah sa tang ka lieng.
“Hato ngin shong marwei ha i liengkynda ha kat kane ka jingdonkam ïa ka sorkar kaba skhem ha u 2023.
Hato kam la biang seh ba hadien 50 snem ngin ïalam noh da ka party na la ka jong ka jylla ïa ka jylla," ka la ong.
Katei ka nongmihkhmat ba la jop bunsien na Shillong East ka la ong ruh ba naduh Rilum Jaintia, Ri Bhoi bad ha West Khasi Hills ki party ki paidbah ki pynjop beit tang ïa ki ar tylli ki party ym kumba long ha East Khasi Hills kaba na ki 16 – 18 tylli ei ei ki constituency ki la don pat haduh kumba 11 tylli ki party.
“Kadei hok ïa u Bah Hamlet ban wan sha ka NPP.
Hato phi kwah ba u nongïalam jong phi un wan tang marwei da ka scooter bad dei na kata ka daw ngi kwah ba haba leit dei ban leit lang da ka bos kaba heh.
"Katei ka heh NPP ka la ïaroh ruh ïa ka rai rangbah bad ka sienjam ba la shim da u Bah Hamlet da kaba mih noh na ka PDF bad ïasoh sha ka party kaba heh kum ka NPP na ka bynta ban ïoh ïa ka sorkar kaba khlaiñ bad synshar hi tang marwei ha u 2023.
Ha kajuh ka por ka ong ruh ba lada kren ïa ka jingshisha, ym pat ju ïohi ba ha rilum Garo ki nongïalam kin shah lyngshop ne shah kynthoh kumba shah leh ki nongïalam ha rilum Khasi.
Shillong, K’lyngkot 07: U nongaiktien ka BJP u Bah M Kharkrang ha ka sngi Saitjaiñ u la ong ba ka jingpyrshang ka TMC ban khroh Vote ïa ki samla lyngba ka Mye Card kaba ka TMC ka kuklar ban ai man u bnai 1000 tyngka sha ki samla ka jylla kan long kum ka jingknieh noh ïa ka jinglaitluid ki samla namar kin shaniah tylli beit ha ka jingisynei ki politishian bad ong ruh ba kane ka jingleh jong ka ka long kumba ka la buh dor lupa ïa ka vote ha ka dor ba 1000 tyngka.
U la ong ba kane ka jinghikai kaba ka TMC ka wanrah, ha kaba kan ai 1000 sha ki samla man u bnai ka long beit kum ka jingai dohkha ïa uba kwah dohkha hynrei u ong ba k BJP hi ka don ka nongrim ba haba don ba kwah dohkha ka BJP kan hikai ban khwai dohkha ba kin ïoh dohkha lynter.
U la ong ruh ba ka jingkular ban pyntreikam ïa kane ka skhim ynda ka wan ha ka bor ka long kaei kaei pat kaba ym ju jia koit ba naduh shuwa ka elekshon ba ka party ba kular kan shim jingkheiñ lupa na bynta ki nongïoh jingmyntoi katba ïa ka jinglut pat yn hap ban bei na pla tyngka jong ka sorkar.
“Kat kum ka jingkheiñ jong ka TMC ki don 4.
16 lak ki samla bym ïohkam ïohjam kiba ka kular ban ai 1000 tyngka shibnai bad kane ka jingai ba 1000 kan ym lah satia ban aikam ïa ki samla bad kane hi kaba mut ba ka TMC ka kwah ban teh kynjri beit ïa kine ki 4.
16 lak ki samla hynrei watla ka TMC ka la buh dor ïa ki samla bad ki paidbah ka jylla ngi ngeit ba ki paidbah ki long kiba stad ym ban shah thied ha kane ka buit shukor ka TMC," u la ong.
Shillong, K,’lyngkot, 07: Ka Meghalaya Trinamool Congress kaba la pynbna dang shen ïa ka We Card ban siew shi hajar tyngka shi bnai sha ki kynthei ha ka jylla Meghalaya, sa mynta ka kynti, ka TMC ka la khroh sa ïa ki samla da kaba pynbna paidbah ïa ka Meghalaya Youth Empowerment (MYE) Scheme.
Ïa kane ka skhim la pynbna paidbah ha ka jingïalang kaba la long ha Pine Wood Hotel, Shillong da u State President jong ka TMC u Bah Charles Pyngrope ha ryngkat ka jingsakhi lang jong u Nongïalam ka Trinamool Congress Legislature Party u Dr.
Mukul Sangma bad u Opposition Chief Whip jong ka Iingdorbar Thawaiñ u Bah George B.
Lyngdoh bad kiwei kiwei ki nongïalam ka TMC.
Lyngba kane ka skhim, ka TMC ka la kular ban ai jingkyrshan pisa T.
1000 shi bnai (12 hajar shi snem) sha baroh ki samla ki bym pat ïohkam ïohjam jong ka jylla hapdeng ka rta kaba 21 snem haduh 40 snem ka rta bad nalor kata ka TMC ka la kular ruh ban pynïohkam haduh 3 lak ha ki san snem ki ban sa wan.
Manla ki samla ki bym pat donkam, kiba don hapdeng ka rta kaba 21-40 snem bad kiba long ki nongshong shnong jong ka jylla Meghalaya, ki lah ban pynrung kyrteng ïalade badn ïoh ïa kane ka skhim.
Ki samla kiba la pynrung kyrteng kin sa ïoh ïa ka Unique ID MYE Card ka ban pynthikna ba kin dup ïoh ïa ka jingkyrshan pisa kumba ka TMC ka la kular.
Nalor kaba kular ban ai jingkyrshan pisa kaba manla u bnai, lyngba ka MYE Scheme yn pynkha ruh sa 3 lak tylli ki kam ha ki san snem ban sa wan da kaba aikam ïa ki nongshong shnong lyngba ka Mission Mode.
Ka TMC ka la buh thong ban wanrah ïa ki lad ba thymmai da kaba pynsdang ïa ki polisi treikam, ban pynkhlaiñ ïa ki kam jngohkai pyrthei bad ban wanrah ruh ïa ka roi ka par ha ka jylla.
“Ka Meghalaya Youth Empowerment Card kan long ka dur ba shisha ka ban pynkupbor namarba kan pynkynkynmaw ïa ngi haduh katno tylli ki kam ngin sa pynkha.
Hato phi ngeit ba tang 23,200 ngut ki briew ki im khlem kam khlem jam bad kiba la rejistar katkum ka jingbuh jingkheiñ jong ka sorkar? Em kam dei.
Kane ka dei ka jubanlak kaba ar, ba kum ka Party, ngi la ai sha ka Jylla," ong u Dr.
Mukul haba kren ha kane ka jingïalang.
“Ngi la ïalum lang hangne, ban pynbna paidbah ïa ka skhim kaba kyrpang.
Kane ka skhim ka pynthikna ban pynkha 3 lak ki kam.
Kin sa don ki ban kylli, hynrei ka jingangnud jong ngi ka long ban kynjoh sha ka thong namarba kum ka party ngi la pynkhreh bha ïalade ban pynurlong ïa kane ka jingthmu," ong u State President jong ka Meghalaya TMC u Bah Charles Pyngrope.
Ki nongïalam ka TMC ki la batai ruh ba ka jingphiel jong ka Sorkar MDA ban pynkha ïa ki lad ïohkam lane ban aikam aijam ka la pynlong ïa ki 37% ki samla ban shong khlem kam ha ka jylla.
Ka jingdon jong ki briew kiba shong khlem kam ha ki nongkyndong ka long 42% bad ha ki jaka sor ki long 20% na ka jingbun briew ha ka jylla.
Kane ka ka la ktah beit beit ïa ki longiing longsem namarba ha ka jylla Meghalaya ka jingap bam ka kiew (65.
9) ha ka ri.
Ka Meghalaya TMC ka la bthah ruh ïa ki nongtrei jong ka party ban sa pynlong ïa ka jingrung sha manla ki thliew iing ban pyntip paidbah ïa kane ka skhim sha ki paidbah ha ki sngi ban sa wan.
Shillong, K’Lyngkot 07: U National President ka National People’s Party, Conrad K Sangma ba dei ruh u Myntri Rangbah ka Jylla ha ka sngi Saitjaiñ u la pynbna ïa u Bah Hamletson Dohling kum u kyrtong ka NPP na Mylliem Constituency ha ka elekshon ban long shen mynta u snem.
Lah ban kdew hangne ba u Bah Hamlet u dei u MLA ka PDF na Mylliem bad Myntri ka tnad C&RD ka sorkar jylla ha shwa ba un resaiñ noh ha ka 05tarik mynta u bnai.
Ha kane ka sngi pynbna kyrtong, la pdiang sngewbha ruh ïa u Bah Hamlet da u President ka NPP Meghalaya Dr.
WR Kharlukhi, Bah Sniawbhalang Dhar, Dr.
Ampareen Lyngdoh, Dr.
Don War bad bun kiwei kiwei ki nongïalam.
Ha kane kajuh ka sngi u Conrad u la pdiang burom ruh ïa ki lai ngut ki nongïalam ba hakhmat eh jong ka People’s Democratic Front (PDF) ba kynthup naduh u President barim, Bah Ivanlumlang Marbaniang, nangta u Chief Organiser Bah Dipshon Ryntathiang bad ruh u General Secretary barim ka party Bah Emlang Lytan kiba la iehnoh na ka party PDF ryngkat bad u Bah Hamlet ban jied noh ban don bad ka NPP.
Shwa kane u Conrad u la pyllait paidbah ïa ka kaiphod treikam jong u Bah Hamlet Dohling kaba la kdew lut ïa ki jingtreikam bad kiba bniah kum u nongmihkhmat ha kine ki san snem.
Na ka liang ka MLA jong ka Shillong East kaba dang shu dep resaiñ shen, Kong Ampareen Lyngdoh ka la ai ka jingïaroh ïa u Bah Hamlet uba la lah ban ai ka jingkheiñ thik pa thik sha ki nongthep vote halor ka jingtreikam jong u ha kine ki san snem.
Shillong, K’lyngkot 07 : U Myntri Rangbah ka Jylla Conrad K Sangma mynta ka sngi saitjain, ula ther tyngeh ïa ki katto katne ki Nongïalam kiba kiba wohdong bad pynkylla ishu ïa ki kam pynroi bala ai da ka Sorkar sha ki paidbah ka Ri-lum Garo.
U Myntri Rangbah ula kynthoh ïa kane halor ki jingkynnoh ba ïadei bad ka PA Sangma Sports Complex ha Tura, West Garo Hills District.
“Ka long kaba sngewsih ba katto katne ki Nongïalam kila pynlong ishu khamtam haba ki paidbah kila ïoh ïa ki kam pynroi.
Ka paw pynban ba kine ki Nongïalam kiba kren ïa kane khamtam ki Nongïalam na ka thaiñ kiba kren ïa kane, ki dei ki briew ki bym kwah ba ka kam pynroi kan wan ha Tura.
Kim kwah ba ki kam pynroi kin wan sha Ri-lum Garo jong ngi, kim kwah ba ka roi ka par kan wan sha Meghalaya bad dei namar kata haba ki ïohi ïa ka jingwan ki kam pynroi, kila pynmih ïa ki jingkynthoh pyrshah.
ka long kaba sngewsih" ong u Conrad haba ïakren bad ki nongthoh khubor.
U Nongïalam ka BJP bad MDC ka Tura Bernard N Marak, dang shen ula buh jingkylli ïa u Myntri Rangbah ka Jylla Conrad K Sangma halor ka rai ban plie ïa ka PA Sangma Stadium namar ba ka dei ka project ka bym pat dep pura.
Haba kylli, u Myntri Rangbah ula ong ba kane ka project ka don arbynta-ka bynta ba nyngkong ka dei ka stadium phutbol bad kaba ar dei ka Indoor Stadium.
Ula pynshai ruh ba ka Indoor Stadium ka dei ka bym pat sdang bad namar kata tang ïa ka bynta ba nyngkong jong ka Stadium phutbol ka dei kaba la lah ban pyndep.
“Kam sngew ïahap ïa ngi ban khot kat ïa u Myntri ka Sorkar khlem da pyndep ïa ka bynta kaba ar.
Hynrei namar ka bynta ba nyngkong ka dei kaba la dep, lada phim plie noh, yn ym lah satia ban pyndonkam bad namar lada ym plie noh bad shu buh kan sa shu jot ei.
Na kata ka daw, haba buh ha ka jingmut jingpyrkhat ba ka project kam pat dep pura namar ba dang sah ka Indoor Stadium, kam sngew ïahap ïa ngi ban khot ia ki Myntri na ka Sorkar Pdeng.
Namar kata, kum u Myntri Rangbah ka Jylla, nga la plie hi bad kane ka ju jia ha kiba bun ki prokram.
Kum ka nuksa, mynta ka sngi nga la plie ïa ka JJM scheme ha kiba bun ki jaka bad kam long kaba ïahap ïa ngi ban khot ïa ki Myntri na Delhi tang namar ka JJM" ula ong.
U Conrad ula ong ba ka jingkylli kam mih satia ba la pynkhun ïa ki paia haba bynrap “Ka dei ka World Class Stadium kaba la shna bad ka dei ruh kaba nyngkong eh ha ka thaiñ Shatei Lam Mihngi bala shna da ka prefab structure".
“Lada u ( Bernard) u thew sha ki jingpynkhun kiba don ha ki mawkyndon shadien jong ka stadium ïa kaba nga antad ba ka dei, kane ka dei ka rukom ba kumno ki mynkyndon kin long.
Kam dei satia ban long kaba beit bad ka dei ban ïaid khun…Lada u kdew ïa kane, kane ka dei kaba la tei kat kum ka jingpynwandur ne ohdur" ong u Conrad.
Shillong, K’lyngkot, 07: U Justice (Retd) T.
Vaiphei uba khlieh ïa ka jingtohkit halor ka jingjia ha ka shnong Mukroh, West Jaiñtia Hills District u la phah da ka jingthoh sha u Principal Chief Conservator of Forest (PCCF), Assam ban ai jubab halor ka jingjia ha Mukroh hadien ba um shym la lah satia ban ai ïa ka jubab ha u Nohprah jong u snem baladep.
Ha ka 6 tarik mynta u bnai, la pynlong ïa ka jingshong bishar da kaba ïatai halor ka kaiphod ba la phah da ki Director General of Police (DGP) na ka jylla Meghalaya bad Assam halor kane ka jingjia.
Ïa u Deputy Inspector General of Police jong ka Jylla Assam la bthah ba un phah ïa ka kaiphod ha lane shwa ka 20 tarik, mynta u bnai hadien ba ka Commission ka la kdew ba ka don ka jingduna ha ka affidavit.
Ïa kane ka mat yn sa shong bishar sa shisien ha ka 20 tarik mynta u bnai.
Ka Justice Rumi Kumari Phukan, ka nongbishar ba la shongthait jong ka Guwahati High Court, ha ka 28 tarik, Nohprah, 2022 ka la hiar jurip ïa ka shnong Mukroh, ha kaba hynriew ngut ki briew ki la duhei ïa la ka jingim ha ka jingsynreit kuli jong ki Pulit bad ki nongpahara khlaw ka Jylla Assam kaba la jia ha ka 22 tarik, Naiwieng, 2022.
Ka Phukan kaba la khlieh ïa kane ka jingtohkit halor ka jingjia ha ka shnong Mukroh ka la leit jngoh ruh ïa ka shnong Dongkamukam, West Karbi Anglong ban tohkit halor kane ka jingjia.
Ha kane ka jingleit iuhkjat, ka la ïakynduh ïa ki bor pulit, ïa ki nongtrei ka tnat khlaw bad ïa ki nongïalam shnong.
Ka jingïalang kaba la long ha ka Inspection Bungalow (IB) ha ka shnong Donakaukam kam shym la long kaba seisoh namarba ïa kane ka jingïalang la shu khot pynlong tang ha i por ba lyngkot.
Katkum ka tyllong khubor, ka Karbi Students Association (KSU) ka la kyntu ïa ka Commission ban pynlong biang sa shisien sa kawei ka jingpynsngew paidbah bad ban ailad ruh ïa ki paidbah ban kren, khamtam ïa kito kiba don ha ka por ba la jia ka jingsiat kuli ha ka shnong Mukroh.
Bun na ki kynhun bapher bapher ki la dawa ban pynjlan ïa ka jingpynlong ïa ka jingpynsngew paidbah ïa kaba la buh ban pynlong ha ka 9 tarik mynta u bnai.
Ka Sorkar Assam ha ka 23 tarik, Naiwieng, 2022 ka la thung ïa ka jingtohkit ba marwei ba la khlieh da ka Phukan bad ka Commission ka la buh ïa ka 27 tarik, Nohprrah, 2022 kum ka tarik ban pynlong ïa ka jingpynsngew paidbah da kaba khot ïa ki briew lane ki kynhun kiba don jingtip shaphang ki jingshisha ban wan mih bad ban ai jubab sha ka Commission ha ka shnong Dongkamukam, West Karbi Anglong.
Shillong, 08 : Ka Rympei SC ka la pynbam ïa ka United Brothers da 5-1 ha ka sngi sdang ïa ka lympung ialehkai phutbol jong ka 1st (L) Justin Khongkip Rangbah Shnong barim ba la bat kam ha u snem 1979 haduh u 1982 jong ka shnong Mawlai Kynton-massar ba la pynïaid da ka ïing ka sem jong ka kur Pathaw ryngkat bad ka dorbar shnong Mawlai Kyntonmassar ha madan kaba don hapoh shnong Kyntonmassar ha ka sngi Saitjaiñ ka 07 tarik u Kyllalyngkot, 2023.
Ïa kane ka lympung ïalehkai kaba don baroh 25 tylli ki kynhun kiban shim bynta la plie pyrda da u Bah Homer Kharkongor, President ka UDP Mawlai Circle kum u kongsan ha ka jingdon ryngkat u Bah Teibok Kharkongor, General secretary, u deputy rangbah shnong Bah Erasmus Thangkhiew, Rangbah dong Bah Angelius Biam, na ka longïing jong ka kur Pathaw bad kiwei kiwei.
Katba ïa ka jinglang shuwa ban sdang ïa ka jingïalehkai la pynïaid da samla Frankie Pathaw.
Haba kren kum u kongsan bah Homer u la ai mynsiem ïa ka longïing longsem jong ka kur Pathaw kaba la pynlong ia kane ka jingïalehkai ba kin iai bteng ban pynlong ïa kane ka jingïalehkai ban kynmaw burom ïa U Bah (L) Justine Khongkip bad kaban ïarap ruh ïa ki khun samla ba kin lait na kiba bun ki jingsniew kum u drok bad kiwei kiba la pynjot ia ki ha kine ki sngi ka juk mynta.
Haba kren maitphang na u Bah Angelius u la pynpaw ba u Bah Justine u dei uba ieit bha ïa ka sport khamtam ka phutbol bad uba ju kit ïa kiba bun ki nong Mawlai da ka trok ba u ju ñiah ban leit peitkai ïa ka phutbol ba ju ïalehkai ha Polo.
Ha kane ka sngi la ïoh ruh ka jingkren na Bah Teibok, Bah Erasmus bad kiwei.
Shillong, Kyllalyngkot 08 : Ka Umpling SC ka la ïohrah ïa ka namlahduh hadien ba ka la lah ban pynliem ïa ka Mawsiatkhnam A da 1-0 ha ka final jong ka Inter Dong ba la pynïaid da ka Umpling Umjathang Sports Club ha madan Umpling Umjathang, Mawsiatkhnam ha ka 5 tarik u Kyllalyngkot, 2023.
Ïa ki khusnam sha ki nongjop ha kane ka sngi la sam da u rangbah shnong ka Mawsiatkhnam u Bah Shemphang Wahlang.
Ha kane ka inter dong ba ar sngi la don haduh 12 tylli ki kynhun ba la shim bynta na ki dong bapher bapher kiba don ha Mawsiatkhnam.
Hashuwa kane ka final la don lang u MLA ka Mawlai konstitwensi Bah Process T.
Sawkmie uba la ai khublei ïa baroh ar tylli ki kynhun ïalehkai final ha ka jingdon ryngkat u rangbah shnong Mawsiatkhnam, ki rangbah dong, ki nongïalam UDP Mawlai Circle bad kiwei kiwei.
Ha kane ka sngi u Bah PT Sawkmie u la ïoh ban plie ruh ïa ka madan kaba u la mang na ka MLA skhim 4 lak tyngka ban pynheh ïa ka madan kaba dong Umling Umjathang.
Haba ai jingkren ha kane ka sngi u MLA u la pynpaw ïa ka jingkmen ba u la ïoh ban pynurlong ïa la jingkular bad haba ïa dei bad kane u la ai ïa ka burom baroh sha U Blei uba la don ryngkat bad u ban pynurlong ïa ka jingthmu.
Nongstoiñ, K’lyngkot, 8: Ka jingthang pathar ïa ki khlaw ki btap ha West Khasi Hills, ka dei kawei na ki jingmlien ba ki paidbah haduh mynta, kim pat sngewthuh ba katei ka dei ka kam kaba sniew bad kaba ktah haduh katta katta ïa ka mariang.
Katei ka jingthang pathar ïa ki khlaw ki btap, ki lum bad ki law bniap, ka wanrah ïa ka jingma kaba khraw, namar ha ki por ba la ryngkhiang bha ka mariang, ka thylliej ding ka lah ban pur sha ki shnong ki thaw bad ki ïing ki sem, ki lah ban ing khamtam eh ha ki nongkyndong.
Namar ba naduh u bnai Nohprah haduh u bnai Jymmang, kiba bun ki nongshong shnong ha ki jaka kyndong kim ju don ha shnong, hynrei ki don ha ki jaka ba ki leit trei leit ktah bad leit bylla bad shong ki lah ban don tang ka kmie bad ki khun rit.
Nalorkata ka jingthang pathar ïa ki lum bad ki khlaw, ka dei ka daw ba kongsan kaba pynduh jait ïa ki jingthung ba lai phew jait, kiba long ki dawai kynbat kiba kongsan ban pyndonkam ha kaba sumar ïa ki briew haba ki jingpang ki shitom.
Nangta wat ki jingthaw ba im kiba itynnad ruh ki duh jait lut, namar kim lah ban shah ha ka ding bad ka tdem.
Katto katne ki riew rangbah napoh ka District ba kynthup ïa u bah D.
Tynhiang, bah P.
Marweiñ haba ïakren ba u nongthoh khubor, ki la ong ba ka la donkam ïa ki Nongsynshar shnong, ki nongsynshar hima bad khamtam eh ïa ki bor sorkar, ba kin thaw da ki aiñ kiba pyrkhing ban ban pynshitom tyngeh lada lap ïa ki ba pynkheiñ.
Ki la ong ba ka por ka la donkam ruh ba ki dorbar shnong, ba kin pynlong ïa ki kynja awareness prokram na ka bynta ban pynsngewthuh ïa ki paidbah, ba kin kiar na katei ka jingmlien ba sniew.
Ym lah ban len ïa ka jingshisha ba man la u snem, lada ïaid kylleng ki jaka ha West Khasi Hills naduh u bnai Nohprah haduh bnai Lber, ki lum bad ki khlaw ki btap ki la ingkhong bad kylla dpei na kane ka daw.
Halor kane ka jingwiang ding pathar, don na ki nongshong shnong kiba shu kubur ba ka jingthang pathar ïa ki lum bad ki khlaw kam long ka ba bha.
Don pat kiba ong ba ka jingthang bad wiang ding ka long ban dup mih kloi u phlang lung ban sngaid ki jingri kum ki masi ki blang.
Lada ka long kumne ka la donkam ban ai jinghikai ïa ki paidbah man la ka por, khnang ba kin sngewthuh ban pynneh pynsah ïa ka jingitynnad ka mariang, ki dieng ki siej, ki kynbat ba long dawai bad kiwei kiwei.
Nongstoiñ, K’lyngkot, 8: Ka shnong Nongjri kaba hap ha Mawshynrut Civil Sub Division kumba 19 kilomitar ei ei na Riangdo kaba don ha rud ka surok Riangdo-Bamil, ka la don ka Secondary School ba la seng da ka Balang Katholik naduh ki snem ba mynshuwa, kaba la ïoh ruh mynta la ka jong ka Parish ha kaba u Rev Fr Stephan Lamin u dei u Parish Priest jong katei ka thaiñ.
Ha ka jingleit jurip jong u nongthoh khubor ïa katei ka thaiñ, la ïoh ban ïakren bad u Rev Fr.
Lamin u ba la ïathuh ba ha ka por ba dang sdang ban seng ïa katei ka Mission skul ha katei ka shnong, ka long kaba eh haduh katta katta namar ka dang dei ka shnong kaba kyndong bha bad ka bym pat don surok kali.
Nalor kata ka dei ka thaiñ kaba dap da ki khlaw ki btap hynrei da ka jingisnei jong u Blei, suki suki ki nongshong shnong ki la nang sngewthuh bad ki la sdang ban ñiewkor ïa ka jingpule.
U la ong ruh ba ha kine ki sngi ka skul ka la kiew sted bha bad ka jingdon jong ki khynnah skul ka la poi palat hynriew spah ngut.
U la ong ruh ba naduh ba u la wan shimti kum u Parish Priest ha katei ka jaka, u la pyrshang katba kot la ka bor ban pynsngewthuh ïa ki paitbah ha ka thaiñ kumno ba kin nang ïa ka burom ka akor, ban im tip briew tip blei bad ban ïalong shitylli ha baroh ki liang, la ka long ha ka synshar shnong kam thaw ban ñiewkor ïa ka mariang bad ïa ki sawdong sawkun ha ryngkat ka jingleh khuid.
U Rev Fr Lamin u la ong ruh ba na ka liang ka Parish ka la shimkhia ruh ha kaban pynsngewthuh ïa ki paitbah nongshong shnong, ba kin ïaleh katba lah ban pynneh pynsah ïa ka riti ka dustur ba la ïalam da ki long shuwa.
Ha kajuh ka por u la ong ba na ka bynta ki khynnah skul, ka Mission ka la pynbiang ïa ki Hostel na ka bynta ki shynrang bad kynthei nangta ki kamra bam bad kiwei kiwei.
U la ong ruh ba na ka bynta ban kyntiew ïa ki kam ïalehkai sport, ka Parish ka la dep shna ïa ka Basket Ball Court na ka bynta ki khynnah skul.
Na ka bynta kiwei pat ki jingïalehkai kum ka phutbol bad kiwei kiwei, u la ong ba ha kine ki ar snem ba la dep, namar ka jingtrei kam jong ka jingkhang dam bun ki jait jingïalehkai kum ka phutbol, siat khnam bad kiwei kiwei la hap ban pynsangeh noh.
Hynrei ha une u snem na ka liang ka Parish ka lah ban sdang biang na ka bynta ban kyntiew ïa ka sap ka phong jong ki khynnah ha ka thaiñ baroh kawei.
Kat shaba phai la sha ka mon ne sha ka diang ka jingthnem jong ki nongkitkam jong kiwei kiwei ki seng saiñpyrthei ban phet na ka party lajong bad ban leit pynïasoh sha ka NPP ka jur bha ha kine ki khyndiat sngi.
Ka lyer elekshon ka la shongshit bha sha ki jaka nongkyndong namarba ka NPP ka pynlong beit da ki jingïalang heh kiba bun briew khnang ban pyni ba ka dei ka seng saiñ kaba khlaiñ namarba ba ka dang bat ïa u lakam synshar hapoh kane ka Jylla Meghalaya.
Baroh baroh ki ïap biej ïa ka NPP.
Kumba u ong u National Vice President ka NPP u Bah Prestone Tynsong, ba ka jingpynïasoh jong ki MDC na rilum Khasi bad Jaiñtia, bad kumjuh na Garo Hills sha ka NPP ka dei namarba ki ïohi ïa ki kam radbah.
Ym tang katta, wat ki MLA ba la shah pynshong ben ha u paidbah ruh ki kham phaikhmat sha ka NPP ka daw ka dei namarba ki ïohi ba ka don ha ka bor synshar.
Haba bishar ïa ka jingïaphet na kawei ka seng sha kawei pat ka pyni shai ba dei tang kito ki nongtrei kiba ju sngewtynnat ban ïadon bynta ha ki seng saiñpyrthei namarba ki ïoh jingmyntoi ynda la kut ka elekhson hynrei u paidbah ba bun balang hi um da kham pynleit jingmut than eh ha kum kine ki jingïalang rung seng ne phet seng namarba um don jingphoida eiei ruh em.
U paidbah mynta u la stad bad um da donkam ban ïohsngew ïa u lane ka MLA ba kin da put ronsing ïa ki kam ba ki leh lane wat ïa kito ki MLA kiba ju ai khubor manla ka sngi ba ki ai skhim ïa ki shnong, ïa ki skul, ïa ki kynhun bad kiwei ha kiwei ha ki shnong ki thaw.
U paidbah u bishar bad u da tip shai ba ki MLA kim don eiei hi ruh nalade bad ka skhim kaba ki ai ka dei hi ka jong u paidbah bad ka dei hi ka kamram jong u lane ka MLA ban pynïoh ïa kita ki song pynroi sha u paidbah namarba ki la khlei ïa ka jubanlak ha ki rynsan ïalap elekshon da kaba kular ban kit lut nadong shadong ynda ki la shah pynkup bor.
Ban shu kam trai ïa ki skhim pynroi ba u ne ka MLA ki la leh kam long kaba dei bad ka shong ha u paidbah kumno ban bishar bad u paidbah u dei ban sngewthuh shai kdar ïa ka jingmut Nongmihkhmat u dei tang u Shari hynrei um dei satia u Kynrad.
Hynrei, ka synshar paidbah, ka kylla pynban da ka khongpong ba ha kaba u ne ka Nongmihkhmat ki kylla ki Lei san snem ym ki Shakri san snem.
Hadien ka jinghiar suki suki ka jingpang khlam COVID-19 hapoh kane ka jylla, ka jingtreikam bad ka dur ba shisha jong ka NPP ka la nang paw suki pa suki.
Shwa u snem 2018, ka NPP ka la leit sha ki paidbah ban tyrwa ba kan weng ïa ka jingshah khang tih bad shalan dewiong ka jylla baroh kawei hynrei ki san lyiur ki la kut artat ka NPP kam shym la lah satia ban leh eiei wat tang khyndiat bad kane ka kam ka dang shu tyllun na kawei ka sngi sha kawei ka sngi kat haduh ba paw pyrthei pynban plak da ka jingshah kynnoh bamsap bad jan baroh ki kam la shu pynïaid ha ka kyrteng kita ki High Level.
Ka Congress bad ka BJP ka ki ju kren pyrshah bha ïa ka bamsap ka bampoh hapoh ka Sorkar MDA haduh kine ki sngi watla ki MLA ka Congress bad ka BJP ki dei kiba ïatreilang hapoh kane ka Sorkar ba la ïalam da ka NPP.
Ka jingpyndonkam ki paidbah ka Social Media ha kine ki sngi ka long kaba shyrkhei haduh katta katta bad u paidbah hi u ïohi bad u bishar na ka sngi sha ka sngi aiu ki MLA kiba don hapoh ka Sorkar ki trei bad ki leh, la ka long ki trei bha lane ki shu trei thohmut thohmat tang ban shu pynbiej mit mit da kaba shu sam tin sop iing, sam shatri kup slap, sam shuki, sam khiew sha ki shnong ki thaw.
Kine kim don jingphoida eiei ïa u paidbah namarba kine ki jingïarap kiba wan na ki MLA ki dei hi kiba la thied na ka MLA scheme.
Ka jingsahdien jong ka jylla haduh kine ki sngi ka la nang hiar arsut.
Ki Sorkar ki leit bad ki wan hynrei ka jylla Meghalaya ka dang ïai sah dien hi kumjuh.
Ki surok ki sah kumjuh, ym don Medical College, ym don Engineering College bad ym don eiei watla ka jylla Meghalaya ka la kynjoh sha ka rta kaba la san phew snem.
Peit nuksa ïa ka jingkiew irat ka jylla Assam, ka long kaba ratbah haduh katta katta, lada synshar ka Congress lane ka BJP.
Katba ha Meghalaya lada synshar ki seng riewlum lane ki seng heh nabar ka jylla ruh ym don kam pynroi eiei ruh em.
Kiba phoida bad kiba myntoi dei tang kiba ïoh shong ha shuki katba u paidbah u nang ïai duk bad u im jynjar trah.
Ki jubanlak ba ki seng saiñpyrthei ki la khlei ha ki rynsan elekshon ki shu kylla mulot khlem da pyntreikam wat tang kawei ruh namarba ki jingkular ki long tang ban shu pynbiej kai ïa u paidbah.
Mawkyrwat, K’lyngkot 08: U bah Pius Marweiñ uba dei u nongmihkhmat jong ka Ranikor Constituency myn ha ka sngi saitjaiñ jong ka taïew u la ïoh ban plie ïa ki ar tylli ki mawnongrim ban shna bad pynbha ïa ki ar tylli ki madan ïalehkai hapoh jong ka thaiñ Nongnah kata ïa ka madan Mawkyndeng kaba dei jong ka Kur Lyngkhoi Sports & Cultural Welfare Organisation bad ka madan Mawjongjaka Nongnah Nongkdiat-Nongtwah, South West Khasi Hills District.
Lah ban kdew ba ïa ka jingshna pynbha ïa ka madan ha Mawkyndeng ka dei lyngba ka Chief Minister’s Special Development Fund (CMSDF) kaba ha ka jingmang pisa kaba T.
30/- lak tyngka katba ïa ka madan ha Mawjongjaka Nongnah Nongkdiat-Nongtwah ka dei lyngba ka State Sports Council jong ka Jylla Meghalaya ha ka jingmang pisa kaba T.
50/- lak tyngka.
U bah Pius Marweiñ haba kren ha ka jingïalang u la pynpaw ba ka jingïoh ban buh ïa kum kitei ki kam pynroi ha kaba ïa dei bad ki madan ïalehkai kan long kawei na ki lad ban ai mynsiem ïa ki samla jong ka dong ka thaiñ ba kin nang kiew ha kane ka kam, namar la sakhi ba kiba bun ki samla jong ka dong ka thaiñ ki ju mlien bha ha kane ka kam, kumta da ka jingïa-sngewthuh jingmut ryngkat ka jing-i-donkam ban leh ïa kata mynta ka sngi ka 7 tarik u Kyllalyngkot, 2023 la ïoh ban plie ïa ki ar tylli ki mawnongrim ïa kaba nangne shakhmat ynsa ïoh ban pyntrei noh.
Namarkata, u la kyntu ïa ka Kur Lyngkhoi paidbah nongshong shnong, ki samla ba haba ki ïoh ïa kum kine ki lad jingïarap kim dei ban pynleh noh ei hynrei ki dei ban pyndonkam hok ïa ki khnang ba kin long ki jingïarap ym tang ha kane ka pateng kaba mynta hynrei wat ha ka pateng ka ban sa wan ruh.
“Ban wanrah ïa ka roi ka par kam shong eh ha u nongmihkhmat marwei hynrei ka donkam eh ïa ka jingïatreilang na baroh ki liang khnang ba ki jingthmu kin urlong", ong u bah Pius.
Katba ha ka jingkren jong u bah Khranglin Lyngkhoi, Manager jong ka Kur Lyngkhoi pat u la pynkynmaw ïa ka jingïaid lynti naduh ba sdang ban tih ïa ka madan Mawkyn-deng namar ym tang ba na kane ka madan kin ïoh jingmyntoi tang ki katto katne ki briew hynrei baroh ki khun ki hajar, ki samla, ki hep kiba rit bad kham kyrpang ki samla kiba don ka sap ha ki kam ïalehkai bapher bapher.
“Ngin ïaid ha kane ka pyrthei ym kum ki briew ki bym stad, hynrei ki briew kiba stad", kyntu u bah Khrang.
Kiwei pat kiba la ai jingkren ha kane ka sngi ki long u bah Emeral Langte, u bah Thanbor, u bah Cornilius Nongbri, Working President ka UDP Ranikor Circle, u bah C.
Syiemlieh na ka ophis u BDO Ranikor C&RD Block, u bah Alfon Kharryja bad na u Myntri Shnong Nongnah Nongkdiat-Nongtwah, u bah Iktiar Langte.
Ïa ka jingïalang la pynïaid da u bah Mulding Kharbani bad ka jingkren khublei na u bah Bikromlin Lyngkhoi, Chairman ka Sur u Paidbah jong ka thaiñ Nongnah.
Nongstoiñ, K’lyngkot, 8: Ka elekshon ban jied ïa ki nongmihkhmat sha ka Ïing Dorbar Thaw Aiñ ka jylla ha u 2023, ka lah ban long kaba jyrwit jyrwat haduh katta katta bad kan long ruh ka election, kaba kito ki paidbah nongthep vote kiba kheiñ kor ïa ka pisa bad kiba kloi ban die tad dor ïalade kin sa paw pyrthei haba shit haba shai, namar kumba ong ki riew shemphang ba ka sur ki paitbah ka dei ka sur u Blei kan sa urlong khlem artatien.
Haba pyrshang ban twad jingmut na ki nongïalam jong ki seng saiñ pyrthei bapher bapher bad na ki paitbah nongthep vote jong ki lai tylli ki Constituency kiba hap ha West Khasi Hills, ka sur kaba mih na ki ka long ba ha ka election 2023, kino kino kiba kwah ban ïaleh election lymda kim pat don da ki klur tyngka ki dei ban shong khop ha ïing namar kin ym jop da lei lei ruh em.
Don napdeng ki riew rangbah kiba ong ba ha kine ki sngi la ka dei ha ki shnong ki thaw, ki balang, ne ha ka saiñ pyrthei, ïa kiba duk lada ki bha bad ki dei kiba tip briew tip blei bad kiba stad bad shemphang katno katno ruh yn ym don ba ñiew kor shuh.
Uwei u rangbah u bym kwah ban pynpaw kyrteng ïalade u la ong ba ki don ki nongïalam balang kiba lada uno uno u dkhot ka balang um ju poi sha ïing mane baroh shisnem lynter ruh, hynrei u lah ban pynbiang ïa ki jingainguh balang kim ju kynmaw ban leit ïasyllok.
Ka long kumjuh ha ka saiñ pyrthei ba lada ha ka taïew shuwa ban poi ka sngi thep vote ki paitbah ki ïatur sha ïing jong ki kyrtong ban leit pan pisa.
U la ong ruh ba don napdeng ki paitbah ba shuwa ban poi ka sngi thep vote lada don san ngut ne hynriew ngut ki kyrtong, kin leit ban pan pisa na baroh, hynrei ha ka sngi thep vote pat tang shisien thep ym ar, lai ne saw sien.
Nalor kata u la ong ba lada phai dien ha ka election 2018 kiba jop hi khambun ki dei tang ki heh saipan bad ki business man suda.
Ha ka por election wat lada u kyrtong u ai da ki lak tyngka sha kawei kawei ka Polling station, kiba khung ïa ka lak bad phew lak ki dei tang ki nongïalam.
Katba ki paitbah paidlang te lait na ka ar spah haduh san spah tyngka kin ym ïoh tam.
Lehse ki polling agent te shi hajar haduh ar hajar tyngka ki lah ban ïoh kum ka bai bylla sngi.
Hynrei lada ki thep ne kim thep ruh ka shong ha ka mon jong ki namar ym don ba tip ne ïohi.
Kumta, ka jubab kaba shai kdar kan sa paw ha ka sngi ñiew vote ha u 2023 bad dei hangta yn sa lah ban pynshisha, katno ngut kiba biej pisa bad ki bym salia ban die tad dor ïalade ha ka shikhyllipmat bad katno ngut kiba sngewthuh ïa ka dor jong ka shi vote ka jong ki.
Mawkyrwat, K’lyngkot, 08: Ka India National Congress (INC) jong ka Mawkyrwat block Congress Committee ki la ïoh ban pynlong ïa ka jingïakynduh lang jong baroh ki nongkitkam ba hakhmat na ki unit bapher bapher ha kaba ïa kane la pynlong ha ka ophis treikam jong ka party ha ka jingïadonlang ruh u kyrtong jong ka India National Congress (INC) Mawkyrwat Constituency, u bah Carness Sohshang.
Ha kane ka jingïakynduh da ki hajar ngut ki paidbah ki la wan tuid ban sngap ïa ki jingpynshai ha ka jingïalang ha phyllaw ïing u bah Carness Shohshang, uba long u MDC ka Mawkyrwat Constituency bad kum u kyrtong ha kane ka elekshon MLA mynta u snem na ka Mawkyrwat Constituency South west Khasi Hills District.
U bah Carness Sohshang u kyrtong jong ka Indian National Congress (INC) napoh ka Mawkyrwat Constituency haba kren ha ka jingïakynduh lang jong baroh ki nongkitkam ba hakhmat na ki unit bapher bapher hapoh jong ka ophis trei kam ka party, u la kren da kaba shai, “lada nga jied ïa ka pisa ngam shem la don shuh ha kane ka party Congress".
Ha ka jingkren jong u ula pynshai shuh shuh ba ka jingïaleh bad ka jingïaineh jong u na kane party congress ka dei ba u ieid ïa ki paidbah ym ïa ka pisa namar shibun ki wei ki party kiba la wan ban tyrwa ïa u da ki klur tyngka ban un ïaleh elekshon ha une u snem ba mynta hynrei ïa kata u kyntait.
Lah ban kdew ruh ba kane ka jingïakynduh lang jong ki nongïalam bad ki nongkyrshan na ka INC ka dei kawei na ki bynta ban pynkhreh, ban pynkhlain shuh shuh ïa ki shnat treikam jong ka party hapoh jong kane ka Mawkyrwat Constituency na ka bynta ka jingjied ïa uta u nongmihkhmat hapoh ka Assembly.
Ha kane ka jingïa-kynduh lang ki nong-kyrshan la ïoh ruh ki jing-kren na ki ‘riew rangbah bad ruh na u bah Carnes Sohshang kiba la pynshai ha ki paibah ïa ka nongrim bad ïa shibun ki mat ki jura ban ïa tai ïa thir na ka bynta kumno ban pynwan dur ha ka rukom kaba dei na ka bynta kane ka shynshar ka khaddar hapoh jong ka districk, ka jylla bad ha ka ri India hi baroh kawei.
Shillong, Naiwieng 25: Hadien ba ka sorkar Meghalaya bad Assam ka pynpaw ïa ka jingkwah ba ka kynhun tohkit ka sorkar pdeng la ka dei da ka National Investigation Agency (NIA) ne ka Central Bureau of Investigation(CBI) ka dei ban shim tohkit halor ka jingjia shah siat ïap ki san ngut ki Khasi ha ka shnong Mukroh ha ka 22 tarik ha ka ktang suloi ki Pulit Assam, uwei na ki nongsaid aiñ ba la ih bha ha kane ka kam u Bah VGK Kynta u la ong ba ka Supreme Court (SC) ha ki snem kiba la dep ka la don ka jingong jong ka ba CBI ka long kum u Tuta ba shah set ruh bad kat uba bat ïa u lakam synshar ha Delhi u khyrwait shabi.
Haba kylli kaei kaba u ïohi ïa ka jingthmu ban aiti tohkit CBI ne NIA ïa ka jingshah siat ïap ha Mukroh, u Bah VGK Kynta u la ong ba kane ka jingleh ka sorkar ka long tang ka jingleh lapmiet bad ka jingkwah leh lutphut ban ïoh her Delhi namar ha ka jingshisha ki kyndon aiñ kiba shai ki don ba lada don kano kano ka kam sniew wat lada dei ka jingtuh kaba tang shityngka ruh haba la don ka jingujor ejahar ki pulit ki lah ban kem marmar katno tam lei ïa kiba pynïap haduh san ngut ki mynsiem briew.
“Ka SC ha ki rai bishar jong ka ha ki katto katne snem ka la ong ba ka CBI lei ka long kum uta u Tuta shah set ruh ba kat uba bat ïa uta u ruh(lakam synshar ha Delhi) u khyrwait shabi katba mon ïa ka, namarkata, balei te ka sorkar kan pynslem hynrei ka dei ban shu kem beit namar ka aiñ ka don ka aiñ ka kdew shai ba haba don ka kam sniew ki pulit ki lah ban kem beit", u la ong.
“Nga kwah ban kylli ki la register ne em ïa ka ejahar lada la don balei kim leit kem mardor bad balei ka shimpor ban leit kem namar kine ki pulit Assam ki wan siat ïap ïa kine ki briew ha u pud u sam ka jylla Meghalaya dei halor kane ka nongrim ba ki don hok ban kem ïa kine ki pulit," u la bynrap.
U la ong ruh ba ba ka sorkar Meghalaya ka dei ban leh tyngeh ïa kane bad ban kem mardor ïa ki pulit kiba siat ïap ïa ki Khasi bad ba dei ban set ha ki along ka jylla Meghalaya.
Haba la kylli halor ka jingmih ka jingdawa hair shuki ïa u Myntri kam poh ïing hadien ba ka mih kane ka jingshah siat, U Bah VGK Kynta u la ong ba ha ka jingshisha u dei hok ban hiar shuki kum ban shim jingkit khlieh hynrei u ong ba kane ka jingbym treh hiar shuki ka pyni ïa ka jingkhwan bor ki nomngïalam jong kane ka juk.
U la ong ruh ba ka jinglong jong ngi kum ka jaidbynriew kaba shu shit kloi bad daitthah kloi ka pynlong ruh ba ngim ju ïoh kheit ïa kino kino ki soh kiba ngi angnud ban ïoh.
“Peit kaei kaba la jia ha u snem ba la dep ha kaba u Bah Cheristerfiled u shah siat ïap hynrei mynta kane ka kam ka shu jah klep wat lada ha kito ki por ka long ka mat ïakren kaba shit bha bad ngam kwah ba kane ka jingjia ha Mukroh kan long kum kane kaba la jia ïa u Bah Che," u la ong.
Nongpoh, Kyllalyngkot 08 : Ka long shisha ka jingkmen na ka bynta ki paid riewniam ka Balang Katholik ba hap ha ka Parish Mawbri ha kaba mynta ka sngi U Blei nalor ba ka la lah ban pynkut noh ïa ka jingrakhe ïa ka jingdap 50 snem ka Parish bad la lah ruh ban kyrkhu ïa ka ïingmane na thymmai da u Lyngdoh sad ba rangbah ka jylla niambah Shillong, u Archbishop Victor Lyngdoh.
Kum ban pynpaw paidbah, ïa kane ka ïimgmane jong ka shnat Niam Mawbri la ai nam ha ka kyteng ka ‘Jingpynpaw U Blei’ lane ka ‘Epiphany’ kaba hap ha ka Zone – 7 jong ka Shillong Archdiocese, kaba u Lyngdoh sad ba rangbah ka jylla niam bah Shillong, u Archbishop Victor Lyngdoh u la shim ïa ka bynta ban ai ka jingkyrkhu ryngkat ka duwai ka phirat ïa kane ka ïingmane ba thymmai ba kane ka Parish ka la pynhap pyrda ruh ïa ka jingrakhe dap 50 snem ka jingïaid lynti naduh ba la seng ïa ka Parish Mawbri ha u snem 1972.
U Archbishop Victor Lyngdoh kum u kongsan ban ai ka jingkurkhu ïa kane ka ïingmane ba thymmai u la ai ruh ka jingtyrwa ïa ka nguh ka dem Blei bad ban kyrkhu ïa ka Iingsad Iingsunon kaba thymmai jong ka Shnat Niam Mawbri kaba u la ai ka duwai ka phirat ïa ka Umkhuid Umsuba ban synreit ïa ki sawdong sawkun Ki kynroh ka ïingmane.
Ka long ruh ka jingkyrkhu kaba khraw ïa kane ka Parish, ha kaba ïa kane ka ïingmane ba tymmai la shna da ka jingkyrshàn radbah ki paid U Blei ha ka jingïalam u Sohblei Balestine Marbaniang kum u Nongsharai Rangbah katei ka Shnat Niam bad ruh ba la kyrshan lang ki sohblei synrop u Sohblei Francis Kharpan, Andy Khongjee.
Ha kane ka sngi, ban pynkhraw ïa katei ka sngi jingioh ïingmane ba thymmai la plie bad khap ribon da u Sohblei Balestine Marbaniang Nongsharai Rangbah katei ka shnat niam bad u Archbishop Victor Lyngdoh.
Haba sam ïa ka ktien ka jong u Blei ha kane ka jingkyrkhu ïa ka ïingmane ba thymmai bad ba la pynhap pyrda ïa ka jingrakhe dap 50 snem ka Parish, u Archbishop Bishop Victor kum u kongsan u la kyntu ïa ki paid riewngeit ban imsngi ïa ka ktien U Blei lyngba ki nonglehbha kiba la long ki nongmait shrah ïa katei ka Shnat Niam.
Na ka liang u Archbishop Victor Lyngdoh kum u khlieh ka Jylla Niam Bah Shillong u la ài ka jingkhublei sngewnguh ïa ki Nongsharai mynsiem kiba la sdang ïa Shnat Niam Mawbri naduh U Sohblei Jacob Alluckal bad u Sohblei Thomas Manjally kum u Sohblei synrop ha Ki snem 1972 ba sdang ïa ka Shnat Niam pynsngew u Archbishop Victor Lyngdoh ka Jylla Niam Bah Shillong.
U Lyngdoh Nongsharai Rangbah ka Mawbri u U Sohblei Balestine Marbaniang Khongji, ha kane ka sngi u la pynpaw ka jingsngew nguh ïa U Archbishop Victor Lyngdoh Uba la shim khia ban wan kyrkhu ïa ka ïingmane bad ki Lyngdoh kiba donlang naduh ba sdang ïa ka Shnat Niam uba dei U Nongsharai Rangbah ba Nyngkong eh U Sohblei Jacob Alluckal kum u Maitshrah.
Shuh shuh ka Shnat Niam Mawbri ka long khun Jong ka Shnat Niam Nongpoh mynshwa bad mynta hadien ba ka la ioh la ka Jong ka Shnat Niam ka la Iah ban pynmih shibun Ki Lyngdoh Sohblei bad Ki riewniam ba kynthup ïa u Sohblei Sylbanus Sngi Lyngdoh, U Sohblei Ciryl Lyngdoh kiba la khlad noh, u Sohblei John Madur, Sohblei Pius Shadap bad kiwei kiwei.
Shillong, Naiwieng 25: Ka Seng Congress mynta ka sngi ka la pynlong ïa ka jingïalang sngewlem na ka bynta ki lanot ba shah siat ha Mukroh ha ka 22 tarik mynta u bnai ha kaba la ïoh ïa ka jingkren na ki nongïalam ka Seng bad kumjuh ruh ka jingthang mombati ha phyllaw jong ka Congress Bhavan, Shillong.
U Bah Pynshngaiñ N Syiem, Working President ka Meghalaya Pradesh Congress Committee (MPCC) u la ong ba ka long kaei kaei kaba sngewpangnud ba kiba shah kem kin shah law lyngkhuit bad shah bom shah sympat.
Hynrei kaba sngew sangsot eh ka long ka jingshah siat ki nongshongshnong ba lui lui ha ki Pulit Assam.
U la ong ba kane baroh ka jia namar ba ka sorkar Meghalaya kam shym la pynbiang ïa ki bor pahara ha ki Shnong kiba don ha khappud bad ka Assam.
“Nga ngeit ba kane ka jia namar ba ym shym la don ki Pulit ban pahara ïa ki jaka khappud jong ngi bad ka Assam", la ong u CEM barim ka KHADC.
Haba ther tyngeh ïa ka sorkar MDA kaba u Myntri Rangbah bad ki Myntri ki pyrkhat beit tang ïalade shimet, u MDC jong ka Mawkhar-Pynthor umkhrah, u la ong ba wat u Myntri Rangbah, u Conrad Sangma ruh un nym nud ban leit jingleit khlem da don ki Pulit bad ki bor pahara.
“Wat ba un thiah tip u nud ne ym nud u Myntri Rangbah, lada weng noh ïa ki bor pahara na ïing jong u", la ong u Nongïalam ka Liang Pyrshah ha KHADC.
U la ong ba ïalade te ki pynbiang ki bor pahara, katba ïa ki paidbah ki ieh bad ka mat jia ïa ki katba long.
U Bah Syiem, u la ong ruh ba ka jingbym buh ïa ka Police Out Post ha Mukroh ka pyni ïa ka jingtlot bor jong ka sorkar Meghalaya kaba shu pyndem bad shah beit ban leh ka Assam katba mon.
U Bah Marbud, nongïalam ka Youth Congress, u la ong ba haba u la poi ha Mukroh ha katei ka sngi ba jia ka jingshah siat bad haba la wanrah ïa ka met sha ïing, um lah khlem da jaw ummat lang haba u ïong sngew ïa ka jingïam jinglynñiar ki khun kiba dang rit bad ka lok jong u Bah Shiruplang Sumer, uwei na kiba shah siat ha ki Pulit Assam ha katei ka sngi.
Nangta u la ong ba ha ka por ba u ïarap rah ïa ka met na kali sha ïing, u la ïoh bat ïa ka bynta jong ka met kaba la jem bad mih snam, kaba dei ka jaka ba u kuli u la rung sha ka met jong u.
U la pynrem jur ruh ïa ka Assam kaba kynnoh beiñ ïa kiba shah siat ba kidei ki nongkhaïi dieng tuh.
“Kine kidei tang ki nongrep baduk bad kim dei satia ki nongkhaïi dieng tuh bad lada dei ki nongkhaïi dieng tuh ki la dei ban riewspah, hynrei ka ïing jong ki, kadei kaba shu lape da ka dewbyrtha tang shi kamra", u la ong.
Ka jingïalang ka la sdang da ka jingduwai i Dr.
Kharkongor bad kumjuh ruh ka jingsngap jar ba ar minit.
La ïoh jingkren ruh ruh na i Kong Joplin Shylla, President Mahila Pradesh Congress Committee, Bah Ronnie V.
Lyngdoh, Vice President MPCC bad la pynïaid ïa ka jingïalang da u Bah Anotnio War, President ka East Khasi District Congress Committee.
Hadien kane la pynbud sa ka jingïathang mombati ha phyllaw jong ka ophis.
Shillong, Naiwieng, 25: Ka Khasi Students’ Union (KSU) bad ka Shillong Socio-Cultural Assamese Students’ Association (SSASA) ha ka sngi Thohdieng ki la pynrem jur ïa ka jingsiat ïap jong ki Pulit Assam ïa ki san ngut ki Pnar na ka shnong Mukroh bad ïa uwei u nongtrei khlaw ka Assam ha ka step jong ka 22 tarik mynta u bnai ha ka shnong Mukroh, West Jaiñtia Hills District.
Kine ki ar tylli ki kynhun ki la phah ruh ïa u kyrwoh sngewlem sha ki bahaïing hasem jong kiba la khladnoh ha kane ka jingjia.
Ha u kyrwoh ba la soi da u General Secretary ka KSU u Samla Donald V.
Thabah bad u President ka Shillong Socio-Cultural Assamese Students’ Association (SSASA) u Surajeet Hazarika ki la ong, “ka jingïadei hapdeng ki Khasi bad ki Assamese kam dei tang na ka daw ba ki don marjan hynrei lada phai dien sha ka pakit ki mynnor, yn lap ïa ki sakhi ba kine ki ar jaitbynriew ki ju don ka jingïatreilang, ka jingïasam ïa ka kolshor bad ka jingïadei ha ka khaii ka pateng.
"“Ki nongsiat khnam Khasi ki dei kiba la don bynta bad ka kynhun shipai bakhlain bor jong u General Lachit Borphukan ban ïakhun pyrshah ïa ka jingshah dakhol ha ki Mughal," la kdew kine ki ar seng ha u kyrwoh.
Kine ki ar tylli ki kynhun ki la pynshai ba ka jingjia ba dang shen ha ka shnong Mukroh kam dei satia na ka jingïapher jaidbynriew lane ka jingïapher jingmut hapdeng ki Khasi bad ki Assamese hynrei ka dei beit hapdeng ka Sorkar Assam bad ka Sorkar Meghalaya bad ka jingbym lah ban ïapynbeit ïa u pud u sam uba la sah pohing la 50 snem kynthih ka la wanrah ïa ka jingduhei jong kiba bun ki mynsiem briew.
“Katkum ka jingsngewthuh ba ki nongshong shnong jong ka jylla Assam ki dei kiba don bynta ha ka jingjia ha ka shnong Mukroh.
Ka jingïadei bad hapdeng ki Khasi bad ki Assamese kaba naduh ki por hyndai kam satia ban shah pynjngut noh da ki jingbym ïasngewthuh jingmut bad na ki khubor hamsaïa ha kum kane ka khyllipmat," la ong shuh shuh u kyrwoh.
Kum ban shu pyntip hangne ba ka KSU bad ka All Assam Students’ Union (AASU) ki dei ki kynhun jong ki seng samla pule kiba don hapoh ka shatri jong ka North East Students’ Organisation (NESO) kiba ju pyntyllun lang ïa kijuh ki jingthmu bad ki jingangnud.
“Ka KSU bad ka AASU ki ju ai jingkyrshan iwei ïa iwei pat khamtam ha kaba ïadei bad ka jingkhynra mynder lane ka Anti- Foreigners’ Movement ha baroh ar tylli ki jylla," la ong u kyrwoh.
“Ka SSASA ka ju ai jingkyrshan ïa ki jaidbynriew Khasi naduh ki snem 1970-1980 ha Meghalaya haba ki la jia ki jingïakhih beh mynder bad ha nongbah Shillong.
Haduh mynta, baroh ar tylli ki kynhun ki ju ïatreilang ban pynneh ïa ka jingïadei hapdeng ki Khasi bad ki Assamese ha ka jylla Meghalaya," la u kyrwoh.
Kine ki ar tylli ki kynhun ki la kyrpad ïa ki paidbah ba kin ym shah ïalam bakla ha ki khubor hamsaïa la ka long ha nongbah Shillong lane ha Guwahati.
Ki la kyntu ïa ki paidbah ba kin kiar na kaba pynphriang ïa ki khubor bym dei bad ban phah ïa ki kyrwoh ba pynkhih thma khamtam ha ka rynsan Social Media kaba lah ban lam sha u pud jong ka jingbymïasngewthuh jingmut.
Ka KSU bad ka SSASA ki la dawa ïa ka Sorkar Meghalaya ban buh ïa ki Police Outpost ha ki jaka ba kham jia ki jingïakajia ha khappud, ban kem bad ban pynshitom katkum ki kyndon jong ka aiñ ïa ki briew kiba donkti ha ka jingsiat ïap ïa ki san ngut ki nongshong shnong ka Mukroh bad ban pynstet ïa ka jingïapynbeit pud da kaba sngap ïa ka sur jong ki paidbah kiba shong basah ha khappud.
Shillong, Naiwieng 26 : Ka jingïalehkai U-19 Cooch Behar Trophy hapdeng ka Meghalaya bad ka Karnataka ka la sdang hynne ka sngi Saitjaiñ ha madan ïalehkai jong ka MeghalayaCricket Association (MCA) ha Polo.
Kane kadei ruh ka sien kaba nyngkong eh ba ïa ka U-19 Cooch Behar Trophy la pynlong ha madan jong ka MCA.
Ha kane ka sngi, u Sachin Kumar u la lah ban ïalehkai bha ha ka liang ka tied bol na bynta ka Meghalaya ha ka sngi sdang jong katei ka lympung pyrshah ïa ka Karnataka da kaba kamai 60 ron ha ki 104 bol hadien ba ka Karnataka kaba la jop ïa ka jingkynting pisa ka la kawang bol nyngkong.
Ha katei ka inning u Sachin Kumar u la khyrwit 11 ron, hynrei kiwei pat ki paralok kim shym la lah ban kamai ron ha kaba ka Meghalaya ka la shah pynhap lut baroh ki wicket da kaba kamai tang 157 ron.
Ha ka pali tied, ka Karnataka ka kamai 130 ron duh noh tang 1 wicket, bad dang shah lamkhmat da 27 ron.
Ka Meghalaya Cricket Association ka la pynkup burom ïa ki umpire bad ïa kiwei pat ki official kiba la shim bynta ban pynïaid ïa kane ka jingïalehkai.
Hashwa ban sdang ka jingïalehkai la pynlong ka jingsngap jar ba shi minit kum ka dak ka jingkynmaw burom ïa ki san ngut ki Khasi kiba la shah siat ïap ha ki Pulit Assam jong ka shnong Mukroh ba la ïashim bynta lang da baroh.
Ka long ka sngi kaba khraw tam na bynta ki nongïalehkai ka jylla Meghalaya kiba la ïoh ka jingai jingkyrshan lang da kiba haïing hasem bad ki paralok, ha ryngkat ki player senior nalor kiwei kiwei kiba la wan ban ai jingkyrshan.
Pynban, ka Meghalaya kam lah ban ïalehkai bha ha kane ka sngi sdang, ha kaba u Dhanush Gowda R jong ka Karnataka u la lah ban kawang bol bha ban pynhap ïa ki wicket jong ka Meghalaya.
U Sachin bad u Mrinal Das haba wan ban tied ki la kamai lang da 45 ron shwa ba u Mrinal Das un shah pynhap wicket noh.
Ki lai ngut kiwei pat ki rangtied bol ka Meghalaya ki la shah pynhap wicket shwa ka jingbam ja sngi bad u Sachin u la hap wicket noh tang ha kaba sdang jong ka kylla kaba ar ha ki kti u Aashish Mahesh u rangp wicket ka Karnataka.
Ïa ka wicket jong u Sachin la ïoh da u Mohsin Khan, ha kaba utei u rangkawang bol spin u la pyndep da kaba khur 7 wicket ai kamai 51 ron.
La i ruh ba un khur lut baroh ki wicket jong ka Meghalaya tang hapoh ki minit hadien ba u la ïoh ban pynhap ka wicket u Sachin, hynrei u Bharat Gurung u la lah ban pynneh ïa la ka jong ka wicket da kaba kamai 28 ron (not out).
Ki katto katne pat ki rangtied ka Meghalaya kim shym la neh slem ha kaba hynrei u Mohsin u la ïoh ban khur wicket bad ka Meghalaya ka la hap lut baroh ki wicket da kaba kamai tang 157 ron.
Ka Karnataka ka la ïoh ban tied ha ki shi kynta shwa ban dih sha sngi bad ka la lah ban kamai ron khlem da duh wicket.
U Vishal Onat, hadien ba u la kamai 63 ron, u la hap wicket noh ha ka kylla ïalehkai kaba lai bad kaba khatduh, ba la ïoh kem da u Bharali lyngba ka bol ba la kawang da u Gurung (1/21).
Ka Karnataka ha ka sngi U Blei kan tied biang bad mynta ka kamai 130/1.
Shillong, Naiwieng 26 : Ki nongïalehkai Roll Ball ka jylla Meghalaya ki la leit ban ïashim bynta ha ka jingïalehkai Ek Bharat Shreshtha Bharat National Senior Championship kaba la pynïaid da ka Sorkar Pdeng bad ka Roll Ball Federation of India kaban sdang naduh ka 27 tarik haduh 30 tarik mynta u Naiwieng 2022 ha Pune, Maharashtra.
Ka Meghalaya team ka ngat lang ha kajuh ka group ryngkat ka Uttar Pradesh bad ka Arunachal Pradesh.
Ha kane ka Championship, ka Zone A kan long ha jylla Pune, Maharashtra, Zone B kan long ha jylla Goa bad Final kan long ha Delhi.
Ha kane ka jingïalehkai, kin don 24 tylli ki jylla kiban ïashim bynta ïa kaba la phiah ha ki ar bad lai tylli ki jylla kiban ïakhun mar kylliang.
Ki nongïalehkai kiban sa ïahim bynta ba ka Meghalaya Roll Ball Association ka la jied ki kynthup u Kordor Pyrbot (East Khasi Hills), Rimioo Suchiang (West Jaiñtia Hills) bad u Caldy Nongsiang (West Khasi Hills)Na ka liang u Bah Rantin Lakadong MDC, ka Laitumkhrah-Mali Constituency u la ai ka jingkitbok kitrwiang ïa kine ki samla ka jylla kiban leit mihkhmat sha katei ka jingïalehkai ba kin ïoh ban kheit ïa u soh jong ka jingjop.
Ha ka jingkitbok kitrwiang la sakhi lang da ki dkhot bad nongkitkam ka Meghalaya Roll Ball Association, u Bah Suklang Dkhar uba dei u General Secretary, Bah Kordor Pyrbot, Bah Joshua Sohtun, Bah Cyprian Dkhar bad u Bah Seiborlang Jaktung.
Ka mat ïakren halor u pud u sam kadei kawei na ki mat jong kine ki sng ne ka ‘topic of the day’.
Haba kyrtiang dien tiak sha ki sngi shuwa jong ka jingïasoi ïa kata ka MOU hapdeng jong ki arngut ki Myntri Rangbah ka Jylla Meghalaya bad Jylla Assam, shisha ki paidbah ki dap da ki jingsngew khie im pat ban ïoh sngew ïa ka jingshim khia jong kane ka sorkar MDA ban shim ïa ki lad ki lynti ban pynbeit noh ïa u pud u sam hapdeng ki ar jylla.
Ka long kaba dei hok ïa ki paidbah nong shnong shnong khamtam jong ka Jylla Meghalaya ban khmih lynti ia kiei kiei kiba bha kumba ka Jylla ka la kynjoh artad sha ka jingdap 50 snem ne ka Jubili Ksiar jong ka jingïoh ïa ka jylla ba pura.
Hynrei hadien ba la dep ban pynbna ba la ïasoi ïa ka MOU kiei kiei ki kylla dang kumwei pat bad ki la mih shibun ki jingbymhun.
Hato kane ka pyni ba wat hadien 50 snem ka sorkar ka dang sah khynnah bad phiel ban pyndep ïa ki kam ha ka rukom kaba beit bad ïa hun lang da baroh?Ka kam khyndew kam shyiap ka dei ka kam kaba khia bad kaba jwat bha ïa baroh bad ka jingbakla halor kane ka wanrah ïa ka jingïa sngewsih wat shi ïing shi sem, para marja marpa bad katno tam leh da ki shnong bad da ki hima.
Ha ka jingshisha kat kum ba la ïohi ka sorkar ka la pyrshang ban leh ïa kaba bha eh ban don ïa kita ki Border Committee na ka bynta ban ïasyllok bad ki Hima bad ki shnong ka thaiñ khappud.
Hynrei kat kum ba lah ban ïohi ha ki khubor ki paidbah wat kat hapdeng jong katei ka jingshim khia jong ka sorkar ruh la kynnoh ba ki dang shah shet kylla hi ha ka sorkar.
Ha kawei na ka jingkren la ïohi ba ka sorkar ka la shim da karai kaba da kumwei pat kata da kaba bud ïa ka jingsorjamin jong u snem 2011 bad lada ka long kumta ka mut katei ka jingsor jamin jong ka sor ka la dep long lypa kaba ka bym ïahap kat kum ka mon jong kito kiba shah ktah ha ka MOU.
Hynrei ka shu lah ban long ba ha katei ka snem 2011 kam ktah ïa ki namar ba kam pat dei ka rai pynbeit pud ban ïoh ne duh nong.
Ha kaba ïadei bad katei ka kam pynbeit pud na ka bynta ki riew paidbah ki bymdon jingtip ei ei halor ka jinglong jingman uta u pud u sam ki dap da ka jinglyngngoh ban ïohi bad ki paidbah ka thaiñ khappud ki kynnoh bad ka sorkar ka la shet kylla, ba la lilam ïa ka khyndew ka shyiap sha ka jylla assam bad kumta ter ter.
Katba na ka liang jong ka sorkar MDA, ka kam ba ka la leh ïa kaba bha tam kaba baroh ki sorkar kiba la bat ïa ka bor synshar ha ka jylla ha kine ki 50 snem kim shym la lah ban leh ei ei.
Bad la ïohi ba khatduh ka sorkar katkum ka jingkren jong u Myntri Rangbah bad ruh u Symbud Myntri Rangbah ki la ong ba kin ym lah da lei lei ban phai dien biang halor ka MOU, hynrei ki paidbah ki hima ka thaiñ khappud bad ruh katto katne ki MDC ka KHADC ki la ong ba kin ïaid beit shakmat ban wad ïa ka jingbishar hok na ka ïingbishar Supreme Court badon burom ka ri India.
Kum ki riew paidbah, ka long kaba sngew lyngngoh shibun eh ba kumno ki paidbah kim hun, hynrei ym sngewlah ban ong ba ki paidbah kin bakla bad ka long kaba jnang katta katta lada ka sorkar ka shet kylla shisha.
Baroh ki nongshnong shnong ka jylla Meghalaya ki dang ap kyrmen ïa kane ka sorkar MDA, hynrei kaei kaba la mih na ka jingiapynbeit pud ka wanrah u dak jingkylli uba heh bha ?Ka long ka jingai jingmut ïa ka sorkar, namar ka dei hi ka sorkar kaba lah ban leh ïa kiei kiei kiba bha, ym dei ki paidbah namar ba ka sorkar hi ka dei ka bor jong ki paidbah.
Kumta ïa kino kino ki rai bad jingïabeit dei ban shim da ka rai paidbah ne ka HEARING ban biang lut da baroh ki sakhi satar, shuwa ban jam sha ka MOU kaba arwat khamtam lei ka Langpih bad ruh ka Block I & II, nalor kiwei pat ki thaiñ khappud.
Ka jingpynbeit pud na baroh ar ki liang kan long nyngkong shuwa hakhmat ki paidbah bad hadien kata lah ban ïasoi ha ka rukom jong ka aiñ khnang ba kan ym mih shuh kano kano ka kynrum kynram hadien habud.
