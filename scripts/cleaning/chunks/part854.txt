U la pyntip ruh ba ka seng kan pynlong ia ka jingialang bah jongka ha Sohiong ha ka 22 tarik mynta u bnai ha kaba ki nongialam na ka seng kmie kin hiar ban ai ia ka jingpynshai sha ki paidbah ha katei ka sngi.
Shillong, 12 Risaw:Ka skul barim tam ha ka ri Khasi Jaintia kaba la seng da u nonghikai ia ki dak thoh Khasi, u Pastor Thomas Jones ka la dap 174 snem mynta u snem kaba don ha Pdengshnong Sohra.
Kane ka skul ka dei ka Sohra Twa LP &UP Presbyterian School kaba la seng ha u snem 1842.
Kane ka skul kan sa dap pura lashem snem 175 snem, ha kaba ia ka jingsdang ban rakhe ban pyndon burom kyrpang ia kane ka skul, la plie paidbah da ka myntri ka tnad ka koit ka khiah ka Deborah Ch Marak ha ka jingialang kaba la long hynne ka sngi ha madan kane ka skul ha Sohra-Twa, Pdengshnong.
Hapdeng ka jingther u lapbah Sohra khlem sangeh baroh shi sngi, ka Deborah ka la ong ba ka jylla Meghalaya ka pawnam sha ka pyrthei ka dei namar u slap Sohra.
“Ka Sohra ka dei kum ka nongpyrta khubor sha ka pyrthei namar ka jingdon ka Sohra kaba jur slap tam ha ka pyrthei", la ong ka Deborah haba kren hynne ka sngi ha kane ka jingialang.
Ka la ong ba ka jingjur hap u slap hynne baroh shi sngi, ka pyni ba ka Sohra ka la pynshisha ia kane ka nam ha ka pyrthei ha kaba ka Sorkar jylla ruh ka la pyndonkam kum ka atiar ban die sha ka pyrthei ban pynpaw nam ia ka jylla.
Ha kajuh ka por, ka la ong ba ki samla pule kane ka jylla watla ki dei ki riewlum ba ioh bhah kyrpang hynrei kim dei satia ban ap ia kata ka bhah ha kane ka juk jingstad ka jingiakop hynrei ki dei ban tur shakhmat ban pyrshang da ka bor baroh ban iakhun bad kiwei.
“Nngim dei ban shaniah ha ka jingmang bhah kyrpang, namar ngi nim ha kane ka juk jong ka jingiakop, kane ka long ka khubor kaba nga phah sha baroh ki khynnah skul jong ka jylla", la ong ka myntri.
Ka myntri kala pynpaw ia ka jingsngewdiaw jong ka ba kane ka nongbah Shillong kaba la niew ba ka dei ka shlem jong ka jaka pule puthi, mynta kala duh noh, bad ka la ong ba ka sorkar kan ialeh ban wanrah biang ia katei ka burom la la jah, ban pynlong ia ka nongbah Shillong sa shisien ka pdeng jong ka pule puthi, khnang ba ki briew na sha bar kin wan sha kane ka jylla ban pule.
Shuwa ban leit sha katei ka leh burom ia kane ka skul ka myntri kala leit jngoh ia ki ar tylli ki skul ha Sohra, kawei ka St John Girls School Sohra bad ka Maurice Patrick King memorial Secondary Scholl ha Laitryngew, na ka liang jong ka myntri kala ia kren bad ki khynnah pule jong kine ki ar tylli ki skul.
Ia kane ka jingialang la pyniaid da u MLA ka Sohra u Bah TW Chyne uba dei ruh u khynnah skul barim kane ka skul.
Kiwei kiba la don lang ki long u MDC Bah Donevan Wanlang, Headmistress Kong M Larngap, u Syiem ka hima Sohra Paiem F Syiem, ki ophisar jong ka tnad pule puthi jong ka sorkar na Sohra Civil Sub Division bad ki nongpyniaid balang.
Ia ka jingkren lyngkot haba ia dei bad ka skul la kren da ka kong M L Diengdoh.
Ha kane ka sngi,ka Deborah ka la pynkup burom ruh sha ki nonghikai ba rim jong kane ka skul kiba la noh synniang na ka bynta ka skul.
Shillong, 13 Risaw:Katba nangmih ki sngi ka jingdheng ha surok Dawki ka la nang jubor, ha kaba la iathuh ba mynta ka sngi lei ka shim por haduh 4 kynta ban iaid lynti na Dawki sha Umsyiem.
Kumba ka long baroh shi katta na Dawki sha Umsyiem lada slem eh ka bam por tang kumba 20 minit eiei.
U Sordar ka Mukertila u bah Phren Kongwang uba sahkut lynti haduh saw kynta u la iathuh ha u Rupang ba u la mih na Dawki ha ka por 2 baje nohphai sngi ban leit sha shnong la jong Umsyiem, hynrei u la poi ing haduh ka por 6 baje janmiet.
Utei u sordar u la bitar ia katei ka jingdheng kali kaba man ka sngi bad u la iai pynkynmaw shi pynkynmaw ia ka sorkar ba ka dei ban leh eiei noh hynrei haduh mynta ruh ym pat ioh jubab eiei.
Nongpoh, 13 Risaw:Kan long ka jing-kmen kaba khraw ia ki paidbah nongshong jong ki San tylli ki shnong kiba don ha ka thain Umden, Ri Bhoi District, ha kaba mynta ka sngi u Dr.
D.
D Lapang, MLA ka Nong-poh Constituency, u la leit ban plie ia u Mawnongrim na ka bynta ban siangrong ia ka surok kaba pyniasoh na Umlakhar sha Umdohkha bad Umlakhar sha Umtrai.
Ha ka jingplie ia une Mawnongrim ha Umlakhar, la sakhi ha ryngkat ka jingdonlang u Bah Y.
Laloo, EE ka PWD, Nongpoh Division, u Bah R.
Kharbihkhiew, BDO ka Umling C&RD Block, u Bah Mayraldborn Syiem, ki rangbah shnong ki nongshong shnong ka Umlakhar bad ki shnong ba marjan.
Ha kane ka sngi la ioh ia ka jingkren na u Dr.
DD Lapang, ha kaba u la pynpaw ia ka jingkmen ban iadon bynta lang ha kane ka sngi ba plie ia utei u Mawnongrim bad na ka liang jong u kum u nongmihkhmat, u la kyntu ia ki paidbah ha katei ka thain ba kin ai ka jingiatreilang bad ka sorkar na ka bynta ban wanrah ia ka roi ka par.
Lah ruh ban ong hangne, ba katei ka surok la tei lyngba ka skim kaba la tip kum ka Special Fund Plan, ha ka jingmang pisa kaba T.
5.
30 Klur, kata kynthup ia ka surok ba 1.
8km na Umlakhar sha Umdohkha bad kawei pat kaba 4.
30km na Umlakhar sha Umtrai bad ia katei ka surok la buh ia ka por ban pyndep hapoh u Bnai Rymphang jong u snem 2018.
Nongpoh, 13 Risaw:Shi bynta ban nangpynkhlain shuh shuh ia ka seng bad ban pynshai paidbah ia ki nongrim ka seng, ha ki thain Ri Bhoi District, ka Hills State People Democratic Party (HSPDP) ka la pynbna paidbah ba kan pynlong ia ka jingialang paidbah ne General Meeting ha ka 15 tarik mynta u bnai ha ka por 12 baje mynsngi ha Umsning.
Ha katei ka sngi, yn wan ban pynshai paidbah da u President ba rangbah ka HSPDP u Bah Ardent Basaiawmoit lem bad ki nongialam ba hakhmat ka Party HSPDP.
Kumta haba iadei bad katei ka jingialang paidbah, na ka liang ka u Bah Pynwanbor Sylliang, President ka HSPDP, Ri Bhoi District, u la kyrpad ia baroh ki nongshong shnong ka them Ri Bhoi na baroh ki san tylli ki Konstitwensi ba kin wan ban sakhi lang ha katei ka sngi.
Shillong,13 Risaw:Ki nonghikai ha ri Lum Garo kiba don hapoh ka kynhun All Garo Hills Primary School Teachers’ Association (AGHPSTA) ki la rai ban shong kyraiñ hakhmat ka ophis u DC West Garo Hills ha ka 17 tarik mynta u bnai namarba ka sorkar kam shym la shah shkor ia ki jingdawa jong ki.
Kitei ki nonghikai kham mynshuwa ki la ai por 15 sngi ia ka sorkar ba kan pynurlong ia ki jingdawa jong ki, katto katne ki jingdawa ki long ba ia ki nonghikai kiba la thung da ka sorkar ym dei shuh ban phiah sha ka thup Government bad non Government bad ym dei ban pynkynriah kam ia ki nonghikai na kawei ka District sha kawei pat.
Shillong,13 Risaw:Ka kynhun duwai jong ka MIZPHA Prayer Fellowship kiba wan na  Kuwait, Canada, Chennai bad  Pune, ba kynthup ia u Pastor.
K.
T.
Thomas, Brother Rijo Thomas, Pastor Prashant Kruvilla, Brother Roshan Thomas, Brother Roy Abraham ryngkat bad u  Fr.
Baby Thomas na  Shillong ki la leit ia kynduh ia u bah D.
D Lapang  ha ka 12 tarik mynta u bnai ha ingsah jong u ha Sherwood Bungalow, Bishop Cotton Road, Shillong.
Katei ka kynhun ka leit kylleng ka ri India ban duwai ba kan jingsuk kan long sha baroh ki nong India, ki dang shu wan na ka jylla Arunachal, Nagaland bad mynta ha Meghalaya bad kin sa leit ruh sha kylleng ki jylla ka ri India.
Ki la pynlong jingduwai ryngkat bad u bah Lapang ba u blei un ri un sumar ia kane ka jylla bad un ai ka shongsuk shongsain.
Shillong, 12 Risaw:U myntri ba dei peit ia ka tnad shna surok jong ka jylla u Martin M Danggo, ryngkat bad ki ophisar jong kane ka tnad sorkar, ki la leit banjurip ia ka surok Shillong-Nongstoin-Tura, bad ki la sdang na Rangskhen sha duh Williamnagar ha East GaroHills.
Na ka liang jong u myntri u la leit hi da lade ban jngoh ia kane ka surok ka long namar ba ka sorkar ka kwah ban pyndep noh kloi khnang ba ki paidbah kin suk ha ka leit ka wan na Tura sha Shillong bad kumjuh na Shillong sha Tura, ym ba ki paidbah kin dang hap ban leit na Assam kumba long baroh shi katta.
Na ka liang jong u myntri u la pynpaw ia ka jingsngew kmen ban iohi ba ia kane ka jingtrei mynta la lah ban pyndep haduh 90% bad kaba sah ka dei sa tang na Sohiong sha Lad Mawreng, ia kane ruh yn pyndep noh hapoh jong u bnai Lber 2017, ia kane ka surok hi baroh kawei kaba jrong haduh 264.
3 km na Shillong sha Tura yn pyndep ha u tei u bnai Lber 2017, u la ban biang.
Ka jinglut na ka bynta kane ka surok ha kaba mang pisa nyngkong ha u snem 2011 ka long T.
1494 klur tyngka, hynrei ha dien ba la peit bniah biang ha kaba ia dei bad ka jinglut jingsep kan kot sha ka T.
2023 klur tyngka kynthup ia ka bai shim khyndew ruh.
Ia kane ka surok la shna da ka company BSC-C&C JV kaba na Hynderabad, ka la sdang ia ka jingtrei ha u snem 2011 bad ka la dei ban pyndep ha u snem 2014 jong u bnai Lber, hynrei na ki daw kiba ym lah ban kiar la ailad ia kane ka company ban pyndep ha u bnai Lber 2017 jongu bnai Lber.
Ka jingeh kaba ia kynduh ha kaba ia dei bad kane ka surok ka long ha kaba ia dei bad ki jaka bad ka By-Pass na Sohiong sha Lad Mawreng.
Ka jingpyndep ia kane ka surok ha u bnai Lber 2017 ruh kan long tqng ha Lad Mawreng shuwa.
(SP News).
Shillong, 13 Risaw:Ka Confederation of Ri Bhoi People (CORP) lyngba ka ain wad jingtip paidbah, ka la lap ba u Bah SW Rymbai MLA barim ka Umroi konstitwensi, Bah Laborius Manik Syiem u Syiem barim ka Hima Mylliem lem bad katto katne ki MDC ka KHADC ki donkti ban bei pisa ia ki nongap pahara ia ka mar kordor ba iathuh ba shong dor T.
400 klur ha u Lum Murok ne Tepkilabama ha Mynnar Nongbah Jirang, Ri Bhoi District.
Uwei u khar na Assam ba kyrteng kum u Pir ba la wan rah da u SW Rymbai ha u 2011, u la pynthikna ba ka don ka mar rem dor ha u Lum Murok, hynrei ka ophis u Syiem Jirang, ka la pynshai ba katei ka kam ka dang sah ha ka jingmut dur bad haduh mynta kim pat tip la ka don ne em.
U Syiem ula pynshai ba ki jingkynnoh ba la tih hi da u Syiem ka long kaba bakla.
Katkum ka ain wad jingtip paidbah, la lap ba ka hima ka la pynlut haduh T.
32 lak ia u lum murok (rmi dohkhlong ne rmitep klong), kata na ka pisa hima kaba T.
81,604 ia ka bainong ki nongap kynthup ka bai tep khyndew ia ka jaka ba la tih.
Katba u Bah SW Rymbai bad u Paiem Laborius Manik Syiem lem bad ki MDC ka KHADC ki la bei pisa T.
31, 95,800 ban siew bainong ia ki nongap na bynta saw snem, kata naduh Nailar 2011 haduh u Nailur 2014.
Ha ka ain wad jingtip paidbah, la iathuh ba u Bah Laborious Manik Syiem ula pynshai ha ka jingialang ha New Jirang ba ka don ka mar rem ha u lum murok kaba kot sha ka T.
400 klur bad na bynta ka jingmyntoi ia ka hima lah ban tih noh ia katei ka mar.
Hynrei hadien ba la mih ka jingpyrshah bad rah lama iong na ki paidbah lai shnong ba kynthup ia ka Mynnar Nongbah, Nongsier bad Nongthymmai halor ka jingsuba ba dei u syiem uba la tih ia ka lum murok.
Ka CoRP, ka pynpaw ia ka jingsngew khia bad lyngngoh ba ka ophis syiem kam tip wat hadien saw snem ba la phah ban ap pahara bad pynlut da ki phew lak bad kumba long mynta katei ka mar ba T.
400 klur ha ka Hima Jirang ka la shu jah rngai ei.
Halor kane ka CoRP ka buh jingkylli uei uta u Pir bad kumno u Bah Rymbai uba wan pynthikna ba don ka mar bad bei pisa da ki phew lak, u pynsanegh noh hadien saw snem.
Ka jingsangeh hadien saw snem ka la lah ban don eiei sha lyndet, ka lah banlng ba ki la lah dep sei ia katei ka mar naba ka hima ka la ai ti ia katei ka kam sha kitei ki rangbah.
Shillong, 13 Risaw:Ha ka jingjia kaba ym kham ju iohsngew koit uwei u rangbah uba la tip kyrteng kum u Swapan Paul u la pynphai noh ia ki tyngka pliah ba u ioh tam na phyllaw ing jong u mynhynin ka miet.
Utei u rangbah u dei uba shong ba sah ha Upper Jail Road , Shillong, u la ioh tam na phyllaw ing jong u ia ki jingdeng ksiar bad ka pisa kaba shongdor haduh T.
1.
50 lak tyngka.
Utei u rangbah u la pynphai noh sha ki pulit ka Sadar PS bad u la iathuh ha ki pulit ba u ioh tam na phyllaw iing jong u mynhynnin ka miet.
Hadien ki pulit ki la lap ba kitei ki tyngka pliah dei kiba u nongtuh u la leit bret ha phyllaw ing jong utei u briew namar ba ki la ioh jingujor na u Manik Paul uba sah ha Jail Road ba ki nongtuh ki rong tuh ia ki jingdeng ksiar bad ka pisa na ing jong u, hadien ki pulit ki la ioh kem ruh ia u Dilip Nath bad la kynnoh ba dei utei uba tuh ia katei ka pisa.
Shillong, 13 Risaw:Ki don haduh 318 tylli ki kes kiba ki khynnah ki la shah lehbeiñ ki ba dang sahteng ha ingbishar haduh kine ki sngi ruh.
Kitei ki dei ki kes kiba la jia ha ki hynriew tylli ki District tang hapoh 5 snem.
Na ki 318 tylli -93 tylli dei kiba la jia ha East Khasi Hills, 38 ha West Khasi Hills, 100 tylli ha Ri-Bhoi, 42 tylli ha West Jaintia Hills, 39 tylli ha West Garo Hills bad 6 tylli ha East Garo Hills,kitei ki dei kiba sahteng ha ka Special Court ba la buh ha kitei ki District.
Katba 99 tylli ki kes pat dei kiba sahteng ha District Council Court ha East Khasi Hills.
Katkum ka aiñ Protection of Children from Sexual Offences (POCSO) Act, ka Special Court ka dei ban pynkut ia ka kes hapoh ka shisnem, hynrei haduh mynta ha ki san snem la ong ba la pyndep dang 4 tylli ki kes.
Ka chairperson ka Meghalaya State Commission for Protection of Child Rights (MSCPCR) ka kong Meena Kharkongor ba kum ia kitei ki kes pyrshah ia ki khynnah rit dei ban pyndep hapoh shisnem katkum ka POCSO Act bad ka la ong ba lada pynslem kan ktah pynban ia ka khynnah namarba katba nangiaid ki sngi ka rta jong ka ruh ka nangheh.
Ka la ong ba donkam ban don noh ka ingbishar ka ban peit beit thik tang ia ki jingshah thombor ki kynthei bad ki khynnah khnang ban lah ban pynsted ban ai ia ka rai.
Kakong Meena ka la ong ruh ba ki kes kiba sahteng ha District Council Court ym shym la pynhap hapoh ka POSCOAct hynrei la shim kum kiwei pat ki kes jong ka section 375 bad 376 jong ka Indian Penalty Code (IPC).
Ka la iathuh ba ka la thoh sha ka tnad aiñ ka sorkar ba ka dei ban phah noh ia kitei ki kes sha ka special court namarba ka POCSO ka la treikam nadh u 2012.
Shillong, 13 Risaw:Ka BJP kan sa sei paidbah ia ki kyrtong na ka bynta ka elekshon MDC shiteng samoi ha ka 17 tarik Risaw na ka bynta ki 6 tylli ki jaka ban long elekshon ha KHADC bad kawei ha JHADC.
“Ngam pat iathuh mynta, ngan sa pynbna la 17 tarik", la ong u President ka BJP u Bah Shibun Lyngdoh hynne ka sngi.
Haduh ba thoh ia kane ka khubor, la ioh jingtip ba ka BJP ka don ar ngut kiba pan tiket na Laban na ka bynta kane ka elekshon MDC shiteng samoi, kynthup u Bah Micky Shabong bad u Bah Hubert Marbaniang.
Haba iakren bad u nongialam ka BJP 19- South Shillong Mandal u Sanjib Dhar u la ong ba ka party ka la dep phah ia ki kyrteng jong kine baroh ar ngut sha ka party kmie ha jylla ba kan shim ia ka rai iano ka kham ibit ban pynieng.
U la ong ba ka party ka don jingkyrmen ban jop ha kane ka kynti watla ka jingiakhun ka lah ban long kaba jur hapdeng u kyrtong ka NCP ba lah ban ieng hi da u MLA u Bah Sanbor Shullai.
Kumba la sngewthuh, ka BJP ka lah ban sei kyrtong na baroh ki jaka lada ioh briew bad na Nongspung-Sohiong, na Mairang, bad na Laban ka la dep ioh lypa.
Ha kawei ka liang, ka UDP Mairang kan shong jingialang lashai ka sngi ban rai ia u kyrtong na ka bynta kane ka elekshon MDC shiteng shiteng samoi.
La ioh jingtip ba ki don ar ngut kiba pan tiket kiba kynthup u Bah Equator L Nongrang bad u Bah Joining L Mawnai.
“Ngin shong jingialang lashai ban shim ia ka rai iano ban jied napdeng kine ar ngut", la ong uwei u nongialam ka UDP Mairang.
Kham mynshwa, ka Congress ka la pynbna ia ka kyrteng jong u Bah Lambok Nongrang, ka HSPDP ka la sei da u Bah Alexander Kharsyntiew, katba ka BJP ka lah ban sa pynbna ia u Bah Counsellor Wahlang.
Shillong,13 Risaw:Ha u jylliew mynta u snem ka kynhun myntri jong ka sorkar jylla ka la mynjur ia ka Meghalaya Public Servants’ Rules kaba naduh u myntri rangbah ka jylla, ki myntri sorkar, ki MLA, ki MDC bad kiwei pat ki shakri paidbah kin hap ban pynbna ia ka jingdon jingem jong ki.
Ka lok bad ki khun jong kitei ki shakri paidbah ne ki nongtrei sorkar ruh kin hap hapoh katei ka aiñ ha kaba kin hap ban pynbna ia ka jingdon jingem jong ki.
Katei ka jingmynjur ka kynhun myntri ka dei ban pyntreikam ia ka Lokayukta Act kaba la ioh jingmynjur na u Lat ka jylla.
Katkum katei ka aiñ ki shakri paidbah kin hap ban pyni ia ka pisa ba ki don ha kti, ka ram ba ki shim, bad kiwei pat ki jingdon jingem jong ki.
Ka Section 45 jong katei ka aiñ ka ong ba u shakri paidbah un hap ban ai ia katei ka jingtip hapoh 30 sngi hadien ba u rung ha ka kam bad ia kane u hap ban ai jingkheiñ ha lane shuwa ka 31 tarik u naitung manla u snem.
Katei ka aiñ ka la pynkynmaw ia u Rupang ban lum jingtip ia ki jingdon jingem ki shakri paidbah sdang naduh u myntri rangbah ka jylla, ki myntri sorkar, ki MLA kaba ki la ai jingkheiñ ha ka por ba ki ia leh elekshon.
Katkum ki jingkheiñ kiba la ioh lum la iohi ba U MLA ba riewspah ha ka jylla Meghalaya u dei u MLA ka Umroi konstitwensi u Ma Ngaitlang Dhar, u ma Ngait u don ka pisa tyngka bad ki jingdon jingem ba shongdor haduh T.
235.
64 klur tyngka, katba u para jong u pat u Ma Sniawbhalang Dhar ha u snem 2008 u don pisa tang T.
75,074 tyngka hynrei ha u snem 2013 u la kham kiew bad u don T.
2 klur tam.
Katba ka MLA kaba kham duh pat ka dei ka kong Ampareen Lyngdoh, MLA ka Laitumkhrah bad ka don ka pisa tyngka bad ki jingdon jingem kaba tang T.
23,518 tyngka ha u snem 2008 hynrei ka spah jong ka ka la kham kiew pat sha ka T.
21 lak tyngka ha u snem 2013.
U myntri rangbah ka jylla u Dr.
Mukul Sangma ha u snem 2008 u don tang T.
3 klur tam ka pisa tyngka katba ha u snem 2013 pat ka la kham kiew sha ka T.
14 klur tyngka tam.
Ka lok jong u ka Dikanchi D Shira ha u snem 2014 ka don palat T.
10 klur tyngka.
Katkum ka website ww.
myneta.
info ka la pyni ia ki jingkiew spah ki myntri sorkar tang hapoh san snem kata na u 2008 haduh u 2013.
Katkum katei ka website ka pyni ba u Prof.
R.
C Laloo (Jowai) ha u snem 2008 u don tang kumba T.
75 hajar tyngka tam katba ha u 2013 pat u don T.
1 klur tam, u bah HDR Lyngdoh (Sohiong) ha u 2008 u don T.
1 klur tam ha u 2013 pat ka poi haduh T.
7 klur tam, u bah Prestone Tynsong (Pynursla) ha u 2008 u don tang T.
41 lak tyngka ha u 2013 pat u don T.
4 klur tyngka, ka kong Roshan Warjri (North Shillong) ha u 2013 ka don T.
19 klur tyngka, u bah Ronnie V Lyngdoh (Mylliem) ha u 2008 u don T.
27 lak tam ha u 2013 pat u don T.
48 lak tam.
U Clement Marak ha u 2008 u don T.
25 lak tyngka katba ha u 2013 pat u don T.
1 klur tyngka, u Zenith M Sangma ha u 2008 u don T.
59 lak tyngka ha u 2013 pat u don T.
4 klur tyngka, ka Deborah C Marak ha u 2008 ka don T.
2 klur tyngka ha u 2013 pat ka don T.
8 klur tyngka, u Martin M Dango(Ranikor) ha u 2008 u don T.
27 lak tyngka ha u 2013 pat u don T.
48 lak tyngka.
U MLA ka Raliang u ma Comingone Ymbon ha u 2008 u don T.
1 klur tam ha u 2013 pat ka spah jong u ka la kiew haduh T.
25 klur tam, u bah Metbah Lyngdoh(Mairang) na ka T.
21 klur tam ha u 2008 ka la kiew sha ka T.
37 klur tam ha u 2013.
U bah Ardent M Basaiawmoit (Nongkrem) ha u 2013 u don T.
89 lak tam, u bah Paul Lyngdoh (Shillong West) u don T.
1 klur tam ha u 2013, u Dr.
Donkupar Roy (Shella) ha u 2013 u don T.
2 klur tam, ubah Sanbor Shullai (19th Shillong South)ha u 2013 u don T.
5 klur tam, u James K Sangma u don T.
6 klur tam ha u 2013, u MLAka Mawlai u bah Embhah Syiemlieh (Mawlai) u don T.
9 lak tam ha u 2013, u bah Titos W Chyne (Sohra) ha u 2013 u don T.
46 lak tyngka.
Nongstoin, 13 Risaw:Ha kawei ka jingjia iatakhuh kali kaba la i shyrkhei bha kaba la jia mynta ka janmiet ha kapor kumba 7:30 ei ei, kawei ka Jeep kaba don ia u No ML05A 0693 kala iatakhuh bad kawei ka Sumo kaba don ia u number ML06 6420 ha dong Nondein Nongstoin ka surok bah na Nongstoin sha Riangdo.
Katei ka jingjia ka la long kaba la i shyrkhei haduh katta katta ha kaba katei ka Jeep kala pra lut phom na ki bynta ba shakhmat haduh ba ka taiar khmat ka la hap noh shiliang sha surok, katba kaba kham i shyrkhei shuh shuh ka long ba katei ka sumo kala leit suh beit beit ialaka khmut sha iing sah jong ki briew.
Katkum ka jingioh jingtip u nongthoh khubor na ki paidbah ba iaboi ha katei ka jaka la ong ba ha katei ka iing ba leit ban tur katei ka sumo don bok ba ym shymla don briew ha iing ha katei kapor.
Haduh bala thoh ia kane ka khubor ym shym pat la lah satia ia ka daw jong katei ka jingjia bad la ioh jingtip ruh ba ha katei ka jingjia ki lai ngut ki briew kila mynsaw ha kaba la pynkit ruh ia ki sha Civil Hospital Nongstoin khnang ban ioh ia ka jingsumar kaba paka.
Shillong, 13 Risaw:Ka Synjuk Ki Nong-synshar Shnong ka Bri u Hynniewtrep (SNSBH) kam pat nang ban khih shano shano ruh namar ba ka mukotduma ban pynkhein ia ka rai ka Meghalaya High Court ka dang sahteng ha ka Kashari ba heh duh ka ri ka Supreme Court.
Hadien ba ka SNSBH ka la shu sngap ha kine ki sngi, u chairman jongka, u Dr Werlok Kharshiing u la ong ba, haduh mynta ki dang iai ap ban ioh shwa ia ka rai na ka Supreme Court halor ka kam Rangbah Shnong.
“Ngi dang iai ap shwa ia ka rai ban ioh na ka Supreme Court kaba la buh sngi ban shim bishar biang ia kane ka mukotduma ha une u bnai hi", la ong u Dr Kharshiing haba iakren mynta ka sngi.
U la ong ba ha ki bnai ba la dep, ka Supreme Court ka la pynjlan sngi ban shim bishar ia kane ka kam bad la ioh jingtip ba ka la buh sngi ban shim bishar biang mynta u bnai tangba ym pat tip ia ka sngi.
“Lada pynkhyllem ka Supreme Court ia ka rai ka High Court, ka la mut ba ngi la ioh biang kumba ju long ia ka bor", la ong u chairman ka SNSBH.
Ha kajuh ka por, u la ong ba ka SNSBH kam don kano kano ka jingiakren ne ka jingthmu ban pynlong biang ia ka dorbar bah kumba long ha u snem ba la dep.
Nongpoh, 14 Risaw:Ym lah ban len ba ka jingthmu jong ka sorkar kmie ban pyntrei kam ia ka skhim Mahatma Gandhi National Rural Employment Guarantee Scheme (MGNREGS), ka long ban wanrah ia ka roi ka par sha ki shnong nong kyndong bad ka jingioh kam ioh jam ki paidbah nongshong shnong ha ka ri, hynrei ka jing pyntreikam ia kane ka skhim paidbah ha Shnong Nongpoh, katkum ka RTI la lap ba la pyndonkam bakla da ka VEC.
Ia kane ka jing pyndonkam bakla ban pyntrei ia katei ka skim paidbah la lap katkum ka RTI ba la ujor da u Bah Hubert Marwein, nong shong shnong ka Shnong Nongpoh, uba la wad jingtip lyngba ka RTI halor ka jingpyntreikam da ka VEC Nongpoh ia kane ka skhim paidbah, kata na ka bynta u snem 2013 haduh u snem 2016.
Kat kum ka khubor ba la pyllait da u Bah Hubert Marwein, la pyn paw ba katkum ka kaiphod na ka RTI ia kaba la tohkit da ka ophis u Block Development Officer ka Umling C&RD Block, la shem ba ka VEC Nong poh, kaba la lamkhmat da u Bah Bul Lyngdoh kum u Chairman uba dei ruh u Rangbah shnong barim ka Nongpoh, u Bah Silvester Mynsong, kum u Secretary bad ka Kong Madhuri Sweetly, kiba la soi tuh ia ka kyrteng ki Job card Holder ha ka Register jong ka Muster Roll bad la shem ruh ba ki la dep ban sei tuh ia ka bai bylla sngi ki Job Card Holder, hynrei khlem da sam pat ia katei ka pisa sha kitei ki Job Card Holder, ha kaba ki Job card Holder kiba la shah soi tuh ia ka kyrteng bad khlem ioh ia ka bainong bylla jongki ki kynthup ia u Job card holder 4203, 4817 bad 4818.
U Bah Hubert Marwein, u la pynpaw ruh ia ka jingsngewlyngngoh halor ka jingbym khein snep da ka VEC Nongpoh ia ka hukum jong u BDO, ha kaba katkum ka kaiphod ka RTI, la lap ba u BDO u la dep ban btah ba kin pynphai noh ia ka pisa (Refund) sha kitei ki job card holder bad kumjuh ruh ba kin sam noh mardor ia ka job card holder sha kitei ki Job card Holder, hynrei kumba long haduh mynta ka VEC Nongpoh kam shem la pynphai ia ka bainong kitei ki job card holder bad kumjuh ruh wat ka Job card ruh kim shem la ai satia sha kitei ki job card holder, ong u Bah Hubert Marwein.
Na ka liang u Bah Hubert Marwein, uba dei ruh uba la shah soituh ia ka kyrteng ha ka VEC, u la ong ruh ba u sngewlyngngoh haduh katta katta halor ka ka kaiphod jong ka RTI ba la tohkit da ka ophis u BDO, namar kumba la lap ba ka don ka jinglehthok da ka VEC Nongpoh, hynrei na ka liang ka ophis u BDO kam shem la pynshitom ia kane ka VEC.
Kumta haba pynkut ia kane,  u la ong ba kat kum ka kaiphod ba la dep tohkit da ka ophis u BDO ha ryngkat u Ombudsman kam long satia kaba ai jinghun halor kane ka jingshah lehthok ki job card holder bad na ka liang jong u, u la kyrpad ia ki bor bahalor ba kin phah biang ban tohkit bniah bad kyrpad ruh ba kino kino ki ba donkti ban pyndonkam bakla ia kane ka skhim dei ban pynshitom katkum ka kyndon ain  jong katei ka skhim ba la pyntreikam da ka sorkar Kmie, u la bynrap.
Shillong, 14 Risaw:50 ngut ki khyn nah skul jong ka Laitum khrah Presbyterian ryngkat bad ki nonghikai jong ki ki la leit jngoh ia ka Sadar Police Station mynta ka sngi kaba dei ruh ka sngi ba ki dang long Youth Week ha ka balang.
La ialam ia ki da u Inspector D.
K.
Prasad, Officer In-charge, Sadar Police Station bad u Inspector Pynhunlang Syiem, In-charge, Sadar Traffic Branch sha baroh ki tnad ka Sadar Police.
La batai sha ki ia ka rukom treikam jong kawei pa kawei ka tnad.
Nongstoin, 14 Risaw:Ka Shnong Tynghor kaba dei kawei na ki shnong kaba don ha ka thain West Khasi Hills, ka la ioh ia ka jing ithuh ba kan long noh kum ka Model village ne ka Sansad Adarsh Gram Yojano (SAGY) hapoh ka Rambrai Jyrngam Constituency ia kaba ka sorkar Jylla ruh ka la ai ia ka jingmynjur.
Katei ka shnong ka dei ruh ka AEC kaba kdup ia ki hynniew tylli ki shnong ha katei ka thain bad kiba kynthup ia ka shnong Tynghor, Dom jarian, Umthlong, Maw thawkrah, Nongthymmai, Nongkhlain, Mawmareh.
La pyntikna ruh ia katei da u MLA ka Ram brai Jyrngam Constituency bah KP Pangniang ha ryngkat ka jingiadon lang ki Sordar jong kitei ki hynniew tylli ki shnong, bad haba batai bniah halor katei ka model village U Bah Pangniang u la ong ba hadien ka jingbthah bad ka jingkdew  jong ka sorkar ba u wei u wei u MLA u dei ban jied kawei kawei ka model Village  hapoh ka Constituency.
Kumta na ka liang jong u bah Pangniang kum u MLA u la leh ia katei ka jingbthah da kaba u la jied ia ka shnong Tynghor kaba dei ka AEC ba kan long noh kum ka wei ka Model Village hapoh ka constituency bad ia katei ka sorkar Jylla ka la ai ruh ia ka jingmynjur ha u bnai Naitung 2015.
Shuh shuh u bah Pangniang u la batai ruh ba katkum ki kyndon jong katei ka Model village ka shnong ka donkam ruh ba ka jingbun briew ka dei ban long la kumno kumno shi hajar ngut ki nong shong shnong bad ban bud tikna ia ki kyndon bala buh da ka sorkar na ka liang jong ki hynniew shnong ha ka sngi  palei jong ka taiew bala lah ki la pynlong ia ka jingialang ha ka shnong Tynghor.
Ha katei ka jingialang ryngkat ka jingiadon lang ruh u MLA kitei ki hynniew shnong kila shim ruh ia ka rai ba kin sa phah ia ka jingthoh ban khot ia u Deputy Commissioner u ba long u khlieh duh jong ka District ha ryngkat ki tnad trei kam bapher bapher jong ka sorkar jylla ban ia bishar bha ha kaba iadei bad katei ka Model Village.
Shillong, 14 Risaw:U Jumai uba khlain bor 3.
6 Magnitude u la pynkhynniuh ia ka nongbah Shillong mynta ka janmiet ha ka por 4:13 baje, katkum ka jingthew jong ka tnad ka thew ka woh ka la ong ba ka pdeng jong utei u jumai ka dei ha ki jaka ba hap hapoh East Khasi Hills.
Shillong,14 Risaw:Ka dorbar jong ka Khasi Hills Autonomous District Council (KHADC) kan sdang ha ka sngi hat majai ka 18 tarik mynta u bnai.
Mynta ka sngi ka la don ka jing ialang Executive Committee jong ka KHADC ban ia kren na bynta ki mat ki ban wanrah ha kane ka dorbar.
Shillong, 14 Risaw:Ha ka 19 tarik mynta u bnai yn ym don taksi kamai naduh Umsawli -Wahshala ter ter haduh Lumdiengsai, namarba ha katei ka sngi ka Assocoation ki Taksi kin maramot ia ka surok, kane ka long katkum ka kyrwoh na u President S.
W.
L.
T.
D.
O.
A.
Shillong,14 Risaw:U President ka MPCC u bah D.
D Lapang u la bthah ia baroh ki dkhot ka seng Congress ba kin iaid da kawei ka sur ha kane ka elekshon MDC shiteng samoi bad kata ka sur ka dei ban long “Dohiap-dohiap, ngi dei ban jop" ne kaba ki ong ha ka ktien nongwei“Do or die" U bah Lapang u la ong ba don kiba ong ba ka seng Congress kan jah kyrteng ha u 2018 hynrei u la bthah ia ki nongtrei shitrhem katei ka seng ba kin trei shitom ba kan wan biang ha ka bor synshar ha u 2018.
U myntri rangbah ka jylla u Dr.
Mukul Sangma pat u la ong ba ka elekshon ka dei ka kabu ksiar ia ki briew jong katei ka Party ban ia kynduh ia ki paidbah bad baroh ki dei ban shim ia ka kabu ban kren ia ki mat kum ka jingioh jylla, ka bor ba kyrpang jong ka 6th Schedule, ka hok ki riewlum bad kiwei pat kiba la pynkupbor da ka riti synshar ka ri da ka seng Congress.
U Dr.
Mukul u la ogn ruh ba uwei u briew u donkam ban bat tang kawei ka kam khnang ban ailad lem ia kiwei pat, u la kren ruh ia kiwei ki bynta kiba ka seng Congress ka la trei kum ka jingshah khang tih dewiong ha ka NGT.
Kitei ki nongialam Congress ki la kren ha ka jingialang ka MPCC kaba la long mynta ka sngi ha Congress Bhawan ha kaba la donlang ruh ki 7 ngut ki kyrtong katei ka seng ki ban ia khun ha ka elekshon MDC shiteng samoi 6 ha KHADC bad wei ha JHADC.
Ha katei ka jingialang la don ki myntri sorkar, ki MLA congress, u MP Congress na Shillong, CEM na JHADC, ki MDC, bad kiwei pat ki nongkitkam ka seng Congress ha District, Block bad kiwei.
Jowai, 14 Risaw:Uwei u samla 27 snem uba la tip kyrteng kum u Mishas Manar u la shah kem ha ki pulit WJH halor ka jingdonkti jong u ban dawa pisa na la ka kmie bad ruh ban byrngem byrsit ia la ka kmie, u kpa bad ki para jong u.
Kane ka la jia ha ka shnong Umjalisiaw ha kaba utei u khun u la wan poi sha iing ban dawa pisa jubor na ka kmie jong u.
Ki pulit kila kem ia utei u briew hadien ba ki la ioh ia ka jingujor na u kpa jong u hi, u bah Haidrogen Kharmalki.
Katkum ka jingujor u kpa, la iathuh ba katei ka jinglong riew khlaw utei u khun ka la long na ka por sha ka por.
Shillong, 14 Risaw: U President ka MPCC u Bah DD Lapang u la ong ba ka AICC ka la bthah ia ka MPCC ba kan sospen noh ia u Bah Pynshngainlang N Syiem u MDC na Mawsynram halor ki kam pyrshah seng jong u.
U Bah Pynshngain u dei u CEM ka Khasi Hills Autonomous District Council (KHADC).
U Bah Pynshngain u la don ka jingiapyni bor bad u Myntri Rangbah  Dr Mukul Sangma halor bun ki mat khamtam halor ka kam khang bat ar kam.
“Nga la shah bthah ha ka  AICC ba dei ban sospon noh ia u Bah Pynshngain", la ong u Bah Lapang hynne ka sngi.
“Ka AICC ka la ioh jingtip la katto katne por ia ki kam pyrshah jong u Bah Pynshngain.
Nga la pyrshang ban weng ia ki bad ka AICC ka la sbun bha ban iai shah.
Ha ka jingiaid ka por, imat kiei kiei kim shym la urlong kumba la thmu namar ba u Bah Pynshngain u la kren shabar pyrshah ia ka party bad ka sorkar ha ki lad pathai khubor", la ong u Bah Lapang.
San ngut kiwei pat ki MDC ka Congress ba risain na ka jinglong dkhot ka party ki long Bah Antonio War, Bah Banteidor Lyngdoh, Bah Albinus Lyngdoh, Bah Victor Ranee bad Bah Hadrain Lyngdoh.
Hynrei na ka liang ka MPCC kam pat shim ia kano kano ka rai halor ka shithi risain jong kine ki san ngut ki MDC.
“Ngi la ioh pdiang ia ki shithi risain jong ki MDC ba la wanrah da u Bah PN Syiem.
Ngim pat pdiang satia ia ka jingrisain jongki namar ba ngim tip namar ba ki lah ban shu shah pynbor ban risain", la ong u Bah Lapang.
Hynrei ha kajuh ka por, u la ong ba don kiba risain kiba phun ia u bad pynpaw ba ki kwah ban kynduh ia u.
Shillong,14 Risaw:Man la ka sngi saitjaiñ jong ka taiew ka dei ka sngi ba ki nong shong iew ki ju siew bai khajna sar iew shisien shi taiew, bad la iathuh da ki nongiew ba lada ki nong khrong pisa kim lah ban lum lut ha ka sngi saitjaiñ ki ju lum pyndep ha ka lah sngi u blei na bynta ka shi taiew.
Lah ban pynkyn maw ba ka seng ki nongshong iew ka Nong Iew Association ha kine ki khyndiat sngi ka la rai ban ym siew bai khajna sar iew shuh naduh mynta ka taiew naba ka hima Mylliem ka la kren shai ba katei kam don jingtip eiei ia katei ka khajna bad ka la ong ba ka dei ka jing lum be-aiñ kaba dei ban bat bad kem ia ki nongwan lum.
Hadien katei ka rai ba ki nongshongiew ki la shim, lashai ka sngi saitjaiñ kan dei ka sngi ba kin sdang ban pyni bor ha kaba kin ym siew shuh ia ka bai khajna sar iew bad ki la byrngem ruh ban bat beit ia kiba wan khrong naba ki la ioh jingshai na u myntri iew ka Hima Mylliem ba ka dei kaba shu leh khlem ka jingtip ka hima bad ka dei ruh ka jingkhrong be-aiñ.
U Rupang mynta ka sngi u la ia kren bad u President ki nongshong iew u bah Korbar Lyngdoh Nonglait bad ha ka jingiakren u la ong ba baroh ki nongshong iew kiba la tip lut ia katei ka rai ki la rai ban ym siew shuh bad ban bat beit ia ki nongwan khrong pisa.
Lah ban pynkynmaw ba ha kine ki khyndiat sngi, u CEM ka KHADC u bah Pynshngaiñ N Syiem u la pynpaw ka jinglyngngoh balei ba ka hima Mylliem kam lah ban lehkhuid ia ka iew watla ka ju lum pisa palat ia ka T.
5 lak tyngka shibnai na iewduh.
Hynrei ha ka 11 tarik mynta u bnai u myntri ka Hima Mylliem uba peit ia ka iew u myntri C.
Kharkongor u la kyntait ba ka Hima Mylliem ka lum pisa na ki nongiew bad u la ong ba ka hima kam ju lum pisa bai pynkhuid iew na ki nongiew.
Shillong 14 Risaw:U CEM ka KHADC u Bah Pyn shngain N Syiem u la ong ba watla um pat ioh iaka shithi ba la shah beh seng ne sospen ha ka party Congress hynrei, um nym sngew eiei halor kane namar ba ki lah ban beh seng ia u hynrei kim lah ban weng ia ka jinglong MLA/MDC jongu.
“Ngam pat ioh shithi ba ki la beh seng ne sospen ia nga hynrei nga la ioh jingtip da ka ktien ba ki la rai ban sospen ia nga na ka party.
Ki lah ban beh ne sospen ia nga na ka party hynrei kim lah ban weng ia ka jinglong MLA/MDC jong nga", la ong u Bah Pynshngain haba kren mynta ka janmiet.
U la ong ruh, “Lada ka party Congress ka sospen ia nga, hynrei ngan iai bteng ban long u CEM ka KHADC haba nga ioh ia ka jingbun paid jong ki MDC".
U la ong ba kumno ka MPCC ka lah ban khot iaka Congress Parliamentary Party (CPP) haba dei ma u, u chairman kum u CEM.
“Ki khot jingialang CPP khlem khot ia nga, ban khot CPP dei ka kamram jong nga ym ka MPCC", la ong u Bah Pynshngain.
U la ong ba ka jingrisain jong ki san ngut ki MDC ha kaba don ruh napdeng jongki, kiba long EM, ka dei pynban ka jingsneng ia ka party Congress.
“Ki mut ban ai jingsneng ia nga, ki ioh jingsneng pynban ialade", la ong u Bah Pynshngain.
Kane ka jingshah sospon u Bah Pynshngain ka dei lehse kaba la khmih lynti bun ki briew hadien ba u la ieng pyrshah ia ki kam ka sorkar kum ka MUDA, kam rangbah shnong, ka kam khang bat ar kam bad kiwei kiba iatyngkhuh bad ka District council.
Halor ka jingkylli hato ka dei ba u thmu ban pynbna ia ka party thymmai ha u bnai Nohprah, u Bah Pynshngain u la ong, “Kam don hynrei ngin sa peit".
Ha kane ka Executive Committee ka People Democratic Forum (PDF) baroh ki party bad ki MDC shimet ki don baroh ha ka liang synshar.
Hynrei la sngewthuh ba ki san ngut ki MDC kiba khlem risain na ka Congress ki lah ban shah pynshong noh sha liangpyrshah ha kaba u Bah Pynshngain un sa bujli noh ia ki lashai ne lashi sngi.
Kiwei pat ki khubor, ki iathuh ba ka jingialang ka MPCC kaba la long mynta ka sngi ha Congress Bhawan ka la khluit tar haba la poi ka mat ia kren kaba ia dei bad ka ishu CEM ha Khasi Hills Autonomous District Council (KHADC).
Ha katei ka jingialang la ong ba ki don katto katne ngut ki MLA Congress kiba la wanrah ia ka mat ia kren ba ki kwah ban pynhap noh ia u bah Pynshngaiñ N Syiem na ka shuki CEM bad ki la kdew ia ka daw ba u dei uba leh pyrshah ia ka seng Congress.
Hynrei ha katei ka por la don pat sa katto katne ngut ki nongialam Congress kiba la kyrshan ia u bah Pynshngaiñ bad kim aili ba ka seng Congress kan pynhap shuki ia u da kaba kdew ha la ka jong ka nongrim.
Ki tyllong khubor ki la iathuh ba kiba dawa ban pynhap shuki ia u bah Pynshngaiñ ha katei ka jingialang ki dei kiba la lamkhmat da u bah Prestone Tynsong bad u bah HDR Lyngdoh, katba u nongkyrshan ba radbah jong u bah Pynshngaiñ pat u dei u bah Vincent H Pala.
La iathuh ba katei ka mat iakren hapoh ka MPCC kam shym la poi sha kaba kut hynrei ka la shu kut noh hapdeng ka jingbym ia sngewthuh sngewthaw.
Ha katei ka jingialang u bah Pynshngaiñ um shym la donlang , ki MLA ki bym poi ha katei ka jingialang ki kynthup ruh ia ka Deborah Marak bad u bah Sniawbhalang Dhar.
Ki lad khubor ki la iathuh ruh ba ka la don ka phang kaba la ia kren ba lada pynhap ia u bah Pynshngaiñ dano yn pynlong CEM, bad la ong ba hangtei ka la mih ka kyrteng u bah Process T Sawkmie ha kaba don katto katne ngut ki MLA kiba ai jingmut ban ai ha u bah Sawkmie ia katei ka kam.
Shuh shuh la ioh jingtip ba tang mar ia wai katei ka jingialang MPCC, wut wut u bah Sawkmie u la khot jingialang ia ki nongkyrshan jong u ha Mawlai bad la iathuh ba u la lum ia katei ka jingialang ban twad jingmut na ki briew jong u ki sngew kumno lada un shimti noh kum u CEM.
Shillong, 14 Risaw:Ha ka jingkylla syndet ka sain pyrthei kaba lah ban ktah ia ka Congress ha kane ka jylla, san ngut ki MDC ka Congress na ki khadwei ngut ba kynthup ia u Bah Neil Antonio War na Laitum khrah (EM), Bah Bantei dor Lyngdoh (EM) na Mawkynrew, Bah Hadrian Lyngdoh (EM) na Mawkyrwat, u Bah Albinus Lyngdoh na Umroi bad u Bah Victor Rani na Jirang ki la rai ban pynkut noh syndon ia ka jingiadei bad ka party bad ki la risain noh ia ka jinglong dkhot mynta ka sngi da kaba ki la phah ia ka shithi risain sha u president ka MPCC u Bah DD Lapang.
Ka Congress ka don 11 ngut ki MDC kynthup u Bah Pynshngain kum u CEM.
Kiba khlem pat risain ki kynthup ia u Bah Lamphrang Blah na Maw phlang, Bah Donevan Kharwanlang na Sohra, Bah Jansing Tynsong na Lyngkyrdem, Bah Mansturdy Nongrem na Langrin, bad u Bah Process T Sawkmie na Mawlai.
Kine ki san ngut ki MDC ka Congress kiba risain kim shym la leit sha ka jingialang ka Congress Parliamentary Party (CPP) ba khot ka MPCC da kaba ki la ai daw ba ka dei halor ka nongrim ba ka MPCC ka la rai ban suspen ia u bah Pynshngain N Syiem uba long u CEM ka KHADC na ka party.
Mar ia ioh jingtip ba ka MPCC ka la rai ban sospen ia u Bah Pynshngain hynne ka janmiet, kine ki MDC ki la shim ia ka rai ban risain noh na ka party kum ka jingpyrshah ia ka rai ka party ban beh seng ia u Bah Pynshngain.
“Ngi la shim ia ka rai ban risain noh na ka jinglong dkhot ka party Congress hadien ba ngi la ioh jingtip ba ka MPCC ka la rai ban sospen ia u Bah Pynshngain", la ong u Bah Banteidor haba kren sha ki nongthoh khubor mynta ka sngi.
Katba u Bah Antonio u la ong ba hynne ka sngi ka MPCC ka la pyntip ba kan don ka jingialang ka Congress Parliamentary Party (CPP) ka KHADC kaba khot da u Woriking President ka MPCC u Bah James Lyngdoh hynrei kaba lyngngoh ka long ba u Bah Pynshngain uba dei u nongialam ka CPP um shym la tip satia ia kane.
“Kumno ia ka CPP yn khot da ka MPCC kaba dei ka kamram jong u nongialam u bah Pynshngain ban leh ia kane  bad ma nga, kum u Secretary", la ong u Bah Antonio War.
U la ong halor kane ka jingleh donbor bad thombor ka MPCC kaba kam ba la ioh jingbthah na ka AICC, ki san ngut ki MDC kila shim ia kane ka rai ban phet noh syndon na ka party.
U Bah Hadrian Lyngdoh ruh u la pynpaw ia kajuh ka jingsngew, bad u la ong, “Mar ia ioh ia ka shithi ban don ka jingialang CPP, nga la kylli na ki paralok, la ioh jingtip ba u Bah Pynshngain u la shah beh seng bad kim khot jingialang shuh bad nga la sngewthuh ba ka la don eiei ha lyndet halor kane".
“Kumno ia ka CPP la khot da ka MPCC, ha ka jingshisha dei u Bah Pynshngain u nongialam uban khot ia ka", la buh jingkylli u Bah Hadrian iaka MPCC.
U MDC ka Jirang um shym la don ha nongbah Shillong hynrei tang mar ia ioh jingtip na ki paralok MDC jong u ba kin risaiñ noh namarba ka jingshah sospon u bah Pynshngaiñ N Syiem CEM ha ka seng Congress, wut wut u la pynher da ka shithi risaiñ na Bangalore sha u President ka MPCC u bah D.
D Lapang.
Nongstoin, 14 Risaw:Ki paidbah nong shong shnong jong ki 4 tylli ki shnong kiba kynthup ia ka shnong Maroid, Mawpen, Nongthymmai bad Nongrmai kiba hap hapoh ka Mairang Constituency mynta ka sngi ki la wan ban pyniasoh noh ialade sha ka Party BJP Maroid Area Unit ha kaba la ioh ruh ban jied ia ki dkhot bad nongkitkam katei ka party na katei ka thain.
Ia katei ka jingialang la ioh ban pynlong ha ka Iing Dorbar jong ka shnong Maroid ha ryngkat ka jingiadon lang u President BJP Mairang Mandal u bah Councelor Wahlang, u bah B.
Shangpliang Secreatary ka BJP Mairang Mandal u bala pyniaid ruh ia katei ka jingialang bad kumjuh kiba bun bah ki paidbah na katei ka thain kila wan ha katei ka jingialang na ka bynta ban pyniasoh bad ai ka jingkyrshan ia katei ka party.
U President ka BJP Mairang Mandal ha katei ka sngi u la ioh ruh ban pynskhem ia ki 10 ngut ki nongkitkam jong ka party BJP Maroid Area Unit kiba kynthup ia u bah Prai Rani kum u President, u bah Lam L Nonglait bad u bah Wanding Nonglang kum ki Vice President, I kong Rel L Mawnai kum I secretary, kong Janita Wahlang bad kong Gloria shabong kum ki Assistance Secretary, kong Linda Runtathiang Treasurer, Dingbarwel Mawblei Auditor, Jwin Marbaniang Adviser bad u bah Mathaius Majaw kum u Adviser.
Ha katei ka sngi ki heh jong ka BJP na Mairang Mandal ki la ai ruh ka jingpynshai shaphang ka rukom treikam jong ka party BJP bad halor ka jingong ba ka BJP ka khang bam doh masi na ka liang jong kitei ki heh kila ong ba katei ka jingong ka long tang ka nia ban pynthame, bad ia katei lada ka long ha kano kano ka dur ruh dang lah ban iakren lane ia pynshai ym ba ka shu leh da ka bor.
Shuh shuh ki la ong ruh ba na ka daw ba ka RSS ka ai ka jingkynshan ia ka BJP kiba bun kila kynnoh ba ka BJP kan sa pynkylla Hindu ia baroh, hynrei katei ka jingkynnoh ruh ka long ka bymdon nongrim namar ha ki por ba mynshwa ruh kiba bun ki paidbah ki tieng ia ka Party Cngress da kaba pynthame ba ka Congress kan sa pynphong sari lut ia baroh bad ka long kumjuh mynta ia ka BJP.
Halor ka jingmih khubor ba la ong ba ka sorkar Jylla kam lah leh ei ei shuh ia ka kam tih dewiong bad ka shong sa ha ka sorkar kmie, hynrei lada ngim don ia u nongmih khmat na ka party BJP mano ban leit mih bad iakren bad ka sorkar BJP ha Delhi.
Katba na ka liang jong u bah Councellor Wahlang haba ai jingkren ha katei ka sngi u la ong ba lada ngi donia ki nongmih khmat kiba dei na ka party BJP na kane ka Jylla ka jong ngi kan eh aiu ia ka sorkar na BJP na Delhi ba kan theh ia ka jingirap namar ka don ha kabor.
Shuh shuh katei ka party kala thmu ruh ban plie noh ia ka ophis treikam jong katei ka party ha ka shnong Mairang ia kaba yn sa plie paidbah noh mynta ka 15 tarik.
Da u Bah Equator sei ka UDP na MairangKa UPD Mairang ka la sei da u Bah Equator L Nongrang kum u kyrtong na ka bynta ka elekshon MDC shiteng samoi kaban long ha ka 13 tarik Nohprah mynta u snem.
Ka jingialang jong ka UDP Mairang hynne ka sngi ka la jied ia u bah Equator da kaba kyntait ia u Bah Joining L Mawnai uba dei uwei u nongpan tiket lang na kane ka elekshon.
“Ia ka kyrteng jong u Bah Equator yn phah sha ka District ka UDP ba kan phah pat sha ka seng kmie ban ioh ia ka jingmynjur", la ong ka khubor ba la ioh naka UDP.
Kham mynshwa, ka Congress ka la pynbna ia ka kyrteng jong u Bah Lambok Nongrang, ka HSPDP ka la sei da u Bah Alexander Kharsyntiew, katba ka BJP ka lah ban sa pynbna ia u Bah Counsellor Wahlang.
Ha kawei ka liang, na ka bynta ka Mawthadraishan, ka UDP ka la phah ia u Bah Jambor Warjri ba un long u kyrtong na ka bynta kane ka elekshon.
Shillong, 14 Risaw: Mynta ka step ha ka por 11 baje eiei, u President ka Local Taxi Welfare Association, Khyndailad Unit u bah Aijingtip Marbaniang u la shah kem na ka daw ba u leit ia kren bad u pulit pyniaid kali ban tip ia ka daw balei ba ki pulit kim ai jaka ieng shuh ia ki Taksi kiba ju ieng ha Khyndailad.
U bah Mar baniang mynta u don hapoh District Jail, Shillong bad la pynngat ia u ha ki kyndon 104 bad 353 IPC.
Katkum ka jingbatai ka nongiasaid aiñ ki nongniah Taksi ka la ong ba ka kyndon 353 ka dei ka kyndon kaba la pynngat ba utei u President ki nongniah Taksi u la shoh la dat bad ktah kti ia u pulit uba dang don ha ka kam,da ka jing thmu ban pynthut ia ka kam kaba u trei katba ka 104 pat ka dei ka kyndon kaba pynngat ba u leh khlem akor ia u pulit.
Ha ka jingiakren bad U Rupang, u General Secretary ka Local Taxi Welfate Association u bah Wandonbok Jyrwa u la ong ba kynsan kynsan ki pulit pyniaid kali ha Khyndailad kim shah shuh ia ki Taksi kamai ba kin ieng ha ki jaka ba ki ju ieng bad katei ka pynlyngngoh ia kiba bun ki nongniah Taksi bad ki la leit ban kylli na u President Unit jong ki ban tip ia ka daw.
U la ong ba utei u President ruh u la lyngngoh balei ka jia kumta namar ba ma u ruh um shym la ioh jingthoh eiei, kumta u la leit ban ia kren bad uwei u major uba pyniaid kali hynrei tang mar sien ia kren utei u major u la khot da ki pulit CRPF bad u la phah kem ia utei u nongialam ki Taksi.
U bah Jyrwa u la ong ba ka daw kaba la pynkhie bhur ia ki pulit pyniaid kali ha Khyndailad imat ka dei namar ba ki taksi kim siew pisa shuh kumba ju siew mynshuwa.
U la ong ba ki pulit pyniaid kali ki ju lum pisa na ki Taksi Khyndailad T.
100 tyngka mynstep bad T.
100 tyngka mynmiet na kawei ka unit bad ha Khyndailad ki don haduh 4 tylli ki Unit.
Hynrei ha kine ki khyndiat sngi kim shym la siew shuh ia katei ka pisa kaba la shu ia siew sop sop khlem jingthoh jingtar, bad tang mar ia sangeh siew pisa u la ong ba ki pulit ki la sdang thlia hynrei ki nongniah Taksi kim poi pyrkhat ba dei na katei ka daw bad ki nang mutdur ioh lehse ba dei na ka daw ka jinglehniam Puja.
Hynrei kynsan kynsan mynta ka step ki pyniaid kali ki la pyni da ka bor bad ki la pynher krad ia baroh ki Taksi kiba ieng ha Khyndailad.
Haba ia kren bad u Rupang utei u nongialam ki Taksi ha East Khasi Hills u la ong ba lada ym long shuh ban kylli na u pulit ia ka jingbym sngewthuh naei pat yn kylli, bad u la dawa ruh ba ka tnad pulit ka dei ban pyni ia ki jingshisha lyngba ki CCTV kiba la ring dur hato ka dei ne-em kaba shisha ba u bah Marbaniang u la ktah kti ia utei u pulit?, ong u bah Jyrwa.
Shuh shuh u la ong ba ha ka jingshisha utei u President ki Taksi Khyndailad u la leit ia kren bad uwei u pulit pyniaid kali uba dei u major, hynrei ha ka ejahar pat la mudui pyrshah ia u da uwei pat u pulit u bym don ha katei ka jaka.
Shillong,16 Risaw:Ka Lyndem Seng Bhalang Sports & Cultural Club ka la pynlong ia ka jing pynkhuid shnong, Lyndem ha ka 11tarik Risaw,2016.
Ha kane ka jing pynkhuid shnong la ia wan iashim bynta lang baroh da ki Samla kynthei bad shynrang, Rangbah shnong u Secretary shnong bad ki member shnong baroh, bad ka Kong G.
M Kharpuri MDC ka thain bad ba long ruh kongsan, ha kajuh ka por ka long ruh ka Executive Member ka KHADC, ba dei peit ia ka tnad khlaw.
Wat hapdeng ka jing pynthut u slap nyngkong eh ki la pynlong ia ka jingialang paidbah ban pynshai bad pynsngewthuh ia ki nongshong shnong shaphang ka jinglehkhuid, la ialam ia ka jingialang da u Vice President ka seng u BunlangMawpat.
Ki nong kren ki long U Bah L.
J Reeborne Member shnong bad u Rangbah Shnong ha kana ki la pynshai shaphang ka jingkhuid jing suba.
Haba kren ka Kongsan Kong G.
M Kharpuri, ka la ong, ka jinglehkhuid na dei ban sdng shwa na la ing, ka jinglehkhuid ka ialam sha ka jing koit jing khiah bad ka dak jong ka riewblei wat lada duk ne phong ia ki jain ki nep kiba jot ba pei ruh haba ki khuid itynnat ban peit.
Bad la batai bad pynshai ruh shaphang ka Swaach Bharat Mission kaba ka sdang da u Myntri Rangbah duh ka ri u Narendra Modi bad shibun kiwei pat ki mat jinglehkhuid haba ai jing kren ka katei ka sngi.
Shillong, 14 Risaw:U MDC ka seng Congress na Mawkynrew u bah Banteidor Lyngdoh (Paidang) mynta ka sngi u la risaiñ noh na ka seng Congress bad haba shim ia katei ka rai u bah Banteidor u la ong “Nga la duwai ha U Blei shuwa ban shim ia kane ka rai".
Shuh shuh u la ong “Ha nga ki paidbah bad ka jaitbynriew ka kham kordor ban ia ka party bad na kata ka daw, nga la shim ia kane ka rai ban risain noh na ka jinglong dkhot na ka party Congress".
Tang mar ia sospon ia u bah Pynshngaiñ ka seng Congress ka la lum ia ka Congress Parliamentary Party (CPP) ban jied ia u nongialam ba thymmai jong ka bad ka la jied ia u bah Mansturdy Nongrem kum u nong ialam ba thymmai ha ka jaka u bah Pynshngaiñ, kiwei pat ki MDC Congress kiba donlang ha katei ka jingialang ki long u Bah Process T Sawkmie, Bah Donevan Kharwanlang, Bah Lamphrang Blah, bad Bah Jansing Tynsong nalor u Bah Manstudy Nongrem.
Shillong, 16 Risaw:Ka Khun Hynniew-trep National Awakening Movement (KHNAM), ha ka jingpynmih khubor mynta ka sngi, ka pynsngew halor ka jingthrang jong u MP ka Shillong, U Ma V Pala ban pyniasoh noh ia ka Meghalaya da ka lynti rel bad kiwei pat ki jaka jong ka ri India, hynrei katei ka seng, ka ong ba ka dang iai ieng ha kajuh ka nongrim ba kam lah ban pdiang ia ka lynti rell ha ka jylla lada ym lah ban wanrah shwa ia ki lad ban khang na ka jingrung kyrthep ki mynder.
Ka KHNAM, ka ong shuh shuh ba kumba ka long mynta, kim pat don kino kino ki dak ki shin ban khanglad ia ka jingrung kyrthep ki mynder ki ba wan na ki ri ba para marjan.
Kita ki jaka rung jaka mih jong ki mynder, kiba la ia kren la jan saw snem kam pat poi shaei shaei ruh, ha kawei ka liang u MR ka jylla u ong ban pynstet noh ia kane ka kam, hynrei ka jingshisha ka long ba tang ka jingshim jaka ruh ym pat dep kumba la paw ha ki kot khubor ha kine ki khyndiat sngi.
Ka KHNAM, ka ong shuh shuh ba kam iohi ba ki MP, kin rah ia ki mat jong ka jylla bad ka jaitbynriew ban iasaid shitrhem bad ka Sorkar Pdeng, hynrei la iohi ba ki kloi ban wanrah tang ki issue lane ki projek jong ka Sorkar Pdeng sha Meghalaya lada dei u Uranium lane ka lynti rel.
Ka KHNAM ka pynrem jur ia kane ka jingpyrshang jong u MP ka Shillong Bah V Pala bad ka seng ka pyrshah jur ia ka jingwan jong ka lynti rel ha ka jylla, ia kaba mynta hi tang ka ILP kaba lah ban khanglad ia ka jingrung kyrthep ki bar Jylla bad lada U MP ka Shillong u kwah ban pynstet ia ka lynti rel ha ka jylla, ula dei ban ban pynstet ban iasaid ha Delhi bad wanrah shwa da ka ILP ha ka Meghalaya.
U Bah Nongrum, u ong shuh shuh ba ka seng kan sa thoh ruh sha ka KHADC ban ym ai NOC satia na ka bynta kane ka jingthmu lynti rel jong ka sorkar pdeng.
Shillong, 16 Risaw:Ka Riatsamthiah Nongtyngur Zonal Convention Balang u Jisu Khrist India , ka la pynlong ia ka jingiaseng ialap ha ka 15 bad 16 tarik mynta u bnai ban pynsaphriang ia ka Gospel u Trai.
U Pastor Nebaya Tham u dei u nongkren ha ka miet sngi thohdieng, u Pastor Galebirth Marak na ka balang na Tura ha ka sngi saitjain mynstep bad u pastor Ranjit Singh na ka balang Nambarnadi, Assam ha ka 15 bad 16 tarik.
U la pynpaw ruh ka jingsngewnguh ia ki balang ha Ri -Khasi kiba la wanrah ia ka Gospel hapdeng ki Adivasi ha Assam.
Nongpoh, 16 Risaw:Da ka jingthmu ban kyntiew bad ban pynneh pynsah ia ka rukom sumar tynrai lyngba ki dawai kynbat, ka Khasi Hills Autonomous District Council (KHADC), ym tang ba ka don ia ka jingthmu ban tei ia ka jaka thung ia ki dawai kynbat Khasi ha Lumsohpet Bneng, ha Ri Bhoi District, hynrei ka don ruh ia ka jingthmu ban pyniaid iew ia kine ki dawai bad ka rukom sumar da kaba iateh bad kiwei de ki Kompani nabar.
Ia kane la pyntip da u Bah Banteidor Lyngdoh, EM bad Chairman of Traditional Medicinal Commission, KHADC, ha ka jingialang kaba la pynlong da ka Seng Nongsumar Dawai Khasi Nylla (SNDKN) kaba dei ruh ka jingialang ban pynskhem ia ki nongkitkam ka SNDKN, Ri Bhoi unit, mynsngi Saitjain ha Umsning Auditorium Hall.
U la iathuh ruh, ba ka jingthmu jong ka KHADC ban buh ia katei ka jaka thung ia ki kynbat dawai bad ka jaka jinghikai shaphang ka rukom sumar Khasi bad ha ka jingthmu ban tei ia katei ka jaka ha Lumsohpet Bneng, la mang pisa haduh T.
133 Klur lyngba ka sorkar kmie.
Ym tang ka jaka thung dawai khasi ne ai jinghikai shaphang ka rukom sumar tynrai, hynrei la don ruh ka jingthmu ban shna ia kawei ka Hospital ne ka jaka sumar tynrai sumar bad kumba ka long mynta ka KHADC ka dang ialeh katba lah ban iada na ka jingduhnoh jong ki dawai tynrai kiba don ha ka jylla, bynrap u Bah B.
Lyngdoh.
Khadduh, u la kyntu ia ki paidbah ba kin kiar na ka jingthang pathar ia ki khlaw ki btap, namar ka jingthang pathar ia ki khlaw ki btap ka wanrah ia ka jingduhnoh ia kiba bunjait ki kynbat dawai, u la bynrap.
La pynskhem ia ki nongkitkam ka Seng Nongsumar Dawai Khasi Nylla, Ri Bhoi Unit da u Dr.
H.
Bani, State Vice-President ka Seng Nongsumar Dawai Khasi Nylla bad ha katei ka sngi la sakhi lang da ka jingdon ryngkat u Bah Arbinus Lyngdoh, MDC ka Umroi bad EM ka KHADC, u Bah Dipul Ryntathiang, Chairman ka Umsning Town Durbar lem bad bun bun ngut ki Nongsumar Khasi na kylleng ki jaka kiba don ha Ri Bhoi District.
Shillong, 16 Risaw:Ki nongniah Taxi Khyndailad ki la mih ryntih ha ka sngi saitjain jong ka taiew ban rah pla kad kum ka dak ka jingpyrshah namar ka jingshah kem u President jong ki ha ka sngi thohdieng jong ka taiew.
Ki la rah ia ka pla kad kiba don ki jingthoh kaba ki dawa ban pyllait noh mardor ia u President jong ki, ban pynkynriah noh ia u Major Saikia, ba ki nongniah kali kim dei ki nongpyntriem, hynrei ki dei kiba shah teh tang ha ka aiñ MV Act 1988 bad kiwei pat ki jingthoh.
La synran ia kitei ki nongniah Taxi da u General Secretary ka Local Taxi Welfare Association, East Khasi Hills u bah Wandonbok Jyrwa bad u Adviser ka seng ki Taksi kamai u bah Disparsing Rani.
U Secretary ka Local Taxi Welfare Association Khyndailad Unit u bah Ban Kharumnuid u la batai ia ka jingjia kumno ba ki pulit ki phah kem ia u President jong ki u bah Aijingsuk Marbaniang h aka sngi thohdieng (kumba la thoh ha u Rupang kaba la pynmih ha ka sngi saitjain).
U bah Kharumnuid u la suba jur ba ka jingshah kem u President jong ki ka lah ban dei na ka daw ba ki Taksi Khyndailad kim siew pisa shuh sha ki pulit kiba ju wan lum T.
100 tyngka mynstep bad T.
100 tyngka mynmiet na kawei ka Unit ha Khyndailad kaba don haduh 4 Unit.
U bah Disparsing Rani u la ong ba katei ka jingleh ki pulit ka dei kaba khlem kano kano ka hukum ba kin pyntip sha ki nongniah kali, u la ong ba ka la don ka jingiakren bad u SP kaba u SP u ong ba kin dainkuna beit ia ki kali ki bym treh ban kit nongleit nongwan hynrei kam shym la don kano kano ka jingiakren ia ka jaka ieng ha Khyndailad.
U la ong ba lada ki pulit kin leh da kane ka rukom kan poi ka por ba ki Taksi kin ym ai shuh ka jingiatreilang bad ki pulit kumba ki ju leh na ka por sha ka por kum haba leit pynlong jingialang pynshai ia ki nongniah kali kylleng ki jaka.
Katkum ka jingiathuh ki nongialam ka seng ki nongniah Taksi ki la ong ba la pynngat ia u bah Aijingsuk ha ka kyndon aiñ kaba yn ym ioh jamin.
Shillong, 16 Risaw:Ka UDP kam pat shim ia kano kano ka rai la kan kyrshan ne em ia u Bah Pynshngain N Syiem uba long u nongialam ka PDF bad u CEM ka KHADC hadien ba u la shah tait iing noh haduh lai snem ha ka party Congress.
Ha ka jingiakren bad u nongialam ka UDP ba dei ruh u MDC u Bah Teinwel Dkhar u la ong ba haduh mynta ka party kam pat shong jingialang namar ba ka jingjia kynsan ia u Bah Pynshngain uba shah sospon haduh lai snem ha ka party halor ki kam pyrshah seng.
“Ka dang shu jia ha kane ka sngi Thohdieng bad hynnin ka sngi shuti, ngim pat ioh iakren ha ka party", la ong u Bah Dkhar.
U la ong ba ha ka jingshisha, ka UDP kam don bynta eiei halor ki kam ba iadei bad u Bah Pynshngain bad ka Congress, namar ba ka dei ka kam iing kam sem jong ka Congress.
“Ngim don bynta eiei ia ka jingiadei u bah Pynshngain bad ka party, ka dei kam iing jongki", la ong u Bah Dkhar.
U la ong ba ka party kan shong jingialang ban iapyrkhat halor kane namar ba ka Congress ka la dep pynkylla ia u nongialam jongka CPP u Bah Mansturdy Nongrem.
“Ngi ha ka UDP, ngi kyrshan ia ki mat ba u Bah Pynshngain u la iakhun, hynrei mynta hadien ba la mih kynrum kynram, ngin sa iashong ngin kyrshan ne em", u la ong.
U Bah Dkhar u la ong ba na ka liang ki MDC ka UDP, kin ap ia ka rai ka seng kmie bad kano kano kaba bthah, kin leh beit ia kata.
Ngin shaniah ha ka seng kmie ka UDP, lada ka ong kyrshan ngin kyrshan bad lada ka ong weng,ngin wen", la ong u Bah DKhar.
Ha kawei ka liang, ka HSPDP ka la ong ba kan don beit ha ka liangpyrshah bad kam pat shong jingialang eiei halor kane ka kam.
“Kumba long ngi long beit kumjuh kata ngi don ha ka liangpyrshah", la ong ka MDC ka HSPDP ka Kong Teinlinia Thangkhiew.
Ka la ong ba ka jingjia ia u Bah Pynshngain ka dei ka kam iing jongki hapoh ka party Congress bad kim kwah ban ong eiei halor kane ka bynta.
Ha kawei ka liang, la ioh jingtip ba ki dkhot jong ka PDF kiba don mynta 16 ngut kynthup ia u CEM, ka ai ia ka jingshaniah ha u bah PN Syiem ban bteng ia ka kam nongialam watla u la shah tait seng ha ka party haduh lai snem.
Ka jingialang jong ka PDF , kiba la ai poi sha ka jingialang ki long 14 ngut, lait noh u Bah LG Nongsiej bad u Bah Victor Rani namar ba kim don ha Shillong hynrei kila pyntip ba ki don ryngkat bad ka PDF.
Shillong, 16 Risaw:Uwei u samla, ula iap ei mynta ka sngi, ha ka jingshah shoh ha ki riew runar, ha ka dong Rishipara, ka dong kaba don ha Tura bad katei ka jingjia, ka la pynmih ia ka jing ia kynad kaba jur ha katei ka nongbah mynta ka sngi.
La iathuh ba ka jingiashoh, ka dei hadien ba utei u samla, ula shah shoh lem bad ki arngut kiwei pat ki paralok jongu.
U Deputy Commissioner jong ka West Garo Hills, U Pravin Bakshi, u khot ia ki paidbah, ba kin long jai jai.
Ki pulit, ki la ioh ban kem ia ki lai ngut ki briew, kiba donkti ha katei ka jingjia bad kitei ki long U Dulal Rishi (41), U Nipen Rishi (38) bad U Hemandra Rishi (35), kiba dei baroh lai ngut na katei hi ka dong.
Ka kmie jong utei u samla, uba iap, ka iathuh ba kitei ki lai ngut ki runar, ki la leit sha katei ka dong ha ka miet sngi Palei, ha ka por 9baje eiei ban thied jingthied, hynrei ki la don ki briew kiba tap khmat, kiba la shoh ia ki bad kitei kiba shoh, ki dei kiba la tap ia ki dur khmat jongki.
Uwei na kitei ki lai ngut, uba shah shoh bad uba la khlad noh mynta ka sngi, ha ka por 12baje nohsngi, u dei U Sengat N Sangma (16), uba shah sumar ha Tura Civil Hospital, uba la duh noh ia ka jing iohi jong ka khmat jongu bad U Sengat, u dei uba shon ba sah ha Reserve Gittim jong ka nongbah Tura.
Shillong, 16 Risaw:“Phin sa iohi ia ki kam phylla kiba ka KHNAM kan pyni ha kine ki sngi" ong u bah Adelbert haba ia kren bad u Rupang mynta ka miet.
Katei ka jingkren u bah Adelbert ka dei halor ka MDC shiteng samoi ka ban sa long ha ka 13 tarik u nohprah, 2016.
U bah Adelbert u la ong ba ka KHNAM kam kwah ban wad kyrtong kyrkieh hynrei ka kwah ban leh jai jai naba ka kwah ban wad sani bha da u briew u ban ym kynthih noh shawei tang hadien shisngi ar sngi.
Hynrei u la ong ba ka KHNAM kan pynieng kyrtong ha baroh 6 tylli ki konstitwensi.
Kumba ka long mynta ka KHNAM ka dang pynbna kyrtong dang Laban konstitwensi bad mynta ka la ioh kyrtong sa na Mawthadraishan, ong u bah Adelbert bad shen ha kine ki khyndiat sngi kan sa pynbna ia ka kyrteng utei u kyrtong.
Shillong, 16 Risaw:Ka BJP ka la pynrem jur ia ka jingkren jong u MLA ka Congress u Bah Prestone Tynsong uba la ong ba ka jylla Meghalaya kaba dei ka jylla ba bun ki Khristan kim pdiang ia ka BJP.
Ha ka jingialang jong ka BJP Mawkynrew Mandal ha kane ka sngi Saitjain, ka la pynrem jur ia kane ka jingkren pynshit niam u Bah Prestone kaba la paw ha kawei ka lad pathai khubor, bad ka la ong ba ka jingiakren jong u la sngewthuh shai ba ki nongialam Congress ki thmu ban ialam bakla ia u paidbah ka jylla da kaba wanrah da ka jingsngew pherniam bad ban pyniapait iapra ia ka jaidbynriew.
U Bah Egenstar Kurkalang u President ka BJYM Meghalaya, u la ong ‘Dei ban sngewthuh ba ki samla ka juk mynta kim dei shuh ki ba biej ki la ngiah ia ka rukom treikam kine ki nongsynshar bad nongialam ba mynta ba lap miet tang ka iadait, iashrut iaknieh shuki bad wanrah jingiapait ha ka jaid bynriew kum ki jingsngew niam’.
U la ong ba da lei lei ruh ki samla kim dei shuh ban sngap ia kum kine ki buit pynthame, bad ‘ngin ym ailad iaka politik sngewpher niam’.
U la ong ka BJP bad ki samla ki dei ban ieng tylli ban iatreilang ban wanrah ia ka roi ka par bad ban rat diengkhong ia ka bamsap bampong namar ba kumba long mynta ki paidbah ki la ngiah ia ka party Congress kaba la buh iaka jylla haka jingeh bad jing dap ram ha man ki bynta sa tang ka bamsap suda ym don lawei iaki samla bad iaka jylla.
“Ngi lah iohi ia ka jingiapher ia ka rukom treikam ka sorkar NDA hapoh ka jingialam u Prime Minister u Narendra Modi, tang lai snem duna ka jingkylla ba radbah ka wan ha ka ri India baroh, katba ha ki snem ba mynshuwa hapoh ka jingsynshar ka Congress da ki phew snem ki bat ha ka bor bun sa tang ka bam sap suda", u la ong bad bynrap, ki paidbah mynta wat shaduh nong kyndong ki lah sngewthuh ia kane ki la phai khmat sha ka party BJP khnang ban wanrah noh iaka jingkylla haka jylla Meghalaya ruh.
Ha kane ka sngi la iadon ryngkat lang u Vice President ka BJYM East Khasi Hills District, u State Secretary BJYM Samla Joey Khonghat, u Manoj Gour bad kiwei kiwei de ki nongialam la pynskhem iaU Youth President ka Mawkynrew BJP Mandal ia u Samla Mlenkir Suting u ba long ruh State Player Karate jong ka All Meghalaya Karate Do Association.
Nongpoh, 17 Risaw:Da kaba sngewkhia halor ka jingduh bording ilektrik kaba la palat Hynriew Bnai ki Ar-tylli ki shnong ha Ri Bhoi District, ba kynthup ia ka Umraleng bad Umraleng Umjymphod, kiba hap hapoh ka Umsning Constituency, mynta ka sngi ki nongialam khmat ka Synjuk Seng Samla Shnong (SSSS), ki la leit ban iakynduh ia u Bah C.
Challam, Chief Executive Officer (CEO) ka MePDCL, Western Circle Division, ban pynsngew ia katei ka jingeh kaba la kynduh da ki paidbah ha kitei ki shnong.
Ha kane ka jingleit iakynduh ia u Bah C.
Challam, ki nongialam ka SSSS kaba la lamkhmat da u Bah Herroi Nongrum, kum u Chairman, u Vice-Chairman Bah Lang Wahlang, u General Secretary Bah Bokstar Syiem, u Bah Banphrang Syiem lem bad ki nongshong shnong na kitei ki Ar-tylli ki shnong.
Haba iakren bad u Bah C.
Challam, ki nongialam ka SSSS ki la pynpaw ia ka jingeh kaba la kynduh da ki paidbah ha kitei ki shnong, namar tang na ka daw ka jingsniew u Transformer, ka pynlong ia ki paidbah ba kin hap ban shongdum khlem jingshai la palat 6 bnai.
Kumta, haba iadei bad kane ka jingeh ki paidbah, na ka liang u Bah C.
Challam, kum u CEO, u la kular ba hapoh 2 Taiew yn wanrah bujli noh da uwei pat u Transformer, khnang ba ki paidbah kin nym mad shuh ia katei ka jingeh.
Shillong, 17 Risaw:Ka BJP Meghalaya ka la tynruh dieng tyllaw ia ka Congress da kaba kynnoh ba ka jingpynshitom ban sospen ia u Bah Pynshngain N Syiem, ka pyni ba u nongialam ka MPCC u Bah DD Lapang bad u Myntri Rangbah u Dr Mukul Sangma ka party Congress ki la phiel.
Haba kren mynta ka sngi sha ki lad pathai khubor, u President ka BJP u Bah Shibun Lyngdoh u la ong ba ka jingphet seng ki san ngut ki MDC ka Congress bad ka jingsospen ia u Bah Pynshngain N Syiem na ka party ka la pynpaw shai ia kane ka jingbym ler ka Congress.
“U President ka MPCC bad u Dr Mukul Sangma ki la phiel.
Ngi sngewlem ia u Bah Pynshngain halor kane", la ong u Bah Shibun.
U la ong ba watla ka  jingjia ia u bah Pynshngain ka dei ka kam iing ka party Congress hynrei ka party ka sngew lem namar ba u Bah Pynshngain u la iakhun ia ki kyndon jong ka riti synshar ka ri katkum ka bynta jong ki district council.
“Ngi sngewlem ia u Bah Pynshngain uba iakhun ia ka ki kyndon ka riti synshar ka ri na ka bynta ka Council", la ong u Bah Shibun.
U la ong ba ka party BJP kam don eiei ban khot ne ban wer hynrei lada u wan ban pyniasoh bad ka party, ka kloi ban pdiang.
“Lada u wan kynthup u Bah AL Hek sha ka party, ngi kloi ban pdiang ia ki", la ong u Bah Shibun.
Ha kajuh ka por, u la ong ba u Bah AL Hek ruh uba dei u BJP barim hynrei ba pyniasoh bad ka Congress, lada un wan, ka party ka lah ban iapyrkhat ban pdiang biang ia u.
Katba u General Secretary ka BJP u Bah David Kharsati u la ong ba ka jingkynnoh ba ka BJP ka dei ka party shit niam ka long ka jingialam bakla ia ki paidbah.
“Ki kyrtong jong ngi ki dei ki Khristan suda, ka jingkynnoh shit niam ia ka BJP ka dei tang ka jingthmu ban ialam bakla ia u padbah", u la ong.
U la ong ba mynshwa ruh, ki MLA BJP ki dei ki Khristan suda bad haei kata ka jingong ba ka BJP ka dei ka seng shit niam.
Shillong, 16 Risaw:U Bah Manstudy Nongrem, uba dei u lamphang ka dorbar District Council, u dei mynta, u nongialam jong ki 5ngut ki MDC Congress u dei ruh u lamphang jong ka iing dorbar.
Ha ka jingiakren bad U Rupang, U bah Nongrem, u iathuh ba kam don ka ain, kaba khang ia u nongialam jong ka Congress Parliamentary Party (CPP), ba un long ruh u lamphang ka iing dorbar bad kumta, u iathuh shuh shuh, ba um don jingthmu satia, ba un resain noh, kum u lamphang jong ka dorbar District Council ha ki khyndiat sngi ban sa wan.
“Hangtei ka jied ka iing ban pyniaid dorbar bad kum u nongialam ka CPP, ka jied da ka seng" ong U bah Manstudy.
Haba kylli, ia ka jingdon jong ki 3ngut ki MDC, ba kynthup ia U Bah Albinus Lyngdoh, Bah Victor Rani bad U bah Hadrian Lyngdoh, kiba ka seng Congress kam pat pdiang satia ia ka jingiehnoh dkhot jongki; U Bah Nongrem, u iathuh ba kitei ki lai ngut ki don sha U bah PN Syiem bad u ong shuh shuh “Ki don 5ngut ki Congress ba shisha lane ki Congress nylla".
Haba kylli, la kan don ne em ka jingthmu ban pynhap noh ia kane ka Executive Committee ba la ialam da U bah PN Syiem, U bah Nongrem, u iathuh ba ia mynta kam don kano kano ka jingthmu, namar ba ki burom, ia ka dorbar jong ka Council, kaba dei ban iaid ha ki ar sngi ban sa wan, ka ban sdang naduh ka 18tarik mynta u bnai bad U Bah Man, ula pynkut da kaba ong “Ai kan kut shwa ka jingshong dorbar bad hadien ka jingshong dorbar, ngin sa ia peit".
Shillong, 16 Risaw:Ka Meghalaya Pradesh Congress Committee (MPCC), ka la sospon lai snem kynthih ia U bah PN Syiem, na ka bynta ki kam pyrshah seng jongu, ong ka kyrwoh, ba la pyllait da U bah DD Lapang, President jong katei ka seng ha ka Jylla.
Ka seng, ka la pdiang ruh ia ka jingiehnoh dkhot jong ki arngut ki MDC jong katei ka seng, U bah Banteidor Lyngdoh MDC na Mawkynrew bad U bah Antonio War MDC na Laitumkhrah.
La iathuh shuh shuh ba ki 3ngut ki MDC, ki kwah ban iakren bad ki nongialam jong ka seng, kumta ka seng, ka la buhteng shwa ban pdiang ia ka jing iehnoh dkhot jong ki lai ngut ki MDC, U bah Hadrian Lyngdoh, MDC na Mawkyrwat, U bah Albinus Lyngdoh MDC na Umroi bad U bah Victor Rani MDC na Jirang.
Ki lad khubor, ki iathuh ba U Bah PN Syiem, ula lum jingialang ha ka Sngi Saitjain ba ladep bad la sngewthuh ba u dang kam, ba u don ia ka jingdon briew, kaba biang, ha kaba u kam, ba ki don 16ngut ki MDC, kiba kyrshan ia u bad kitei ki kynthup ia ki MDC jong ka UDP, kiba don 3ngut, ki MDC jong ka KHNAM 2ngut, sa U Bah Latiplang Kharkongngor, ki HSPDP kiba shah beh seng arngut bad sa arngut ki MDC marwei.
U Rupang, ula phone ia U bah Syiem, ha ka por ba thoh ia kane ka khubor, hynrei, ym shym ioh iakren, ba un pynlip mobile.
Shillong,16 Risaw:Ar ngut ki MDC kiba la risaiñ noh na ka seng Congress, ki la kyntait ba ia ka jingkam ka Congress kaba la ong ba kam pat pdiang ia ka shithi risaiñ jong ki naba ki dang don hapdeng ka jingiakren pynbeit.
Haba ia kren bad u Rupang u bah Albinus Lyngdoh bad u bah Victor Rani ki la ong ba kam don shuh kano kano ka jingiakren bad ka seng Congress naduh ba ki la risaiñ, “Shisien ba la risaiñ la risaiñ" ong kitei ki ar ngut.
La pyrshang ban phone ia u bah Hadrian Lyngdoh ban kylli na u hynrei ym ioh satia.
U bah Albinus u la ong ba kaei ba u la leh ka dei halor ka nongrim ym ka jingpyni bor ia ka seng Congress, “Kam dei ka jingpyni bor hynrei ka dei ka lynti kaba nga dei ban leh namarba ka seng Congress ka la shu kwah ban leh donbor" u la ong.
U bah Albinus u dei u MDC ka Umroi konstitwensi bad la kylli na u hato u la ia syllok ne-em bad u MLA ka Umroi u ma Ngaitlang Dhar uba dei ruh na ka seng Congress shuwa ban shim ia ka rai risaiñ, “U dei u MLA, nga dei u MDC, u leh la ka jong ka kamram –nga ruh nga leh la ka jong ka kamram" ong u bah Albinus.
Katkum ka jingkren u bah Albinus la sngewthuh ba kumba ka long mynta ka jingiadei hapdeng u MDC bad u MLA ha Umroi konstitwensi ka la nang ia jngai bad ki iaid la ka jong ka jong ka lynti.
Lah ban kdew ba na ki 5 ngut ki MDC kiba la risaiñ na ka seng Congress ha ka sngi thohdieng jong ka taiew, ka Congress ka dang pdiang tang ia ka shithi risaiñ u bah Banteidor Lyngdoh bad ubah Neil Antonio War katba ia kitei ki 3 ngut kam pat pdiang satia bad ka la ong ba ka daw ka dei ba kitei ki 3 ngut ki kwah ban ia kren pynbeit bha.
Nongpoh, 17 Risaw:Ki Ar-tylli ki Sengriewlum ba kham pawkhmat ha ka jylla, ba kynthup ia ka United Democratic Party (UDP) bad Hills State People Democratic Party (HSPDP), ki la sdang ban mih pyrthei ha Ri Bhoi District, kaba long ruh kum shibynta ban pynkhreh ha ka election 2018 ka jylla.
Kane baroh ka la paw pyrthei, mynha ka sngi Saitjain, ha kaba ka UDP, Ri Bhoi District ka la pynlong ia ka General Meeting ha Nongpoh, katba ka HSPDP ka la pynlong ia ka General Meeting ha Umsning, na ka bynta ban ia thir jingmut ne pyrkhat sani, na ka bynta ban pynkhlain ia la ka Party ha ka Distrik hi baroh kawei.
Haba phai sha ka jingialang paidbah kaba la pynlong da ka HSPDP Ri Bhoi District, ha Umsning, la iohi ia ka jingwan hiar ki heh nongialam ka Party HSPDP ba kynthup ia u Bah Ardent Miller Basaiawmoit, u Bah Diostarness Jyndiang, MLA ka Nongstoin Constituency, U Bah Crosper Ryntathïang, Organising Secretary ka HSPDP Central Body, u Bah Shemborlang Rynjah, Joint Secretary HSPDP ka East Khasi Hills, u Bah Comment Laitmon, President ka HSPDP Shella Constituency bad kiwei kiwei ki nongïalam ka party.
Ha katei ka sngi la pynskhem ruh ia ki nongialam ka HSPDP, Ri Bhoi, ia kaba la pynskhem da u Bah Ardent Miller Basaiawmoit bad kiba la shah pynskhem ha katei ka sngi ki kynthup ia u Bah Pynwanborlang Sylliang kum u President, u Bah Khrawpyrkhat Marwein, Vice President, Nicky Kharthangmaw General Secretary, Wanpyndap Lapang, Joint Secretary, Rijied Khymdeit, Finance Secretary, Donkupar Wriang Organising Secretary bad kynthup ia ki san ngut ki dkhot na man la ki san tylli ki Constituency kiba don ha Ri Bhoi.
Katba ha ka jingialang ka UDP ha Nongpoh, la wan ban shim bynta naduh u Bah Donbok Khymdeit, President ka UDP ha Ri Bhoi, ka Rona Khymdeit, MDC ka UDP na Nongpoh, u Bah Donkupar Sumer, MDC ka UDP na Umsning, u Bah Rayonald Kharkani, General Secretary ka UDP Ri Bhoi lem bad ki nongialam na ki Circle bad ki Unit bapher bapher ha Ri Bhoi.
Katkum ba la pynpaw da u Bah Rayonald Kharkamni, General Secretary ka UDP Ri Bhoi District, la ong ba ka UDP ka don jingkyrmen ba kan ioh jingjop ba don burom na baroh san tylli ki Constituency kiba don ha Ri Bhoi bad khnang ba ka party UDP kan wan ha ka bor hadien ka election 2018 ka party lyngba katei ka General meeting ka la shim ruh ka rai ban pynieng kyrtong ha baroh ki Constituency ha ka Distrik.
Ha katei ka General Meeting, la shim ruh ka rai ba baroh ki nongialam bad ki nongkyrshan ka UDP kin shim ia ka jingkitkhlieh ban dang pynkhlain shuh shuh ia ka party, namar ka thong kaba hakhmat eh ka party ka long ban poi sha ka bor bad kumjuh ruh ban ioh ia ka bor synshar hadien ka election 2018, u la bynrap.
Shillong,17 Risaw:Mynta ka step ha ka por 9 baje eiei u MDC ka Umroi konstitwensi u bah Albinus Lyngdoh u la leit ia kynduh ia u bah D.
D Lapang President MPCC ha ingsah jong u ban dawa ba u dei ban pdiang noh ia ka shithi risaiñ jong u kum u dkhot ka seng Congress.
U bah Albinus u la iathuh ba ha katei ka jingiakyn-duh ia u bah Lapang u la ong “Pdiang noh ia ka shithi risaiñ jong nga".
Ha katei ka jingia-shongkai kaba kumba shiteng kynta eiei u la ong ba u bah Lapang u la khroh ia u hynrei namarba um treh shuh u la ong ba u bah Lapang u la pdiang noh ia katei ka jingrisaiñ jong u.
“Ngi ia shong tang para marwei, ngi ia dihsha kumba ju long, nga ia kren beit da ka ktien sor" ong utei u MDC jong ka Umroi uba dei para nongmihkhmat na Bhoi bad u bah Lapang.
Utei u MDC u la ong ba kumba ka long mynta ka seng Congress ka mut ban khniot ia u bah Pynshngaiñ hynrei kam lah satia naba ki don bun kiba ai drip ia u.
U bah Lapang u la pdiang ruh ia ka shithi risaiñ jogn ki ar ngut kiwei pat ki MDC kata u bah Hadrian Lyngdoh bad u bah Victor Rani.
Haba pyntip ba ka MPCC ka la pdiang ia ka shithi risaiñ jong ki u bah Lapang u la iathuh ruh ba ka Congress ka la pyndh pyndam noh shipor ia ka Block Congress ha Mawsynram bad Mawkynrew.
Ka MPCC ka la thung ia u bah Khelor Kharnaior kum u President ba thymmai jong ka BCC Mawsynram bad u bah AR Thangkhiew kum u President ka BCC Mawkynrew.
Shillong , 17 Risaw:Ka KHNAM ka la pynbna ia u kyrtong jong ka, na Mawthadraishan konstitwensi u ban ia khun ha kane ka elekshon MDC shiteng samoi, utei u kyrtong u dei uba la tip kyrteng kum u bah Pyndapbor Lyngdoh Marshillong.
U Working President ka KHNAM u bah Adelbert Nongrum u la pyntip ia ki kyrtong kiba kwah aplai tiket ha kane ka elekshon shiteng samoi na ki konstitwensi kiba lait ba ka dang pdiang haduh mynta ruh.
Haba iakren bad u Bah Pyndapbor u la iathuh ba mynshwa u dei u briew jong ka HSPDP hynrei hadien ka jingkhlad noh u Bah HS Lyngdoh u nongialam ba la slem ia ka seng bad ka jaidbynriew u la mih noh hadien ba kine ki nongialam ba mynta kim lah ban ialam ia ka seng bad ia ki nongkyrshan.
“Ka jingjied jong nga ia ka seng KHNAM ka dei ka seng kaba iakhun ia ka jingeh jong ki paidbah khamtam ka jingshah thombor ia ka jaidbynriew ha kine ki sngi" u la ong.
U la iathuh ba u kyrmen ba rah ia ka jingjop namar mynta kin iakhun tang ki briew kiba thymmai bad u kwah ba lada u jop un wanrah ia ki kam kaba ki paidbah ki angnud.
Shillong, 17 Risaw:U Chairperson ka Parliamentary Committee halor ki Scheduled Tribe u Dr Kirit P Solanki u la ong ba ki tnad sorkar jylla ki dei ban ai hok ia ki bhah ba dei hok jong ki Scheduled Tribe ha kane ka jylla khlem da pyndonkam bakla.
Ka Dong Mihngi ka dei kaba bun eh ki nongshong shnong ba dei ki Scheduled Tribe, ha kaba ka sorkar pdeng ka la ai shibun ki jingmyntoi.
Ka kynhun jong kane ka komiti hapoh ka jingialam u chairperson u Dr Kirit P Solanki ka la wan poi ha ka nongbah ban bishar bniah ia ka jingiaid ki kam kiba iadei bad ka jingbit jingbiang jong ki jaitbynriew Scheduled Tribe.
Ha kane ka jingwan jurip, ki dkhot kane ka komiti, ki la pynlong ia ka jingiakynduh bad ki ophisar sorkar kynthup ka North Eastern Council (NEC), Industrial Development Bank of India (IDBI) bad ka North Eastern Electric Power Corporation Ltd (NEEPCO).
U Dr Solanki u la ong, “Ka komiti ka wan hangne ban pule bniah ia ki kam pynroi bad ka jingbit jingbiang jong ki Scheduled Caste bad ki Scheduled Tribe".
U la ong ba la ioh ia ka jingai jingmut na ki tnad sorkar kum na ka NEC halor kumno ban pynbha ban kyntiew ia ki kam ba iadei bad ki SC/ST ha kane ka Dong Mihngi.
Ka bhah kam bhah jam ha ki tnad sorkar ia ki SC/ST dei ban pyntreikam hok", u la ong.
Shillong, 17 Risaw:Hadien ka jingshah sospon ha ka seng Congress, u Chief Executive Member ka KHADC u bah Pynshngaiñ N Syiem u la lum jingialang kyrkieh mynta ka janmiet ia baroh ki dkhot jong ka People’s Democratic Forum (PDF) ban twad jingmut hato ki dang shaniah ne-em ia u kum u nongialam hapoh District Council, namarba mynta um dei shuh u Congress bad u la kylla riew shimet.
Ki don 18 ngut ki MDC kiba don hapoh ka PDF kiba la wan sha katei ka jingialang, ki don 3 ngut ki bym poi jingialang kata u bah Adelbert Nongrum, bah Process T Sawkmie bad u bah Victor Rani.
Haba kren sha ki nongthohkhubor hadien ba la wai ka jingialang u bah Pynshngaiñ u la ong ba u la lum ia katei ka jingialang ban twad jingmut na baroh ki MDC ka PDF, hato ki dang don ne-em ka jingshaniah ia u kum u nongialam uba la kylla MDC shimet hadien ka jingshah sospon ha ka seng Congress, bad ha katei ka jingialang kaba la donlang 4 ngut ki MDC Congress (bah Mansturdy Nongrem, Lamphrang Blah, Jansing Tynsong bad bah Donevan Kharwanlang) u la ong ba baroh ki pynpaw ba ki dang shaniah hapoh ka jingialam jong u.
“Mynshuwa nga dei u PP Leader ka Congress, hadien ba shah sospon nga kwah ban sngewthuh ia ka jingmut ki paralok MDC kiba don hapoh ka PDF, hato ki shaniah ne-em ha nga kum u MDC shimet ban ialam ia ka EC, baroh ki la pynpaw ba ki dang shaniah, bad haduh mynta ka jingkhlaiñ ka PDF ka long 21 ngut na ka 23 ngut" u la ong.
U la ong ba ki MDC ka seng Congress haduh mynta kim pat weng ia ka jingkyrshan ia ka PDF bad ki dang donlang ha ka EC khleh khawlang.
Shuh shuh u la ong ba ka kam CEM dei ka kam kaba hap ban jied da kaba thep vote ha ing dorbar bad u MDC shimet ruh u lah ban long CEM ha ka EC khleh khaw lang.
Ki nongthohkhubor ki la kylli na u bah Pynshngaiñ haduh ka khyllipmat ba u ia kren bad ki nongthohkhubor u shim ialade ba u dei u MDC ka seng Congress ne u shim ba u la dei u MDC shimet, “Nga dei u MDC ba la shah sospon ha ka seng Congress, mynta nga trei kum u MDC shimet" u la ong.
Shillong, 17 Risaw:Hadien ka jingiap uwei u samla uba la tip kyrteng kum u Sengat Sangma, ka la mih ka huri hura ha Rishipara, ka jaka ba utei u samla u la iap hadien ka jingshah shoh ha ka kynhun ki runar ha katei ka shnong.
Mynta ka janmiet ka la mih ka jingther maw bad ka jingkwang petrol bomb sha ingsah briew.
Tang mar ia ioh jingtip ia katei ka jingjia ki pulit ka Quick Response Team ki la tur wut wut sha katei ka jaka ban tem ia ka jingjia.
La iathuh ba ha katei ka jingjia kawei ka ingsah briew ka la kem ding hynrei la lah ban tem ia ka ding da ki nongshong shnong bad ki bor pulit.
U Deputy Commissioner ka West Garo Hills u Pravin Bakshi u la ong ba mynta la lah ban tem ia katei ka jingjia.
Ki sengbhalang bapher bapher ha katei ka District ki la dawa na u DC ba dei ban kem mardor ia ki runar kiba donkti ban shoh ia u Sangma haduh ba un da iap.
Lah ban pynkynmaw ba ha ka 13 tarik mynta u bnai utei u samla u la shah shoh ha katei ka shnong bad ha katei ka jingjia ki pulit ki la ioh ban pyllait ia u hynrei namar ka jingjur palat ka jingmynsaw utei u samla u la khlad noh.
8 ngut ki la shah kem ha katei ka jingjia.
Nongstoiñ, 17 Risaw:Ka jingleh thurmur jong ka District Selection Committee (DSC) West Khasi Hills, ha kaba iadei bad ka rukom pyniaid ia ka iakob ia mareh,na ka bynta ki samla kiba aplai iaka kam Demonstrator (Soil and Water Conservation), kala pynlong ban mih ka jingia klumar ha kaba da ki spah ngut ki samla kiba applai ia katei kam ha ka 6 tarik ki la kyntait syndon ban leh ia katei ka physical test.
Hadien katei ka jingiaklumar na ka liang jong ka DSC ka la pynsangeh noh ia katei ka jing ia kob ia mareh, kaba la neh ruh mynta la kumba 12 sngi, kumta na ka liang jong ki samla wad kam ryngkat ka jingiasynran lang u MLA ka Nongstoin u bah D.
Jyndiang mynta ka sngi ki la leit ban buh bad aiti ia ka jingthoh sha u Deputy Commissioner ka West Khasi Hils District u bah S.
Kharlyngdoh u balong ruh kum u Chairman ka District Selection Committee , WKH.
Ha katei ka jingthoh kaba la aiti sha u chairman ka DSC, WKH la pynpaw ia ki saw tylli ki mat ba kynthup ba ka DSC kan hap ban pynmih noh shwa ia ka result jong ka eksamin thoh, shuwa ban leh ia ka iakob ia mareh, kumjuh ki la dawa ruh ba ka DSC kan pynbiang ruh ia ki Admit card na ka bynta ki candidate ba poi sha ka iakob ia mareh.
Ha kaba iadei pat bad ka por ban mareh ia ka ia kob ia mareh,ki la dawa ba ka DSC kan ai ia ka por kumba long ha ki wei pat ki District kata 10Km, bad ka mat kaba khadduh pat kalong ba ka DSC ka dei ban phah ia ka shithi sha baroh ki nong wad kam kiba la shah jied (elected candidate) na ka written test ha ka por ba kylluid.
Ha katei ka jingleit ia kynduh ia u DC ka WKH la iadon lang ruh ki nongialam ka seng HYC, WKSU Nongstoin Circle bad ka WYF sengkmie ha kaba kila ban jur ba nang ne sha khmat kum ki tei ki jingjia lane ki kynrum kynram kim dei ban jia shuh ha ka DSC, WKH, namar tang ka jingleh thurmur jong ka tnad DSC ka pynmih ia ka jingbym hun ia ki nongaplai kam kaba la pynsuba sniew ruh ia kiba bun balang.
Na kaliang jong u DC ha kaba iadei bad kitei ki mat bala wan ban buh da ki samla wad kam ha ryngkat u MLA ba ki kynhun sengbhalang, u la kular ban un sa shimkhia ban leh ia kiba donkam.
Shillong, 17 Risaw:Ka BJP Meghalaya ka la sei hynnew ngut ki kyrtong kynthup kawei ka longkmie ban iakhun ha kane ka elekshon MDC shiteng samoi kaban long ha ka 13 tarik Nohprah 2016.
Kine ki hynniew ngut kiba la pynbna hynne ka sngi, ki kynthup ia u Bah Hubert Marbaniang na Laban-Mawprem, ka Kong Mamiry Nongkhlaw na Nongkrem, Bah Kyntiewborlang Syiemlieh na Nongspung-Sohiong, Bah Counsellor Singh Wahlang na Nongkhlaw- Mairang, Bah Thandarsing Warjri na Pariong-Mawthadraishan bad u Bah Denestar Pariong na Rambrai-Jyrngam konstitwensi.
Ia kine ki hynniew ngut la pynbna da u President ka BJP u Bah Shibun Lyngdoh ha ka jingialang jong ka party kaba long mynta ka sngi ha ophis jongka.
Ia kiwei ki jaka ba dang sah, yn sa pynbna ha kine ki sngi namar ba ia mynta.
Haba kren sha ki nongthoh khubor u Bah Shibun u la ong ka BJP ka sngew khia jur a ka jingma kiba kwah ban pynduh ia ka District Council, ha kaba ka party ka pyrshah jur ia kane ka jingthmu.
“Ka party ka la peit thuh bha ha kine ki snem ia ka jingtreikam jong ka District Cuncil bad ka paw ba kam lah satia ban pyntreikam katkum ka 6th Scheduled ban iada ia ki riewlum ha kane ka jylla bad ka daw ka dei namar ba ki sorkar jylla kiba wan ba leit ha kane ka jylla kim shym la ai kti lem ia ka district council hynrei ki pyrshang pynban ban pyntlot".
“Na ka daw ka jingkhnoit bein ka sorkar ia ki district council, ka la wanrah ia ka jingbym sngewthuh jingmut bad ka jingiatyngkhuh ha ka jingtreikam ha ki bynta bapher bapher", u la ong bad bynrap, ‘Kiba long langknia ki dei ki paidbah’.
“Ngin lum ia ki jingtip baroh bad ngin rah ia kane ka kaiphod ha ka parliament",u la ong.
U la ong ruh ba ha kane ka elekshon, ka party kan iakhun beit marwei khlem kano kano ka jingiatehlok bad kiwei ki party.
“Ngin iakhun marwei khlem kano kano ka jingiateh paralok bad kiwei ki seng sain pyrthei", la ong u Bah Shibun.
Shillong, 17 Risaw:U Chief Executive Member ka KHADC u bah Pynshngaiñ N Syiem u la ong ba ka Meghalaya Pradesh Congress Committee ( MPCC) ka la pynkheiñ ia ka riti synshar ka seng Congress da kaba sospon ia u khlem da pan jingpynshai shuwa, “Ka kyndon kaba ha khmat eh ka dei ban pan jingpyn-shai shuwa, lada lap ba uno uno u dkhot u leh pyrshah, hynrei kim leh ia kata kim shym la pan jingpynshai na nga, ki sospon noh beit wut wut tang hapoh ki kynta" ong u bah Pynshngaiñ uba la don la bun bun snem hapoh ka seng Congress.
U la ong ruh ba katei ka jingleh ka MPCC dei ka jingleh kyrkieh palat kaba ki la leh tang hapoh ki kynta bad u la ong ba ka long ruh kumjuh kumba ki la pynjlan ia ka Dorbar Thaw-aiñ tang na ka daw ban pyntreikam jubor ia ka kam ar maloi.
U la ong biang ba kaba sngewthamula palat ka long ba ka samoi treikam jong u kum u MLA kan kut noh sa tang shisnem shiteng hynrei ka seng Congress ka la sospon ia u haduh 3 snem.
Haba la kylli u don jingmut ne-em ban iakhun ia katei ka jingshah sospon jong u da kaba leit ban ia kren bad ki heh ka AICC, “Em, ngan ym leit" u la ong bad katkum ka jingkren u bah Pynshngaiñ la sngewthuh ba um ngeit ba ka jingshah sospon jong u ka dei ka hukum ka AICC, “Kam shym don ha ka shithi ba nga ioh ba kin ong ba ia kane la leh da ka jingbthah ka AICC, kim shym ong kumta" u la ong.
Katba u bah D.
D Lapang pat u President ka MPCC u bah D.
D Lapang u la ong ba ym donkam shuh ban pan jingpynshai na u bah Pynshngaiñ naba u la leh shaba palat pud.
U bah Lapang u la ong ba naduh ka por ba long Secretary in charge u V.
Narayanasamy la khot ia kren ia u ban wanrah sha ka jingiasngewthuh jingmut hynrei um wan sha ka jingiakren, nangta ha ka por ba wan u C.
P Joshi kum u Secretary incharge ruh la khot ia kren hynrei um treh ban wan ia kren.
U bah Lapang u la ong ba la ai ka lad ka lynti ia u bah Pynshngaiñ katba u sngewmon ban pynbeit ia ki kam kynrum kynram hapoh ing , “Ngi la iaishah , ngi la ai bun ki lad, wat ka AICC ruh ka la leh katba lah hynrei kam lah ban pynbeit ia u bah Pynshngaiñ, ngi la rem bad u la shim ia ka rai kaba biang eh na bynta jong u hi" ong u bah Lapang.
Kham mynshuwa u bah Pynshngaiñ u la kynthah ia ka MPCC ba ym don ba lah ban khot ia ka jingialang Parliamentary Party bad dei tang ma nongialam CPP uba lah ban khot ia katei ka jingialang ki MDC, halor kane u bah Lapang u la ong “Sngewsynei pynban ban don ki bym tip ia ki kyndon bad ka riti synshar jong ka seng".
Shillong, 18 Risaw:U actor ka ‘Rock-On 2’ U Farhan Akhtar, un wan poi ha ka nongbah Shillong, ha ka 21tarik Risaw, kum shi bynta jong ka jingpynkhreh ban pyniaid iew ia katei ka phlim, kaba la ring ha ki bynta jong ka Ri Khasi.
Ha katei ka phlim, kan don ka jingrwai jong ka Rock On’ Ho Kiw chalo chalo’ ha kaba la ia rwai lang da ka Usha Uthup bad U bah Shangpliang ha kaba u rwai ha ka Khasi.
Shillong, 18 Risaw:Kumba 100 ngut eiei ki paidbah ba shong basah ha khappud ki la shong kyraiñ ha Parking ha Addl.
Secretariat mynta ka sngi hat majai ban pyrshah ia ka jingsorbe ka sorkar ban ker sainar shiah ha khappud kaba hap hapoh West Jaintia Hills District.
Kitei ki 100 ngut tam ki kynthup ia ki nongialam ka Coordination Committee on International Border (CCIB), ki trai jaka, bad ki briew kiba shong basah ha khappud.
Katei ka jingpyrshah jong ki ka dei namarba ba ym shym la iaid beit iaid ryntih katkum ka Nehru-Noon Agreement of 1958, ki la ong ba kim pyrshah ia ka jingsorbe hynrei ia katei ka jingsorbe pat dei ban leh katkum katei ka soskular iateh.
Haba kren sha ki nongthohkhubor u bah Joe Marweiñ President ka FKJGP u la ong ba kim shym la ieng pyrshah ia ka jingker sainar shiah , hynrei lada ki trai shnong ki duhnoh ia ka khyndew, kan myntoi aiu ia ki ban shong tang ka ing kaba thylli khlem ka rep ka riang ka kamai kajih, namarba bun hi ki paidbah kiba shong ha khappud dei kiba im da ka rep ka riang.
Ha katei ka jingiakhih ki la rah ruh ia kipla kad kiba don ia ki jingthoh bapher bapher kaba ki la dawa, don ki jingthoh ba ki la thoh ba ki dawa ban ker sainar shiah na mawpud, pynkynriah ka ia u DC Jowai bad kiwei pat.
Hadien ba ka sorkar kam shym la patiaw ia katei ka jingiakhih shong kyllaiñ nongor jong ki, ki nongialam ka CCIB ki la rai ban pynlong da ka jingleit tur paidbah sha Secretariat ha ka 28 tarik mynta u bnai kaba kin sdang naduh Motphran ter ter shaduh sha Secretariat.
Shillong,18 Risaw:“Ym don ba pyntip ia ngi, de ka kamram jong ka Hima Mylliem ban pyntip haba ki khlem pyntip imat ka dei ka jingwan iew wan hat, wan siew wan tda" ong u bah Hadrian Lyngdoh EM ba peit ia ka Iew ha Khasi Hills Autonomous District Council ( KHADC) haba jubab ia ka jingkylli ka kong Rona Khymdeit kaba la kylli na ka EC hato ka District Council ka don jingtip ne-em ia ka jingwan Iewduh u myntri rangbah ka jylla u Dr.
Mukul Sangma.
Haba iohsngew ia ka jubab na u EM, ka kong Rona ka la ong ba kane kam dei ka sien ba nyngkong ba ka District Council ka shah leh klet hynrei ym shym la pyntip ruh ha ka por ba u myntri rangbah duh ka Ri u Narendra Modi u leit jngoh ia ka shnong tynrai ha Mawphlang kaba dei ka jaka ba peit bad sumar da ka District Council.
Haba jubab pat ia ka jingkylli ba la wanrah da ka kong Teilinia Thangkhiew ia ka jingtei ing jong ka District Council lyngba ka tnad khlaw ha Lumsohpetbneng, ka kong Grace Mary Kharpuri, EM ba peit ia ka khlaw ka btap ka KHADC ka la ong ba katei ka ing ka dei na bynta ka ingsah jong ki nongtrei ka tnad Forest bad ka jinglut ba la mang ban tei ia katei ka ing ka long T.
17,69,000 tyngka ( khadhynniew lak hynriew phew khyndai hajar tyngka), bad la tei ia katei ka ing lyngba ka 13th Finance Commission ( 2012-2013.
Kumba ka long mynta ka la ong ba la dep ban shna ia katei ka ing hynrei kaba sah ka long sa tang ban ring um bad tan bording.
Ka jingheh jong katei ka ing ka long 944.
20 Sq.
ft bad la pyntrei da u kontraktor uba la tip kyrteng kum u bah N.
Diengdoh.
Ka pisa ba la dep siew sha u kontraktor mynta ka long T.
8,14,392 tyngka.
Haba jubab pat ia ka jingkylli ba la bynrap sa u bah Teinwell Dkhar ,MDC ka UDP na Shella la ka don nem ka jingkhot tender ia katei ka kam, ka kong Grace ka la ong ba la khot tender ia katei ka kam.
Haba jubab pat ia ka jingkylli ba la wanrah da ka kong Teilinia Thangkhiew , MDC ka HSPDP na Mylliem konstitwensi , u bah Pynshngaiñ N Syiem, CEM uba peit ruh ia ka tnad khaii pateng ka KHADC u la ong ba ka Pantaloon Shopping Mall kaba don ha Motinagar ( hajan ka Assam Auto Agencies) ka la ioh ia ka laisen khaii ha ka 6 tarik u nailur, 2016 bad ka laisen nombar jong ka –u dei C/C 02828.
U la ong ba katei ka Mall ka la pan laisen khaii ha ka 31 tarik u nailar, 2016 bad ka la siew T.
15,160 tyngka.
Ka kong Teilinia ka la kylli biang hato la ka Council ka don jingtip ne-em naduh mynno la plie ia katei ka Mall, u bah Pynshngaiñ u la ong ba ka council kam don jingtip eiei namar ba la ai ia ka laisen halor ka NOC na ka Dorbar Shnong.
Shuwa ban wanrah ia ki mat jingkylli ha ing dorbar ka kong Teilinia Thangkhiew ka la kren hapoh ing dorbar ba ka EC bunsien haba wanrah jingkylli ki ju ong ba kin sa ai notis bad kane ka la jia la kumba lai tylli ki dorbar hynrei haduh mynta ruh kam pat ioh ia kita ki notis, ka la ong ba lada jia kumne kan pynlong ia ki dkhot ka ing dorbar ban wanrah ia ka juh shi kajuh ka jingkylli.
Shillong, 18 Risaw:Ki MDC ka Liang pyrshah ha Garo Hills Autonomous District Council (GHADC) ki la leit ban ujor sha ka Divisional Bench jong ka High Court, Shillong, ba nwad ia ka bishar hok halor ka jingkynnoh jong ki ba ka EC ba ialam da ka NPP ka la pynkheiñ ia ki kyndon pyntreikam ia ka “Special Assistance Fund" bad nalor kata kim shym la ai bynta lut sha baroh ki konstitwensi.
Ia katei ka jingujor jong ki yn tian bishar lashai ka sngi ka 19 tarik u risaw, ong ka kyrwoh khubor na u MDC ka Boldamgre u Stevie Marak.
Utei u MDC u la ong ba ka EC ba ialam da ka NPP kam ju don jingshai haba ka khot tender ban trei ia kino kino ki kam pynroi bad la leh ruh khlem ka jingtip lang ki MDC kiba don ha ka liang pyrshah, u la ong ba la khot ia ka tender kyrkieh kyrkieh khlem da ai por ia ki kontraktor naba ki kwah ban pyntrei ia ka kam tang da ki kontraktor kiba don ha syndah jong ki.
U la ong ba ha kane ka ri synshar paidbah katei ka dei ka jingpynkheiñ ia ka riti synshar.
Shillong, 18 Risaw:U Deputy Secretary jong ka Sorkar Megha-laya, Political Department, u iathuh ba kan don ka jingpakhang khang dukan ha Tura da ka GSU ha ka 19tarik Risaw,2016 naduh ka 5baje mynstep haduh 5baje janmiet halor ka jingiap ha ka Shnong Rishipara.
Ha kane ka jingkhot pakhang dukan, na ka liang jong ki bor District, ki la pynjari da ka Section 144CrPC kaba la phah da U District Magistrate.
U SP u la ong ba lada ka don kaei kaei ka jing klumar ki lah ban phone ha ki pulit.
Nongpoh, 18 Risaw:Shibynta ban kyntiew ia ka rep ka riang hapoh ka District, ka Agriculture Technology Management Agency (ATMA), Ri Bhoi District, lyngba ka Pradhan Mantri Krishi Sinchai Yojana (PMKSY) mynta ka sngi ka la pynlong ia ka ‘One Day Training Programme on Water Conservation’ ne ka jinghikai ba shisngi ia ki nongrep halor ka rep ka riang bad halor ka jingpynneh pynsah ia ki um ki wah, ha District Horticulture Training Hall, Saiden.
La sakhi ruh ha kane ka sngi da ka jingdonlang ki heh ophisar ba kynthup ia u Bah K.
D Kharkongor, District Agriculture Officer, u Bah H.
S Nadon, EE ka Water Resource, u Bah Mawjam Makdoh, Horticulture Development Officer, u Bah F.
Kharsyntiew, Project Director ka ATMA lem bad ki nongrep na ki 3 tylli ki C&RD Block kiba don ha Ri Bhoi.
Ha kane ka sngi ki heh ophisar kiba dei peit ia ka kam rep kam riang bad ka jingsumar ia ki um ki wah hapoh ka Distrik, ki la ai jinghikai sha ki nongrep shaphang kumno ki lah ban nangpynheh ia ka kam rep jong ki ha kata ka rukom kaba dei, ha ryngkat bad ka jingiada ia ka Mariang.
Haba hikai ia ki nongrep ha kane ka sngi, u Bah K.
D Kharkongor, DAO ka Ri Bhoi, ha kaba nyngkong eh u la pynpaw ia ka jingsngewdiaw halor ka jingduna ki paidbah kiba shim ia ka jingkitkhlieh na ka bynta ban kyntiew ia ka kam rep ha ka jylla, namar ba bun ha kine ki sngi ki briew kim kwah shuh ban rep, naba ki la iabeh beit tang ha ki kam sorkar.
“Balei ki nongrep kim lah ban kiew ha ka kam rep ka riang jong ki? Ka daw hi ka dei namar ba ki shim sting bad kim shim kum kata ka kam kaba ai jingmyntoi ia ki, ha kajuh ka por ka kam rep kam riang kam iapher na ka Bussiness, namar haba rep ba riang donkam ruh ia ka jingkhein jingdiah, hynrei bun na ki nongrep hapoh ka jylla kim shimkhia bad kane kaba pynlong ia ki ba kim lah ban kyntiew ia ka kam rep" u la ong.
Kumta, kum u khlieh ba dei peit ia ka kam rep kam riang ha ka Distrik, u la kyntu ia ki nongrep ba kin bteng ia ka kam rep bad ha kajuh ka por u la pynshlur ruh wat ia ki samla pule kiba la pyndep ia ki jingpule bapher bapher ba kin phai khmat sha ka kam rep, namar kumba tip ba ki Nongrep ki dei u Budlum ka ioh ka kot, u la bynrap.
Ha kane ka sngi ki nongrep ki la ioh ruh ia ka jinghikai shaphang ban sumar ia ki um ki wah ia kaba la hikai u Bah H.
S Nadon, uba dei u EE ka Water Resources bad ka jinghikai shaphang ka jingpyndonkam ia ka um ha ka por bathung ia ki jingthung jingtep ia kaba la hiukai da u Bah Mawjam Makdoh, Horticulture Culture Development Officer.
Shillong, 17 Risaw:Ka thma hapoh ka seng Congress ka la nangjur nangjur bad mynta ka kynti ka jingiakynduh ka long para ba nep ki reng bad katei ka dei ka jingialeh hapdeng u MP jong katei ka seng bad ki heh jong katei ka seng ha kane ka jylla.
Katei ka jingialeh ka ban sdang thymmai hapoh ka seng Congress ka dei hapdeng ki nongialam ka MPCC ba kynthup ia u bah D.
D Lapang bad u MP ka Congress na Shillong u ma Vincent H Pala.
Ka Meghalaya Pradesh Congress Committee (MPCC) kan sdang ia ka sienjam jong ka da kaba kan ripod sha ka AICC halor ki jingkynthoh halor ki jingkynthoh u ma Vincent H Pala, MP ka seng Congress na Shillong (Lok Sabha) konstitwensi ia ka seng Congress ha kane ka jylla namar ka jing sospon ia u CEM ka KHADC uba dei ruh u MDC ka Congress na Mawsynram u bah Pynshngaiñ N Syiem.
Haba kren sha ki nongthohkhubor mynta ka janmiet u President ka MPCC u bah D.
D Lapang u la ong ba ka seng Congress kan khot ia u ma Pala ban sngap kaei ba u don ban kren, “Ngin khot ia u, ngin ripod ruh sha ka AICC" ong u bah Lapang.
U bah Lapang u la ong ba ha ka jingshisha haba don kano kano ka jingiakynad ha ka seng Congress ha kane ka jylla u bah Pala u dei ban long kum u hynmen rangbah, “Kumba long baroh shi katta haba don ka jingkynad hapoh ka seng Congress ha ka jylla u MP u ju long u hynmen rangbah ban pynbeit" ong biang u bah Lapang.
“Ha ka jingshisha ngim ju tuklar than ia kiba kam kiba kham hapoh, hynrei kaei kaba jia mynta i kumba ka kyllaiñ pynban kaba hap ban pyrkhat bha" bteng shuh shuh u bah Lapang.
U bah Lapang u kyntait ruh ia ka jingkren u bah Pala uba la ong ba ym shym la pyntip eiei ia u halor katei ka kynrum kynram kaba mih dang shen hapoh ka Congress ha kaba u la ong ba ka kam jong u bah Pynshngaiñ N Syiem ka dei kaba la slem bah kaba ka AICC ruh ka la pyrshang ban pynbeit hynrei um don ka mon ban ia kren.
Lah ban kdew ba mynhynin ka sngi u ma Vincent H Pala u la kren sha kawei na ki lad khubor kaba u pynpaw ka jingbym sngewiahap halor ka jingshah sospon u bah Pynshngaiñ ha kaba u la ong un leit ban ia kren bad u Vice President ka AICC u Rahul Gandhi shaphang katei ka kam.
Ula pynpaw ruh ka jingsngewsih namar ba ka Congress ka la shim ia ka rai ban sospon khlem da ailad ba un pynshai shuwa.
U la kynthah halor ka jingkynnoh ka seng Congress ba u bah Pynshngaiñ u ialeh pyrshah ia ka Party ha ka elekshon shiteng samoi ha kaba u la ong ba ka jingialap elekshon shiteng samoi kam pat sdang.
U la kynnoh ruh ba katei ka jingsospon ka dei kaba la leh tuh tang da katto katne ngut ki briew na ka seng Congress.
Shillong,17 Risaw:Hapdeng ki kynrum kynram kiba jur kiba u CEM ka KHADC u la mad ha kine ki sngi, mynta pat la mih sa ki jingkynnoh bamsap kaba shyrkhei ha KHADC bad katei ka dei ka kam kaba ym lah pat lah ban ong haduh mynta mano ba donkti ha kita ki kam bamsap kiba shyrkhei bha ha KHADC, ia kane ka Executive Committee ka KHADC ka dang tohkit mynta ban lap mano kino kita ki riew shimet kiba la thep ia ka pisa ha ka Personal Bank Account jong ki bad kumno katei ka pisa kaba haduh T.
2 klur tyngka ka leit poi sha ki riew shimet, khlem da iaid lyngba ki bor jong ka Executive Committee.
Haba kren ia katei ka jingrung tuh ka pisa ka KHADC sha ki Bank Account ki riew shimet kaba dei na ka Professional Tax, u EM ba peit ia ka Taxation u bah Donkupar Sumer u la ong ba u la pan jingshai bad u la pan ia ki bank Statement na ka MRB Nongpoh bad Nongstoiñ bad katei ka ripod na ka Bank ka lah ban poi mynta ka miet lane lashai ka sngi.
U bah Sumer u la ong ba la lap ba ka don ka jingpyndonkam bakla ia ka pisa da kaba thep sha ka Account ki riew shimet bad mynta ka KHADC ka dang pan jingshai mano kita ki briew bad hadien ba la ioh jingshai baroh kin leh ia kaba donkam.
U CEM ka KHADC u bah Pynshngaiñ N Syiem u la ong ba hap ban wad jingtip kaba bniah hato kitei ki riew shimet kiba ioh ia katei ka pisa ki dei hok ne-em kiba dei ban ioh pisa na ka KHADC.
Haba kylli pat kino ki kyndon pyniaid pisa tyngka ha KHADC, u bah Pynshngaiñ u la ong “Ka rukom hi ka dei ba ka pisa lada kam dei kaba iaid lyngba u CEM, ka dei ba iaid lyngba ka tnad Finance".
U la ong ba hadien ba la dep ban tohkit yn iaid sha ka aiñ ia kiba donkti ha ka kam bamsap.
Katkum ki tyllong khubor ka pisa kaba haduh T.
1.
30 klur tyngka kaba la lum lyngba ka professional tax da ka tnad treikam jong ka KHADC ha Nongpoh, Ri Bhoi District la phah thep sha ka bank account jong hynriew ngut ki riew shimetbad ka branch ophis jong ka Council kaba don ha Nongstoiñ, West Khasi Hills pat ka la pynpoi T.
50 lak tyngka sha ka bank account jong uwei u riewshimet.
U CEM u la pynshai ruh ia ka jingkynnoh ba ka KHADC ka la pynlut T.
5 klur tyngka na bynta ka Tamasa Mawbynna ne ka Monolith Festival bad halor kane u la ong ba kam dei ka jingpynlut na bynta ka tamasa hynrei ka dei ka jingpynlut na bynta ban shna ia ki jingtei bapher ha ka shnong Tynrai kaba don ha Mawphlang.
Ha kawei pat ka khubor, na ka liang ka KHNAM, ha ka jingpynmih khubor mynta ka sngi, ka iathuh ba ka jingrung ka pisa ka KHADC kaba da ki klur sha ki account shimet ka pynpaw ia ka jingdon ka jyrsieh bamsap kaba shyrkhei bha ha ka Council.
Ka KHNAM state youth wing ka la ioh ia kane ka jingtip halor ka jing pyndon kam bakla ia ka pisa ka council ha ki taiew ba la leit.
Ka seng ka la ioh jingtip bad ioh lum ruh ia ki account number jong ki riew shimet bad pisa ba la rung sha kine ki account shimet ryngkat ki tarik ba la leit thep ia ki pisa, kiba la jia naduh u snem 2013 haduh 2016.
Kine ki jingpyndonkam bakla ia ka pisa council ka dei hi na ki shnat treikam jongka na Nongpoh bad Nongstoin.
Ban lap tynrai bad ban sei madan ia kiba don kti ka KHNAM ka la dep ban pan da ka RTI na ka MRB Nongstoin branch, MRB Nongpoh branch, MRB Iewduh branch bad ruh na ka PIO accounts KHADC ha ki taiew ba la leit.
Ka jingpan jingshai jong ka Secretary na ka bank kumba la mih ha ka kot khubor ka la nang pynskhem ba ka don ka jyrsieh bamsap ba shyrkhei bha ha ka KHADC.
Ka seng kan sa sei madan hadien ka jingioh ia ki RTI report bad ka dawa ba kino ki ba don kti ha kane ka kam lada dei ki ophisar ne ki MDC dei ban pynshitom da kaba tyngeh.
Jowai, 19 Risaw:Ka long jingma kaba khraw ia ki paidbah nongleit nongwan kham-tam ia ka shnong Mih-myntdu Khlieh shnong bad Mihmyntdu Lumchy-ramang, haba haduh kumba 10 tylli ki nar ilektrik, ki la jan kdiah bad jan khein na ka jingsap sarang kiba ka tnat Meghalaya State Electricity Board (MeSEB) ka la shu ieh khlem da bujli ne marmot.
Ha jingiadei bad kane na ka liang u President ka Jaintia People Youth Movement (JPYM) sengkmie u samla Tenstarly Shylla President, kiba la lap ia ka jingbym peit bniah bad jingleh khlem akor katei ka tnat ba dei peit ia ki bor ding ka Meghalaya Energy Cooperation Limited (MeECL) Jaintia Hills District ia ki nar ilektrik, kiba la jandkut bad kiba la sap sarang, kiba lah ban buh ka jingma kaba khraw bad kumjuh ka jingjia ba sngewsih ia ki briew naka daw ka jingsniew jong ki.
Shillong,18 Risaw:Jan kot T.
2 klur tyngka ka pisa ba ka KHADC ka la ioh lum na ka Professional Tax ka la leit sha ka Account ki riew shimet, bad katei ka pisa ka dei T.
1.
31 klur tyngka kaba la pynmih da ka tnad kaba na Nongpoh bad T.
50 lak tyngka dei kaba la pynmih da ka tnad jong ka Council na Nongstoiñ.
Dang mynhynnin ka sngi u CEM ka KHADC u bah Pynshngaiñ N Syiem haba ia kren bad ki nongthohkhubor u la ong ba ka ka Council kan dang hap ban wad jingtip kaba bniah na ki Bank ban lap katei ka pisa ka rung ha ka Account jongno bad la ka dei hok shisha ne-em ban rung sha kita ki briew hynrei lada lap ba ka dei ka jingleh bym dei u la ong ba un ai sha ki bor jong ka aiñ ban leh ia kaba donkam ia kiba donkti.
Hynrei shuwa ba ka KHADC kan pyntip paidbah ia ka jinglap ka jingtohkit jong ka halor katei ka kam, une u nongthohkhubor u la wad jingtip kiba bniah katei ka pisa kaba da ki klur tyngka la phah ha ka kyrteng jongno.
Katkum ki tyllong khubor kiba thikna la ioh jingtip ba kiba bun ki pisa ki la rung ha ki bun bynta ha ka Account jong u Secretary barim sha ka Executive Committee u bah Welljune Syiemlieh bad kiwei pat.
Katba ka pisa kaba dang shu rung shen ha kine ki khyndiat bnai ka dei ha ka Account jong ka Khasi Heritage Conservation Forum kaba la rung haduh T.
50 lak tyngka.
Katkum ka jingtip kaba la ioh lum la pynrung pisa ha ka Account nombar 0015049014654 ha ka 27 tarik u lber, 2015 bad la thep T.
50 lak tyngka, haba wad jingtip la lap ba katei ka Account jong ka KHCF kaba peit bad sumar ia ka shnong tynrai ha Mawphlang.
Katei ka pisa ka dei kaba la ioh lum na ka tnad treikam jong ka KHADC na Nongpoh kaba dei ruh ka pisa jong ka Council kaba la lum lyngba ka Professional Tax.
Lah ban kdew ba ka KHCF ka dei ka Forum kaba peit ia ka shnong Tynrai ha Mawphlang bad ia katei ka Forum la khlieh da u EM incharge jong ka tnad Arts and Culture ka District Council u bah Neil Antonio War, MDC ka Laitumkhrah kum u Chairman bad u bah Allan West kum u Secretary.
Ha ka 24 tarik u jylliew, 2013 la thep pisa sha ka Account nombar 0015049021479- T.
6 lak tyngka sha kawei pat ka kyrteng ki riew shimet, ha ka 7 tarik u naiwieng, 2013 la thep pisa T.
20 lak tyngka sha u Account nombar 0015001014900, ha ka 27 tarik u naitung, 2014 la thep pisa biang T.
8 lak tyngka ha ka account nombar 0087002226758, 5 tarik u rymphang, 2015 la thep biang ha utei u juh u Account nombar T.
12 lak tyngka.
Haba wad jingtip la lap ba kitei ki account nombar ba la thep pisa T.
20 lak tyngka, T.
8 lak tyngka,T.
12 lak tyngka ki dei ha ka kyrteng u Secretary barim ka KHADC u bah W.
Syiemlieh.
Hadien katei dang shen ka la don ka jingthep pisa biang ha u account nombar 008700970925 bad la thep T.
35 lak tyngka ha ka 31 tarik u lber, 2016 bad haduh mynta u nongthohkhubor u dang wad jingtip katei ka account ka dei ka jongno.
Haduh mynta ym pat lah ban tip kumno la pyndonkam ia kitei ki pisa ba la rung sha account jong ki riew shimet hynrei la ioh jingtip pat ba ka T.
8 lak tyngka kaba la rung sha ka account u Secretary ka dei kaba la dep sei na bynta ka bai boina ( advance) ban thied jaka ha Mawkyrwat ban tei ia ka tnad treikam ka Council hynrei ia katei ka jingthmu thied jaka la sangeh noh bad ym pat tip la ia katei ka pisa u trai jaka u la de ppynphai biang ne um pynphai shuh.
Kitei ki dei ki pisa kiba la pynmih da ka tnad treikam ka KHADC tang na Nongpoh branch, haba phai pat sha ka Nongstoiñ la lap ba ha ka 16 tarik u naitung, 2015 la thep pisa ha ka account nombar 0087002226758 bad ka pisa ka long T.
50 lak tyngka, la lap ba utei u account nombar ruh u dei ha ka kyrteng u secretary barim ka KHADC u bah W.
Syiemlieh, ia katei ka pisa ba la rung ha katei ka account ka Meghalaya rural Bank Nongstoiñ ka la pyntip sha ka KHADC ha ka 12 tarik u iaiong, 2016.
Baroh ki pisa ba la rung ha ka account u Secretary barim ka KHADC ka long haduh T.
80 lak tyngka katba kaba rung ha Account jong ka Khasi Heritage Conservation Forum pat ka long T.
50 lak tyngka.
Shillong, 19 Risaw:Mynta ka sngi ka 19tarik Risaw, 2016 kumba shispah ngut tam ei ei ki Nongkitkam jong ka Mawsynram Block Congress Committee ha poh ka jingialam u President ba thymmai jong ka u Bah Khelor Kharnaior, ki la leit ban ia kynduh ia u Dr.
D.
D.
Lapang, President ka MPCC ban leit ai khublei ia u namar ka jingthung ka MPCC ia u Bah Khelor kum u President ba thymmai jong ka Block.
Ka Mawsynram BCC ka la pynpaw ia ka jingkmen bad pdiang da ka jingsngewnguh ia ka jingleh jong ka MPCC.
Ha kane ka jingialang la ioh jingkren lyngkot na u Bah Kansing Lynshiang, u Bah MB.
Rodborne bad na u Bah Khelor Kharnaior President Masynram BCC.
Ha ba kren kum u President jong ka Mawsynram BCC u la ai khublei ia u President ka MPCC u Dr.
D.
D.
Lapang, bad ia ka MPCC hi baroh kawei namar ka Block ka ba thymmai hadien ba u Bah PN Syiem u MLA ka Congress na Mawsynram u la pynpaw pyshah ia ka Seng Congress bad kum u President ba thymmai u la kular ban trei shitom ban wanrah ia ka jingiatylli ia ka seng ha ka Mawsynram BCC.
La ioh jingkren na u Bah Lapang, bad ha ka jingkren jong u, u la pynshai ba la buh ia u bah PN Syiem ha ka jing sospon, kam dei ka jingleh ka ba kyrkieh jong ka MPCC, hynrei ka dei hadien ba ka MPCC ka la iai ap slem bha, bad hadien ba ka AICC ka la phah ia ki nongpeit pyrman ha ka ba ka la phah ia u heh ka AICC, U V.
Narayanasamy, bad hadien kata ka la phah sa ia u Dr.
C.
P.
Jopshi,kum u nongpeit ka AICC bad ka la phah kyrpang ruh ia u Mukul Wasnik.
Hynrei hadien kane na ka liang u Bah PN Syiem u la kren pyrshah ia ka seng bad ia ka sorkar ba la ialam da ka Seng Congress ha ki jingialang paitbah bad ha ki kot khubor, bad ruh ba u la pynpaw ba un shong khop bad nym leit na ka bynta ban canvas ia ka election MDC shiteng samoi ka ban sa long shen ha u bnai Nohprah mynta ka snem, bad ka jing ong jong u ba kiwei ki kam ki long ha khmat bad ka party Congress ka wan hadien, bad kiwei ki jingleh jong u ha ka ba um ju wan shuh sha ki jingialang ka seng bad sha ka jingialang jong ka Congress Legislature Party (CLP), kumta ka MPCC ka la shim ia kane ka rai ban thung noh da uwei u Pesident ba thymmai ban pynkhlain ia ka seng congress ha Mawsynram BCC.
U la pynkynmaw ruh ba ka jingkren jong u Bah Pala MP, kam long ka ba shisha ba ka por kam pat dei bad ban ap shwa katto katne por, hynrei u Bah Lapang u ong ba ka MPCC ka la ap slem bha ia ka jingkylla ka jong u, bad u la ong ruh ha ka jingshisha u Bah Pala u la dei ban wan ia kynduh shwa ia u, ym ban leit sha ki kot khubor lane ban leit beit sha U Vice President ka AICC u Rahul Gandhi khlem da iasyllok shwa bad u president jong ka MPCC, u la ong ba ka jingleh u bah Pala u ba dei u MP ka Seng Congress, ka long ka ba bakla.
Ha kane ka juh ka sngi ka Mawsynram BCC ka la leit ban ai khublei ruh ia u Working President ka MPCC u Bah James S.
Lyngdoh bad ban ia kren ruh ia ki kam ka Party ha ka BCC.
Shillong,18 Risaw:Hadien ba u Chief Executive Member ka KHADC u bah Pynshngaiñ N Syiem u la wanrah ha ing dorbar ia ka ripod jong u Comptroller and Auditor General of India ( CAG) ia ka jingkheiñ jingdiah jong ka KHADC haduh u Lber- 2010, u Chairman ba pyniaid ia ka dorbar u ba Mansturdy Nongrem u la tyrwa sha baroh ki dkhot jong ka KHADC ( MDC) lada don mano mano ba kwah ban ia kren halor katei ka ripod.
Ha katei ka por jan baroh khoit ki MDC kiba don hapoh ing dorbar ki ia sngap, hynrei shuwa ba u Chairman un iaid sha kawei pat ka bynta ia kren, joit la ieng u Deputy CEM ka KHADC u bah Process T Sawkmie uba shong ha syndah u CEM bad u la pan bor na u chairman la u shah ne-m ia u kum u dkhot ka Executive Committee ban kren eiei halor katei ka phang, u Chairman u la ailad ia u.
Haba kren ha ing dorbar u bah Sawkmie u la kren beit beit na ka section 3.
4 jong ka CAG ripod kaba u CAG u la lap ba ka Council ka duh kamai bha namarba ka khlem ot ia ka VAT.
U bah Sawkmie u la kdew ba mynta ka Council ka don hapdeng ka jingduhnong kaba khraw namarba ka duna jingmih, hynrei hapdeng katei ka jingduhnong u la ong ba haba ka Council ka ioh lum pisa , ha ka jaka ban rung sha ka pla tyngka jong ka-ka rung pynban sha ka pla jongno re jongno, “Ha ka jaka ba ka pisa kan leit sha ka pla jong ka Council, ka leit pynban sha ka pla jongno re jongno" ong u bah Process T Sawkmie haba kren hapoh ing dorbar.
U la kdew ruh ia ki jingjia kynnoh bamsap kiba la jia ha kine ki sngi ha KHADC ha kaba u la ong ba baroh ka pisa ba ka Council ka iohlum nyngkong eh ka dei ban poi sha main branch jong ka hynrei u la ong ba kaba lyngngoh ka long ba ka leit pynban sha ka account jong kiwei pat, “Ka leit pynban sha ka Account jong ki kynhun (Organisation)" u la ong.
U la ong ba ka EC ka dei ban peit bha ia kane, “Ka pla tyngka ka la hiar, u CEM u dei ban shimkhia, ia ka pisa tyngka dei ban long kiba husiar bha, ka CBI ka don ha Shillong, husiar ban ym pynjah burom ia ka Council" bynrap biang u bah Process.
Haba pynshai ia katei ka jingkren u bah Sawkmie u bah Pynshngaiñ u la ong ba ka 3.
4 ka kdew ia ka VAT bad ia ka VAT ki dang pyntreikam tang ha ka sorkar jylla.
Shillong, 18 Risaw:U dkhot barim ka GNLA uba la wan pyndem wait ha u jymmang mynta u snem u Rakkam D Shira uba la bat ruh ia ka kam Finance Secretary jong katei ka seng u la shah siat iap ha ki lehnoh GNLA ha ingsah jong u ha ka lah sngi u Blei.
La suba jur ba ia katei ka kynhun kaba kieng da ki tiar ialeh kiba khlaiñ bor la ialam da u Sohan D Shira u khlieh duh katei ka seng.
U Rak-kam uba ju khot sin kum u Rikchie u la shah siat iap ha ingsah jong u ha Williamnagar, ka ingsah u Rakkam kaba don ha Da-magre ka jngai ka 2 kilo-mitar na Williamnagar.
U dei ruh u nongialam barim ka GNLA uba peit ia ki thaiñ ba heh bha ka iew dewiong ha Nangalbibra.
Naduh u jymmang mynta u snem ba u Rakkam u la wan pyndem la kerkut ia u hapoh ki saw kynroh jong ka 2nd MLP Batallion kaba don ha Goeragre kaba dei ka jaka ia syllok ia ki lehnoh pyndem wait , u la mih na katei ka jaka ban leit sha ing lajong sha Damagre ha ka nohphai sngi ka lah sngi u blei ha ka por 3 baje eiei, ka ingsah jong u ka dei kaba don hajan ka ktem bah jong ki pulit Indian Reserve Battalion.
La iathuh ba ki don kumba 13 ngut ki dkhot ka GNLA kiba la tap dur khmat ki la wan khynra ia ka ingsah jong u Rakkam ha ka por 6:45 baje eiei mynmiet, ki nongsakhi kiba la iohi da la ki khmat ki la iathuh ba 3 ngut ki rung ha ing katba kiwei pat ki pynap suloi na phyllaw ing.
Katkum ki dak ba paw la ong ba la siat ia u da ka AK-47 bad ki tiar siat kiba khlain bha bad ka jingsiat ruh ka dei najan, ki pulit ki la ioh tam bun tylli ki kuli na katei ka jaka.
Kham mynshuwa u Sohan D Shira u la byrngem ban siatiap ia ki dkhot ba la pyndem katei ka seng, bad u la pynbna ruh ba u la thaw ia ka Eraser unit ban thap ia kitei.
Katei ka jingshah siat iap jong u Rakkam ka la pynkhynniuh ia kiwei pat ki dkhot ba la pyndem wait ka GNLA.
Ki pulit ki la thet kti ialade halor katei ka jingbym lah jong ki ban ai jingiada ia u Rakkam bad ki la kam ba u khlem pyntip satia ba u mih napoh ka ktem jong u hano hano ruh ha la ki paralok ne ha ki pulit.
Shillong, 19 Risaw:2 bnai u Chief Executive Member ka KHADC ( CEM) u bah Pynshngaiñ N Syiem u la kular hapoh ka ing dorbar ban wanrah ia ka ripod kynnoh bamsap ia ka pisa jong ka KHADC kaba la lum lyngba ka Professional kaba la rung sha ka bank account ki riew shimet.
U bah Pynshngaiñ u la ong ba ia katei ka kam yn phah da ka Magistrial Enquiry bad hadien ba la ioh ia ka ripod ka Executive Committee kan eksamin bha bad hadien ba ka la hun kan sa sam sha ki MDC baroh khoit bad lada kim hun ki lah ban iaid shakhmat.
U CEM u la ong ba haduh mynta ym pat ioh jingtip lut katno katei ka pisa ba la lum na ka Professional Tax bad ia mynta ki dang lum jingtip lut ia baroh ki kot ki sla kiba donkam.
U la ong ba katei ka jingtohkit majistor, kan long ruh na bynta ka bai lutksan ba la siew sha ka KHADC da ka NHAI kaba la shim ia ka jaka ka KHADC ha Iew Byrnihat ban pynheh surok.
Ha katei ka ing dorbar u la ong ruh ba baroh ki kam pisa tyngka ka KHADC kiba dei ha Bank dei u Secretary sha ka Executive Committee uba peit ba khmih bad uba lah ban sei pisa tyngka.
U EM ka tnad Taxation u bah Donkupar Sumer haba jubab ha ka kynta kylli jingkylli pat u la ong ba tang mar ia shimti ia ka tnad Taxation u la lap ba ka don ka jingduhei ka pisa jong ka Council bad u la kubur ruh ba ka don ka jingpyndonkam bakla ia ka pisa, hynrei kumba ka long mynta ka tnad kan dang tohkit bniah ban lap ia ki jingshisha baroh.
Bun ki MDC kiba la ia shim bynta ha katei ka Zero Hour ba la wanrah da ka kong Teilinia Thangkhiew bad kitei ki MDC ki la pynpaw ha la ki jong ki jingsngew ba ia ki briew kiba donkti dei ba pynngat ha ki bor ka aiñ.
Kine harum ki dei ki mat kiba ki MDC ki la kren halor katei ka mat bamsap:Pyniaid Sing Syiem: Kane ka la pynjah burom ym tang ia ki MDC hynre ia ki nongtrei ruh kiba la trei shitom na bynta ka Council, ka EC balei kam tip? Phi ia leh aiu?.
Dei ban pynshitom ia kiba donkti.
Rona Khymdeit:Ki don ki Tax kiba la pyllait noh ia ngi ki Schedule Tribe hynrei watla katta ruh ki nongtrei jong ki riew shimet, ki skul,ki ophis kim sngewbynnud ban siew , ki siew da ka jingkylluid mynsiem hynrei da poi hangne la pyndonkam bakla noh, bun kiba phone ia nga bad ki pynpaw ba mynta ki sngew artatien ban siew ia ka Prfessional Tax ruh.
‘Ki nongsiew Tax ki lah ban ujor da ka kes pyrshah ia ka KHADC namarba ka Tax ba lum na ki ym shym la rung hapoh ka Council hynrei ka la rung pynban ha ka account ki riew shimet’.
Dei ban pynshitom ia kiba donkti.
Teinwell Dkhar: Sngewlyngngoh kumno lah ban thep ia ka pisa jong ka Council sha ka account ki riew shimet, baroh khoit dei ban iaid lyngba ka lynti kaba dei.
L.
G Nongsiej:Baroh ki paidbah ki kren ia ngi ki nongmihkhmat, ngim lah ban pdiang ban thep ia ka pisa ka Council sha ki riew shimet, ki nongtrei ka Council ki la trei shitom hynrei long lehnohei pynban , dei ban thung ka komiti tohkit, lada lap ia kiba leh kiba heh ne barit ki dei ban ngat ha kti ka aiñ, ki paidbah nongsiew Tax kila artatien ia ka Council.
Process T Sawkmie: U EM Finance u dei ban aiti noh ia ka tnad ba u bat sha u EM ba ka jingtohkit kan long kaba khuid, dei ban ai ha ka Magistrial Enquiry.
Adelbert Nongrum: Mano ba ai bor? Mano ba donkti? Ki dei ban ngat ha ka aiñ,ym donkam ban ai ha ki enquiry kiba rit , donkam da ki enquiry kiba heh kiba long laitluid, donkam da ka enquiry kaba tyngeh ne wat shaduh ka CBI Enquiry ruh.
Shaei ka bai lutksan na Wahkaji ka jah da ki klur tyngka?, shaei ka T.
23 lak tyngka ka bai lutksna ia ka jaka ha Byrnihat ka jah?Dei ban pynshitom ia kiba donkti la ka long ia ki CEM ba la leit ne kiba mynta ruh bad wat ia u bah Adelbert Nongrum ruh dei ban pynshitom.
Teilinia Thangkhiew: Donkam da ka Enquiry kaba laitluid bad dei ruh ban buh da ka por lano kan pyndep, ym dei ban ap,wad jingtip dei ne-em ba la pynkynriah ia ka pisa ka Council sha ka account jong ka KHCF bad u Secretary barim.
Shillong, 19 Risaw:Ka Iewduh ka dei ka iew kaba la sop tang da ki jaboh naduh kjat haduh khlieh bad ia kane la pynpaw da u EM ba peit ia ka iew ka District Council u bah Hadrian Lyngdoh haba jubab ia ka jingkren jong ki MDC kiba la kren ia ka mat ba la wanrah da u bah Pyniaid Sing Syiem mynta ka sngi ha Ing Dorbar ka KHADC.
U EM ka Iew u bah Hadrian u la ong “Ngi la sakhi ia ka jingjaboh ka Iewduh, nga la leit jngoh ryngkat u bah Banteidor Lyngdoh (MDC ka Mawkynrew), ngi lap ba ka jingjaboh kam dei shuh tang ha madan, hynrei haduh tnum ing ruh,katno lei kan long ha ka por slap" ong u ba Hadrian.
Shuh shuh u la ong ba dang ha ka 11 tarik mynta u bnai u la leit lang ryngkat u CEM bad kiwei pat ki MDC bad hangtei ruh la lap ba ka Iewduh kam don jingkylla eiei ruh em bad ka jingjaboh ka long kumjuh.
“Naduh ka por u Syiem barim,ngi la ai ka hukum ban dei ban pynkhuid ia ka Iew hynrei haduh mynta ruh ym don jingkylla, ka hima Mylliem kam leh eiei , ka dei ka kamram jong ka hima ban pynkhuid haba ka lum khajna nangto" ong biang u bah Hadrian.
U bah Pyniaid Sing Syiem MDC ka Sohryngkham u la wanrah da ka Resolution ha ing dorbar halor ka jingsma iwtung ka Iewduh kaba lah ban ktah ia ka koit ka khiah ki paidbah, u la ong ba ka Iewduh ka dap tang da ki jaboh nadh ki lynti iaid bad ka iew, ka jingdon ki pata kyiad u la ong ba ka ktah ia ki longkpa kiba hap ban tip ia ka bit ka biang ha ing hasem, nangta u la ong ba ka jingsah pathar ki bar jylla ka wanrah ia ki kam jakhlia hapoh katei ka iew.
Ula ong ruh ba ka district Council ka dei ban mang tyngka na ka bynta ban pynkhuid ia ka Iewduh.
Katba u bah Adelbert Nongrum pat haba shim bynta ha katei ka mat, u la ong ba mynshuwa ka Iewduh ka dei ka Iew kaba kyntang hynrei mynta ka la kylla kum ka Iew Septic tank, “Kam dei shuh ka Iew kyntang ka la dei ka Iew Septic Tank" u la ong.
U la kdew ruh ia ka jinghiar iuhkjat u myntri rangbah ka jylla, u Lat ka jylla bad u CEM ka KHADC ha Iewduh bad u la ong hato kan don ne-em ka jingkylli, “Ngi kwah ban iohi kham khlaiñ ka politik jongno, u Lat ,u myntri rangbah ne u CEM" ong u bah Adelbert.
Ka kong Teilinia Thangkhiew haba ia shim bynta lang ka la ong ba na ka por sha ka por la ia krne hapoh iing dorbar shaphang ka Iewduh hynrei kam poi shaei shaei ruh bad ka la pynkynmaw ba ka la wanrah ia ka mat ia tai ba dei ban khang dih sikret hapoh iew hynrei kane ruh kam poi shaei shaei.
Shillong, 19 Risaw:U Lamphang ka Ing dorbar ha Khasi Hills Autonomous District Council (KHADC) u la dumok ha ing dorbar ia ka Executive Committee kaba la ialam da u bah Pynshngaiñ N Syiem kum u CEM namar ka jingbym ler jong katei ka EC.
U Lamphang bah Mansturdy Nongrem u la ong ba ki don bun tylli ki jingkylli ba ki dkhot ka ing dorbar ki la wanrah bad ki don 54 tylli hynrei napdeng kitei 23 tylli la wanrah ha ing dorbar, katba na baroh kitei ki jingkylli 31 tylli ki dei kiba ka Executive Committee kam lah ban ai jubab bad haba ia kheiñ ia ka percentage ka jinglah jong ka EC ka long tang 42.
59%.
“Ngi kwah ba ka EC ka dei ban lah 100 na ka shispah" ong u bah Mansturdy Nongrem hapoh ing dorbar.
Lah ban kdew ba ha ka sngi sdang dorbar ka kong Teilinia Thangkhiew ka MDC na Mylliem konstitwensi ka la pynpaw ha ka ing dorbar ba haba ka EC kam lah ban jubab ki EM ki ju ong ba kin phah notis, hynrei haduh ban da long dorbar biang sa kawei ruh ym ioh ia kata ka notis bad katei ka la pynlong ia ki MDC ban wanrah biang ia ka juh shi kajuh ka jingkylli.
Halor kane ruh u Lamphang u la dumok ia ka EC ba kam lah ban ai notis sha ki dkhot ka ing dorbar.
Shuh shuh u la ong ba baroh ki Proceeding dorbar ym lah ban pynmih bad ym lah ban sam sha ki dkhot jong ka ing dorbar namarba ka jingbym lah jubab ka Executive Committee ia kiba bun ki jingkylli.
U la kyntu ia ka Executive Committee ba ka dei ban shim ia ka jingkitkhlieh nangne shakhmat ban pynbiang ia ki jubab khnang ban lah ban pynmih ia ka Proceeding dorbar.
Shillong, 19 Risaw:Ka UDP mynta ka sngi, ka la pyllait paidbah ia san ngut ki kyrtong sha ka elekshon MDC shiteng samoi sha ka KHADC bad JHADC kaban long ha ka 13 tarik Nohprah, 2016.
Na Nongkrem la pynbna ia u Bah HS Shylla, na Nongspung-Sohiong u Bah Wankupar Syiemlieh, na Mawthad-raishan u Bah Jambor War, na Laban-Mawprem Frederick Lynshiang kiba hap ha ka KHADC bad na War East kaba hap ha JHADC ia u Bah Firstborn Manner.
Sa ar ngut, kata na Nongkhlaw-Mairang bad na Rambrai-Jyrngam ki dang sahteng shwa bad yn sa pynbna ha kane ka taiew ban wan.
U General Secretary ka UDP u Dr Jemino Mawthoh haba kren sha ki lad pathai khubor hynne ka sngi, u la ong ba ha ka jingshisha, ki kyrtong na kine ki jaka ba dang sah, la ioh pdiang ka sengkmie hynrei kam pat lah ban pynbna namar ba ka dang bishar bniah shwa.
Katkum ka jingtip, na Mairang ka UDP, ka la phah ia ka kyrteng jong u Bah Equator L Nongrang katba na Rambrai-Jyrngam ia u bah Morningstar Tympuin.
Marbisu, 19 Risaw:Ka la pynlyngngoh ia ki nong Marbisu bad ki nong Mawngap, haba mynta ka miet, ka la mih paw ka dur Jisu, ha suin bneng, kaba sdang naduh ka por 6baje janmiet mynta ka sngi bad kaba dang iai bteng haduh ka por shiteng synnia.
La iathuh ba la iohi nyngkong ia katei ka dur, da ki arngut ki khynnah kynthei, kawei kaba dang 10 snem ka rta bad kawei kaba phra snem ka rta bad kitei ki la leit mar mar ban iathuh sha la ki jong ki kmie kmie ki kpa, halor ka jing iohi jongki ia U Jisu ha suin bneng.
Ka jingmih jong katei ka dur, ka dei hapdeng ka surok jong ka Laitbynter, hynrei, ia katei ka dur Jisu, ym shym la iohi shai bha na katei ka jaka, hynrei, la iohi shai na uwei u lum ha Marbisu Mawsmai, uba jngai kumba 200metre na katei ka jaka jong ka jingpaw dur Jisu.
Ha kitei ki dur, kiba mih kumba shi minit ar minit bad kiba jah noh pat, la iohi ia ka dur Jisu, ha ki rukom kiba pher bapher bad don kiba iohi ba u rah bad u diengduh shi liang kti bad don ba u riam lieh bad don ba u rah kti baroh ar liang bad ki don ki dur kiba u rah ia u khun langbrot bad kitei ki dur, kiba la mih paw kumba arphew sien eiei, ki pyni ba U Jisu u phai khmat sha ka nongbah Shillong.
Une u nongthoh khubor, uba la leit beh mar mar ban peit ia katei ka jingjia, ula iohi dalade ruh, ba katei ka dur Jisu, kaba wan paw tang kumba 1minit eiei ha ka por 11.
18baje mynmiet, kaba paw ha ka haw haw, kaba tang kat ha tnum iing briew bad kam dei satia ha ka suin bneng kaba kham shajrong bad u nongthoh khubor, u iohi, ia ka dur kaba baroh shi rynieng jong U Jisu, wat la um da ithuh shai bha, namar ba ka dei ha ka por ba la pynmeh ilektrik ha katei ka Shnong.
Naduh ba ka sdang paw ka dur Jisu, la iathuh ba ki don da ki hajar ngut ki briew, kiba la ia mih ban peit dalade hi bad don kiba ia iam ia lynniar bad ki ia dwai Jisu Jisu Hallelujah bad katei ka jingjia, ka la pynlong ia ki surok ban khapngiah, haduh ba ki pulit kin hap ban iarap pynbeit ia ka leit ka wan ki kali.
U nongthoh khubor, ula ioh iakren ia ka kong M Sun, kaba na Marbisu Mawsmai bad U bah GW Langstieh, uba na Laitbynter, kiba don ha utei u lum Marbisu Mawsmai bad kiba sakhi ia katei ka jingjia kaba phylla bad kiba dang ia ap ban iohi biang ia katei ka dur ba phylla bad kaba maian ha ka jingmut jingpyrkhat jongki.
Jowai, 19 Risaw:Mynta ka sngi ki nongialam ka KSU Jaintia Hills District Unit ki la rung jubor shi syndon ha ophis jong u CEM ka JHADC hadien ba une u CEM u la kyntait la bun bun sien ban ia kynduh iaki dkhot ka KSU Lakadong Unit.
Katkum ka jingiathuh jong ki nongialam ka KSU JHDU la  ong ba ki nongialam ka KSU Lakadong Unit ki la  wan la bunsien bha sha Jowai naka bynta ban thmu ia kynduh ia u CEM ban ioh iakren halor ka jingdawa ban kylla kyrteng iaka thanat kaba la thmu ban buh haka shnong Lakadong ia kaba la  ai kyrteng Lad Lakadong Police Outpost haka jaka ban ai tang Lakadong Police Out Post, hynrei kane ka jingthmu ka jong ki, ka la pulom noh tang namar ba u CEM u la leh bunkam bad kyntait ban iakren bad ki.
Kumta halor kane ka jingbymkhein snep iaki dkhot katei ka Unit da u CEM ka JHADC, naka liang ki nongialam ka KSU JHDU hapoh ka jingialam u Samla N.
Sutnga Finance Secretary ka KSU JHDU bad Samla Justice Paul Lyngdoh Asst Education Secretary ka KSU JHDU kila pyrshang ban leit ia kynduh ia u CEM hynrei naka liang u Peon jong u CEM ula ong ba u CEM u dang don meeting.
Ha kaba nyngkong ki nongialam ka seng ki la kohnguh,  hynrei hadien shikynta ki la  wan biang bad ki la ioh iakane ka juh hi ka jubab.
Kumta naka liang ki nongialam ka KSU kila rung syndon daka  bor shapoh ka kamra u CEM bad hapoh kamra u CEM lalap iaki katto katne ki hehspah bad u Ex CEM barim ka JHADC u Madonbai Rymbai.
Hadien ba La ioh rung ki dkhot ka KSU shapoh kamra, ka la don shwa ka jingiatainia hapdeng u CEM bad ki dkhot ka KSU hynrei ha kaba khadduh u CEM ula pyndem toin bad ula iakren syndon bad ki dkhot ka KSU shaphang kata ka kam jong ki dkhot ka KSU Lakadong Unit hakaba ula Kular ruh ban shimkhia syndon iaka jingdawa ka seng.
Jowai, 19 Risaw:Ki Shipai iada pud, ki BSF kiba don ha Lyngkhat BOP ki la ioh ban kurup haduh 11 lakh 82 hajar tyngka ka pisa Bangla na uwei u briew uba la ioh ban phet sha Bangladesh.
Ka khubor na ki BSF ki la iathuh ba utei u briew uba dei na ka shnong Lyngkhat hi bad u la wan rah ia katei ka pisa bad hadien ka jingisuba ki shipai BSF ki la thmu ban bat ia u hynrei u la phet pynban.
Hadien ka jingiabeh thong, ki Shipai BSF ki la ioh bat tang ia ka pla ba don katei ka pisa katba utei u briew u la ioh phet noh sha Bangladesh.
Jowai, 20 Risaw:Ki pulit ka Ummu-long Police Outpost, West Jaintia Hills da ka jingiarap ki paidbah ki la ioh ban tam ia kawei ka metiap kaba la sdien phasi ha kawei ka jaka kaba la tip kum ka Dong Rashi ha shnong Mookyndur kaba jngai kumba jngai 400 mts na surok bah.
La iathuh ba katei ka metiap kadei jong uwei u bar jylla uba la tip kyrteng kum u Sujit Roy uba na Cachar Valley.
Katkum ka khubor na ki pulit, la iathuh ruh ba ia utei u briew la dep ban bom ban shoh haduh ban da jngem lut ki khmut ki khmat bad ki runar ki sa rah ban sdien phasi ia ka metiap jong u ha katei ka jaka.
Shillong, 20 Risaw:Ha ka sngi kaba kut jong ka dorbar ba ar sngi ka KHADC, u Lamphang ka Ing Dorbar u bah Mansturdy Nongrem u la dumok tyngeh ia ka Executive Committee ka KHADC namarba kalatlot shaba palat bad bun ki jingkylli ba la wanrah ha ing dorbar kam lah ban jubab, haba kylli na u CEM ka KHADC u bah Pynshngaiñ N Syiem kumno u sngew halor katei ka jingshah dumok ha u Lamphang, “Bha kaba tlot ban ia kaba khlaiñ" u la jubab.
Lah ban kdew ba mynhynin ka sngi kut dorbar u Lamphang bah Mansturdy Nongrem u la ong ba ki don bun tylli ki jingkylli ba ki dkhot ka ing dorbar ki la wanrah bad ki don 54 tylli hynrei napdeng kitei 23 tylli la wanrah ha ing dorbar, katba na baroh kitei ki jingkylli 31 tylli ki dei kiba ka Executive Committee kam lah ban ai jubab bad haba ia kheiñ ia ka percentage ka jinglah jong ka EC ka long tang 42.
59%.
“Ngi kwah ba ka EC ka dei ban lah 100 na ka shispah" ong u bah Mansturdy Nongrem hapoh ing dorbar.
U Lamphang u la ong ruh ba ym lah ban pynmih ia ki proceeding dorbar namarba ka EC kam shym la jubab lut ia ki jingkylli.
Lah ruh ban kdew ba ha ka sngi sdang dorbar ka kong Teilinia Thangkhiew ka MDC na Mylliem konstitwensi ka la pynpaw ha ka ing dorbar ba haba ka EC kam lah ban jubab ki EM ki ju ong ba kin phah notis hynrei haduh ban da long dorbar biang sa kawei ruh ym ioh ia kata ka notis bad katei ka la pynlong ia ki MDC ban wanrah biang ia ka juh shi kajuh ka jingkylli.
Halor kane ruh u Lamphang u la dumok ia ka EC ba kam lah ban ai notis sha ki dkhot ka ing dorbar.
Jowai, 20 Risaw:Ka Jaintia Hills Autonomous District Council(JHADC) lyngba u Joint Secretary jong ka Council mynta ka janmeit ka la ujor ejahar pyrshah ia ki dkhot bad nongialam ka KSU-ha Jaintia Hills.
Ki nongialam ka KSU ki kynthup ia u Nangai Sutnga bad u Justice Paul Lyngdoh ha ryngkat kiwei kiwei halor ka jingrung jubor jong ki ha kamra u CEM ka JHADC hynnin ka sngi Balang.
Katkum katei ka jingujor, la kynnoh ba hynnin ka sngi ha ka por kumba 4:00 pm, ka kynhun KSU hapoh ka jingialam u Nang-ai Sutnga bad u Justice Paul Lyngdoh ki la rung jubor ha kamra jong u CEM ka JHADC, u ma Thombor Shiwat bad ki la byrngem byrsit ia u CEM kumjuh ia kiwei pat ki MDC kiba don ha kamra jong u.
Shuh shuh la kynnoh ruh ba ka jingrung ki dkhot bad nongialam ka KSU hapoh kamra jong u CEM ka long kaba be-ain namar kim shym la iohbor satia na kano kano ka bor jong ka JHADC khamtam na u CEM.
Lah ban kynmaw ba hynnin ka sngi Balang shi kynhun ki dkhot bad nongialam ka KSU hapoh ka jingialam u Nang-ai Sutnga bad u Justice Paul Lyngdoh ki la rung jubor hapoh kamra u CEM ban ia kynduh ia u na ka bynta ban buh ia ka jingdawa ban pynkylla kyrteng ia ka thanat kaba la thmu ban buh ha Lakadong, East Jaintia Hills.
Ia katei ka thanat la ai kyrteng Lad-Lakadong Police ha ka jaka Lakadong.
Ki nongialam ka KSU ki la ong ruh ba halor  kane, ka seng ka la dep ban pan Appointment ban ioh ia kynduh ia utei u CEM ka JHADC bad hadien ba u la kyntait bun bun sien, hynnin ka sngi, ka KSU ka la hiar ban ia kynduh, hynrei ynda poi ha ophis ka JHADC, u CEM u la phah wan ia ki hadien shi kynta bad hadien shi kynta ba la ap ruh utei u CEM u shym la kheinsnep satia ia kitei ki dkhot bad nongialam ka KSU.
Dei hangne ba ki dkhot bad nongialam ka KSU ki la rung da ka bor ban iakren halor katei ka jingdawa jong ki.
Hapoh kamra jong u ki don ki heh spah bad u CEM barim u Madonbai Ryngbai bad mar sienrung ka la don ka jingiania kaba khluit bad hadien ka jingiakren u CEM u la kular ban shimkhia ia ka jingdawa jong ki.
Naka liang ka KSU kala pynrem Jur iaka jinglong ehriang une u CEM naba  bunsien ula  kyntait ban ia kren bad ki para sengbhalang kiba thmu ban iakren naka bynta kiba bun ki kam.
Naka liang ka seng ka ong ba une u CEM ula thmu ban pyllong iakane ka kamra Trei kam jong u kum ka kamra ha iing la jong.
Jowai, 20 Risaw:Ka kam khaii be-ain ia u Sikret bad duma ha Jaintia Hills ba la wankit na sha Myanmar bad Bangladesh ka la kynrei bha ha ri lum Jaintia bad halor kane, kawei na ka Agency kaba pyniaid iew ia u Sikret ha ri lum Jaintia ka la ujor sha ki pulit halor ka jingjyllei ka khaii be-ain ia kitei ki mar ba la wan shallan be-ain na bar ri.
Ka Pariat Marketing Agency ha ka jingujor sha ki pulit ka la pynpaw ba ka kam khaii tuh ia u Sikret ba la wanrah na ri Bangladesh bad Myanmar ka la jur bha ha Jaintia Hills bad ia kane ka kam la leh da ka kynhun kaba ym lah satia ban tip.
Ia kine ki Sikret bad kiwei kiwei ki kynja Duma la die pathar la jan ha baroh ki dukan bad kane ka la ktah shi katdei eh ia ka jingdie ia u ITC Sikret bad ym tang katta ka wanrah ruh ka jingduhnoh kaba khraw ia ka sorkar.
Kine ki mar kim don ruh ka jingmaham katkum ki kyndon jong ka supreme Court bad na ka liang ka Pariat Marketting Agency ka la kyntu ia ki pulit ban tohkit bniah ia kane ka kam be-ain kaba ktah ia ka ioh ka kot jong ka jylla bad ka ri.
Shillong, 20 Risaw:U Superintending Technical Shillong jong ka Customs bad central Excise, u la kren da kaba shai kdar ba, ia mynta dei tang ka sorkar jylla kaba lah ban pan jingbit ban plié ia ki Land Customs Station (LCS), kiba thymmai, ka ophis kan nym pdiang lad aka wan na ki kynhun ne ki riew shimet, la ong U S.
Choudhury.
U Superintending Technical, u la ong ba kin phah sha ka sorkar pdeng tang ia ki aplikeshon kiba la pan da ka sorkar jylla, namar kam lah ban long ia ka tnad customs ba kan pdiang ia ka jingpan jingbit jong ki riew shimet ne ki kynhun ban plié ia ki LCS thymmai.
La iathuh ba ki don ki riew shimet kiba la wan ban pan jingbit ban plie ia ki LCS thymmai, kaba hap hapoh jong ka Dawki LCS ha East Khasi Hills District bad ia kine ki la phah sha ka sorkar jylla, ha kaba ia dei bad ka Kalibali kaba hap hapoh jong ka Shella LCS, u la ong ba haduh mynta kam pat don kano kano ka jingwan pan jingbit.
Ki LCS kiba dang sah kut bad ka sorkar jylla mynta ki don ar tylli kawei ha Umkiang hapoh jong ka East Jaintia Hills District bad kawei ka dei ha Beltoli ha East Khasi Hills District bad kine ki jaka lada ka sorkar ka ioh jaka yn plié da ka surok ban iaid ki kali ban rung sha Bangladesh.
Ki LCS kiba dang shna mynta ha kane ka jylla Meghalaya ka long ka Dalu bad Gashuwapara, Kaba ha Gashuwapara mynta la jan dep tei.
Kano kano ka jaka ban don ia ka LCS mynta ki dei ban biang ki jaka ieng kali ki ophis na ka bynta ki Customs bad kum juh ia ki nongkhaii.
Na ka liang jong ka Director jong ka tnad Commerce bad Industry jong ka sorkar jylla ka kong MB Roy, ka la ong ba ia mynta kam don kano kano ka jingpan jingbit ban plié LCS thymmai, haba ia dei bad ka Kalibali ban plie biang ia ka la ong ba kam pat don kum kata ka jingthmu.
Na ka liang jong ka Chhatak Limestone Importers and Suppliers Group na Bangladesh kala kyrpad ia ki exporter na kane ka jylla ba kin thoh sha ka sorkar pdeng jong ka Ri India ministry jong ka Finance department of Revenue New Delhi ban plié ia ka Beltoli export point ban iaid da ki kali lane ka car pass na u Pillar number 1243/3T-1243/2ST na Beltoli ha India bad Sunamgonj District ha Bangladesh ia kane ka shithi la soi da u SA Selim Chowdhury president.
(SP News).
Shillong, 20 Risaw:Ka Seng FKJGP Mawsynram Circle ka la leit ia kynduh ia ka Dr.
Alice K Vizo kaba dei ka Sr.
Superintendent of Post Offices, Meghalaya Division hynnin ka sngi ha kamra treikam jong ka kaba don hapoh GPO, Shillong ban pynsngew ha khmat jong ka, ha kaba iadei bad ka jingdkoh ka rukom treikam ka iing dak, kaba don hapoh Mawsynram bad kiwei de ki shnat iing dak, kiba don hapoh Mawsynram Block baroh kawei.
Ha ka jingiakynduh u Samla Banshai Marbaniang, President FKJGP Mawsynram Circle u la pynpaw ha khmat jong ka, halor ka jingeh kaba ki paidbah ki iakynduh na kapor sha kapor khamtam na ka bynta kito ki longing ki ba ju ioh ia ka skhim bai bam tymmen, ka jingiarap naka bynta kiba duna dkhot met, ki longkmie kiba la iap lok bad kiwei kiwei ki jingmyntoi kiba ki ju ioh manla kapor ba ka ju don ka jingpynslem ban siew ia ka pisa shapoh ka account jong ki kaba shimpor da ki bnai ban ioh sei ia katei ka pisa kaba ki thep ha la kajong ka account.
Ym tang katta u Samla Banshai u la ban jur ha ka ba ka ju don ka jingpynslem wat ban siew ia ka bainong sngi sha ki nongtrei Job Card jong ka skhim MGNREGS jong ki Village Employment Council bapher bapher kiba hap hapoh ka Block Mawsynram ha kaba kidei ban ioh iaka bainong sngi hadien ba ki ladep ban trei ia ki jingtrei hapoh ka shnong ka jong ki.
La ju ioh sngew ia kane ka jingeh kaba la mih na ka por sha kapor kaba la pynkylla long ia ki Job Card Holders ban kynran dien wat ban thep pisa hapoh Post Office.
Na ka liang jong ka Dr.
Alice kala kular hakhmat ka Seng ba kan shim khia noh kham kloi katba lah tang hapoh une u bnai ban bishar bniah ia baroh ki jingeh ha kaba ki paidbah ki iakynduh khamtam na ka bynta kito ki longing kiba dei ban ioh ia ki jingmyntoi bad ruh ban thaw ki lad ki lynti kumno ban peit bniah khnang ban lait na kitei ki jingeh kiba ju iakynduh manla kapor.
Ha dien kata ka seng kala leit ruh ban iakynduh ia u Inspector of Post jong ka South Sub-Division u Deepak Das uba dei peit ia ki Sub Post Office bad Branch Post Office kiba don hapoh ka Mawsynram Block baroh kawei.
U Samla Banshai u la pynpaw hakhmat jong u ia kijuh ki jingeh kaba ki paidbah ki iakynduh bad la ong ruh ba lehse kalah ban dei nakadaw ka jingduna palat ki nongtrei ha katei ka jaka kaba la pynkylla long ban wanrah iaka jingeh kaba la pynkylla long haduh katne.
Ka seng ka la ong ruh ba hapoh Sub Post Office kaba don hapoh Mawsynram don tang 3 ngut ki nongtrei kynthup ia uwei u Sub Post Master, u wei u Gram Dak Sevak Mail Delivery (Postman) bad uwei u Gram Dak Sevak Packer.
Lyngba ka jingduna than ki nongtrei, ka lah ban wanrah ia shibun ki jingeh kaba ki paidbah ki ju iakynduh manla kapor.
Jowai, 21 Risaw:Uwei u briew uba la tip kyrteng kum u Wailad Papang uba dei na ka shnong Umbuit kaba don marjan bad ka shnong Myntkung bad Pam-manik, West Jaintia Hills, u la pyniap iala ka lok kaba ym shym la iashong shuh la ar snem eiei.
Kane ka jingjia ka la jia hynnin ka miet katba ka dang wan na lyngkha.
La kynnoh ba katei ka longkmie kaba kyrteng ka Mum Langstang katba ka dang wan na Lyngkha marwei utei u briew u la apt hap ia ka ha shiteng lynti bad u la bat ia ka bad u la pyniap ia ka.
Hadien ba u la pyniap ia ka u la bret ia ka met jong ka ha katei hi ka khlaw kaba la tip kum ka Khloo Umbuit.
Ia ka met iap jong ka la lap da ki nongshong shnong bad hadien ba la pyntip sha ki pulit ia ka metiap la wan shimti da ki pulit ban pynkit ia ka sha Civil Hospital Ialong ban pyndep ia ki jingdonkam.
Ki pulit ki dang thwet ia utei u briew uba donkti ban shim ia ka jingim ba kordor jong katei ka longkmie.
Shillong, 19 Risaw:Ka mat iatai, ba la wanrah da ka MDC ka HSPDP na Mylliem kon-stitwensi ka kong Teilinia Thangkhiew, ka la pynia-tyngkhuh jraiñ hapdeng u Dy.
CEM ka KHADC u bah Process T Sawkmie bad u CEM bah Pyn-shngaiñ N Syiem.
Ka kong Teilinia ka la wanrah ia ka Zero Hour ban ia kren hapoh ing dorbar halor ka jing-kynnoh ba la pyndonkam bakla ia ka pisa jong ka Council kaba la lum lyngba ka Professional Tax na Nongpoh bad Nongstoiñ Branch, hynrei katei ka pisa kaba jan kot T.
2 klur tyngka ka la leit pynban sha ka bank account ki riew shimet.
Hadien ba ka kong Teilinia ka la wanrah ia katei ka mat ia kren, la ieng ban ia shim bynta nyngkong eh da u MDC ka HSPDP na Sohryngkham konstitwensi u bah Pyniaid Sing Syiem, nangta u Chairman u la ailad ia kiwei pat ki dkhot ban ia shim bynta, hynrei tang mar ia dep kren u bah Pyniaid la ieng joit sa u bah Sawkmie uba shong ha syndah u CEM ban kren halor katei ka mat, hynrei ha katei ka por joit ieng sa u CEM bah Pynshngaiñ ban khanglad ia u bah Process bad u la ong ia u chairman ba katkum ka rules ym shah ia ki dkhot ka Executive Committee ban ia shim bynta hynrei ki lah ban jubab lane pynshai ia ka jingkwah ki dkhot jong ka ing dorbar.
Ka iing dorbar ka la sngap jar shiphang hynrei ha katei ka por ieng joit sa u bah Adelbert Nongrum MDC ka KHNAM na Jaiaw konstitwensi ban kyrshan ia u bah Pynshngaiñ da kaba kyrpad ia u Chairman ba um dei ban ailad katkum ki rules, kumta u chairman u la pynsangeh noh ia u bah Process ban kren.
La bteng ia katei ka jingiakren ia ka mat ba la wanrah da ka kong Teilinia da kiwei pat ki MDC hynrei katba ka jingiakren jong ki dkhot ka ing dorbar ka dang iaid la iohi ba u bah Pynshngaiñ u la ia pasiaw bad u bah Sawkmie bad la ithu hna ka rukom ia kren ba ka long kumba ki ia tainia.
Hadien ba la dep kren kiwei pat ki dkhot ka ing dorbar bad shuwa ba ka EC kan ai jingshai , joit la ieng biang u bah Sawkmie bad tang mar ia ieng u la ong ia u Chairman ba u la dep ban ia kren sngewthuh bad u CEM ba un ailad ia u ban kren.
Haba shim bynta ha katei ka jingiakren nyngkong eh u bah Process T Sawkmie MDC ka seng Congress na Mawlai u la ong ba u long Dy.
CEM tang ha ka kyrteng khlem tip ia ka kam, “Nga long Dy.
CEM tang ka kyrteng" u la ong bad u la ban biang da kaba ong katei ka jingpyndonkam bakla ia ka pisa tyngka jong ka Council ka ktah mationg ia ki dkhot jong ka ing dorbar bad bun ki Execuitve member ki bym don jingtip ia kane.
U la dawa ba dei ba katba ka jingtohkit ka dang iaid u EM ba bat ia ka pla tyngka u dei ban aiti noh ia ka tnad pla tyngka sha u CEM khnang ba ka jingtohkit kan long kaba khuid (lah ban kdew ba ia ka tnad pla tyngka ka KHADC u bat u bah Antonio War MDC ka Laitumkhrah).
U bah Process u la kynthoh ruh halor ka jingrung ka pisa Professional Tax sha ka Account jong ka Khasi Heritage Conservation Forum ( KHCF) bad u la ong ba la thaw ia ka KHCF ban pyni sha ka pyrthei ia ka jinglong tynrai ka jong ngi, hynrei la pynthohbria pynban ia ka.
Katei ka jingiatyngkhuh hapdeng u Dy.
CEM bad CEM hapoh ing dorbar ka la pynlong ia ki nongthohkhubor ban wad jingtip hato kan don ne-em ka jingkylla ha ka saiñpyrthei namarba ka EC kaba mynta ka dei ka EC ka bym ia sngewthuh jingmut kumba ka paw shabar.
Ki tyllong khubor ki la iathuh ba shen kan sa mih ki jingkylla hynrei katei kan sa jia hadien ka elekshon MDC shiteng samoi ha kaba don ki MDC kiba thmu ban pynhap shuki noh ia u bah Pynshngaiñ N Syiem.
La ithuh ruh ia ka jingbym skhem ka EC u bah Pynshngaiñ mynta ka sngi ha ing dorbar namarba ha ka por ba u khanglad ia u bah Process ban kren namar ba u dei u dkhot ka EC ym shym la don ki dkhot ka EC ban kyrshan ia u bah Pynshngaiñ baroh ki sngap jar hynrei la ieng ban kyrshan ia u CEM da u bah Adelbert Nongrum.
Shillong, 20 Risaw:U Executive Member ba peit ia ka pla tyngka ka KHADC, u bah Neil Antonio War u la dawa na u Chief Executive Member ka KHADC ba dei ban weng noh ia u MDC ka Mawlai uba dei ruh u Dy.
CEM u bah Process T Sawkmie na ka Executive Committee namar ki jingkren jong u pyrshah ia ka Executive Committee ha Ing dorbar.
“Nga dawa na u CEM ba u dei ban weng noh ia u, ka bha ba un don shabar, ban kynthoh pyrshah ia ka EC kum u Dy.
CEM ka dei ba u don da ki jingmut kiba sniew ban pynjot pynpra ia ka EC" ong u bah Antonio War haba kren sha ki nongthohkhubor.
Shuh shuh u la ong “U ban Process u dei ruh uba la pynkhih bha ban pynhap shuki ia u bah Pynshngaiñ ha ka por ba ngi ia donlang hapoh ka seng Congress, u la dei ban shim noh da ka rai ban shu risaiñ hi".
U bah Antonio u la ong ba ka jingdawa u bah Process ha ing dorbar ba u EM ba bat ia ka pla tyngka u dei ban hiar shuki khnang ba ka jingtohkit kan long kaba khuid , u bah Antonio War u la ong ba ka dei ka bym don jingmut eiei katei ka jingdawa namarba um don jingtip eiei shaphang katei ka jingrung ka pisa Professional Tax na Nongpoh bad Nongstoiñ sha ka Account ki riew shimet naba ka bui kam shym la iaid lyngba ka tnad pla tyngka.
“Baroh ki dkhot ka EC ki sah ha ka umdum ia katei ka pisa, kaba dei naduh u snem 2013, 2014, 2015 bad 2016, ngim don jingtip eiei-ieh kan lap hi ka kynhun tohkit" u la ong.
Halor ki jingkren u bah Process T Sawkmie sha ki nongthohkhubor ba ka jingkyrshan ka seng Congress ia ka EC ba ialam u bah Pynshngaiñ ka dei kaba tang shipor, u bah Pynshngaiñ N Syiem (CEM) u la ong ba ka dei ka jingkren jong u hi shimet bad kam dei kaba mih na u nongialam ( PP Leader) ka seng Congress, “Nga shim ba ka dei ka jingkren shimet" u la ong.
Halor ka jingdawa u bah Process ia u EM ba peit ia ka pla tyngka ba un hiar shuki noh u bah Pynshngaiñ u la ong ba katei ka shong ha ka jingpyniaid jong u kum u CEM.
Lah ban kdew ba u bah Process u la pynsngew ruh hapoh ing dorbar ba u bat ia ka kam Dy.
CEM tang ha ka kyrteng hynrei u khlem ioh ban trei ia ka kam, u ba Pynshngaiñ u la ong ba ka dei ka kamram jong u ban kren ha u CEM lada ka long kumta ym ban kren hapoh ing dorbar.
Shillong, 21 Risaw:Ka AMDA (All Meghalaya Dancers Association) kaba dei kawei kaba pynlong iaka jingiakob jong ka West Khasi Hills Got Talent, kan pynlong ia ka sngi jing iakob ia ka nam lahduh, ha ka 26tarik mynta u bnai,2016 hapoh Tirot Sing Memorial Hall Pyndeng Umiong Mai-rang naduh ka por 3 baje janmiet ki kyrteng ki ban ia khun ha katei ka sngi ki long U Bah Pynhunlang Nongshillong, Trapper Upper New Nongstoin, Pynshngainlang K.
JahrinTihsaw Nongstoin, Karbinus Syiemlieh New Nongstoin, Kmenlin Nongbri Shahlang, Rapborlang Paliar Upper New Nongstoin, Nathanial Ryntathiang Mawrang Pyndeng Umiong, Khrawkupar M.
K.
Syntiew Mawrang Pyndeng Umiong, Sanjay Marbaniang Mairang Mission, Silvester Marsharing Mairang, Tylliborlang Syiemlieh Kynshi, Jessica L.
Mawlong Mairang, Effilisha Lyngkhoi Nongstoin, Gerry Mitchel K.
Shikhar Nongkasen, Davis Lyngkhoi New Nongstoin, Robestar Marwein New Nongstoin.
Shillong 21 Risaw:Ka sorkar jylla ka la pynmih ia ka khusnam ka Meghalaya Arts Award na ka bynta ban ai sha ki briew ba don sap ha ka kam shna kti, oh shrong oh shrup ban pyntreikam da ka tnad Arts and Culture ka jylla.
Ia kane la iathuh da u Myntri Rangbah ka jylla u Dr Mukul Sangma haba kren hadien ba la wai ka jingialang ka kynhun myntri hynne ka sngi.
U la ong ba kane kan long ia ki riew shimet ha kaba ki lah ban aplai lyngba kane ka tnad sorkar bad kan don ruh ka skhim ka Meghalaya Arts Award Scheme kan treikam noh naduh ka snem mang tyngka ban wan.
Kane ka skhim ka long shi bynta ban kyntiew ia ki briew ba don sap ha kane ka liang khamtam ban pynneh pynsah ia ki jinglong hyndai ioh kin jah noh namar ba ki long kiba kordor.
“Ka jingiarap kan long ha ka dur ka grant ha kane ka skhim ban pynneh pynsah bad ban kyntiew ia kane ka bynta.
Shillong,20 Risaw:Ki tyllong khubor kiba jan bha bad ka seng Congress, ki la iathuh ba mynta ka miet ka la don ka jingialang jong ka seng ban pyrkhat na bynta ka saiñpyrthei ha KHADC.
Katkum ki khubor ba la ioh lum la iathuh ba lashai ka sngi ka 21 tarik u risaw, ka seng Congress kan weng noh ialade napoh ka kynhun PDF kaba ialam da u bah Pynshngaiñ N Syiem (CEM) bad kan shong noh ha ka Liang Pyrshah.
