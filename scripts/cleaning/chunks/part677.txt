20,000 hapoh ka Section 376 IPC bad 10 snem hapoh ka Section 6 jong ka POCSO Act bad daiñ kuna T.
20,000.
Ka Voice of the People Party (VPP) ha ka Sngi Balang ka la hiar sha South West Khasi Hills ha ïew Mawkyrwat, Mawkhan, Mawkohphet bad kiwei kiwei ki shnong ban pan jingkyrshan na ki paidbah ka dong ka thaiñ ïa u Dr Ricky Syngkon, u kyrtong ka VPP ban ïakhun ïa ka ilekshon MP sha Lok Sabha.
U Bah Ardent M Basaïawmoit, President ka VPP haba ai jingkren ha ka jingïalang ha ïew Mawkyrwat u la ong, kiwei ki seng saiñ pyrthei kumba long mynta ki la tieng ïa ka VPP namar ka jingmih jong ki paidbah ban ai jingkyrshan ïa kane ka seng ha man la ki jingïalang.
“Mynshwa ki kren beiñ katno kin shan kine ki seng thymmai, ki dang mut ba ka VPP ruh kan leit sdien bos lem kumba long kiwei," la ong u Bah Ardent.
Hynrei haba la ïaid ki snem ki por haba u paidbah u la sdang ban sngewthuh, ki la lap sa ka tieng mynshwa ki kren shongshit, ki peit beit ha ‘Youtube’ shano une u prah u leit ban pynlong jingïalang bad ki da ong ba hana ha ‘social media’ te la jop beit u prah, hynrei mynta pat ynda u paidbah u la mih da ki hajar ban kyrshan ïa ka VPP ki la sdang sa ban tieng bad rung kluk sha ‘social media’ ban kynnoh ban kynthoh.
U Bah Ardent u la ong ruh ba ka jingïaleh ilekshon ha kane ka kynti kaba mynta ka dei tang kumno ban pynrem ïa ka VPP.
Kam pher lada ka jop kano-kano la seng la ka long ka RDA ka NPP ne ka Congress tangba rem ka VPP.
Balei ki tieng katne-katne ïa ka VPP, la ong u Bah Ardent.
Ka daw ka long ba ka VPP ka la dep ban pynbna ba lada ka ïoh ban synshar kan peh ïa ka bamsap kan peh ïa ka jingduk bad kan peh ïa ka jingleh shilliang khmat.
Shuh shuh u la ong ba ka jingmih jong ka RDA ban pyni ïa u paidbah kum ka dak ka jingïatylli jong ki seng riewlum hapdeng ka UDP bad HSPDP ka dei tang ban pynbieit ïa u paidbah.
Ki paidbah haduh mynta kim pat ïohi ïa ki MLA jong ka HSPDP ba kin ïeng rynsan lang bad ki nongïalam jong ka UDP na ka bynta u kyrtong ka RDA.
Kumta ki paidbah ki donkam ban kylli na kine ki nongïalam ka RDA shano ki jah kine ki arngut ki MLA jong ka HSPDP.
Ha kane ka sngi la pynïaid ïa ka jingïalang da u Bah Ailadstar Nongrum ha ryngkat da ka jingdonlang ki nongïalam ka VPP Mawkyrwat.
Ka Thma U Rangli-Juki (TUR) ka la pynrem jur halor ka jingshah thombor bad ka jingshah ktah-kti jong ki nongtrei bar jylla ha Mawlai Mawroh ha ka Sngi Balang kaba la ïalam wat shaduh ka jingkhlad jong uwei u briew bad mynsaw ar ngut.
Ka TUR ka la ong kham ha shwa kane ka jingjia ka la don ka jingshah thombor bad ka jingshah pynïap jong ki bar jylla ha Ichamati bad ki jingjia byrngem-byrsit ïa ki nongtrei kiba trei ba ktah ha Sohra.
“Ki jingjia thombor kum kine ki long ka jingjah burom ïa ka imlang ka sahlang jong ngi baroh kawei bad baroh ki nongshong shnong ka jylla kiba don ka jingsngewthuh ki dei ban pynrem ïa kine ki briew kiba leh ïa kum kine ki kam bad ka jingkem ïa kine kiba leh ïa ki kam beaiñ dei ban kem mardor ïa ki", la ong ka TUR.
Ka TUR ka la ong ba ka long kaba donkam ba ki nongmihkhmat ne ki nongïalam jong ki sengbhalang kiba ju pyndonkam ïa kine ki jingjia ban kynshoit bad pynmih ka jingsngewïapher jaitbynriew ba kin buh jingkylli ïa ka rukom treikam ka aiñ bad ba dei ban pynngat ïa kita ki runar kiba ju mlien ban leh ïa kum kine ki kam.
Shuh shuh ka TUR ka la ong ba ka long kaba donkam ban pyrkhat ba kine ki jingjia bad ki jingthombor ïa kiwei pat ki kynhun kan ïalam sha ka jingpynkharoi ïa ki kam sniew bad ki kam ïaumsnam ba kin rung bad kan ailad ruh ïa ka kynhun ki runar ba kin leh katba ki mon bad kane kan buh jingma ïa ki paidbah baroh.
“Kumno ki rit paid ki la shah leh hapoh ka imlang ka sahlang ka long ka dak ka jinglong-jingman jong kato ka imlang ka sahlang hi.
Lada ngi kum ka imlang ka sahlang ngim pynrem bad ngim kiar na kaba kum kine ki jingthombor bad ki jingsngew ïapher jaitbynriew, ka mut ngim sngewdei ban sngewktah lada don kano-kano ka jingjia shah thombor hapoh ka Ri India baroh kawei", la bynrap ka TUR.
Ka TUR ka la pynkut da kaba ong ba ka jingsngap jar halor katei ka jingjia shah thombor bad ka jingleh riewkhlaw hapoh la ka jong ka jaka ka puta ka long kaei- kaei ka bym lah satia ban pdiang.
Kum shibynta ban ai jingïarap ïa kiba duna ha ka ïoh ka kot, ka West Jaiñtia Hills District Adventures Sports and Mountaineering Club (WJHDAS & MC) ha ryngkat ka jingïatreilang bad ka Mission Nethralaya Eyecare Centre Shillong ka la pynlong ïa ka jingsumar khmat ei ha Jaïaw Pdeng.
Ïa katei ka klob la seng da u Bah Sambor Surong ha ka 27 tarik u Kyllalyngkot, 2020.
Na ka liang u Bah Surong uba dei u nongseng jong ka WJHDAS & MC bad uba shong ba sah ha Jaïaw Pdeng, u la ong ba kum u nongshong shnong u don ïa ka lyngkor kumno ban leh eiei na ka bynta ka shnong.
Nangta u la ong ba ïa kane ka jingai sumar khmat ei na ka liang ka klob ka kwah ban leh ym tang hapoh ka Jaiñtia Hills distrik hynrei wat sha kiwei-kiwei ki distrik ruh kumjuh.
U Bah Surong u la ong ba ka jingleh jong ka klob ïa katei ka jingsumar khmat ei ka la ïarap shikatdei eh ïa ki paidbah khamtam eh la ïohi ba kiba bun kiba la wan sha katei ka jingsumar ki dei ki briew kiba wan na ki longïing-longsem kiba duna ha ka ïoh ka kot namar ba kim ïoh lad ban leit phah sumar sha ki jaka ai jingsumar kiba rem.
U la ong ruh ba ka jingai sumar khmat ïa kiba don ïa ka Ration Card kaba rong stem bad kiba hap ban deng ïa ki ïit-khmat ki lah ban ïoh ei bad kito ki bym don ïa ka Ration Card pat, ki la ai 30% ïa ka ïit-khmat bad 20% ïa ki dawai bad ki la don ruh ki longïing ki bym shym la lah ban thied ïa ki dawai.
Kumta na ka liang utei u nongseng jong ka klob u la ïaleh katba lah ban ïarap ïa kitei ki briew da ka song pisa jong ka klob kat kaba ki don ha ryngkat ka jingnoh synñiang ruh jong katto-katne ki riewshimet kiba ym kwah ban pynpaw kyrteng ïalade kiba la noh synñiang da ka jingthmu ba ki kwah ba utei u rangbah un nang ïai pyntyllun ïa katei ka kam babha ha kylleng-kylleng ki jaka.
“Nga ngeit skhem ba kane ka jingleh ka jong ngi kan long kaba ïaid beit ïaid ryntih ba kan nym don kano-kano ka jingpynthut", la ong u Bah Surong.
Shuh shuh u Bah Surong u la ïathuh ba kane ka jingai sumar khmat ka dei ka sienjam ba la shim da ka klob ha ka sien kaba lai namar ha ka sien kaba nyngkong ka klob ka la leh ïa kane ka jingsumar khmat ei ha Khimmusiang kaba don ha Jowai.
Kaba ar ka dei kaba la leh ha Kiang Nangbah College ha ka jingïatreilang bad ka Kiang Nangbah Student’s Union.
“Nangne shakhmat, ngin sa dang leh shuh-shuh ruh sha kiwei-kiwei ki dong bad ki shnong ki thaw, nangne shakhmat ngin ïaleh ban pan jingïarap na ka liang jong ka sorkar hynrei namar mynta ka dang ïaid ka Model Code of Conduct, ngam lah ban leit pan jingnoh synñiang nangno-nangno hynrei nga hap ban ïaid katkum ka jingpynïaid jong ka sorkar", la ong u Bah Surong.
U la ïathuh ruh ba ha katei ka jingleh jong ka klob ban ai sumar khmat ei ïa ki paidbah ka la mih ruh pat ka jingshah kynthoh kaba la ong ba ka jingleh jong ka klob kumne ka dei namar ka jingkwah kiew jong ka klob.
Na ka liang u Bah Surong u la ong ba katei ka jingkynthoh ka long kaba ym dei bad na ka liang ka klob ka ju don ïa ki mat treikam jong ka klob kata ban ai jingïarap bad pynsngewthuh paidbah ha kaba ïadei bad ki khmat.
Na ka liang ka klob ka la ong ruh ba nangne shakhmat kan sa pynlong ruh ïa ka jingai snam ei hadien ka jingshong ïa ka jingïalang hapdeng ki dkhot jong ka klob.
U Bah Surong u la ïathuh ruh na ïa katei ka klob la thaw nyngkong eh da ka jingthmu ban rat dyngkhong ïa u drok napoh ka jylla uba la sdang jyllei bha.
Kumta u la kyrpad ïa ki khynnah samla bad ki nongshong shnong ba ki lah ban khot ïa katei ka klob ha kano-kano ka por ban ïadonbynta lang bad ka shnong khnang ba kan plie lad ïa ki khynnah shnong ba kin ïoh ban ïashimbynta ha kum kine ki jait shlur.
“Ha ka jingpeit jong nga, nga ïohi kiba bun ki briew ki la ngop ha ka jingdih drok bad ki la sdang sa ka tuh ka thiem bad khnang ba kin lait na kata, na ka liang jong nga kum u nongseng jong ka klob, nga kloi ban treikam lang bad ka shnong bad ki tnad bapher-bapher ba ngin lah ban kyntiew ïa ki khynnah", la ong u Bah Surong.
Shuh shuh u Bah Surong u la ong ba ka jingmyntoi ba ka klob ka ai jinghikai ka dei khamtam ïa ki ‘Local Guide’ ne kita ki briew kiba napoh ka jylla kiba ju ïalam kai kylleng ïa ki briew kiba wan nabar ka jylla ne nabar ka ri namar ba ha ka jingpeit jong u, u la ïohi ïa kane ka kam la jyllei da u bar jylla u ban ïalam kai ïa ki nongwan jngoh pyrthei kiba nabar.
Ka Meghalaya BJP ka pynrem jur halor ka jingjia kaba la jia ha ka Sngi Balang ha Mawroh, ha kaba uwei u briew u la duh noh la ka jingim katba 2 ngut kiwei pat ki la mynsaw jur.
Ha ka kyrwoh, u State President ka BJP, u Rikman G.
Momin u la ong, “Ïa kane ka jingleh khawpud, ka jingleh bym kheiñ briew hap ban pynrem da baroh ki liang jong ka imlang-sahlang.
Kiba kum kine ki jingjia, ki wanrah ka jingjah burom ïa ka Jylla baieid jong ngi bad ka jingsheptieng hapdeng baroh ki nongshong shnong ka Meghalaya, khlem da kheiñ na kano-kano ka jaidbynriew ba ki dei.
"“Dang shen, ka la don ka jingkiew ha kiba kum kine ki jingjia be-aiñ ba ishyrkhei.
Ki khubor kiba kyndit ki la mih na ki bynta bapher-bapher jong ka Jylla, bad ym lah shuh ban pdiang ïa kiba kum kine ki jingjia da ki nongshong shnong ba shong suk shong saiñ ka Meghalaya.
Nga kyntu ïa ka Sorkar Jylla ban leh eiei mardor bad dawa ka jingpynshitom kaba tyngeh ïa kiba donkti ha katei ka kam," la ong u MominShuh shuh utei u nongïalam ka seng u la hap ban ieh noh shiteng ïa ka jingleit jngoh jong u ïa ka Ri-lum Garo ban wanphai sha Shillong, khnang ba u la ban pynpaw da lade ïa ka jingsngewlem sha ka longïing ha ryngkat ka jingdonlang ha syndah bad kito kiba la mynsaw ha katei ka jingjia.
Kane ka ilekshon MP Lok Sabha kaba mynta ha ka Shillong Parliamentary Constituency ka long shisha kaba shongshit bad ym pat ju don kaba kum kane ka ilekshon MP katba ngi lah ban kynmaw ei.
Bunsien, ka jingïalap ilekshon MP ha Meghalaya, ka long kaba blem-blem, kynjah bad dait thah.
Ki nongshong shnong ki ïaleh ban ym leit ban sngap ïa ki jingïalap jong ki kyrtong.
Ka jingmih ki nongthep ‘vote’ ka long kaba duna.
Hynrei ha kane ka kynti, baroh ka la kylla khongpong lut namar ka shongshit bha ka jingïalap ilekshon da ka jingdon ki jingkynnoh, jingkynthoh bad jingpynshai.
Hynrei ba la syrtap palat ki jingkynnoh bad jingkynthoh, ki mat ki jura ba dei ban ïakren ki kynjah noh bad ki wan shadien.
Haduh mynta, dei tang ka Congress, Voice of the People Party (VPP) bad ka kynhun synrop Regional Democratic Alliance (RDA) kiba la pynmih ïa ki Mang Treikam lane ki ‘Manifesto’ ki jong ki.
Dei halor ki mat ki jura ba la kdew ha ki Mang Treikam ba ka jingïakren ka dei ban long.
Ngin ïakren ïa kaei pat lada ngim ïakren ïa ki Mang Treikam? Kumno ngin pynshong nongrim ïa ki kyrtong bad ki seng saiñpyrthei lada ngim pule ïa ki Mang Treikam? Kumno ngin jied da ka jingtip bad ka jingshai haba ngim ktah ïa ki Mang Treikam? Halor kaei ka nongrim ngin pynshong ïa ka jingjied ne jingkyntait ka jong ngi ïa ki kyrtong bad ki seng saiñpyrthei haba ngim ïakren bha halor ki Mang Treikam? Kumno yn shu ïa jied da ka jingshongshit bad ka jingbym tip? Kumno yn shu jied MP kumba jied MLA ne MDC?Ki kyrtong kiba la tyrwa ïalade ban long ki MP Lok Sabha na Shillong Parliamentary Constituency ki kynthup ïa u MP ba mynta, u Bah Vincent H Pala na ka seng Congress, ka Kong M Ampareen Lyngdoh na ka National People’s Party (NPP), u Dr Ricky Andrew J Syngkon na ka Voice of the People Party (VPP), u Bah Robertjune Kharjahrin na ka United Democratic Party (UDP) da ka jingkyrshan lang ka Hill State People’s Democratic Party (HSPDP), bad ki arngut ki kyrtong khlem seng lane ‘Independent’, u Dr Lakhon Kma bad u Bah Peter Shallam.
Na Tura Parliamentary Constituency, ki nongïakhun ki kynthup ïa ka MP ba mynta, ka Agatha Kongkal Sangma na ka NPP, u Saleng A Sangma na ka Congress, u Zenith M Sangma na ka All India Trinamool Congress (AITC), bad u Labenn Ch.
Marak kum u kyrtong khlem seng (Independent).
Lah ban kdew ba ha Meghalaya, ka jingdon ki nongthep ‘vote’ ka la kiew da 55,971 ngut ha ka shi snem, kata, hapdeng u snem 2023 bad u snem 2024.
Ka jingdon ki nongthep ‘vote’ baroh, kata, shynrang, kynthei bad ki ‘Third Gender’ ka long 22,17,100 ngut.
Na kine, 10,94,947 ngut ki dei ki shynrang, 11,22,150 ngut ki dei ki kynthei bad lai ngut ki dei ki ‘Third Gender’.
Namarkata, ka jingdon ki kynthei kum ki nongthep ‘vote’ ka tam da 27,203 ïa ki shynrang.
Na kitei ki 22,17,100 ngut, ha ka Shillong Parliamentary Constituency kaba kynthup ïa ki 36 tylli ki konstitwensi MLA, ki don 13,96,054 ngut ki nongthep vote.
Ki nongthep ‘vote’ ha Tura Parliamentary Constituency kaba kynthup ïa ki 24 tylli ki konstitwensi MLA ki don 8,21,046 ngut ki nongthep ‘vote’.
Kane ka long katkum ka thup kyrteng jong ki nongthep ‘vote’ kaba la pynmih ha ka 5 tarik Kyllalyngkot, 2024.
Ha Shillong, ki shynrang ki don 6,81,769 ngut bad ki kynthei ki don 7,14,283 ngut.
Ha Tura pat, ki shynrang ki don 4,13,178 ngut katba ki kynthei ki kham duna ban ïa ki shynrang bad ki don 4,07,867.
Ban long ki nongjied kiba janai, donkam ban sngewthuh ruh ïa ki mat ki jura bad ki Mang Treikam.
Ym dei ban shu jied tang na ki ‘jingsngew’ bad ki ‘jingpynsngew’.
Ym dei ban jied tang namar ba la shah thied ei ka ‘vote’.
Dei ban bishar nadong shadong, sha kadiang, sha kamon, shakhmat, shadien, kaei kaba la dep jia, kaba dang jia bad ka ban sa jia bad kumta ter-ter.
Ym dei ban shu leit thep ‘vote’ tang ban tynneng ïa ki para marjan ne ki paralok ne ki bahaïing bahasem.
Hap ban don ka jingsngewthuh kaba khlaiñ nalade.
Ha kane ka juk stad, ngi lah ban shemphang halor ki mat ki jura na kiba bun ki tyllong khubor kiba ngi sngewdei ban shaniah.
Ka dang don ka por ban ïa pyrkhat sani na ka bynta ka 19 tarik Ïaïong hashwa ba ngin rai khatduh.
Bishar bha khnang ban lait na ka jingbabe hapdeng u snem 2024 bad 2029.
Wat liat ha ki jingpynshoi.
Kiar na ka jingshim pisa.
Ïeng skhem ha la ka jong ka nongrim.
Long ki nongthep ‘vote’ kiba shai ha ka jingmut jingpyrkhat.
Lada ma ngi ki nongthep ‘vote’ ngim shai, kumno ngin khmih lynti ba ngin ïoh da ki MP kiba la shai? Shai shwa nalade khnang ba ym tang mynta, hynrei pateng la pateng kin pyrto ïa phi.
Ka Eastern West Khasi Hills District Cricket Association (EWKHDCA) ka la pynkut noh ïa ka lympung ïalehkai 2nd Eastern West Khasi Hills District T20 Cric-ket Tournament 2024 ha kaba ka Hurricane ka la rah ïa ka nam lahduh hadien ba pynliem noh ïa ka Nongthliew CC ha ka Sngi Palei ha madan KSA Mairang.
Ha katei ka jingïakhun final, ka Hurricane ka la jop ïa ka kynting pisa ha kaba ka la kam trai ban tied nyng-kong da kaba kamai 131 run ha ki 20 over bad shah pynhap 9 wiket.
U Jesfulman Marbaniang bad u Shanbor Marngar ki la tied mar 21 run.
Katba u Lam-phrang Lawriniang, Komannes Shabong, Arnestar Lawriñiang bad u Kishanstar Kurbah ki la khur mar 2 wiket.
Haba wan beh ïa ka thong, ka Nongthliew ka la kamai tang 129 run bad shah pynhap wiket baroh ki nongtied na ki 20 over.
U Lamphrang Lawriniang u la tied 26 run bad u Mining Pathaw u la ïoh 24 run.
Katba u Donshailang Ryntathiang u la shim 3 wiket bad 2 wiket da u Jamesrefer Marbaniang bad u Bennedict Rani.
Ïa ka ‘Man of the Match’ la ïoh da u Donshailang Ryntathiang jong ka Hurricane uba la shim 3 wiket, Best Batsman of the Tournament ka leit sha u Mosstarjune Thabah jong ka Unity XI uba la lah ban tied haduh 155 run, ïa ka Best Bowler la ïoh ban khur da u Lamphrang Lawriniang jong ka Nongthliew uba la shim haduh 10 wiket bad ïa ka nam Man of the Series la khur da u Lamphrang Lawriniang hi uba lah lah ban kamai haduh 116 run bad khur haduh 10 wiket ha kane ka lympung.
Ha kane ka sngi la wan ban pyrhap pyrda da u Bah Kiewshaphrang Thabah kum u kongsan uba dei uwei na ki nongtrei mon sngewbha jong ka dong bad ka thaiñ ha ryngkat ka jingdonlang u President bad Secretary jong ka Meghalaya Cricket Association.
Ka Ryntih SC ka la pynliem ïa ka Nangkiew Irat SC da 3-1 kol na ka bynta ban wanphai da ka jingjop ha ka lympung ïalehkai Shillong Premier League 2023-24 ba la pynïaid da ka Shillong Sports Association ha ka Sngi Palei.
Kane ka nam jop ka la wan urlong lyngba u Baneh Khongsdam, Andy Mawthoh bad u K.
Lalrosangra, katba na ka Nangkiew Irat la pynphai kylla shi kol lyngba u Banshanlang Nongdhar.
Ha kane ka jingïakhun kaba la long ha SSA Stadium baroh ar ki kynhun ki la pyrshang ban ïakhun tyngeh naduh kaba sdang.
Ka Nangkiew Irat ka la ïoh ban pynkhih jar nyngkong eh ha ka minit kaba 16 lyngba u Banshan -lang.
Kane ka shi kol ka la ïai neh haduh kaba kut jong ka kylla step na ka daw ba ka Ryntih kam shym la lah ban pynphai.
Wat la dangshen ha ka jingïalehkai ba la dep, ka Ryntih ka la shah rem ha ka Rangdajied United da 4-0 kol, pynban ha kane ka jingïakhun ka la pyrshang ban iakhun tyngeh bad dei ha ka kylla miet ba ka la lah ban pynphai kylla lyngba u Baneh ha ka minit kaba 55 na ka bynta ban ïakhaid mar shi kol.
Hadien katto katne por kane ka kynhun ka la pynbud biang ïa ka kol kaba ar lyngba u Andy Mawthoh ha ka minit kaba 73.
Hashwa ban wai ka la thep biang sa shi kol ha ka minit kaba 83 lyngba u K.
Lalrosangra.
Haduh kaba kut ka Ryntih kam shym la lah shuh ban pynphai bad ka la mad ïa ka jingshah rem kaba lai ha kane ka lympung.
Lyngba kane ka jingjop, ka Ryntih mynta ka la jam sha ka kyrdan ba saw ha kaba ka la kamai 7 point na ki san sien ïakhun.
Te kumta kane ka kynhun ka la ïaryngkat ha ka jingkamai point bad ka Mawlai SC (kaba la ïakhaid mar 1-1 kol mynta ha ka 23 tarik u Lber).
Katba ka Nangkiew Irat ka la ïai sah ha ka kyrdan ba hynñiew ha kaba ka la ïaryngkat mar 3 point bad ka Nongthymmai.
Ka jingïalehkai ha ka sngi Thohdieng kan long hapdeng ka Nongthymmai SC pyrshah ïa ka Mawlai SC ha ka por 3 baje janmiet.
Ka Ummulong Cricket Club ka la pynliem noh ïa ka Moodymmai Cricket Club da 44 run ha ka lympung ïalehkai ‘District Cricket League 2024’ ba la pynïaid da ka West Jaiñtia Hills District Cricket Association ha ka Sngi Palei ha Khliehtyrshi Mini Stadium.
Ïa ka jingkynting pisa la jop da ka Ummulong ha kaba ka la jied ban tied nyngkong bad kamai 214 run na ka 35 over bad shah pynhap 4 wiket.
U Rejoice Gassah u la tied 65 run na ki 71 bol bad u Heimonlang Lyngdoh u la ïoh tied 44 run na ki 18 bol bad u Chongtre Iman Lamare 37 run na ki 40 bol.
Katba na liang nongkawang bol ka Moodymmai, u Daowan Passah u la khur 2 wiket.
Haba beh ïa ka thong ka Moodymmai ka la kamai tang 170 run ha ka 29.
4 over bad shah pynhap wiket baroh ki nongtied.
U Bamanbha Shangpliang u la lah ban tied 68 run na ki 58 bol, u Richel Passah u la ïoh 23 run na ki 28 bol, Rijest Lytan 23 run na ki 30 bol.
Katba na liang nongkawang ka Ummulong, u Heimonlang Lyngdoh u la khur 3 wiket na ka 6.
4 over, u Sumarlang Lamare bad u Sylvester Mylliempdah ki la ïoh mar 2 wiket na ka 5 over bad 7 over.
Ïa ka nam ‘Man of the Match’ la khur da u Heimonlang Lyngdoh jong ka Ummulong Cricket Club.
Kane ka Shnong Tyngnger ka don shaphang shathie Sepngi na ka Nongbah Shillong kumba 86 Kelometre eiei ha ka lynti (surok) Shillong – LAWBAH – ka dei ka Elaka – Wadadar – jong ka Shella – Confederacy.
Kane ka shnong ka la long kawei na ka shnong ba la rim bha jong ka thaiñ Riwar Sepngi – Kumba ka paw na ki dak ki shin kiba long ki param – hyndai.
Kum ki Nala ki Kharai ba heh kiba don ha ki rud ka Shnong – kiba dang don haduh kine ki sngi – naba ka jingdon jong kine ka kharai.
Ka ïarap ïa ka jingshong shngain ka Shnong na ka Jingwan hiar thma ki nongshun khamtam ha ka por mynmiet.
Bad ha ka  jingïaid lynti jong nga kum u Nongthoh ha kiba bun ki Shnong ka ri Khasi ym shem koit ha kiwei pat ki jaka ka sah pateng ka Parom – kum ki Krem.
Ba Iphylla – ki Kshaid ba noh Rymphum ha ryngkat kitei ki Kharai bad bun kiwei pat kiba kane ka shnong ka don ïa ka ban ianujor bad kiwei pat ki jaka ha ri Khasi ha ka Originals ym kumba ka long mynta.
To bun ki duplicate suda haman la ki jaka – Kine kiei kiei kiba don ha ki rud Sawdong.
Kane ka Shnong – Ngan – wan – rah – shakhmat – na ka bynta ki nongpule ban ïa  peitmat.
Khamtam na ka bynta.
Kito ïa kiba la pynkha ha kane ka shnong :-(A)KA JINGLONG KA JAKA :- Kane ka Shnong ka long ha them ba kham long – kynjang khyndiat – kam da long shuh kum kiwei pat ki shnong Riwar ha kaba la don katto katne ki Kshaid ba noh Rymphum ha ki rud ki shnong ba ithiang ban peit kumjuh ki krem ba don khana pateng ban ïathuh ha ka mynta – (b) Ki Kshaid – Ki Kshaid kum ka Kshaid Mawklor – Ka Kshaid – Masyntem – kumjuh ka Kshaid Tlong – Wei – bnoh kaba ïa syriem kum ki Kshaid kiba don ha kiwei pat ki ri ka pyrthei.
Ki Kshaid ba noh rymphum kum u Shñiuh – Khlieh – Ka Ka Kshaid – MAWKLOR.
Kaba ïa Syriem dur bad ka Kshaid – ANGEL Fall ha VENEZUELA.
Ka South America – Ka Kshaid – Mawklor kaba mih na ki ranap lum Ka JANIOW – Laitsohum – Ka bym ju rngad ba baroh ka Saw – aiom.
(B) Ka Ktien – Ka Sur  :- Ka Ktien kaba ki ïa  Kren ka long kaba eh ban sngewthuh ba wat kiba ju ïa kynduh – barabor ruh – lait tang kito ki para marjan Shnong ki sngewthuh – namar ba ym ioh pynrung ïa ka Kyntien ha ki dak thoh – hoid ha shisha ki don katto katne kiba long ban kren ne thoh – hynrei kiba bun te shitom ban toh – wat shitom ban thoh ba wat ki trai shnong ruh namar ym don dak thoh ban pynwan bad ha ka jingïaid lynti jong nga nga shem ba ka ktien ki nong MARSKUIN ka la syriem ha ka rukom ñiew.
Kumjuh ka rukom kren hynrei ym baroh ki kyntien.
(c) Ka Jingngeit – Ka niam – Naduh ka por ka jinglong khynnah kum u nongthoh ka shnong Tyngnger ka don tang 2(ar).
Ki kynhun Balang kata ka Balang Presbyterian bad ka Balang Trumpet (ne) Balang U Blei – kohnguh ki khyndiat jong ka niam rim bad katkum ka jingïathuh khana pateng jong I Paieid ong ngi I (Late) Rojoral Lyngdoh.
I ong kumne ba ha kata ka por ka jing-long khynnah jong I (Paieid) ym pat don Khristan ha shnong Tyngnger ba wat ha ki Shnong ba marjan ruh bad ba la ju wan pynlong  lyngba jingïaseng ïalap kiba na ka Shnong Shella bad haba pynlong jingïaseng la ong Ba la put da ka Song kumba tied baje mynta kane ka song ka dei ka Reng jong u BONKURU ba khot ki reng Tyngnger kata ka reng jong u muid (ne) Shynreh namar ba ha kata ka por ym pat don baje ban pynsawa la ong ba kine baroh kila jia long ha shuwa ka snem 1896 – kata shuwa u Jumai Bah jong u snem 1897.
(d) KA REP KA RIANG :- Ka jingrep ba kongsan jong ki nong shong shnong naduh myn ha kata haduh ka por mynta ki long u Sohmrit khlaw kumjuh u kwai tympew bad dei lyngba kine ka jait jingrep ba la pynlah ia ka longïing ba iohi jngai ban phah skul pule ïala ki jong ki khun na ka bynta ka lawei jong ki wat la kata ka jingioh na kine ka jait jingrep ka duna ka jingmih.
Nalor kitei ki jait jingrep mynha kata ka por haduh ka por ka jinglong khynnah (u Nongthoh) la don ruh ka jingrep ia u Sohñiamtra uba kane ka shnong ka pynmih uba long uwei na ki mar rep ba la ju pynïaid Iew sha East – Pakistan (Bangladesh mynta) Lyngba ka Iew Phali ha Shella ïa kaba nga la kynmaw ba ngi ïa kot Sohniamtra na bri Tyngnger sha hat phali ha Shella.
Bad katkum  ka jingïathuh khana (ka hyndai ba ong ki nong Tyngnger) da i paieid jong ngi I (Late) Rojorai Lyngdoh I ïathuh I ong ba ïa ka ïing MANE Presbyterian kaba dang don haduh mynta ha Rynghaw (Pynshna) da ka Peisa kaba mih na kaba ïakit ïa synñiang man la ka Rympei ïeng na kaba dei ïa u Sohniamtra – kaba long tang kumba 700 (hynñiew) spah tyngka eiei (B) ha ka por ka jinglong khynnah ngi kynmaw ba ka dor u Sohñiamta 8(phra) tylli shi tyngka (1/8).
La shisha haba pynshongdor bad ka mynta long kum ka jingphohsniew bad ba ym lah ban mutdur ruh hynrei mano ba tip ba I (Late) Revd.
T.
Rodborn – I ioh tulop kum u nonghikai skul tang kumba Rs 14 (khadsaw) tyngka shibnai kata ruh haduh u snem 1922.
KI UNIT :- Kaba kham sngewtynnad bad sngew thamula bad kaba long shisha hi ruh kata shaphang kata ka NIANGROP bad u Thawla kaba ki nong Tyngnger ki tip (a) KA NIANGROP – Kane ka long kawei na ki Tamasa ba sngew samut jong ki khynnah ha ka por janmiet kata tang ha iwei I samoi jong ki Saw (4) Aiom – kumba ong ha ka sur ba rwai – AIOM SOMOI KINE la JAN POI.
Kumba Deng ksiar bad Soh Pilaw.
Ka ktien Tynrai ki nong Tyngnger mano ba lah ban iohsngewthuh kane ka Nongrep, ka ïa syriem ïa ka ñiangkongwing tang ba ka kham rit ka met.
Ka jingmad haba bam ka ïasyriem ïa ka Kber ka kham bang ban shu syang kane ka ñiangrop ka ju wan mih tang ha ka por synrai bad la ju ioh ban kem ïa ka tang ha ka por janmiet da kaba pyndonkam da ka 2(ar) tylli ki kynja siej ba la shna khnang ïa ka ban ïa patied (pynïashoh) kumba ïashoh kawei halor kawei pat ha kata ka sur haba pyniashoh ïa kita ki 2(ar) tylli ki siej ka long thik kumba pah kane ka Niangrop Khrik dik khrik dik da kaba sieh da u kynja dieng ba don sla, bad ba pynïa pduh ïa kine ki 2 (ar) tylli ki siej khlem sahngeh (Non stop) kumba khot ïa kiba kin wan sha kata ka jaka ba don kata ka jingsawa – khrik dik khrik dik ba ynda la wan ban dem ha uta u dieng ba la sieh sa shu kem ïa ki long thik kumba leit riam sim da u Simpah ïa ka ban iohsim tang ba ka jingtied ïa kita ki 2(ar) tylli ki siej ka dei ban bteng beit namar tang shu sahneh (stop) ka her noh ym ioh kem shuh namarkata dei ban ïadon 2(ar)ngut uwei u nongtied bad uwei u nongkem lada tang marwei ym ioh niangrop namar ki sted bha ruh ïa ka ban her tang shu sahnguh (stop) ka tied bad ha kata ka por ba pynïashoh (pdiah) ïa kita ki 2(ar) tylli ki siej la pynsawa da kine ki kyntien ba kin wan kine ki nongrop da kaba ong kumne ñIANGROP ñIANGROP to da wan dih snam ba la ïap u thawla ha pyndiam u kthaw Jiwan, u thawla u long u jingpyntieng ïa ki khyllung ki khynnah haba ki ïam khamtam ba kmen bad la ju ong Wat ïam ba ioh wan u thawlo.
Ki Krem Maw :- Kumba la kdew shakhmat shaphang ki krem maw ba iphylla kum u Maw – synrang ka long bad kumjuh ka Maw Sohtliet (lane) Mawlymbit kaba long ki Original Sohnam ba dang sah haduh mynta.
(a) U Maw Synrang ka lang (ne) Synrang Ka lang :- Une u Synrang u don shaphang shatei na ka shnong u long dur  tylli mlun kumba dem ka blang ha madan u don 2(ar) tylli ki thliew kiba long kum ki jingkhang kawei kaba khamheh bad kawei kaba kham rit kaba kham heh ka long ha pdeng bad kaba kham rit sha khliehKi  Krem – Ba lei la khot Synrang Kalang  Synrang :-  Jingmut ka jaka rieh ban lait na u slap ka lyer kumjuh na ka jingma KALANG – Ka blang namar ba rieh ka blang hangta namarkata synrang ka long jingmut ka jaka rieh ka blang ka khana hyndai ka ong ba mynha kata ka por la don kawei ka mrad khlaw kaba heh kat u khla kaba ïasyriem dur ïa ka blang kaba ju wan mih shapoh shnong ïa ka ban pynïap ïa ki jingri kum ki syiar ki sñiang bad ka da rong artad sha ka jaka soh ka jong ka.
Te haba la ïa buddien bad behthong ïa ka ka la phet ïa ka ban rieh hapoh uto u synrang bad kumta la ioh ïa ka ban siat bad pynïap ïa ka ha kata ka jaka bad dei na kane ka daw ba la khot ïa u ta u Mawsynrang u Synrang ka long namar uba rieh kata ka blang(b)U Mawsoh tliet – Une u jaitmaw uba long synrang uba long madan u kham don ha ka jaka harud ki wah namar ba kine ki jait jingthaw ruh ki kham sngew tynnad ban den ban sahmiet ha ki jaka harud ki wah kine ki tliet (ne) Lymbit ki dem ki snoh ha uta u Mawhoh kumba sah ki kynja soh ha u diengsoh ïa kaba ki nong tyngnger ki khot ki Tliet ba sohkum ki ryngup soh ha u dieng mynsngi ki dem ki snoh janmiet ki mih ban wad ban na kane ka daw ïa kata ka jaka ba dem ba snoh kine ki jingthaw ha kata ka maw la khot kyrteng ka Mawsohtliet ïa kiba nga la iohi hi kum u nongthoh -ïa ki jaka ha ka ban kine ki jingthaw ki dem ki snoh (i) kawei ka don shaphang shatei sepngi na ka shnong ha ka jaka ba khot ka Mawkynsai bad kawei (2) ka don shaphang sepngi ha ka jaka ba khot Saishiap – Kine ki jaka ki don harud ki wah kumba la kdew sha khmat bad la shem ba kine ki jait jingthaw ki kham sngewtynnad ban don ban snoh ha ki maw ba long madan kiba don harud ki wah (NB) ki Tliet (ne) lymbit ki ïapher na ki longbadur ha ki rukom bapher bapher.
‘KA JINGKYNTHOHDei lyngba ka jingiohi jngai jong ki longïong bapher ka ne ka shnong ba wat ka jingioh ka duna la wan na ki mar rep la ïaleh shitom ïa ka ban phah skul pule ïala ki khun jong ki bad la shem haduh kine ki sngi kiba mynta ba kane ka shnong ka la pynmih ïa shibun ki nongtrei.
Ka shlem treikam u District Sports Officer (DSO) Ri Bhoi ha ryngkat ka jingïatrei lang bad ka Athletic Committee jong ka RBDSA, kin pynlong ïa ka lympung ïalehkai District Level Inter School Athletic Meet 2024.
Ïa kane ka lympung yn sdang naduh 1 tarik haduh 3 tarik u Jymmang ha NSCA Mini Stadium kaba ha Paham Syiem ha Nongpoh.
ïa kane ka lympung yn phiah ha lai tylli ki kyrdan ïalehkai, kita ka Under-14, Under-16 bad ka Under-18 jong ki shynrang bad kynthei.
Kat kum ka kyrwoh la ong ba ïa ki form lah ban ïoh na katei ka shlem treikam ha ka por long trei bad ka tarik kaba khatduh ban pdiang ïa ki form kan long ha ka 22 tarik mynta u bnai.
Katkum ki khubor la iathuh ba 3 ngut ki khun shynrang bad 2 ngut ki ksiew jong u nongialam ba ha khlieh duh ka lehnoh Hamas- u Ismail Naniyeh, ki la duh noh ia ka jingim na ka jingther bom jong ka Israel sha Gaza ha ka Sngi Balang.
Kitei 3 ngut ki khun jong utei u nongialam ka Hamas ki kynthup ia u Hazem, Amir bad u Mohammad bad baroh 3 ngut ki la duh noh ia ka jingim ha ka jingbthei ki bom bad ki ‘namding ba la siat da ki shipai ka Israel sha ka kali ba ki shong ha katei ka sngi.
U Haniyeh haba ai jingkren sha ki lad pathai khubor ha katei ka sngi, u la ong ba ka Hamas kan ym pyndem wat la ka Israel ka pyni bor katno-katno ruh hynrei u la ong ruh ba ka jingthmu jong ka Israel ban thombor ia ka iing- ka sem jong u ka long kaba bakla namar ha kane ka por ka Hamas bad ki heh ka Israel ki dang pynbeit ban iakren ïasuk bad ban wanrah ia ka bha-ka miat ha kine ki sngi ki ban wan.
La ong ba u Haniyeh u la long u nongmihkhmat uba ju kren bad pynsngew ia ka khubor na katei ka kynhun lehnoh Hamas naduh ba ka iingsah jong u ka la shah pynjulor na ka jingther bom ki shipai Israel ha u Naiwieng jong u snem ba la leit.
Ka Hamas ka la pyntip ruh ba ha kane ka Sngi Ba-ar, ki heh ka Hamas ki dang peit thuh ia kitei ki jingtyrwa sangeh thma bad jingiakren ïasuk bad ka Israel.
Hynrei u la ong ba ki jingiakut jong ka Hamas bad ka Israel pat kim shym don ha katei ka jingiakut jong ka Israel ha kane ka por.
Namar la hynñiew bnai mynta ka thma jong ka Israel hapoh Gaza ka la neh bad kumta ka Hamas ka kwah ban pynkut noh ia katei ka jingleit hiar thma ba khlem sangeh jong ka Israel sha Gaza da kaba dawa ruh ba ka Israel ka dei ban sngap ia ki jingtyrwa jong ka Hamas, ha kaba baroh arliang ki dei ban ia pyllait ia ki briew ba ki la kem bad set baroh shi katta.
U Haniyeh u la shah thung kum u nongialam ba ha khlieh jong katei ka kynhun lehnoh Hamas ha u snem 2017, ha kaba u Haniyeh u la leit ruh sha Turkey bad sha ka nongbah Doha jong ka Qatar hadien kitei ki snem.
Hynrei, la ong ba ka Israel ka la ñiew ia u Haniyeh bad kiwei de ki nongialam jong ka kynhun lehnoh Hamas kum ki lehnoh ba shyrkhei jong ka Palestine.
Wat la katta, la ong ba ka jingleit thombor ba kynsan-kynsan jong ka Hamas ia ka Israel ha ka 7 tarik u Risaw, ka la pynkyndit ia kitei ki heh kiba don shabar jong ka Palestine namar kim shym bna ne ioh jingtip lypa shaphang ka jingthmu jong katei ka kynhun lehnoh Hamas ban leit thombor ia ka Israel.
Ka shnong Sohkyndur bad ka NPP Ri-Bhoi ki la pynrem jur ïa ki runar kiba la leit ban kawang maw ïa ka ïing sah jong ka MDC ka Umsning ka Kong Macdalyne S Mawlong kaba ha Mawleiñ Mawkhan (Ladsharai) ha ka janmiet Sngi Balang.
Ki nongïalam ka shnong Sohkyndur hapoh ka jingïalam u Rangbah Shnong Bah S Mawlong, ki la pynrem jur ïa ki runar kiba donkti ban leit kawang maw ïa ka ïing sah jong ka MDC Umsning.
U Bah S Mawlong ryngkat ka Dorbar jong ka shnong Sohkyndur lem bad ki dkhot jong ka Executive Committee haba ïakren bad ki nongthoh khubor ha ka Sngi Palei, u la ong ba kane ka jingleit hiar thma ïa ka ïing sah jong ka Kong Macdalyne Sawkmie Mawlong ka la ktah ïa ka shongsuk-shongsaiñ hapoh ka shnong ka thaw hi baroh kawei.
U la ong ruh ba ka shnong ka buh ïa ka jingmaham ba lada lap nangne shakhmat, ka shnong kan pynsaja bad leh da kaba tyngeh bad ruh ban aiti sha ki bor jong ka aiñ ïa kum kine ki runar kiba donkti ban leh ïa kum kine ki jait kam kiba ktah ïa ka shongsuk-shongsaiñ hapoh ka shnong ka thaw.
Utei u nongïalam shnong u la pynshai ruh ba kum ka shnong, kam don satia ïa kano-kano ka jingïashah liang ïa kino-kino ki seng saiñ hima-sima lada ki wan ban pynlong jingïalang hapoh u pud u sam jong ka shnong ka thaw bad kum ka shnong hi ka pdiang sngewbha ïa baroh, hynrei kan nym ailad pat ba kum kine ki jingjia ki dang wan jia hapoh u pud u sam jong ka shnong.
Ha kawei pat ka liang ka NPP Ri-Bhoi District bad Umsning Block haba pynrem jur ïa ki ‘riewbymman kiba thmu sniew ïa ka MDC ka seng na Umsning ka Kong Macdalyne S Mawlong, ka dei tang ka jingleh ‘riewkhlaw bad jinglong khawpud.
“Ka NPP Ri-Bhoi bad Umsning Block ka pynrem jur ïa ka jingleh ‘riewkhlaw jong ki ‘riewbymman, kiba la leit thombor ïa ka ïing sah ka MDC," la ong u Bah Clement Mawlong, President NPP Ri Bhoi.
Lah ban kdew, ba ka ïing sah jong ka MDC Umsning Kong Macdalyne ka la shah lun maw ha ka janmiet Sngi Balang ha ki ‘riewrunar ki bym lah satia ban tip ki dei kiei.
Kane ka jinglun maw ka la jia ha ka por ba kane ka MDC ka dang ïeng kren ‘phone’ ha phyllaw ïing bad ka la shu lait salit na ki jingma.
“Ka MDC ka dang ïeng ha phyllaw jong ka ïing sah ha ka por ba shah lun maw ha ki briew kiba ïaid lynti, kiba don ka jingthmu ban pynmynsaw ïa i da kaba kawang maw.
Ngi sngewnguh ïa U Blei uba la ïada ïa ka MDC na katei ka jingthmu ba sniew ki runar," la ong u Bah Clement.
Ki bor pyniaid ka nongbah Philadelphia ha ka Sngi Balang ki la pyntip ba 3 ngut ki briew ki la mynsaw na jingsynreit kuli ki 2 kynhun runar ha ka sngi ba rakhe ia ka Ramadan ha katei ka nongbah.
La ong katba ki pulit kim shym la pynithuh ne ai jingpynshai eiei haba iadei bad kane, tangba la iathuh ba ha katei ka sngi, ki paidbah kiba don ha katei ka nongbah ki dang leh kmen bad rakhe ia ka sngi ba kut jong ka jingleh niam Eid al-Fitr, ha kaba ki ju rakhe ban pynkut ia utei u bnai ba kyntang hapoh ka jingleh niam jong ki jaitbynriew Muslim.
U heh pulit ka Philadelphia, u Kevin Bethel u la ong ba ka long kaba donbok ba ha katei ka sngi ym shym la bun kiba ngat ne shah ktah ha katei ka jingjia wat la ka la leit jia ha kum katei ka sngi ba ki paidbah ki ia mih bha ha katei ka jaka namar ka jingrakhe pynkut ia u bnai ba kyntang jong ka jingleh niam ki jaitbynriew Muslim.
Ha katei ka sngi, la ong ba ha ka por shiteng sngi katba da ki hajar ngut ki paidbah ki dang ialum lang ha katei ka jaka ban rakhe ia ka sngi pynkut ia katei ka jing-leh niam, la ïohsngew kynsan ia 30 sien riew jong ki ktang suloi na katei ka jaka, ha kaba ki bor pyniaid bad ki pulit ki la leit ban mareh mar-mar bad ban tehlakam ia katei ka jingjia kaba la buh jingma ia u paidbah uba bun kiba dang ialum lang ha katei ka jaka.
U Symbud Myntri Rangbah jong ka Karnataka bad u President jong ka seng Congress u D K Shivakumar u la buh ka jingkyrpad ïa ka Election Commission ba kan hukum ïa ka sorkar kmie ba kan pyllait noh ïa ka pisa kaba T.
4,663 klur na ka National Disaster Response Fund bad ka jingai jingïarap shuh shuh kaba long da T.
18,171 klur sha ka jylla khnang ban lah ban ai jingïarap halor ka jingshah ktah jur na ka jingrang tyrkhong.
Ha ka shithi ba la phah sha ki heh nongpynïaid jong ka kam ilekshon kum u nongïalam jong ka seng Congress ha ka jylla, u la kdew shai ba ki la don kumba 224 tylli ki thaiñ na ki 236 tylli kiba la shah ktah jur na ka jingrang tyrkhong.
U la pynpaw ruh halor ka jingthoh ba dang phah shen da ka Myntri ka tnat pla tyngka jong ka sorkar kmie ka Nirmala Sitharaman ha ka jingïalang bad ki nongthoh khubor ha Bengaluru.
Haba ïakren halor ka jingkren jong ka Sitharaman ha ka jingïalang ba la pynlong bad ki nongthoh khubor, u Shivakumar u la ong ba ka sorkar kmie ka la phah jingthoh sha ka  Election Commission ha ka 28 tarik, Lber ha kaba la pan jingbit ban pynlong ïa ka jingïalang jong ka High-Power Committee ban pynkhuid ïa baroh ki jingdawa ha kaba ïadei bad ka jingïarap ïa ki lanot kiba ïakynduh jingeh na ki jingthombor jong ki bor ka mariang, kynthup ha kaba ïadei bad ka jingïarap halor ka jingrang tyrkhong na ka byta ka Karnataka.
U Myntri jong ka sorkar kmie uba dei khmih ïa ka tnat ki kam pohïing u Amit Shah u la kyntu ïa ki briew ba kin jied biang ïa u Modi na ka bynta ka sien kaba lai bad u la ong ba kane ka ilekshon ka long kaba kham kyrpang bad kongsan namar ba ka seng BJP kan wan biang ha ka bor synshar, ka ri kan sa wan ha ka kyrdan kaba lai jong ka jingriewspah napdeng ki ri ka pyrthei.
Ha ka jingai jingkren u Shah u la thalaiñ tyngeh pyrshah ïa ka seng Congress halor ka rukom pyntreikam kaba pyrthuh bud ïa ki nongwei bad kynnoh ba ka la trei na ka bynta ban phiah biang ïa ka ri.
U la kynthoh jur ïa ka seng ha kaba ïadei bad ka jingjur jong ka kam bamsap, ha kaba u la ong ba kito kiba la lute ïa ka pisa jong ki baduk kin ym lait na ki kti jong ka aiñ.
Ha ka jingai jingkren ha ka jingïalang paidbah kaba la long ha Guraru kaba ha Gaya distrik kaba don ha Bihar, u Shah u la pynshisha da kaba ong ba ka seng Congress ka lah ban leh lut tang na ka bynta ki ‘vote’.
“Ïa ka ri la phiah ha u snem 1947 da ka seng Congress.
Mynta ka seng ka la bteng ban leh ïa ka.
Ka seng BJP bad u Myntri Rangbahduh u Narendra Modi kin ym ailad ban leh kumta," u la ong.
U Shah u la kdew halor ki jingkren jong u nongïalam jong ka seng Congress uba la kren da ki kyntien halor ka jingïapait hapdeng ka North bad ka South.
U la kynnoh ïa ka kynhun nongïalam jong ka seng Congress ba ka la shu sngap jar halor ka jingkren jong u bad kynnoh ba ka seng ka ju sngewtynnad ban bud ïa ki rukom pyntreikam ki nongwei na ka bynta ka lawei ha kaba ïa kane la sdang naduh ki por jong u Jawaharlal Nehru haduh u Rahul Gandhi.
Ha kaba ïadei bad ka kam bamsap, u la ong: “Ka kynhun synrop jong ka seng RJD bad ka Congress kam tip ba ka seng BJP bad u Modi kin ym pyllait ïa kiba donkti ha ka kam bamsap.
Ki la dei ban pynphai noh ïa ka pisa baroh.
"U Shah u la ong shuh shuh ba ka kynhun NDA ka la wanrah ïa ka jingjop, ha kaba u la ong ba ki kam pyntriem jong ki lehnoh Maoist ki la kham duna ba mynta ki kam pynroi ki la don ha ka jingpyntreikam ha ki thaiñ ba ju shah ktah jur bad shah synshar donbor ha ki Maoist.
Ki bor pyniaid ka Israel ha ka Sngi Balang ki la iathuh ba 3 ngut ki ‘riew paidbah ki la duh ei ia ka jingim na ka jingther ‘namding jong ki shipai ka Russia sha ka nongbah Kharkiv jong ka Ukraine ha katei ka sngi.
Nalor kata, la ong ba ka Russia ka thmu ruh ban pynjulor bad pynthut ia ki shlem bor ding ilektrik jong ka Ukraine da kaba phah thombor da ki drone bad ki ‘namding shimiet- shimiet.
Ha katei ka sngi la ong ba kitei ki shipai ka Russia ki la ther ia utei ‘namding bad u la leit dei ha katei ka jaka kaba don iwei i khyllung bad 2 ngut ki longkmie, ha kaba 4 ngut kiwei pat ki la mynsaw bad ngat ha katei ka jingjia.
Shuh shuh ruh la ong ba utei u ‘namding u la leit hap ha ka shnong Lyptsi, kumba 10 kilometre lane kumba 6 miles na khappud bad ka Russia.
La iathuh ruh ba wat ki dukan dawai bad ki dukan die mar-bam ki la julor ha katei ka jingbthei utei u ‘namding ha kane ka jingjia.
U Myntri ka tnat bor ding jong ka Ukraine, ha ka Sngi Balang u la iathuh ba ka Russia ka la thombor ia 2 tylli ki shlem sam bor-ding jong ka Ukraine ha ka miet kaba la leit baroh shi miet.
Katei ka jingjia ka la pyn julor ruh ia 2 tylli ki shlem pynmih bor-ding ha katei ka thaiñ bad ki jaka kiba hap ha katei ka thaiñ ki la hap ban shong dum namar ka jingduh bor-ding.
Ka tnat iada jong ka Ukraine ka la pyntip ruh ba ki la don haduh kumba 17 tylli ki drone bad 3 tylli ki ‘namding ba ka Russia ka la phah leit thombor sha Ukraine ha katei ka miet.
Namar kumba la ju iohi ruh ba ka Russia ka ju ialeh ban pynthud bad pyn julor ia ki shlem pynmih bor-ding jong ka Ukraine naduh ba sdang jong ka thma bad katba dang iaid ka thma baroh shi katta, khnang ba ka Ukraine kan nym lah ban pynbit- pynbiang ia ki jingdonkam jongka lada ka laiñ bor-ding ka thud.
Katei ka jingleh jong ka Russia, ka la pynlong ruh ia ka Ukraine ba kan phah leit kput ia ki shipai jongka da kaba ther bom sha ki thaiñ khappud ka Russia ba don ki jaka kynshew umphniang bad ki karkhana saiñ umphniang jong ka Russia.
Ha kaba ka Ukraine ka la pynbna ba katei ka jingleit thombor jongka ha katei ka por, ka la pynshitom tyngeh ia ka Russia bad ka long ruh ka jingsneng kaba biang tam na bynta ka Russia.
Ha kajuh ka por, u President ka Ukraine- u Volodymyr Zelensky ha ka jingiakren jong u ba man la ka sngi bad ki heh na kiwei pat ki ri ha ka thaiñ West, u la kyrpad ia kitei ki ri ba kin ai jingkyrshan ia ka Ukraine kumba ki la leh naduh kaba sdang ban ïatylli lang bad ban ialeh pyrshah ia ki kam pyni bor jng ka Russia da kaba leit ban thombor ia ki ri barit-baria bad ki bym kot bor ban iakhun pyrshah ia ka.
Ki bor pynïaid ilekshon ha kane ka Jylla ki la peit thuh bha ïa ka jinglong jingman jong ka shongsuk shongsaiñ ha kane ka Jylla khnang ba ka jingpynlong ïa ka ilekshon kan long kaba jai-jai bad kaba ïaid beit ïaid ryntih ha baroh ar tylli ki Lok Sabha konstitwensi ha kane ka Jylla.
Haba ïakren bad u Chief Electoral Officer (CEO) ka Jylla, u Dr BDR Tiwari ha ka Sngi Balang u la ong ba ki pulit bad ki bor district kiba dei ban peit lang ïa ka jingpynlong ïa ka ilekshon ki peit thuh bha ïa ka jinglong-jingman bad kumjuh ruh ïa ki jingjia kiba jia.
U la ong ba ki bor pahara ki leh la ka jong ka bynta ban pyntikna ba ka ilekshon kan long kaba ïaid beit katkum ba la buh da ka Election Commission bad ka jingpynbiang ïa ki bor pahara lyngba ka Ministry of Home Affairs.
Haba ïadei bad ka jingïoh ka Jylla ïa ki pulit pahara Central Armed Police Force (CAPF) na ka bynta kane ka ilekshon, u CEO u la ïathuh ba ki pulit pahara na ka bynta ka Shillong Lok Sabha konstitwensi ki long 22 pyrton katba na bynta ka Tura Lok Sabha konstitwensi ki long 18 pyrton.
U CEO u la ong ba ki pulit ki la leh ïa kaba donkam ban pyntikna ba ka ilekshon kan long kaba ïaid beit bad kaba suk kaba saiñ ha kaba ki pulit pahara la phah da ka MHA lyngba ka ECI.
Kumba 22 pyrton ki pulit Central Armed Police Force (CAPF) kin pahara ha kylleng ki jaka thep ‘vote’ ha Shillong Parliamentary konstitwensi bad 18 pyrton yn pahara ha Tura Lok Sabha konstitwensi.
Baroh ki jaka thep ‘vote’ ki don 3,512 tylli.
Na kine, 2,288 tylli ki jaka thep ‘vote’ ki dei kiba don ha Shillong Parliamentary konstitwensi bad 1,224 tylli ki jaka thep ‘vote’ ki don ha Tura Lok Sabha konstitwensi.
U CEO u la ong ba ki pulit CAPF ki la nang poi sha kane ka Jylla bad la nang phah sha ki jaka ba dei ban leit leh ïa ka kamram ban pahara ha ki jaka thep ‘vote’ kiba don ha kylleng ka Jylla.
U nonghikai Yoga ba tbit u Baba Ramdev bad uba dei kumjuh u nongseng ïa ka Patanjali Ayurved, u la shah pyrshah ha Supreme Court ha ka Sngi Balang ha kaba ïadei bad ka jingpynbna kaba la ïalam bakla ïa ki paidbah, khyndiat sngi hadien ba la phah ïa ka jingpanmap hakhmat ka ïingbishar ha kaba ïadei bad kane ka bynta.
Ka Supreme Court ha kane ka sngi ka la ong ba ka jingpanmap ka la long tang ka jingthoh ha ka kot hadien ba ïa u Ramdev bad u Acharya Balkrishna  “la lap ba ki la leh ïa kaba bakla haba la bishar bniah ha ïingbishar.
“Kum shi bynta ban kyntait halor ka jingpanmap ba la phah da ka Patanjali, ka Supreme Court ka la maham jur ïa u MD jong ka Patanjali u Acharya Balkrishna bad ïa u nongseng lang ïa ka u Ramdev ba kin long kiba la khreh na ka bynta ka jingshah pynshitom ha kaba ïadei bad ka jingjia.
“Ngin ym pdiang ïa kane ka jingpanmap, ngi la kyntait ïa kane.
Ngi la ñiew ïa ka ba ka la long ka jingleh khnang, ka jingmut lypa ban leh bymkohnguh halor ka jingpyntreikam," la ong ka Supreme Court, ha kaba ka la bynrap shuh shuh da kaba ong, “ka jingthoh ka la dei ban leit sha ki paidbah ba bun ym ban pynkheiñ ïa ka hukum jong ka ïingbishar.
"“Ka Patanjali ka la ong ba ki jingpynbna jong ki ki long ban pynïasoh ïa ki briew bad ki dawai Ayurvedic, naba ki la long kiba nyngkong ha ka pyrthei ban lah ban pynmih ïa ki dawai Ayurvedic," la ïathuh ka ïingbishar bahakhliehduh.
Kum shi bynta ban pynthikna ba ka ilekshon MP sha Lok Sabha kan long kaba ïaid beit ïaid ryntih, ki pulit jong ka West Khasi Hills District ki la nang pynkhlaiñ shuh shuh ka jingtalasi ïa ki kali kiba ïaid ba ïeng hapoh ka District bad khamtam ha khappud bad ka jylla Assam.
Kane ka jingtalasi ïa ki kali ka long kum shi bynta ban khanglad ïa kito ki briew ba thmu ban rah tuh ïa ka pisa, ka kyiad ne kiwei kiwei ki jingkit kiba lah ban pynthut ïa ka rukom ïaid beit bad long khuid jong ka ilekshon.
Kane ka jingtalasi ka long ha kylleng ki bynta jong ka West Khasi Hills khamtam ruh ha khappud bad ka jylla Assam ha kaba ki kali ki ïa rung ïa mih hapdeng kine ar tylli ki jylla ha khappud.
Kane ka jingtalasi ka long kum shi bynta ba la bthah da ka Election Commission jong ka Ri India.
Ha kane ka jingtalasi, na ka liang jong ki pulit bad kumjuh ki briew ba la buh da ka tnat Ilekshon ki la ïoh ban kurup ïa ka kyiad pyrsi ha kaba ki pulit ki la rah ïa kane ka kyiad bad theh noh sha madan ban pynduh, ki pulit ki la rah ruh ïa ki khiew kiba shet ïa ka kyiad pyrsi kiba la kurup na ki dukan ba ki die.
Kum shi bynta ban pynkhreh ïa ka ilekshon paidbah ka ban long ha ka 26 tarik,  Ïaïong, ki heh nongïalam ba paw khmat jong ki seng saiñ pyrthei ki la shahjied bad dei ban don bynta ha ki jingïalap ilekshon ha Barak Valley ha ka taïew ban wan.
U President jong ka seng BJP ha ka ri u J P Nadda un sa ai jingkren ha ka jingïalang paidbah ka ban sa long ha Silchar DSA Ground ha ka 16 tarik, Ïaïong.
Hadien ba la dep ban pynbna shaphang ka jingdon bynta jong u ha ka jingïalap ilekshon ha Silchar, u Nadda un sa leit sha Karimganj ban don bynta ha kawei pat ka jingïalap ilekshon ha katei ka jaka.
Ka heh nongïalam jong ka seng TMC ka Mamata Banerjee ruh kan sa leit sha Silchar ha kajuh ka sngi.
Ka Banerjee kaba long ruh ka Myntri Rangbah jong ka West Bengal kan sa leit ban ïalap ilekshon na ka bynta ban pynïoh jingkyrshan ïa u kyrtong jong ka seng u Radheshyam Biswas.
Ha kaba ïadei bad kane, ïa ka jaka ban pynlong ïa ka jingïalang paidbah jong ka Banerjee ym pat lah ban pyntikna.
Ka seng TMC ka la pynïakhun ïa ki kyrtong ka seng ha ki saw tylli ki konstitwensi ha Assam.
Ha ka 20 tarik, Ïaïong, u Myntri Rangbah  jong ka Assam u Himanta Biswa Sarma un sa don ha Silchar na ka bynta ka jingleit jngoh ba ar sngi sha Barak Valley.
U Sarma un sa don bynta ha kiba bun ki jingïalang paidbah ha baroh ar tylli ki distrik, kata ha Karimganj bad Hailakandi kiba kynthup ïa ka Karimganj Lok Sabha konstitwensi.
Ha ka 21 tarik, Ïaïong, u Sarma, un sa leit phai sha Silchar.
Kiba bun na ki Nokma ha ka thaiñ Tura ki la pynpaw ka jingpyrshah ïa ka saiñdur lane ka ‘Draft Master Plan’ na ka bynta ka sor Tura ba la pynkhreh da ka tnat Pynroi Sor jong ka Sorkar Meghalaya.
Ha ka jingthoh sha u Director ka tnat Pynroi Sor, ki Nokma jong ka Chasingre, Edenbari, Allotgre bad Me’gonggre ki la pynpaw ïa ka jingpyrshah ïa ka saiñdur na ka daw ba ki khlem ïoh jingtip lypa ba kan don ka jingpynkhreh ïa kata ka saiñdur.
Kitei ki Nokma ki la kdew ba ki sngewbit sngew -biang ban don hapoh ka jingsynshar jong ka Garo Hills Autonomous District Council (GHADC) bad ki la ong ba kim sngewïahap ban don hapoh artylli ki bor synshar.
Ha kajuh ka por, ki la pynpaw ïa ki jingbym biang kiba bun ha kaba ïadei bad ka byrta ba la pynmih halor kata ka saiñdur.
“Ka byrta ka khlem pynpaw mano ki ban hap ban aiti noh ïa ka bor halor ki jaka kiba ïa mynta ki hap hapoh ki A·king bapher-bapher bad kino ki jaka ki ban hap hapoh ka jingpeit jong ka tnat pynroi sor ka sorkar Meghalaya katkum ka saiñdur na ka bynta ka Tura.
Ha kajuh ka por, khlem pynpaw shai ruh kumno yn pyndonkam ïa ki jaka ba hap hapoh ki A·king bad kumno ka tnat pynroi sor kan shim ïa ki.
Shuh shuh ka byrta ka khlem kren eiei kaei ka ban jia lada mih ki kynrum-kynram ha kaba ïadei bad ka aiñ halor ki jaka kiba la shah kynthup ha ka Master Plan.
Kine ki jaka ki don mynta bad ki A·king jong ki Kur bapher-bapher bad la pynïaid ïa ki da ki Nokma," la ong kitei ki Nokma.
U Doloi ka Elaka Jowai, u Bah Pura Kynjing, u la kyntu ïa ki paidbah nongthep ‘vote’ ba kin mih ryntih ha ka 19 tarik Ïaïong ban jied ïa u MP sha ka Lok Sabha.
Na ka liang ka shlem treikam jong u Chief Electoral Officer (CEO) Meghalaya ka la pynlong da ka jingïalap ha Ïawmusiang, Jowai, ban pynsngewthuh paidbah halor jingkordor ka jingthep ‘vote’.
Haba ai jingkren, na ka liang u Doloi u la kyntu ïa ki nongshong shnong ka Jowai ba kin ïashim bynta ha ka jingsynshar paidbah namar kan pynkhlaiñ ïa ka nongrim jong ka imlang-sahlang bad kan pynthikna ba ka lawei jong ka jingsynshar paidbah kan long kaba phyrnai.
Nalorkata, u Doloi u la ong ba ka jingthep ‘vote’ ka long kaba kongsan ha ka jingsynshar paidbah bad ka dei ruh ka hok ha kaba ki nongshong shnong ki ïoh ïa ka lad laitluid ban jied ïa la u nongmihkhmat.
U la ong ruh ba ka jingthep ‘vote’ kam dei eh tang ha ka hok, hynrei ka dei ruh ka jingkitkhlieh jong ki nongshong shnong baroh.
Na ka liang u Deputy Commissioner ka West Jaiñtia Hills, u Bah BS Sohliya, u la ong ba da ka jingthep ‘vote’, ki nongshong shnong kin lah ban jied ïa ki nongïalam kiba bha tam, bad ha kajuh ka por, ka pynkhlaiñ ruh ïa ka jingsynshar paidbah.
U la ong ruh ba ka jingthep ‘vote’ ka long kaba kongsan namar ka dei ka lynti na ka bynta ki nongshong shnong ban saiñdur ïa ka lawei.
Ha kane ka sngi, U Sangot, uba dei u nongpyrta shnong bad uba ka shlem treikam u CEO Meghalaya ka la pyndonkam ban khring ïa ki nongthep ‘vote’, u la ïashim bynta ban pynsngewthuh ïa ki paidbah nongshong shnong ka Jowai.
U Sangot u la ong ba ki paidbah ki dei ban ïakhun para ma ki mano kiba kloi tam ban leit thep ‘vote’ ha ki ‘Polling Station’ ha ka 19 tarik Ïaïong.
Ki nongthep ‘vote’ banyngkong tam, uwei u shynrang bad kawei ka kynthei, kin ïoh ïa ka lad ban thung tynrai dieng ha phyllaw jong ka ‘Polling Station’ ha kaba kan don ruh ka kyrteng jong ki hajan jong u tynrai dieng ba ki la thung.
Ka jingthep ‘vote’ na la ïing na bynta kiba la noh ka rta kata, kiba la palat 85 snem ka rta bad kiba don jingduna ha ki dkhot met kan kut ha 13 tarik mynta u bnai.
Ki nongpynïaid ïa ka jingthep ‘vote’ ki la leit sha kylleng ki ïing sah jong ki nongthep ‘vote’ kiba don ha kylleng ki shnong bad ki konstitwensi ban pyndep ïa ka jingthep ‘vote’ kumba ki la jied lyngba ka form 12D.
Na ki 21,000 ngut, palat 6,106 ngut ki nongthep ‘vote’ ki jied ban thep ‘vote’ na la ïing kaba la sdang naduh ka 8 tarik mynta u bnai na ka bynta kiba la kynjoh 85 snem ka rta shaneng bad kiba duna dkhot met ha baroh ar tylli ki konstitwensi,  Shillong bad Tura Lok Sabha konstitwensi.
Ha Shillong Lok Sabha konstitwensi ki don 8,173 ngut kiba la kynjoh 85 snem shaneng bad 8,515 ngut kiba duna dkhot met.
Ha Tura Lok Sabha konstitwensi, ki don 2,007 ngut kiba la kynjoh 85 snem shaneng bad 2,682 ngut kiba duna dkhot met.
Kiba la dep pyndap kyrteng katkum ka form 12D ban thep ‘vote’ na la ïing ki don 3,424 ngut na Shillong Parliamentary constituency bad 2,682  ngut na Tura Parliamentary constituency.
Ka jingthep ‘vote’ na la ïing ka dei kaba la buh ban pynlong ha la ki jong ki sngi ha kylleng ki district.
Ka Seiñ Raij Wahïajer kaba hap ha Nartiang konstitwensi, West Jaiñtia Hills kan sa ïoh ban pdiang da ka jingkylluid mynsiem ïa ka Lympung Seng Khihlang kaba dei ka jingïakynduh kaba shisien shisnem jong ka Seng Khasi bad Seiñ Raij naduh ka 19 tarik haduh 21 tarik u Ïaïong 2024 hadien saw snem ba la shah pynthut nha ka jingwan ka khlam COVID-19.
Kum ban shu pynkynmaw, ka Seiñ Raij Wahïajer kaba la dep shna ïa ka ‘pandal’ ka la dei ban pdiang ïa ka Lympung Seng Khihlang ha u snem 2020 hynrei namar ka jingkhangdam ha ka ri India baroh kawei namar ka khlam COVID-19 la hap ban pynsangeh noh bad ïa kane ka lympung la pdiang noh mynta u snem.
Ka jingduhnong kaba khraw ïa ka Seiñ Raij Wahïajer ka dei namar ïa ka ‘pandal’ kaba la shna ha ka jinglut kaba T.
17 lak ban shong ki nongïalam kumjuh ka jaka shad bad jaka rwai tynrai la hap ban pynpra noh ha kito ki por, bad mynta la hap ban pynlut biang sa shisien ban shna ïa ka ‘pandal’.
Ban tip kham bniah shuh shuh ha ka jingïaid lynti ban pynkhreh ïa kane ka lympung la ïoh ban ïakren bad u President ka Seiñ Raij Wahïajer, Bah Chut Pale uba la ïathuh ba ha ka 19 tarik mynta u bnai kaba dei ka sngi ban wanrah ïa u Mawbynna na Seng Khasi Shait Shait kaba hap ha South West Khasi Hills District, la hap ban pynkynriah noh sha ka 20 tarik mynta hi u bnai namar ba ka ïatyngkhuh bad ka sngi thep ‘vote’ ïa ka ilekshon MP Lok Sabha.
U la ïathuh ba ki bor district ki la ai jingbit tang kawei ka kali ban kit ïa u mawbynna bad kawei ka kali ban bud nadien ban ïaid ha ka 19 tarik Ïaïong hynrei kim da sngewtynnad ban leh kumta namar kan kynjah haba ïaid lynti.
Kumta ban shngaiñ haba pynkhreh kat ïa ka lympung, ki la rai ban wanrah noh ïa u mawbynna ha ka step jong ka 20 tarik Ïaïong tangba kin ym ïeng shuh ha man ki tnat Seng Khasi, hynrei kin ïaid beit namar hap ban pynïeng ha ka por 10:30 mynstep.
Nalor nangta, u la ïathuh ba ka jingpynlong ïa ka Seng Khihlang ha Tyrsad ha u snem 2023 namar ka Seiñ Raij Wahïajer ka dang artatien ïoh wan biang ka jingpynthut haba la dep pynkhreh shisien bad mynta u snem ki la pdiang da ka jingkylluid mynsiem namar ki don jingkyrmen ban ym don jingpynthut shuh.
Shuh shuh u la ïathuh ba ka jingdon briew ha ka Seiñ Raij Wahïajer ki kot palat lai hajar ngut bad ki ïing ki don palat 400 ïing.
“Kaba ngi duhnong palat ka dei ka ‘pandal’ kaba ngi la shna ha u snem 2020 ha ka jinglut kaba ` 17 lak tyngka bad mynta ngin shna biang ha kajuh ka jinglut" u la ong.
Ha kawei pat ka liang u la pyntip ba ki kali kiba wan na Shillong bad Jowai la dep pynkhreh ki jaka pynïeng kali kiba heh ha ka shnong Wahïajer bad ka jaka pynlong ïa ka lympung ruh kan rung palat ar lak ngut.
Ki dang don sa katto-katne tylli ki shnong kiba ki nongpynïaid ïa ka ilekshon ki dang hap ban shong da ka lieng haba leit ban pynlong ïa ka jingthep ‘vote’ ha ka 19 tarik mynta u bnai.
U Chief Electoral Officer, Dr B.
D.
R Tiwari u la ong ba ka shlem treikam jong u ka dang lum jingtip ïa ki jaka namar ki dang don sa katto-katne kiba ym pat poi surok kali bad ki paidbah ki hap ban ïaid kjat bad hap kam na shiliang sha shiliang jong ka wah da kaba shong da ka lieng.
Ha ka ilekshon MLA ha u snem 2023, ki jaka thep ‘vote’ kum ka shnong Nongriat ha East Khasi Hills district bad Kamsing ha thaiñ Amlarem ki dei ki shnong kiba ki nongpynïaid ïa ka ilekshon ki dang hap ïaid kjat ban poi sha shnong bad hap ruh ban kam ïa ka wah da kaba shong da ka lieng.
La ong ba ki don katto-katne ki jaka thep ‘vote’ ha Rilum Garo kiba dang hap ïaid kjat bad shong da ka lieng.
Ka don ruh kawei ka shnong ka Mawryngkhong kaba hap ha thaiñ Shella Bholaganj, East Khasi Hills district, ha khappud bad ka Bangladesh ha kaba la ïohi ba ka kyrtong ka NPP ka Kong Ampareen Lyngdoh ka la shong lieng bad kiwei pat ki longkmie ban leit sha Mawryngkhong.
Hynriew tylli ki shnong kiba hap hapoh ka Boko konstitwensi ha Assam, bad kiba dei ki shnong kiba ka jingïakajia pud hapdeng ka Meghalaya bad Assam, ki la rai ban ym ïashim bynta ha ka ilekshon MP Lok Sabha namar ki kwah ban don bad ka Meghalaya.
Ha ka jingïalang kaba la long ha ka Sngi Balang, ki nongshong shnong na Damrang, Garopara, Rongchikona, Watre, Phalukmari bad Dokolgre, ki la ïakynduh hapoh ka Damrang Borjuli ME School ban shim ïa ka rai ba kin ym thep ‘vote’ ha Assam ha ka ilekshon MP.
“Ha u snem 2021, kiba bun na ki lad pathai khubor ki la pynbna ban pynbeit ïa ka jingïakajia pud hapdeng ka Assam bad Meghalaya, yn shim ïa ka jingpynsngew na ki 8-9 tylli ki shnong kiba hap hapoh ka jingïakajia pud.
Baroh ki shnong ki jong ngi kiba shong ba sah da ki jaitbynriew Garo ngi la kwah ban leit sha Meghalaya, hynrei wat hadien ki jingkyrpad kiba bun, kane kam pat urlong," la ong uwei na ki nongshong shnong ha katei ka jingïalang.
“Ha ka 22 tarik Naiwieng, 2021, ngi la shah khot ha ki nongïalam bad nongmihkhmat na baroh artylli ki jylla (ba kynthup ïa ki MLA bad Myntri sorkar) ha kaba la ong ïa ngi ba ki shnong kin lah ban jied la ki kwah ban neh ha Assam ne ban leit noh sha Meghalaya.
Da kane ka jingkular kaba ngi la ïoh, 13 tylli ki shnong ki la ïakynduh bad rai ban don bad ka Meghalaya.
Hynrei na kine ki 13 tylli, 6 tylli ki la shah iehnoh shadien," la ong u Somith Sangma uba dei uwei na ki nongïalam shnong.
Namar ka jingbym shah kynthup hapoh Meghalaya, kitei ki shnong ki la leit mareh sharum-shaneng ryngkat ki jingkyrpad ban don ha kane ka jylla.
Nalorkata, ki la ong ba ki la ïakynduh ïa u Myntri Rangbah, u Conrad K Sangma, la bunsien halor katei ka mat, bad wat la u la kular, hynrei ki la ong ba haduh mynta ka mat ka dang sah kumjuh.
Shuh shuh ki nongshong shnong ki la ïakynduh ïa u Myntri Rangbah ka Assam, u Himanta Biswa Sarma bad u Myntri sorkar, u Atul Bora, ha ka por ba ki la wan sha katei ka thaiñ.
Hynrei ki nongshong shnong ki la pynpaw ïa ka jingsngewdiaw halor ka jubab ba ki la ïoh na ka sorkar Assam.
“Kum ki nongshong shnong kiba dei na kajuh ka jaitbynriew, ngi kwah ban don bad ka Meghalaya, bad ngi kyrpad ïa ki arngut ki Myntri Rangbah ban shah ïa ngi ban don bad ka Meghalaya.
Ngi shimkhia bha halor kane ka jingdawa jong ngi, bad ban pynpaw ïa kata ka jingsngewkhia, ngi la rai ban ym leit thep ‘vote’ ha Assam ha kane ka ilekshon MP ka ban long ha u bnai Jymmang," la ong u Biswa Sangma uba dei sa uwei pat u nongshong shnong.
Ki nongshong shnong ki la pynpaw ba ka donkam ïa ki nongïalam jong baroh artylli ki jylla ba kin ïakynduh biang bad ban peit bniah ïa ka jingdawa jong ki paidbah kiba kwah ban don sha Meghalaya.
U Myntri Rangbah ka Jylla u Conrad K Sangma ha ka Sngi Palei u la ong ba ki briew kiba la donkti ban shim ïa ka jingim jong uwei u nongbylla ha Mawlai Mawroh kin nym lait satia na ka kti jong ka aiñ bad ki pulit mynta ki dang tohkit ban kem ïa ki.
Lah ban kdew ba ha ka step Sngi Balang ka kynhun runar ba don kumba 6 ngut ki la leit ban thombor kyndit-kynsan ïa ki ar ngut ki bar jylla kiba trei bylla ha kawei ka ïing kaba don ha ka dong Lumsohkhlur ha Mawlai Mawroh.
Uwei napdeng kitei u la khlad noh bad uwei pat u la mynsaw jur.
Haba kren sha ki lad pathai khubor ha ka Sngi Palei, u Myntri Rangbah u la pynrem ïa kane ka kam thombor bad ong ba ka jingtohkit ka la ïaid shakhmat ban ïoh kem ïa ki runar khnang ba kin shah pynsaja katkum ki kyndon aiñ.
U Myntri Rangbah u la pyntip ba hadien ba u la ïoh jingtip halor kane ka jingjia, u la ïoh ruh ban ïakren bad ki bahaïing jong utei u lanot ban pynpaw ïa ka jingsngewlem bad kular ba ka Sorkar kan shim khia bha ïa kane ka jingjia bad ban pynthikna ba ki ‘riew bymman kin ym lait na ka aiñ.
U la pyntip ruh ba u la bthah ïa u SP ban leit mih sha hospital na ka bynta ban peit ba kan nym don kano-kano ka jingeh.
Nalor kane, u Myntri Rangbah u la pyntip ruh ba u la khot ïa ka jingïalang hapdeng u Chief Secretary bad u Director General of Police (DGP) na ka bynta ban ïakren bad ban bthah ba kin peit pyrman bad pyrkhing bha ïa ka jinglong-jingman ka suk ka saiñ ha Shillong bad ha kiwei kiwei ki jaka.
Shuh shuh u la pyntip ruh ba na ka liang jong ka Sorkar ka la shim khia halor kane ka kam, bad ong ruh ba yn sa pynkhlaiñ shuh shuh ka bor pahara bad lada donkam yn dang pan bor pahara shuh shuh na ka Sorkar Kmie.
U Bah Peter Challam uba dei uwei na ki kyrtong shimet ban ïakhun ïa ka ilekshon MP shapoh ka ïingdorbar Lok Sabha na 1-Shillong Parliamentary Constituency na ka shap jong u Mawlynnai, u la ong ba ka jingpynkhreh jong u ïa ka ilekshon ka dei beit kaba la ïaid lyngba ki lad pathai khubor kat kaba u lah ban khot namar ba un hiar hi dalade ban pynlong da ki jingïalap ilekshon paidbah ha kum kine ki por kam long kaba sted kumba sted ha ki ‘social media’.
Haba ïoh ban ïakren bad u Bah Challam, u la ong ba katkum ka jingsngewthuh jong u ka jingpynlong ïa ki jingïalang ïalap ilekshon ka ktah ïa ka lut ka sep bad ïa ka bor khamtam lei-lei ba u don ha ka jaka kaba kham tlot ha ka liang ka jingmih.
U la ong ba wat la katta u la ïaleh hi ban wad ki lad ban pashat ïa la ka jong ka nusib da kaba mih sha madan ban ïakhun ïa kane ka ilekshon MP ba ïoh lehse ki paidbah ka jylla ki kwah da u kyrtong bathymmai.
Nalor nangta, u la ong ba ki paidbah ka jylla ki la ailad ïa kiba bun ki seng saiñ pyrthei kiba heh bad kumjuh ruh ïa ki seng riewlum ba kin synshar ïa ka jylla hynrei kine baroh ki la long kumjuh bad ka jylla ka khlem poi shano-shano ruh hapoh ka jingsynshar jong kine ki seng.
Kumta kim don hok shuh ba kin ïa kawang ktieh ne kdew kti iwei-ïa-iwei namar ki paidbah ka jylla ki la dep ban ailad ïa kitei ki seng ba kin synshar ïa ka jylla.
“U paidbah u la ïohi bad mad ha ki ilekshon baroh shikatta ha ki snem kiba la dep ïa ki seng saiñ pyrthei, ngim lah shuh ban kawang ktieh iwei-ïa-iwei.
Ka Congress ka la ïoh synshar, ka HSPDP kaba duna shuki ruh ka la ïoh synshar hi, ka UDP ruh kajuh bad mynta lei ka NPP ka la ïoh ban bat ar samoi treikam, u paidbah u la ïohi bad ailad ruh ïa kine ki seng saiñ pyrthei ba kin synshar ïa ka jylla la bun tylli ki snem hynrei kam poi shano-shano", la ong u Bah Challam.
Ha kawei ka liang u la ong wat la ka jylla Meghalaya ka dei ka jylla kaba riewspah ha ka jingdon-jingem, hynrei kiba bun na ki nongshong shnong ki dei kiba duk bad lehse ha ki por ban sa wan, ka jylla yn sa tip ïa ka kum kata ka jylla kaba duk tam bad kaba la synshar pat tang da ki hehspah suda.
Haba kylli kum kiei ki mat treikam kiba u la buh hakhmat kum u kyrtong ban ïakhun ïa ka MP ilekshon, u Bah Challam u la ong ba kumba ka Shillong Parliamentary Constituency kaba kynthup ïa 36 tylli ki konstitwensi, 7 tylli ki distrik bad 40 tylli tam ki block; kumta kaba donkam eh ka dei ban ïoh ïa u nongmihkhmat uba khlaiñ bha bad u ban rah ïa ka sur khamtam jong ki paid riewlum hapoh Parliament.
“Ki dei ban ïoh ïa ki nongmihkhmat kiba khlaiñ bad ym lah ban pat khmih lynti shibun namar ngi don ki nongmihkhmat tang 2 ngut napoh ka jylla bad kine ki nongmihkhmat ki don ïa ka bor kaba tlot hangthie ban ïasaid na ka bynta ka jylla lajong namar ha ki 545 ngut ki MP, la kumno-kumno ngi dei ban don lang bad kita kiba sngewthuh ïa ka jingeh jong ka jaitbynriew jong ngi khnang ba ïa ka sur jong ngi yn lah ban ïohsngew hangthie", la ong u Bah Challam.
Shuh shuh u Bah Challam u la ong ba kum ka jylla ka dang dei ban ïai ban jur ïa ka sorkar pdeng ba kan ai noh da ka Inner Line Permit (ILP) namar ka ILP ka don ïa ki bniat kiba khlaiñ bha.
Nangta u la ong ruh ba ka jingpynrung ïa ka ktien Khasi ha ka khyrnit kaba phra jong ka riti synshar ka Ri ka long kaba donkam namar ïa ka jaitbynriew la ithuh ba ka long kaba khlaiñ lyngba ka jingithuh ïa ka ktien.
U Myntri Rangbahduh ka Ri, u Narendra Modi u la pynïaid ïa ka jingïalang ban peit ïa ka jingpynkhreh na ka bynta ka samoi jingshit ka ban wan.
La pyntip ïa u Myntri Rangbahduh shaphang ka jingantad ïa ka jingkhluit naduh u Ïaïong haduh Jylliew, 2024 ba kynthup ruh ïa ki jingantad ïa ka jinglong-jingman jong ka samoi jingshit (Ïaïong haduh Jylliew), ki jingma kiba lah ban wan na ka jingkiew ka jingshit ha baroh kawei ka ri, khamtam ha ki jaka ba kham shah ktah ha kane kiba long ha ka thaiñ Central India bad Western peninsular India.
Ïa ki jingpynkhreh ha ki kam ai jingsumar la peit ha kaba ïadei bad ka jingdap ki dawai ba kongsan, ki ‘intravenous fluid’, ki ‘ice pack’, ORS bad ka um dih.
Ha kajuh ka por, la ban jur halor ka jingpynbiang ha ka por ba ïahap ïa ki IEC ba kongsan / ki jingai jingtip ha ki ktien tynrai lyngba baroh ki rynsan kum ka – TV, ‘Radio’ bad ki rynsan lad pathai.
Namar ba la antad ba kane ka samoi jingshit kan long kaba kham khluit ha u 2024, kaba hap ruh ha ka por jong ka General Election, ka la don ka jingsngew ba ïa ki jingai jingmut jong ka tnad ka koit ka khiah bad ka NDMA dei ban pynkylla sha ki ktien tynrai bad pynsaphriang ïa kine.
U Myntri Rangbahduh u la ban jur ruh halor ka jingtrei jong baroh kawei ka Sorkar.
U la ong ba baroh ki bynta jong ka Sorkar Pdeng, ki Sorkar Jylla, ki bor pynïaid distrik bad ki tnad Sorkar Pdeng ki dei ban ïatreilang ha kane ka kam.
Shuh shuh u Myntri Rangbahduh u la ban jur halor ka jingai jingtip bad ka jingpynkhreh ha ki hospital.
U la kdew ruh sha ka jingkongsan jong ka jingithuh mardor bad ka jingtem ïa ki jingpluh khlaw.
Na ka liang u Principal Secretary sha u Myntri Rangbahduh, Secretary ka tnad Kam Pohïing, ki ophisar na ka Indian Meteorological Department (IMD), bad ka National Disaster Management Authority ki la ïashim bynta ha kane ka jingïalang.
Ka tnad pule Political Science jong ka Shillong College ha ryngkat ka jingïasnohktilang bad ka Systematic Voters Education and Electoral Participation (SVEEP) bad ka shlem treikam Deputy Commissioner (Election) East Khasi Hills District ha ka Sngi Thohdieng ka la pynlong ïa ka ‘Open Mic Voters Awareness Program’ ha Shillong College.
U samla Eddy Ripnar, dkhot jong ka Meghalaya Model United Nation u la ïasam ïa ki jingtip shaphang ki ‘app’ kiba ka Election Commission of India (ECI) ka la pyllait dang shen – Know Your Candidate (KYC) App, kaba ïarap ban lum jingtip halor uno-uno u kyrtong bad kan ïarap ruh ha ka ban ïohi ïa ka jinglong bad ki kam be-aiñ (lada don) jong ki kyrtong, kaba long kaba donkam eh na bynta ki nongthep ‘vote’ haba jied ïa ki kyrtong.
Sa kawei ka ‘App’, ‘cVIGIL’ ka dei ka ‘Mobile Application’ bathymmai na bynta ki nongshong shnong ban pyntip ïoh don ka jingleh thok, ka jingsam pisa ha ka por ilekshon nalor kiwei-kiwei, u la ong.
U la ong ruh ba lyngba kane ka ‘app’, ki briew ki lah ban ujor sha u Chief Electoral Officer (CEO) bad un leh mardor ïa kaba donkam na ki jingtip ba la ïoh lum lyngba ka ‘app’ bad yn ym pynpaw satia ïa ka kyrteng jong ki nongujor.
Ka Election Commission jong ka Ri India (ECI) ka la bthah ïa palat 350 ngut ki nongpeit pyrman ilekshon lane ki ‘Observer’ ba kin pynthikna ba ka jingthep ‘vote’ ha ka 19 tarik Ïaïong, kaba dei ka bynta banyngkong jong ka ilekshon MP Lok Sabha, kan long kaba ïaid beit.
Lah ban kdew ba ha ka ha ka 19 tarik Ïaïong, ka ilekshon kan long ha ki 102 tylli ki konstitwensi kiba don ha ki 21 tylli ki jylla bad na ka bynta kane ka ilekshon, la thung ïa 127 ngut ki General Observer, 67 ngut ki Police Observer bad 167 ngut ki Expenditure Observer.
Kine baroh ki la don ha kine ki 102 tylli ki konstitwensi naduh ka 26 tarik Lber.
U Chief Election Commissioner, u Rajiv Kumar, ha ka jingdonlang jong ki Election Commissioner, u Gyanesh Kumar bad u Sukhbir Singh Sandhu, ki la bthah ïa kitei ki nongpeit pyrman ban pynthikna ba ka ilekshon kan long kaba ïaid beit bad ba ha man ki Polling Station kin don ki jingïarap na ka bynta ki nongthep ‘vote’ khamtam ban ïada na ka jingshit kyrang, ban khanglad ïa ka jingpyrshang ban thied ïa ki nongthep ‘vote’, bad ba kan ym don ka jingthut ha ka shongsuk shongsaiñ.
Ha ka jingïalap ilekshon MP Lok Sabha kaba dang ïaid, ka la don ka jingïakren bad jingkob ïa ki MLA ban pyni ba haduh katno ki la lah ban shna surok.
Ha ka banyngkong, kam dei ka kamram jong ki MLA ba kin shna surok, ka dei jong ka sorkar jylla ne Sorkar Pdeng.
Ki MLA ki lah ban phah ïa ki jingai jingmut lane ban ïasaid lem na ka bynta ki jaka kiba donkam ïa ki surok, hynrei ban shna pat, ka dei ka bynta jong ka sorkar.
Naei ki MLA kin ïoh pisa ban shna surok kiba shongdor da ki phew klur tyngka? Ka bynta kaba ar ka long ba ki MP ruh kim don jingïadei eiei bad ka jingshna surok.
Ma ki ruh, kumba long ki MLA, ki lah ban shu leit ïakren ne pynsngew ne pyni ïa ki jingdonkam ban ïoh surok ha ki konstitwensi jong ki, hynrei ki MP kim don bor ne pisa ban shna surok.
Kaei ka kamram jong ki MLA ne MP? Ka kamram ba hakhmat eh ka dei ban thaw aiñ namarkata la jied ïa ki sha ka Ïingdorbar Thawaiñ.
Kane ka kam thaw aiñ ka la kham kylla mynta namar ka sorkar, kaba don ha ka liang synshar, ka la shim hi ïa ka jingkitkhlieh ban thaw aiñ bad ynda ka la dep pynkhreh, ka wanrah ïa kito ki aiñ rew hapoh ka Ïingdorbar ban shim ïa ka jingmynjur jong ki MLA ne MP.
Watla katta ruh, ki MLA ne MP ki lah ban wanrah ïa la ki jong ki aiñ bad ka shong ha ka Ïingdorbar la kan pdiang ne kyntait ïa kita.
Haba wanrah ïa ki aiñ rew hapoh ka Ïingdorbar, ka dei ka kamram jong ki MLA ne MP ban kdew ïa ki jingduna/jingbakla lane ban wanrah jingtyrwa ban pynkylla ne pyndap ne pynbit pynbiang ïa kita ki aiñ rew.
Kata ruh ka shong ha ka jingstad bad ka jinglah jong ki MLA ne MP ban sngewthuh bad shemphang halor ki aiñ.
Don kiba lah ban ïasaid tyngeh bad don kiba hap ban hun da kaba shu shong bad sngap namar kim da don ka jingsngewthuh ne ka jingkhlaiñ ha ka jingshemphang halor ki aiñ ki kanun kiba dei bad ki bym dei ban treikam ha ka jylla ne ha ka Ri.
Tangba ha kaba khatduh, ka sorkar kaba don ha ka liang synshar ka ïoh lem katba ka mon ban ïoh ïa ka jingmynjur jong ka Ïingdorbar namar ka bun paid, bad lada ki MLA ne MP kiba don ha ka liang pyrshah ki ai jingmut ruh, kam don jingmyntoi namar ka sorkar kan ym sngap.
Namarkata, hap ban sngewthuh bha ïa ka kamram bad jingkitkhlieh jong ki MLA ne MP.
Hooid, ki don ïa ka MLA ne MP Skhim, hynrei kam pat dap ban pynshna wat tang shiteng pawa jong ka surok.
Ka dei ka jingkitkhlieh jong ka sorkar ban leh ïa kane ka bynta.
Kam myntoi ban kren kob ha ki paidbah ïa kaei kaba ki MLA ne MP kim don bynta ban leh.
Lada ki nongthaw aiñ kin kylla noh ki nongshna surok, aïu ka ban jia? Mano ban thaw aiñ lada ki MLA ne MP ki hap kylla ki nongshna surok? Ha Ïingdorbar la hap ban shu ïakren beit tang shaphang ki surok bad ym shuh halor ki aiñ ki kanun bad ki kpait saiñ kam.
Hooid, ki surok ki donkam, tangba hap ban da tip ka dei ka jingkitkhlieh jong no ban shna ïa kita ki surok kiba katno inshi ne kilometre.
Ban shu ïakren khlem da tip ka long ka kam biej, bad ha ka ilekshon, ym dei ban shu ïalap da ka jingbiej ne jingpynbiej.
Ym baroh kiba biej ne kiba lah ban shah pynbiej.
Husiar paidbah na ka jingshah pynbiej bad jingshah ïalam bakla.
Ngi dei ban long ki paidbah kiba don ka jingtip bad ym ban shu shaniah ha kiwei.
Katba ngi dang shaniah ha kiwei, ngin ym lah ban pynïapher hapdeng ka lamler bad ka jingshisha.
Ngi dei ban long kiba shemphang bha.
Ka jingjied ne jingbym jied ïa u ne ka kyrtong ha ka ilekshon kan shong ha ka jingstad ka jong ngi.
Lada ngi shu sngap tang ïa ki nongïalam bakla, ngin poi sha ka jingbabe.
Ha kane ka pyrthei stad, ki bun kiba kwah ban ïalam ïa kiwei namar ki sngew ba ki kham stad.
Tangba ngim lah pat ban phet ne lait na ki jingshisha kiba ïaineh bad kiba ym lah ban kylla kam pher wat lada ngi shah ïalam bakla ne shah pynbiej.
Ki jingshisha kin neh beit ki jingshisha la ka dei ha kane ka aïom lane ha kiwei pat ki por.
Ka National Stock Exchange jong ka India (NSE) ka sngewbha ban pynbna ba la pyndep ïa ka jingïalang plie ïa ka lympung ba la thaw kyrpang da ka jingphai khmat sha ki bynta bapher bapher kiba ïadei bad ki karkhana jong ka India.
Ïa kane ka lympung jingïalang la pynlong ha Mumbai ha ka 3 tarik, Ïaïong, 2024, bad New Delhi ha ka 5 tarik, Ïaïong 2024 ha ki jaka bapher bapher.
Ka International Finance Corporation (IFC) bad Climate Bond Initiative (CBI) ki la ïasnohkti lang ban pynlong ïa kane ka lympung jingïalang ba la ai kyrteng ‘Deep Dive in Green, Social, and Sustainability (GSS) Bonds Issuance Process’, ïa kaba la ai jingkyrshan pisa da ka HSBC bad ka The Kingdom of the Netherlands.
Ka jingthmu jong kane ka prokram ka long ban wanrah ïa ka jingpynduna ïa ka jingjngai ha ka liang ka rukom bei tyngka ha kaba ïadei bad ka jinglong jingman ka suiñbneng ha India da kaba wanrah ïa ki jingtip bad kyntiew ruh ïa ka jingïaphylliew jingmut ha kaba ïadei bad ka GSS.
Kane ka jingïalang ka wanrah ïa ka rynsan na ka bynta kito kiba ïadon bynta ha ka kam ba kin don ka jingïakren bad wad ïa ki lad ki lynti kiba ïadei bad ki rukom bei tyngka ban kyntiew ïa ka roi ka par ha ka rukom kaba ïaineh.
Ki nongïashim bynta na ki shnat kiba ïadei bad ka bei tyngka, ki bynta treikam bapher bapher bad kiwei kiwei ki karkhana ki la ïashim bynta ha ka jingïatai kaba ïadei bad ka jingbei tyngka bad ka jingïaineh, ha kaba ki jingïakren ki la long ha ka phang kaba kynthup ïa ka jingsiew pisa ne ka Labelled Bond Universe, ka rukom ba treikam ha shwa ban siew pisa bad hadien ba siew pisa ne ka Pre- and Post-Issuance Processes, bad ka jingai ïa ka GSS bond katkum ka ri.
U Ashishkumar Chauhan, MD & CEO, NSE, u la ong, “Ha kane ka por, katba ngi dang don ha ka jingïapyrshang ba tyngeh ban wanrah ïa ka jingïaineh ha ka liang ka bei tyngka, ka lympung jingïakren halor ka GSS Bonds ka long kum kawei na ki sienjam ban kham kyntiew ïa ka rukom bei tyngka ha kaba ïadei bad ka jinglong jingman ka suiñbneng ha India.
".
Ka lympung ïalehkai ’17th Inter School Badminton Championships 2024′ ba la pynlong da ka West Jaiñtia District Badminton Association (WJDBA), Jowai kan sdang naduh 7 haduh 10 tarik u Jymmang ha Indoor Hall Seiñraij Jowai kaba ha Tpep Pale.
Ki kyrdan ïalehkai ki long naduh ka Under-13, Under-15 bad Under-17 na ka bynta ki khynnah shynrang bad kynthei (Single, Double).
Ka tarik khatduh ban pynpoi ïa ki kyrteng jong ki nongïashim bynta kan long ha ka 4 tarik u Jymmang hapoh 6 baje janmiet.
Ki khynnah ïalehkai kim lah ban ïashim bynta palat ïa ar tylli ki kyrdan ïalehkai.
Ki nongïashim bynta ki dei ban pynshisha ïa ka rta da ka Adhaar ne Birth Certificate.
Ka West Jaiñtia District Badminton Association ka khot bad wer ïa ki skul ban wan ïashim bynta ha kane ka lympung.
Ïa ki jingtip kiba kham bniah ki lah ban phone ha u Chairman ne Secretary ka Tournament Committee da kaba phone ha kine ki number 9366115391 &  9436115084.
Ka Khliehtyrshi Cricket Club ka la ïoh jingjop da kaba pynliem 4 wiket ïa ka West Jaiñtia Police ha ka lympung ïalehkai ‘District Cricket League 2024’ ba la pynïaid da ka West Jaiñtia Hills District Cricket Association (WJHDCA).
Ha kane ka jingïakhun kaba la long ha ka Sngi Thohdieng ha Khliehtyrshi Mini Stadium, ka West Jaiñtia Police ka la kam trai ban tied nyngkong ha kaba ka la kamai 156 run ha ki 28.
4 over bad shah pynhap baroh ki nongtied.
Hynrei haba wan shimti ïa ka pali kaba ar, ka Khliehtyrshi CC ka la lah ban kynjoh sha ka thong da kaba kamai 157 run ha ki 23.
4 over bad shah pynhap 6 wiket.
U K.
Dhar u la tied 38 run na ki 40 bol bad u Mewada Shylla ula ïoh 30 run na ki 22 bol.
Katba u Banshngaiñ Rynthat jong ka West Jaiñtia Police ula tied 35 run na ki 33 bol.
U Timi H.
Ryngkhlem bad u HD (Player of the Match) na ka Khliehtyrshi ki la khur mar 3 wiket, katba u  Monwanmi Dkhar jong ka West Jaiñtia Police u la khur 3 wiket.
Ka Shillong Lajong FC kan pynkhreh ïa ka jingïalehkai kaba khatduh shabar na la ïing ha ka lympung ïalehkai I-League pyrshah ïa ka Sreenidi Deccan FC ha ka Sngi Saitjaiñ ha ka por 4:30 janmiet ha Deccan Arena, Hyderabad.
Kane ka kynhun ïalehkai na nongbah ka la hiar mynta shaduh ka kyrdan ba phra.
Ka la shah rem ha ka jingïalehkai ba la dep ha la ïing da 2-1 kol ha ka Mohammedan SC, kaba la rah artad ïa ka nam lahduh ha kane ka lympung.
Kumta ka Lajong hapoh ka jingïalam u Bah Bobby L.
Nongbet ka la ïoh 31 point hadien ba ka la jop 8sien, ïakhaid 7 sien bad shah rem 8 sien na ki 23 sien ïakhun.
Ka Sreenidi Deccan kaba la don ha ka kyrdan ba-ar ryngkat bad 45 point na ki 23 sien ïakhun hadien ba ka la jop 13 sien, ïakhaid 6 sien bad shah rem 4 sien.
Ka Red Mark F.
C ka la sdang ïa ka lympung ïalehkai phutbol ba la tip kum ka Mawlai Cup 2024 ha ka Sngi Thohdieng ha Madan Heh Stadium kaba ha Mawlai Phudmuri ha kaba la ïadon lang ki nongkitkam jong ka klob kynthup ïa u President Bah A.
Biam.
Haba phai sha ka jingïalehkai ha kane ka sngi sdang, ka Mapung FC na Umjaïur ka la ïoh jingjop hadien ba ka la lah ban pynliem noh ïa ka Toperdo Mawiong da 2-0 kol.
Ïa kine ar tylli ki kol la thep da u Shanborlang Lyngdoh.
Ka jingpynlong ïa kane ka lympung ka long ban plie lad ïa ki nongshong shnong na Mawlai ba kin pyni ïa ki sap ïalehkai bad ruh ban wanrah ka jingïa ithuh ithaw bad ka jingïajan hapdeng jong ki.
Ka lympung ïalehkai 4th State Level Muay Thai Championship & Pro Fight 2024 ba la pynïaid da ka Muaythai Association of Meghalaya ka la sdang ha kane ka nongbah da ka jingwan ïashim bynta shitrhem kumba 220 ngut ki khynnah kynthei bad shynrang kiba na wan na ki district bapher bapher jong ka Jylla.
Ïa kane ka lympung ïalehkai kaba ar sngi la pynlong ha Indoor Training Hall jong ka SAI STC, Shillong ha kaba la phiah ha la ki jong ki kyrdan ïalehkai kata ka Sub-Junior, Junior, Under-23 bad Elite.
Ha kane ka sngi la ïadon lang u Asst.
Boxing Coach jong ka SAI u B.
Rahul Raju kum u kongsan, kumjuh u T.
Misao, Deputy Commandant ka 67BN CRPF bad ka Boinu Misao, u Sandy Sohtun, President bad ki executive member ka seng KSU, NEHU u Risan Shylla, ka Ibakordor Marweiñ, ka Theodorisa Pyrtuh, u Ram Toi, u President katei ka synjuk u Bah Anjelus Sun bad kiwei.
Na ka liang ka synjuk ka la pynbna ba kan pynlong ruh ïa ka Pro Fight ha ka janmiet jong ka Sngi Saitjaiñ.
Ki nongjop ha kane ka lympung kin shah jied ban mihkhmat ïa ka Jylla sha ka National Championship ka ban long ha ka Lakshimibai ka ban long ha ka Lakshimibai National Institute of Physical Education kaba ha Assam.
Ka lahduh jong ka aïom ba la dep, ka Mawlai SC, ka la bteng ïa ka jingjop kaba lai ha ka lympung ïalehkai Shillong Premier League 2023-24.
Kane ka wan urlong hadien ba ka lah pynliem ïa ka Nongthymmai SC da 2-1 kol ha ka Sngi Thohdieng ha SSA Stadium kaba ha 1st Ground, Polo.
Kane ka nam jop ka la wan urlong ruh lyngba ki kol u Dajiedlang Wanshnong bad u Pynbha Suting bad na ka Nongthymmai la thep da u Rabi Handsa.
Ka Mawlai ka la long ka kynhun kaba nyngkong eh ban kamai 10 point hadien ba ka jop lai sien bad ïakhaid shisien, katba ka Nongthymmai ka dang ïai sah ha ka kyrdan ba hynriew bad 3 point.
Ha kane ka jingïakhun baroh ar ki kynhun ki la pyrshang ban ïakhun tyngeh naduh kaba sdang ha kaba ki la ïoh ïa ki kabu kiba biang, hynrei kim shym la  lah ban thep haduh kaba kut jong ka kylla step.
Hadien katto-katne por ba la bteng ïa ka jingïakhun jong ka kylla miet, ka Mawlai ka la ïoh ïa ka kabu kaba biang ban pynkhih jar lyngba u Dajiedlang Wanshnong ha ka minit kaba 58.
Hadien katto katne por ka Nongthymmai ka la lah ban pynphai kylla lyngba u Rabi Handsa ha ka minit kaba 80 na ka bynta ban ïakhaid mar shi kol.
Hynrei shwa ban wai ka jingïalehkai, ka Mawlai ka la ïoh ban thep biang ïa ka kol kaba ar lyngba u Pynbha Suting ha ka minit kaba 86 na ka bynta ban khur syndon ïa ka jingjop.
Ka jingïalehkai ha ka Sngi Saitjaiñ kan long hapdeng ka Rangdajied United FC pyrshah ïa ka Shillong Lajong FC ha ka por 3 baje janmiet.
Kine ki kynhun ki dei kiba la kamai mar 9 point, hynrei ka Lajong ka la tam lyngba ka ‘goal difference’.
Ka kynhun ïalehkai phutbol U-20 ka Jylla kan pynkhreh ban ïakhun nyngkong pyrshah ïa ka Mizoram ha ka lympung ïalehkai Swami Vivekanan -da U20 Men’s National Football Championship ka ban long ha ka 12 tarik u Jymmang mynta u snem ha Narainpur, Chhattis-garh.
Ïa kane ka lympung la sdang naduh ka Sngi Thohdieng ha Ramakri -shna Mission Ashrama Sports Complex kaba ha Narainpur, Chhattisgarh.
Ha kane ka sngi la pynlong ïa ar tylli ki jingïalehkai jong ka Group-E, ha kaba ka Uttarakhand ka la pynliem noh ïa ka Punjab da 3-1 kol bad ka West Bengal ka la ïakhaid mar 1-1 kol pyrshah ïa ka Tamil Nadu.
Ha kane ka lympung ki la don haduh 32 tylli ki kynhun ki ban ïashim bynta.
ïa ka jingïakhun final yn pynlong ha ka 22 tarik u Jymmang.
Kane ka lympung ka dei kaba la pynkha da ka AIFF hadien ba la pynsangeh noh ïa ka lympung ïalehkai U-21 na ka daw jong ka khlam Covid-19.
Kumta kane ka lympung kan long ruh ka jingïarap ïa ki rangïalehkai ba kin ïoh ban ïashim bynta ha ka Santosh Trophy.
Ïa ki kynhun la phiah ha phra tylli ki group ha kaba ka Chattisgarh kaba ïoh pynlong ïa kane ka lympung ka la don ha ka Group-B.
Ka Meghalaya ka la don ha ka Group-F kaba kynthup lang ïa ka Rajasthan, Mizoram bad ka Maharashtra.
Nalor ka Mizoram, ka kynhun ïalehkai ka Jylla kan pynkhreh ruh ïa ka jingïakhun pyrshah ïa ka Rajasthan ha ka 14 tarik bad ïa ka Maharashtra ha ka 16 tarik.
Kiwei pat ki kynhun kiba don ha ka Group-A ki long ka Chandigarh, Himachal Pradesh, Odi-sha bad ka Manipur.
Katba ka Chattisgarh, Pondi-cherry, Goa bad ka Delhi kiba don ha ka Group-B.
Ha ka Group-C ki long ka Uttar Pradesh, Karnataka, Jharkhand bad ka Ladakh.
Ha ka Group-D ki long ka Kerala, Haryana, Andhra Pradesh bad ka Gujarat.
Ha ka Group-E ki long ka West Bengal, Uttara-khand, Punjab bad ka Tamil Nadu.
Group-G ki long ka Tripura, Madhya Pradesh, Assam bad ka Arunachal Pradesh.
Katba ha ka Group-H ki long ka Sikkim, Telangana, Bihar bad ka Andaman and Nicobar.
Ïa ka Quarter final yn pynlong ha ka 19 tarik u Ïaïong haduh 18 tarik u Jymmang.
Ïa ka Semi final yn pynlong ha ka 20 tarik u Jymmang bad ïa ka final yn pynlong ha ka 22 tarik u Jymmang.
Ka projek kaba la saiñdur 8 snem mynshuwa ban pynitynnad biang ïa ka Wah Umkhrah bad Umshyrpi ka la shu kynjah noh khlem da don kiba buddien shuh, bad kane kam long kaei kaei kaba thymmai ha ka jylla Meghalaya.
Naduh u snem 2012 bad haduh mynta, wat tang shi ñiuh khlieh ruh ym pat khih ha kaba ïadei bad ka jingpynwan dur thymmai ïa kine ki wah kiba don ha sorbah Shillong, bad kiba la dap sa tang da ki jaboh suda.
Na ka por sha ka por, la ju ïohsngew ba ka sorkar ka thmu ban pynkhie im biang ïa kine ki wah kiba pawnam.
Hynrei kita ki jingthmu kim pat poi shano shano ruh.
Naduh u snem 2012, ka sorkar jylla ka la dep pynkhreh ïa ka Detailed Project Report (DPR) kaba la kot sha ka T.
42.
39 klur na ka bynta ka Wah Umkhrah bad ka Umshyrpi.
Ki jingïakren ki la don bad ka Sorkar Pdeng, hynrei ki khlem pynmih pat ïa ki soh ki bathiang.
Kat nang mih ki snem, ka jingjaboh jong kine ki wah ka la nang shyrkhei namar ka jingnang bun ki nongshong shnong khamtam ha ki jaka kiba don harud jong kine ki wah.
Da shisha, kine ki wah ki la shah lehbeiñ – naduh ka jingshah kyntur bad shah knieh jaka haduh ka jingpynkylla ïa ki sha ki jaka theh ñiut.
Tangba ynda dei ha ka por ba jur slap, kine ki wah ki kyrhuh kylla bad ki pynkordit ïa kito kiba shong ba sah hajan jong ki.
Imat ka long kum ka kput ïa kito kiba la lehbeiñ ïa ki baroh shi katta.
Sa katno por kan shim ïa ki briew ba kin sngewthuh ba kam long kaba bit ban pynkylla ïa ki wah sha ki jaka theh ñiut lane ban kyntur sha ki rud jong ki wah namar shisien ka sngi, ki wah kin sa pynphai kylla da ka jingkordit.
Katno ka jingsngewtynnad ban sngap ïa ki khana jong ki longshuwa manshuwa haba ki batai shaphang ka Wah Umkhrah bad ka Umshyrpi.
Hynrei katno ruh ka long kaba myllung bad pangmet ban peit ïa kine ki wah kumba ki long mynta.
Ka jingleh sat jong u khun bynriew bad ka jingbym kheiñ snep ïa ki jingaiei ka mei mariang ka la pynkylla ïa ka dur ka dar jong kine ki wah haduh ba ym i kop shuh ban khot ïa ki da ki wah hynrei la sngew dei ban ai kyrteng noh ïa ki da ki nala.
Ka long kaba i lehraiñ ban peit bad ban sngap khamtam lada wan ki briew kiba nabar kynthup ïa ki kynrem ki lyndan.
Wat u Sri Sri Ravi Shankar u la kynthoh tyngeh halor ka jingjaboh jong kine ki wah ha ka por ba u la wan ai jingkren ha Madan Polo ha u Nohprah 2015.
U la ong ba ka jingjaboh jong kine ki wah bad ka sor Shillong ka long ka jinglehraiñ na ka bynta ka Ri baroh kawei.
Kito kiba don ha kato ka jingïalang bad kiba la sngap ïa ki jingkynthoh une u rangbah ki la sngew lehraiñ.
Tangba u la kren ïa ka jingshisha.
Nalor ka jingleh sat jong u khun bynriew, bad nalor ka jingpynslem ban pynkhie im biang ïa kine ki wah – sa katno shuh kine ki wah kin shah lehbeiñ? Balei ka sorkar jylla kam pynïaid noh wut-wut ïa ki jingïakren bad ka Sorkar Pdeng ban pyntreikam noh ïa kata ka jingsaiñdur kaba kot shaduh T.
42.
39 klur? Kan eh aiu ban leit pan ïa kata ka T.
42.
39 klur? Kam dei ka pisa kaba bun haduh katta katta ka ban pynbam por bad bor ban ïoh.
Namarkata, ka sorkar u Conrad K.
Sangma ka dei ban buddien khlem shongthait ha kaba ïadei bad ka jingpynwandur thymmai ïa ka Wah Umkhrah bad ka Umshyrpi khnang ba yn lah ban sdang ïa ka kam wat lada 8 snem ki la shu sepei.
Ka la dei ruh ka por ïa ki nongshong shnong khamtam kito kiba shong harud jong kine ki wah ba kin shim jingkitkhlieh da kaba sumar khuid bad bret ïa ki ñiut ki ñier ha ki jaka ba la buh bad ym ha kine ki wah namar ïoh kan kyrtoh kylla hadien habud.
U President ka NPP Meghalaya, Bah Prestone Tynsong uba dei ruh u Symbud Myntri Rangbah ka jylla, u la kyntu ïa ki paidbah ba kim dei ban ngeit ïa kane ka seng saiñ pyrthei kaba thymmai namar um kwah ba ki paidbah kin shah pynbiej kumba shah ïalam bakla ha uwei u nongïalap niam shwa ban jam ïa u snem 2000.
Haba ai jingkren ha ka jingïalang ïalap ilekshon ïa ka Kong Ampareen Lyngdoh ka kyrtong NPP na Shillong constituency kaba la long ha ïew Wahïajer, West Jaiñtia Hills ha ka Sngi Palei, u Bah Prestone u la pynkynmaw mynba u dang long kum u nongtrei sorkar ha u snem 1999 la don uwei u nongïalap uba la leit pynsngewthuh bakla ïa ki paidbah ban die noh ïa ki jingdon-jingem ban leit sah noh sha khlaw namar mar shu palat ïa ka 12 baje mynmiet jong ka 31 tarik Nohprah, 1999 kin sa kiew im sha bneng mar shu poi u snem 2000.
U la ong ha kito ki por ki briew haba ki la ngeit ki la ïalam ïa ki khun kiba dangrit ban sah sharud jong ka shnong.
Hynrei kaba lyngngoh ka long ba mar shu poi u snem 2000 kam shym la urlong kumba la batai bad hadien pat kita ki briew haba ki leit wad ïa uta u nongïalap kim lap shuh.
“Kaba nga sngewsih ka long ba kine ki khun mynta haba ki la heh kiba la poi palat 24 snem naduh u snem 2000 haba kim ïoh leit skul, ki la kylli ïa ki kmie ki kpa balei ngi duk haduh katne bad ka jubab na ki kmie ki kpa ba ngi la shah ïalam bakla" la ong u Bah Prestone.
U Bah Prestone u la ong ba ka jingkhluit bad jingshit kane ka ilekshon MP mynta u snem ka daw ka dei ba mih ka seng VPP kaba la kynnoh ïa kine ki seng saiñpyrthei kiba la rim ki dei tang ki nongpop suda namar ïalade kine ki nongïalap ki sngew kaba hok.
U la ong ba kine ki nongïalam VPP wat ïa ki nongïalam Balang ki kynnoh ba ki dei kiba sam kyiad.
Namar kata, u la kyntu ïa ki nongïalam Balang wat nym ïatai nia bad ki namar kin pyneh beit ïa ka nia jong ki, hynrei ha ka 19 tarik kaba dei ka sngi thep ‘vote’ leit ñion beit ha ka shap jong ka kot.
Ha kane ka sngi la ïoh ka jingkren na u Bah Sniawbhalang Dhar uba dei u Symbud Myntri Rangbah ka jylla, Bah Wailadmiki Shylla, Kong Santamary Shylla, Bah HM Shangpliang ha ka jingïadonlang ki nongkitkam ka NPP bad ki paidbah.
Man la kawei pa kawei ka Jaidbynriew (community) ka don ha ka ïa ka thong (goal).
Ban ïada ïalade ïa la u pud u sam (boundary), ia ka jinglong trai halor ka khyndew ka shyiap (land ownership), ïa ka shongkha shongman, ka dustur ka riti (culture), ka niam ka rukom (deity), ka kamai ka kajih, ka ktien ka thylliej (Iinguistic), ka iohkam ka iohjam (employment), la thoh ka tar (literacy), ka roi ka par bad ban iada ruh na ka jingwan tyllep u poiwir u mynder (influx), ki long ki katto katne ki jingialeh (struggles) kiba kham ha khmat eh.
Ki ju ong ruh ba kano kano ka jaidbynriew kaba ialeh (khih) ka dei ka Jaidbynriew kaba im.
(a community that struggles, will survive).
Kumjuh ruh ha man la ki bynta jong ka jingïaleh jongngi, kum ka Jaidbynriew kaba tang shi troh eh, ïa kino kino ki mat (issues) kiba ktah ïa ka ïap ka im jongngi, bun sien hi ngi pyndonkam bakla noh na ka por sha ka por ia kine ki kyntien – “na ka bynta ka Ri bad ka Jaidbynriew.
"Bad ngi pynlong langkñia ïa ka Ri bad ka Jaidbynriew ha ki bun ki rukom.
Bunsien ruh ba ki nongïalam (leaders) jong ngi ki pyrta jam ïa kitei ki kyntien shongsbai shong rupa, hangta ruh ka jingjemdaw bad jem rngiew ka ri jong ngi (our native land) ka mang jur nangjur pynban.
Shwa ba ngin kren ïa kitei ki kyntien kiba khia thew (reasonable), ngi khlem da khan da pynshongnongrim bha, la hato kitei ki ktien kiba ngi la khlei ha khmat u paidbah ki dei kiba ngi da khlei shisha naduh ka dohnud ne tang na shyntur ban shu padiah tang ban ioh shim kabu (take advantage) ban pynpaw nam ïalade (populatise) ne wat ban shu pynbiej ïa u paidbah (politicize) khamtam ha ka por ilekshon.
Ha man ki khep ba ngi ju iohsngew ïa u ne ka nongkren (speaker) ba pnah thylliej bha ba ki pyrta jam – na ka bynta ka Ri bad ka Jaidbynriew – ngi da sngew myllung (emotional) bad sngew shoh mynsiem (spiritual) haduh katta.
Kitei ki kyntien jali jaum (Spicy words) ngi lah ban ong, na ki khleiñ la thang jwat la bam, ka la pynum hin ïa ka dohnud (innocent) u paidbah byllien.
Dei hangne keiñ u paidbah u shah shet shukor noh,  shah pynbiej da kumne da kumtai ha kita kiba kam ieid ri ieid Jaidbynriew, phewse dei pynban ki nongdie ri bad suri kup snieh langbrot.
ki la klet noh syndon ïa kata ka ‘Ri’ bad ka ‘Jaidbynriew’ na ka bynta ka shuki bad ka buaid (lust for power).
Kitei ki ar kynhun haneng, ki dei kiba ju ïai kren bha man ka por ia kine ki kyntien – “Na ka bynta ka ri bad ka Jaidbynriew" – Bunsien hi ki pyndonkam bakla (misused) ïa kitei ki kyntien na ka bynta ka jingiohnong shimet jong ki (selfish interests).
Ha ka kyrteng ka ri bad ka “Jaidbynriew" ki nud ban shukor ïa u paidbah uba la pynlong briew manbriew ïa ki.
Ynda ki la syaid ka pla bad ynda la ioh ïa ka iktiar (power) kaba u paidbah u la pynkhamti (handover) ha ki, ki la klet syndon ïa la ka kamram ban leh kumba ki la kular ha khmat u paidbah.
Ngim lah ban len ïa ki jingshisha ba ki paidbah ka Bri u Hynñiewtrep Hynñiewskum ki la shah ïalam bakla jur na ka por sha ka por ha ki nongïalam kiba pynmih ïa kitei ki kyntien sbai kyntien rupa.
Ki nud ban pynkylla langkñia bad diengshaindoh (victim) ïa ka Ri tang ban dap ban biang ïalade shimet bad kiba ha ïing ha sem.
Ki ak ïalade kum ki nongïalam pynban ki lilam bad kum ki riew ieit Ri pynban ki die ïa ka Ri.
Ka long ruh ka jingshisha ba ha ki seng ne kynhun bapher bapher, ki nongïalam jong ki ki shim ba ka dei ka kabu (opportunity) kaba biang tam ïa ki (best platform) ban pynkhreh ïa lade ban long nongmihkhmat.
Hynrei kumba la dep kdew shakhmat, ynda ki la ioh ïa kane ka iktiar na u paidbah, pynban ki long da khongpong.
U paidbah u nang khmih lynti bad ioh jingkyrmen ba da ka jingrung jong ki ha ka saiñ hima sima ka jylla (state politics) kin lah ban wanrah ia ki jingkylla (positive changes) bad ki jingmyntoi ha ki liang ba bun (all round development).
Phew da khongpong pynban, kine ki juh ki briew ki long pynban ki nongpynkhyllem sorkar bad kiba shu heh sa tang ka kob ka sob khlem lah ban pynurlong (fulfilled) wat tang kawei na ki hajar tylli ki kular jong ki ruh.
Ki long shisha kita ki khleiñ la thang bad jwat la bam.
Haba shu sngap ïa ki jingkren (lecture) jong ki lyngba kita ki ktien jali jaum, te keiñ noh artat, imat la da theh um ha ka shang ruh kam liat shuh.
Lada ngi phai sha u pud u sam ka jylla ruh, ngi ioh ba tang u Maieid Hopingstone Lyngdoh (bam kwai ha dwar u Blei) uba la ïeng ïakhun tang marwei hi (lone fighter) ha baroh shi lynter ka jinglong MLA jong u.
Ym shym la don wat tang uwei ruh u /ka MLA Khasi – Jaiñtia jong ngi u ban ai lem ka kti ka mon ka kti ka diang (helping hand) ïa u Maieid ha ka jingïaleh jong u ban pynbeit noh ïa u pud u sam bad ka jylla Assam.
Na kata ka daw, u Maieid u shu sah marwei ha ka jingialeh (la kum u  Robinhood hapdeng khlaw bah) bad dei na kane ka daw ruh lehse ba um kwah shuh ban leit kurim katba ym pat urlong ka jingthrang jong u.
Shisha ha kane ka jylla jongngi la bun sa tang ki politicians kiba shu imain rangbah, hynrei ki reng mattah (politicians with no statesmanship).
Haduh mynta hi, ñiar ba ngin dang iohi ïa ki nongmihkhmat ki ban long kum u Maieid H.
S.
Lyngdoh, Bah Thranghok Rngad, Bah E.
K.
Mawlong, Bah B.
B.
Lyngdoh bad kiwei kiwei kiba la khlad noh lane ki ban shu ïajan bad u Bahdeng Robert Garnett Lyngdoh (Uba dang i palwan bha haduh mynta ruh).
Lah ban ong hangne ba na ka daw ka jingjakhklia eh ka saiñ hima sima ha ka jylla jongngi, ba u Bah deng um treh shuh  ban dang wan phai biang (return) sha ka state politics.
Na kata ka daw, ka jylla jongngi ka dang ïai sahdien sah (still backward) haduh mynta mynne ruh ba bun kki nongialam kiba don ha ki ïa ka jinglong statesmanship, kim treh shuh ban dang ïa don bynta (involve) ha ka synshar khaddar (political).
Dei na kane ka daw ruh, ba ba ka jingbym don ki nongïalam kiba tbit (leaders with statesmanship quality) ha ka jylla, kiba bun na ki jaka jong ngi ki Khasi – Pnar, ki la shah knieh (encroached) lut ha ka Assam.
Lashai lada jia ba u Garo u la ioh jylla la ka jong (Garo land) kaei ka ban jia ïa ki jaka jong ngi sha ki thaiñ West bad South West Khasi Hills District.
Nga tharai kiba bun na ki kin sa kylla Achik land.
Bun na ngi, ngi la klet noh ruh ïa la ki paradoh para snam (Khasi – Pnar) kiba sah sha ki thaiñ Langpih, Block – I, Block – II bad kiwei kiwei ki shnong khappud bad ka Assam, kiba ju shah lehbeiñ bad shah leh tohmet (tortured) ha ki bun rukom na ka por sha ka por ha ki Nepali, lehnoh Karbi ne wat ha ki bor aiñ ka Assam (Assam police).
Ngi la ïakmen tohhoh ba ngi la ioh jylla pura la ka jong (statehood), hynrei haduh mynta ruh ngim pat tip ïa la u pud u sam (boundary) u sdang naei bad u kut shaei.
Lada ngi phai dien biang (remind) ban ïanujor hapdeng ki nongïalam sengbhalang kiba mynta bad kiba ha shwa (NGOs leaders then and now) yn ym don shuh hi ruh kum u Bah Bull N.
Lyngdoh (bam kwai ha Dwar u Blei).
Ngim ju kham iohsngew than ba u Bah Bull un put turoi ïa kine ki kyntien – “Na ka bynta ka Ri bad ka Jaidbynriew" – hynrei u la trei tyngeh met bad mynsiem ban ïada ïa ngi na ka jingtyllep u mynder.
Kumba ka long hi haduh mynta, ym pat don hi ruh napdeng ki spah ngut ki nongïalam seng ki ban shu ïajan malu mala ka jingshlur bad u Bah Bull.
Kiba bun na kine ki shu long kum ki “ksew pyndem tdong" bad shu byrngem kum u ‘laren khlem da dun slap’ kin don kiba ong ba ha ka por u Bah Bull, ka ‘situation’ ka ïahap ban leh kumto, hynrei mynta pat kam ïadei shuh.
Hynrei ka jingshisha hi ka long ba mano napdeng jong ki u ban nud ban pha ïa la ka jingim (sacrifice one’s life)  na ka bynta ka Ri, kumba la leh da utei u radbah jong ngi.
Kaba ijli eh ban peit ka long ba don napdeng kine ki nongïalam seng (watla ym baroh) kiba shu pyrta khleh bieit na ka bynta ka Ri bad ka Jaidbynriew, hynrei ynda la dap ka pla ki sngap noh pat jar, bad ynda la sdang thylli (empty pockets) ki sdang pynkhih biang.
Ki paidbah jong ka Ri ki dei ban bishar bad khmih ïit bha kum ïa kine ki jait nongialam seng namar kan shu long lehnoh ei lut pynban ia ka por bad ka bor jong ki (wastage of time and energy) haba ai jingkyrshan ïa ki.
U Bah Bull u la long shisha u Radbah bad u Satarbah (iron man) nalor u Tirot Sing, u Kiang Nangbah bad u Wixkliffe Syiem, ba ka Jaidbynriew Hynñiewtrep jong ngi ka la pynmih.
Imslem Bah Bull, Im Slem ki Riewshlur ka Ri jong ngi.
U Blei ka jingsuk Un ai ha phi ka jingjahthait bymjukut jong ka Mynsiem.
Kyntang ïawai, kam myntoi ïa ngi kum ka Jaidbynriew, ba ngin leit buh syntiew man la ka por ïa kitei ki Riewkhraw jong ngi (na ba ioh kin diaw bad sngewsih noh pynban) haba ïa ki nuksa bad lynti ïaid ba ki la ai ha ngi, ngi lyndet noh ïa ki.
Ka tnat iada jong ka Israel ha ka Sngi Palei ka la pyntip ba uwei heh nongbei tyngka jong ka Hamas- u Nasser Yakob Jabber Nasser u la kyllon iap ha ka jingther bom ki shipai ka Israel ha ka sngi ba la leit.
U Nasser u dei uba don kti ha ka jingphah ia ka pisa kaba bun sha katei ka kynhun lehnoh Hamas ha Rafah.
Katkum ki jingtip ba la ioh lum, la ong ba u Nasser u la phah palat da ki spah hajar dollar sha ki Hamas tang hapoh jong u bnai Nohprah mynshem snem (2023).
Haba iadei bad kane, la ong ruh ba ha ki khyndiat sngi ba la leit, ki shipai ka Israel ki la leit ban thombor sha ki bynta Shatei jong ka Gaza hapoh ka thaiñ Shejaya ha kaba katto-katne ki lehnoh ki la kyllon iap hapdeng ka jingkhyllem bad julor jong ka shlem ai jinghikai ki lehnoh Hamas ia ki dkhot jongka ha katei ka jaka.
Wat hapdeng ki kynrum-kynram bad ki jingiathut bad ka Israel hynrei la ong ba  u heh nongialam ka tnat shipai ka US u la leit ban jngoh sha Middle East na ka bynta ban peit thuh ia ka jinglong-jingman ha katei ka thaiñ.
Kane ka wan ruh hadien ba ka Israel ka la ioh ia ka jingmaham na ka Iran haba iadei bad ka jingshah thombor ki heh ka tnat ba dei khmih jong ki nong Iran hapoh Syria ha kine ki taiew ba la leit.
Haba iadei bad kane, la ong ba ka United States kaba ju ai jingkyrshan ratbah ia ka Israel ruh hynrei ha kane ka sien ka US ka la pyrshah ia katei ka jingleit thombor jong ka Israel ia katei ka tnat treikam jong ka Iran kaba don hapoh Syria.
U Myntri ka tnat ïada Ri u Rajnath Singh u la ïai ban da kaba ong ba ka Pakistan ka la dei ban pynkut noh ïa ki kam pyntriem jong ki lehnoh na katei ka ri lada kam sngewïahap ban leh kumta, ka lah ban shim ka jingïarap jong ka ri India.
Ha ka jingïakren bad ki lad phah khubor, u Rajnath Singh u la ban jur da kaba ong ba lada ka Pakistan ka pyrshang ban pyntlot ïa ka ri India da kaba pyndonkam da ki lehnoh ne ki kam pyntriem jong ki, ka la donkam ban hap khmih thuh bad leh ïa kaba donkam ha kaba ïadei bad kane ka bynta.
Ka India ka la ïai ong ba kam lah ban shu shah ha kaba ïadei bad ka jingdon jong ki kam pyntriem ki lehnoh ha ki bynta khappud bad kam lah ban buh sharud ïa ki kam pyntriem jong ki lehnoh na ka bynta ban kyntiew ïa ka jingïadei bad ka Islamabad.
Ka New Delhi ka la ong ruh ba ka jing-kitkhlieh ka shong ha ka Islamabad na ka bynta ban wanrah ka jingkylla ha kaba yn pynduh ïa ki lehnoh, ïa ki nongshun bad ki kam pyntriem.
U Rajnath Singh u la ong ba lada ka jingthmu jong ka Pakistan ka long kaba bha, ka la dei ban ïakhun pyrshah halor ki kam pyntriem jong ki lehnoh ha ki bynta khappud.
“Lada ka Pakistan ka pyrshang ban pyntlot ïa ka India lyngba ki kam pyntriem jong ki lehnoh, ka la donkam ban hap shim da ki lad ban ïakhun pyrshah.
Ka Pakistan ka la donkam ban tehlakam ïa ki kam pyntriem jong ki lehnoh.
Lada ka Pakistan ka pyrkhat ba kam lah ban tehlakam halor jong ka, kata ka India kaba long ka ri ba marjan, lada ka kwah jingïarap ka la dei ban phai sha ka, lada ki sngewthuh ba kim lah shisha ban ïakhun pyrshah halor kane, lada ki kwah ban pan jingïarap na ka ri India ki lah ban pan.
Ka India ka la long kaba la khreh na ka bynta ban pynbiang ki jingïarap ha baroh ki liang na ka bynta ban ïakhun pyrshah ïa ki kam pyntriem jong ki lehnoh," u la ong.
“Ki la long ki marjan jong ngi, bad lada ki don jingthmu ban pynduh pyndam ïa ki kam pyntriem bad ïa ki lehnoh ki la dei ma ki dalade ban pan jingïarap na ka ri India…da ka jingïatreilang yn sa lah shisha ban pynduh pyndam ïa ki kam pyntriem jong ki lehnoh.
Hynrei kane ka shong ha ka jingkwah jong ki, kane ka long tang ka jingai jingmut jong nga," la bynrap u Singh.
Ki bor pyniaid ka Ukraine ha ka Sngi Palei ki la iathuh ba ki ‘namding ba la siat da ka Russia ki la leit hap bad pynbthei ia ki shlem pynmih bording jong katei ka ri hajan ka nongbah Kyiv bad ha kiwei ki thaiñ ba marjan.
Kane ka jingshah thombor jong ki shlem treikam ka Ukraine ka long ruh hadien 2 snem ba ka Russia ka la pynjulor ia ka Power Plant ha Trypilska jong ka Ukraine kaba don hajan katei ka nongbah ha ki por ba dang jur bha ka thma.
Katkum ki dur ba la saphriang paidbah, la iohi ia ka tdem kaba rben bad kaba iong ngaiñ kaba kiew shalor suiñ na katei ka jaka ba don katei ka shlem bording jong ka Ukraine ha katei ka sngi.
Haba iadei bad kane, u President ka Ukraine- u Volodymyr Zelensky u la ong ba ka Ukraine ka donkam ban pynkhlaiñ noh ia ka jingiada ha kane ka sien bad ban pynphai ruh ia ka jubab kaba biang sha ka Russia.
Hynrei haba iadei bad katei ka jingjia, u Zelensky u la ong ba kitei ki rukom thombor kim shym don jingiapher eiei na ki kam thombor jong ki lehnoh.
Ha kajuh ruh ka por, u Zelensky u la ong ba ka Ukraine ka donkam kyrkieh ia ki tiar iakhun thma bad ka jingkyrshan ba ratbah na ki ri marjan na West khnang ba ka Ukraine kan lah ban iakhun bad ban tehlakam ia kitei ki jingleh don bor bad jingpyni bor jong ka Russia ha kane ka sien.
Namar kata, ka Ukraine ka la pan jingiarap kyrkieh na kitei ki ri ba marjan da ki tiar iakhun nalor suiñ  hadien ba ka Russia ruh ka la pynbna ba kan nang pynjur ia ka jingleit hiar thma sha Ukraine da kaba pyndonkam da ki ‘namding kiba khlaiñ bad kiba kham lah ban poi jngai.
Kane ka jingleit thombor biang jong ka Russia ia ki shlem bor-ding ka Ukraine ka la wanrah jingma bad pynsyier ia ka Ukraine ioh ka jingeh kaba khraw kan wan lap biang ia ka kane ka ri kumba long ha ka por ba ka Russia ka hiar thma nyngkong ia ka Ukraine ha ka tlang jong ki snem ba la leit.
Na kane ka jingjia la sakhi ba bun na ki bynta jong ka Ukraine ki la hap ban shong dum khamtam hapdeng ka jingkhriat bad jingsop jong ka ior ha katei ka por tlang.
Kumba la khmih lynti la ong ba u Myntri Rangbahduh u Narendra Modi un sa leit ai jingkren ha ka jingïalang paidbah kaba heh ha Mysuru bad pynlong ïa ki jingïaid paidbah ha ki surok ha  Mangaluru ha ka Sngi U Blei, la ïathuh u General Secretary jong ka seng BJP u V Sunil Kumar.
U Myntri Rangbahduh u la thmu ban pynlong ïa ka jingïalap ilekshon na ka bynta ka ilekshon Lok Sabha ban wan ha Karnataka ha bakut jong kane ka taïew, na ka bynta ka jingïalang paidbah ka ban long ha Mysuru bad ka jingïaid paidbah ha Mangaluru ha ka Sngi U Blei.
Kane ka la long hadien ba la dep ban pynlong ïa kiba bun ki jingïalang paidbah kiba heh da u Myntri Rangbahduh ha Kalaburagi bad Shivamogga distrik jong ka jylla mynshem bnai.
U Modi un sa pynlong ïa ka jingïalang paidbah kaba heh ha ryngkat ka jingdonlang jong ki nongïalam ka seng BJP bad kumjuh jong ka seng JD(S) ha Mysuru ha katei ka sngi, bad hadien kane un sa ai jingkren ha ka jingïaid paidbah ha ka surok kaba jngai da kumba 1.
5 km ha ka nongbah Mangaluru.
Shuh shuh la ïathuh ba u Modi u la pyllait paidbah ïa ka jingïalap ilekshon jong ka seng Bharatiya Janata Party na ka shnong jong u President jong ka seng Congress ha ka ri u M Mallikarjun Kharge na Kalaburagi, kaba don ha Karnataka.
Hadien kane, la khmih lynti ba un sa ai jingkren sa ha ka jingïalang paidbah kaba heh ha Mysuru bad pynlong ïa ka jingïaid paidbah ha ka surok ha Mangaluru, la ong u Kumar, kumba la ïathuh ki nongthoh khubor.
Ha kaba nyngkong, u Modi un sa ai jingkren ha ka jingïalang paidbah kaba heh, kynthup lang ki nongïalam na baroh ar tylli ki seng, kata na ka seng BJP bad ka seng ba la ïasynroplang ka  Janata Dal (Secular) ne JD(S).
Ki nongbud jong ka seng na Mysuru, Chamarajanagar, Mandya bad Hassan Lok Sabha konstitwensi kumba la khmih lynti kin sa don bynta ha ka jingïalang paidbah.
Ka prokram kan sa long ha madan Maharaja College kaba don ha Mysuru.
U Modi un sa leit sa sha Mangaluru ha Dakshina Kannada distrik bad pynlong ïa ka jingïaid paidbah ha ka surok ha ka por 6 baje janmiet.
Ka jingïaid paidbah ha ka surok, kan sa long na ka bynta 1.
5 kilometres,na Narayana Guru Circle sha Nava Bharat Circle, la ïathu ka tyllong khubor.
Nalor kine, u Myntri ka tnat korbar ri jong ka sorkar kmie u S Jaishankar ruh un sa don bynta lang ha ka jingïalap ilekshon ha Bengaluru ha ka sngi kaba bud, kata ha ka 15 tarik, Ïaïong, ha ka Lah Sngi U Blei, la ïathuh u Sunil Kumar.
Kum ka jingïoh ïa ka jingjop na ka bynta ka kynhun jong ki shipai ïada ri hashwa ka ilekshon Lok Sabha, ki la don kumba 15 ngut ki lehnoh Maoist, kynthup ïa uwei uba dang poh rta bad arngut ki longkmie, kiba dei jong ka kynhun u lehnoh ba la kwah ban kem u  Misir Besra ki la leit ban pyndem ïalade ha West Singhbhum distrik jong ka Jharkhand ha ka sngi Palei, la ïathuh ki pulit.
Kine ki lehnoh ki la treikam ha Saranda, kaba don ha ka jaka khlaw ba rben jong ka thaiñ Kolhan ha ka bynta ba shaphang Shathie jong ka Jharkhand ha kaba ki shipai ïada ri ki la pynjur ïa ka jingleit thwet lehnoh ban ïakhun pyrshah ïa ki.
“Ki la don kumba 15 ngut ki lehnoh Maoists kiba la leit ban pyndem ha ka sngi Palei.
Kine ki la treikam na Saranda bad ki dei ki dkhot jong ka kynhun u Misir Besra jong ka CPI, uba la shah thong ha ka khlieh jong u da T.
1 klur," la ïathuh u heh pulit.
Ka West Singhbhum ka la shah ñiew ba ka la long kawei na ki distrik ha ka ri kaba la shah ktah jur ha ki kam pyntriem jong ki lehnoh.
Kane ka distrik, ka la sakhi ba ki la don kumba 46 tylli ki kam pyntriem jong ki lehnoh Maoist ba la jia, ha kaba kane ka la pynlong ïa ki 22 ngut ki briew ba kin shah pynïap ha u snem ba la leit.
“Ka la long ka jingjop kaba khraw bad kan sa ïarap ha ka ban pynlong ïa ka ilekshon kaba ïaid beit ïaid ryntih ha Singhbhum konstitwensi bad lait na kino kino ki jingap jingma jong ki kam pyntriem ki lehnoh," la ong u Deputy Commissioner jong ka West Singhbhum u Kuldeep Chaudhary ha ka jingïakren bad ki nongthoh khubor.
Ki la don kumba 23 ngut ki kyrtong kiba la dei ban ïakhun ha ka ilekshon Assembly ha ka 19 tarik, Ïaïong ha Arunachal Pradesh, kiba la don ïa ki mukotduma halor ki kam beaiñ kiba long pyrshah ïa ki, la ïathuh ka tyllong khubor.
Ka kaiphot ba la pynkhreh da ka Association for Democratic Reforms (ADR) bad ka Arunachal Pradesh Election Watch, ïa kaba la pyllait ha ka sngi Balang, ka la pynpaw ba na ki 23 ngut ki kyrtong kiba don ïa ki mukotduma pyrshah ïa ki ha ka jylla, 20 ngut ki dei kiba la shah pynshisha ba ki la leh ïa ki kam beaiñ kiba kham shyrkhei, kane ka la paw ha ka por ba ki la phah ïa ki jingpynshisha.
Kane ka kaiphot ka la long hadien ba la dep ban khmih bniah ïa ki jingpynshisha ba la phah da ki 142 ngut ki kyrtong na ki 143 ngut kiba dei ban ïakhun ïa ka ilekshon Assembly.
U President jong ka  Bharatiya Janata Party (BJP) ha ka ri u JP Nadda u la pyllait ïa ka mat treikam na ka bynta ka ilekshon Assembly ka Sikkim ha Gangtok ha ka Sngi Palei.
Ïa kane ka mat treikam la tip kyrteng kum ka ‘Modi Ki Guarantee – Viksit Bharat Viksit Sikkim’.
Kum shi bynta ban kynthoh jur pyrshah ïa ka seng Congress, u Nadda u la ong, “Ki sorkar kiba hashwa ki la iehshrah bad iehbeiñ.
Ki la kwah ban ieh shra ïa ki paidbah, ki la kyntait ban leh bha ïa ki bad pynbun tang ka jingïoh jingmyntoi na ka bynta ka vote ha ki kam saiñ pyrthei.
Kane ka dei ka rukom leh ba ka seng Congress ka ju leh bad kiwei ruh ki seng kumjuh.
" Kane ka jingleh jong kine ki seng ka la pynsahdien ïa ka jylla kumba la sakhi ha kiba bun ki liang khamtam ha kaba ïadei bad ka lawei jong ki samla.
“Ha ryngkat ka jingïatreilang bad ka sorkar kmie, ngin sa lah ban wanrah, ïa ka Indian Institute of Management jong ka World Class hangne ha Sikkim.
Ngin sa lah ban pynmih ïa ka National Institute of Design na ka bynta ban kyntiew ïa ki samla bad ban wanrah ïa ki Vocational Training ha Sikkim.
Ha kajuh ka rukom kum shi bynta ban lah ban ai jingkyrshan ïa ki samla bad ban ai jingkyrshan ha ka liang ki kam jngohkai pyrthei, ngin sa buh ïa ka Hotel Management," u la kular sha ki nongthep vote ha Sikkim.
Na ka jingkhmih bniah ha kaba ïadei bad ka ilekshon Lok Sabha la ïathuh lypa ba ka seng BJP kan sa jop ha ki 7-8 tylli ki konstitwensi ha ka jylla Assam.
Katba ka seng Congress kumba la khmih lynti, la ong ba kan sa jop ha ki 4 haduh 5 tylli ki konstitwensi kiwei pat kin sa ïoh ïa ka jingjop ha ki 2 tylli ki konstitwensi.
Ka seng BJP ka la pynpaw ïa ka jingduh jingkyrmen ha ki katto katne tylli ki konstitwensi bad ka la don ka jingartien ban jop kput ha kiwei pat kiba dang sah.
Kum shi bynta ban pynkhreh ïa ka ilekshon, ka seng BJP ka la ïaleh ban pynkhlaiñ ïa ki jingpyntreikam bad pynjur ïa ki jingleit ïalap ilekshon.
U Myntri jong ka sorkar kmie uba dei khmih ïa ka tnat ki kam pohïing u Amit Shah un sa leit ban jngoh ïa ka Manipur ha ka 15 tarik, Ïaïong, la ïathuh ki heh sorkar, ha ka sngi Palei.
U Myntri ka tnat ki kam pohïing un sa ai jingkren ha ka jingïalang paidbah ka ban sa long ha ka nongbah.
Kane kan sa long ka jingleit jngoh ha ka sien kaba ar jong u Shah sha ka jylla hashwa ban pynlong ïa ka General Elections.
Ka jylla kan sa pynlong ïa ka jingthep vote ha ka 19 tarik, Ïaïong bad ka 26 tarik, Ïaïong.
Ka seng Bharatiya Janata Party (BJP) ka la pynïakhun da u Myntri barim jong ka tnat pule-puthi, u T Basanta Kumar kum u kyrtong na ka bynta ka Manipur konstitwensi kaba kynthup ïa ki distrik ha ki jaka them kynthup ka Imphal.
“Ngi la ïoh jingtip ba un sa wan jngoh ïa ka jylla ha ka 15 tarik, Ïaïong.
Kane kan long shi bynta ka jingleit ïalap ilekshon na ka bynta ka ilekshon ban wan.
Ki jingpynkhreh ha kaba ïadei bad ka jingleit jngoh jong u Shah ki la ïaid shakhmat," la ïathuh shuh shuh u heh sorkar.
Ka Khasi Jaiñtia Christian Leaders Forum (KJCLF) ka kyntu ïa ki nongshong shnong ka Jylla ban thep ïa ka ‘vote’ da ka jingkitkhlieh bad ban jied ïa ki nongmihkhmat da ka jingshlur bad ka mon ba skhem ha kane ka ilekshon ban wan.
“Ka KJCLF ka pynsngew ïa ka jingkyrsiew thiah kaba sawa ha kane ka ilekshon (2024) bad sa shisien ka kyntu jur ïa baroh ki nongshong shnong ban thep ïa ka ‘vote’ da ka jingkitkhlieh ha ka sngi thep ‘vote’ bad ban ‘vote’ ha ryngkat ka jingïatip lem kaba shai, ka jingshlur bad ka jingshemphang kaba ngi khmih lynti na bynta kaei-kaei kaba thymmai," la ong u Secretary ka KJCLF, Rev.
Dr.
E.
H.
Kharkongor ha ka kyrwoh khubor.
U la ong ruh ba ka kynhun ka kyrsiew thiah na bynta u/ka kyrtong ki ban bat ïa ka jutang ba la khlei – ban shakri ïa ki paidbah ha ka lynti kaba khuid ba suba bad kaba lait na ka jingbamsap.
Ka kynhun ka la ong ruh ba kum ki nongshong shnong ka India, ka dei ka kamram jong baroh kito kiba la ïoh ban thep ‘vote’ ban shim bynta ha ka ilekshon la ka long sha ka ïingdorbar thawaiñ ka Jylla ne Parliament khnang ban rai ïa ka lawei jong ka Jylla bad ka ri lyngba ki Sorkar kiba la thaw bad ba la bynshet kam ban shakri ïa ki paidbah.
“Ka ilekshon 2024 sha ka Lok Sabha ka la wan bad mynta ka wan bad ka jingkyrsiew thiah na bynta ki nongthep ‘vote’ ban ïeng biang sa shisien ryngkat ka jingshai, jingshlur bad ka mon ba skhem ban jied ïa ki nongmihkhmat sha ka Lok Sabha kaba 18," u la ong.
Ha ka ilekshon jong u snem ba la dep sha ka ïingdorbar thawaiñ ka Jylla, u Rev.
Kharkongor u la ong ba ki nongshong shnong ka Jylla ki la pyni ïa ka jingjied jong ki pyrshah ïa kito kiba mihkhmat ïa ka niam, jingbym don mon ban pdiang, jingkulmar bad kiwei-kiwei.
“Hynrei, ka long kaba sngewsih ban ïohi ba ki ‘riew shimet kiba rhah pisa, kyrdan bad bor kiba la pynhiar dor ïalade ha ka kyrdan jong ki mraw ba tad dor haba ki tyrwa ïalade ne shah thied ha ki mraw khaïi ka saiñ pyrthei kiba ïakylliang bad ki paidbah bad bate ïa ki mat jingkular kum ki mar ki mata ha ki jaka ïew," u la ong.
Shuh shuh u la ong ba ki ‘riew saiñ pyrthei bad ki Sorkar ki la kylla long ki nonglute ha ryngkat ka bamsap, kam be-aiñ, jingkulmar bad ban kput kylla.
“Ki aiñ kiba ktah bad ki ‘Ordinance’ ki la long aiñ, ki hok ka Riti Synshar bad ki jingmyntoi ki shah pynduh noh, ka jingbym don mon ban pdiang bad ka jingisih la shah ba kin treikam khlem ka jingpeitngor," la ong u Secretary.
Ka kynhun ka pynrem jur ruh ïa ki jingkulmar bad jingisih bad ka khot bad wer na bynta u/ka nongmihkhmat jong ki paidbah ki ban bat la ka jutang ba la khlei – ban pynneh-pynsah ïa ka Riti Synshar ka Ri bad ka jingshakri ïa ki paidbah ka ban synñiang sha ka Sorkar kaba khuid-suba bad kaba lait na ka bamsap.
Ka khubor na ki pulit ha ka Sngi Thohdieng ka la pyntip ba uwei u nongshong shnong ka nongbah u la ujor ba ha ka 11 tarik Kyllalyngkot, 2024 ha ka por kumba 1:48 mynsngi, u la ïoh ïa kawei ka jingthoh lyngba kawei ka “Telegram Channel" ha kaba ïadei bad ka jingbei pisa.
Na ka liang jong uta u nongshong shnong u la bud ïa ka jingbthah bad u la thep ïa ka pisa kaba T.
46,228 ha ka kyrteng jong u ‘Mansuri Sohilbhai’ bad u Moin Khan.
Hynrei kham hadien, uta u nongshong shnong u la sngewthuh ba u la shah shukor.
Ha kawei pat ka jingjia, u Narayan Chakraborty u la ujor ba ha ka 8 tarik Ïaïong, ki runar ki bym lah ban ithuh, ki la leit rung sha ka ïing sah jong u ha Nongrimmaw, Laitumkhrah, bad ki la tuh ïa ka ksiar ka ksah bad rupa ba shongdor T.
1.
5 lak, pisa T.
20,000 bad ar tylli ki ATM Card.
Shuh shuh ki pulit ki la ong ba ha kawei pat ka jingjia, u Anup Paul u la ujor ba ha ka 29 tarik Lber ha ka por kumba 9 baje mynstep, u la lap ba ka thuk-thuk jong u, ka bym pat don nombor, ka la jah na Fancy Valley, Tura.
Nalorkata, ki pulit ki la ïathuh ba u Binen T Sangma u la ujor ba ka suloi SBBL ka jong u, kaba la don laisen, ha ryngkat bad ka laisen ki la jah na ka ïing sah jong u ha Simbukolgre, Selsella, West Garo Hills.
Ka Voice of the People Party (VPP) ha ka Sngi Thohdieng ka la pynpaw ba kum ka seng kaba burom ïa ka Riti Synshar jong ka Ri bad ïa ki nongrim jong ki aiñ ki kanun, ka pynrem jur ïa ka jingpynïap im-im peit-peit ïa uwei u nongbylla ha Mawlai Mawroh ha kine ki sngi ba la dep.
Ha u kyrwoh khubor, u nongaiktien jong ka VPP, u Dr Batskhem Myrboh, u la ong ba mano-mano kim don hok ban shim jyndat ïa ka mynsiem jongno-jongno.
Ka hok ban im ka dei ka hok longbriew-manbriew jong uwei-pa-uwei u briew la u dei na kano-kano ka jaitbynriew, ka jait ne ka niam bad ïa kane ka hok la pynskhem ha ki aiñ satlak ka pyrthei bad ka Ri, la ong u Dr.
Myrboh.
U la kyntu ïa ka sorkar jylla ban shim ïa ki lad ki lynti ban pynthikna ba ka aiñ ka dei ban treikam bad ïa kiba donkti kin ïoh ïa ka jingpynshitom katkum ki kyndon.
Nalorkata u la ong ba katei ka jingjia ka la pynjah burom shibun eh ïa kane ka jylla kaba la bna nam namar ki kam pynkheiñ aiñ bad ki kam bamsap ba la leh da kito kiba don ha ka bor.
U Bah Prestone Tynsong, uba long u Symbud Myntri Rangbah ba dei peit ïa ka tnat pulit, u la ai jingbthah ïa u khlieh duh ka tnat pulit ka jylla lane u Director General of Police (DGP), u Dr LR Bishnoi, ban pynthikna ba kan don ka shongsuk ka shongsaiñ ha ka jingïalap ilekshon MP Lok Sabha.
“Nalor jong u DGP, la bthah ruh ïa ki SP bad ki DC ha baroh ki distrik ba kin peitngor ha ka jingïalap ilekshon Lok Sabha, bad ban pynthikna ba ka shongsuk-shongsaiñ kan don," la ong u Bah Prestone.
U Symbud Myntri Rangbah u la ong ba ïa katei ka jingbthah la ai hadien ka jingmih jong ki jingjia ha kaba la don ki ‘riew shim kabu kiba la leit ban pynthut ïa ki jingïalap ilekshon jong kiwei pat ki seng saiñ-pyrthei kiba ïashim bynta ha kane ka ilekshon MP.
Shuh shuh u la ong ba la dep ban ai da ka jingbthah kaba tyngeh sha u DGP bad sha ki bor distrik baroh ba kin long kiba shimkhia ha man kawei-pa-kawei ka jingïalang ïalap ilekshon khnang ba kan ym mih kano-kano ka jingjia kaba lah ban ktah ïa ka shongsuk-shongsaiñ.
Ha kajuh ka por, u la pynpaw ïa ka jingkyrmen ba nangne shakhmat, ka jingïalap ilekshon ba dang sah kan ïaid beit khlem kino-kino ki jingjia.
Lah ban kdew ba ka jingïalap ilekshon MP ha Meghalaya kan kut noh ha ka janmiet jong ka 17 tarik Ïaïong bad ka jingthep ‘vote’ kan long ha ka 19 tarik Ïaïong.
Ka Shillong All Faiths Forum (SAFF) ka la kyrpad ïa ki nongshong shnong ka Jylla ban pynneh-pynsah ïa ka suk ka saiñ bad ban kiar na kino-kino ki kam kiba wanrah ïa ka jingisih bad jingkulmar.
“Ka SAFF ka ban biang bad kyrpad ïa baroh ki nongshong shnong ban pynneh-pynsah ïa ka suk ka saiñ bad ka jingïadei paralok hapdeng baroh ki jaidbynriew kiba shong ba sah hapoh ka Jylla kumjuh ban kiar na kino-kino ki kam kiba wanrah jingisih bad jingkulmar," la ong u Secretary ka SAFF, Fr.
Richard M.
Majaw ha ka kyrwoh khubor.
Ka kynhun ka kyrpad ruh ïa baroh ba katba dang jan ki sngi sha ka ilekshon Lok Sabha, ki nongshong shnong ki dei ban long kiba jai-jai bad kiba shai.
“Ka jingsuk ka dei ka dak ba u Blei u don ryngkat bad ngi lada ngi buh ïa u ha ka dohnud bad hapdeng jong ngi.
Ka jingsuk ka dei kaei kaba u Blei u kwah ban ai sha u khun bynriew," la ong u Secretary.
Ha kajuh ka por, u la ong ba kum ki nongïalam niam, baroh ki dkhot jong ka SAFF ki ïeng na bynta ka suk ka saiñ bad ka hok.
Ha kawei ka liang, ka SAFF ka pynpaw ka jingsngewkhia halor ki jingshah pynïap kiba dang shen ha Ichamati bad Mawlai Mawroh.
Kum ban shu kdew hangne, ha ka janmiet 27 tarik jong u bnai ba la dep, ki pulit ki la lap ïa ar tylli ki metïap jong bar jylla ba la suba jur ba ka jingkhlad ka lah ban dei na ka jingshah bom ïap ha ka shnong Ichamati kaba dang hap hapoh ka Sohra Civil Sub-Division.
Kumjuh, uwei u nongbylla bar jylla ha ka 10 tarik mynta u bnai u la duh ei la ka jingim bad ar ngut pat ki la mynsaw na ka jingshah thombor ha ka kynhun ki runar ki bym lah ban ithuh durkhmat satia.
“Ngi kyntu ïa ka Sorkar bad ki bor ba dei khmih ban ïada ïa ki nongshong shnong bad ban khang lad ïa kiba kum kitei ki jingkulmar hapoh ka Jylla," la ong u Fr.
Majaw.
Ka BJP-East Jaiñtia Hills District ha ka 12 tarik Ïaïong ka la leit sha Tuber Shohshrieh na bynta ban pan jingkyrshan ban pynjop ïa ka kyrtong ka NPP, ka Dr.
M.
Ampareen Lyngdoh kaba don hapoh ka NDA.
Ki nongkyrshan ka BJP da kawei ka sur ki la rai ban ai ka jingkyrshan da ka jingïatreilang ban pynjop ïa ka Dr.
Ampareen Lyngdoh ha kane ilekshon MP.
Ki nongkyrshan ki la rai ruh ban ïatreilang khnang ba u Modi un wan biang sa shisien ha ka bor bad un lah ban pyndep ïa ki kam kiba dang sah.
U Deputy Commissioner, West Khasi Hills District, Bah Garod L.
S.
N.
Dykes, IAS, u la pyntip sha ki paidbah baroh namar ka ilekshon sha ka ïingdorbar thawaiñ Lok Sabha, 2024 ka ban sa long hapoh ka Jylla bad ka Ri baroh kawei, bad katkum ka bor kaba la pynkup hapoh ka kyndon 324-A jong ka M.
E.
Act, 1945 u la pynbna ‘sngi tyrkhong kyiad’ ha baroh kawei ka distrik.
Ha ka kyrwoh khubor ba la phah, u Deputy Commissioner ka West Khasi Hills u la ong ba katei ka sngi tyrkhong kyiad kan sdang naduh ka 17 bad 18 tarik, u Ïaïong 2024, kiba dei ki sngi shuwa ban thep ‘vote’, nangta ha ka 19 tarik u Ïaïong 2024, kaba dei ka sngi thep ‘vote’ kumjuh ha ka 4 tarik u Jylliew 2024 kaba la pynbna kum ka sngi ñiew ‘vote’.
Na ka liang jong u DC u la bthah ïa baroh ki dukan die kyiad kaba kynthup naduh ki IMFL “OFF"/ “ON"/Canteen/Bonded Warehouse kin khang ban die kyiad ha kitei ki sngi.
Ka Jaiñtia Hills Development Society (JHDS) ha ryngkat ka jingïatreilang bad ka KHUBLEI Germany, mynta ka kynti ki la ïoh ban plie paidbah ïa kawei ka ïingskul bathymmai kaba don 8 tylli ki karma klas ha Tome Memorial Hr.
Sec.
School Mooralong Jowai.
Ïa kane ka ïingskul bathymmai la plie da u Kongsan jong katei ka sngi u Gerhard Albert uba dei u President ka KHUBLEI Germany, ha ka 12 tarik u Ïaïong 2024 ha ryngkat ka jingïadonlang u Most Rev.
Ferdinand Dkhar, Bishop ka Jowai Diocese, U Additional Deputy Commissioner ka West Jaiñtia Hills u Bah F.
B.
Basan, u Director ka Jaiñtia Hills Development Society u Fr.
Manbha Pakem, u Bah D.
Lamare, Secretary/Supervisor Education Department, West Jaiñtia Hills, u Fr.
Martin Shylla, Vicar General ka Jowai Diocese,  ki Rangbah Shnong, ki Phadar, ki Sister bad kiwei de ki nongshah khot sngewbha.
Haba ai jingkren ha katei ka jingïalang, u Sir.
Gerhard Albert u la ai ka jingïaroh ïa ka Jaiñtia Hills Development Society, ka School Managing Committee, ki Nonghikai bad kiwei kiba don bynta ban pynïeng ïa katei ka ïingskul.
U la kyntu ruh ïa ki kynnnah skul ba kin pyndonkam hok ïa katei shlem jinghikai na ka bynta ka jingmyntoi bad ka lawei babha jong ki.
U la pynpaw ruh ïa ka jingkyrmen ba kane ka skul kan ïarap ban ban pynbha shuh shuh ïa ka rukom hikai bad jingpule ba kham shalor.
La ïoh ïa ki kyntien maitphang halor katei ka project na U Director ka JHDS u Fr.
Manbha Pakem uba la pynshai halor ki kam bad ki jingtrei kiba ka JHDS bad ka la leh ban wanrah ïa ka roi ka par halor ki liang baroh da ka jingïatreilang kiba bun ki kynhun treimon sngewbha.
U Bishop jong ka Jowai Diocese u Most Rev.
Ferdinand Dkhar u la kyntu ruh ïa ki bor khmih jong katei ka skul ba kin pynleit jingmut ruh ha ki sap ki talent kiba ki khynnah skul ki don khnang ban wanrah ïa ka jingroi jingpar ha baroh ki liang.
La pynphuh-pynphieng ruh ïa kane ka sngi da ki jingshad bad jingrwai ba itynnad ba la ïashymbynta da ki khynnah skul jong katei ka shlem ai jinghikai.
U Returning Officer ka 1-Shillong Parliamentary Constituency, u SC Sadhu, uba dei ruh u Deputy Commissioner ka East Khasi Hills, u la ïakynduh ïa ki nongïalam jong ki seng saiñpyrthei bapher-bapher ban ïakren halor ka ilekshon MP Lok Sabha ha ka Sngi Thohdieng.
Na ka liang u Sadhu u la kyntu ïa ki nongïalam jong ki seng saiñpyrthei ban pynneh ïa ka shongsuk-shongsaiñ.
U la ong ba ka Meghalaya ka dei ka jylla kaba don ïa ka shongsuk-shongsaiñ bad ha man ki ilekshon, ym ju don satia ki jingjia kiba kumne-kumtai.
U Sadhu u la kyntu ïa baroh ki seng saiñpyrthei ban kyntu ïa ki nongkyrshan lajong ba kim dei ban leit pynthut ïa ki jingïalang jong kiwei pat ki seng.
Nalorkata, u la kyntu ba kim dei ban pynsaphriang ïa ki khubor thok lane ki khubor kiba khlem pat wad shwa ïa ki jingshisha.
Nalorkata, u la pynpaw ïa ka jingkyrmen ba ka ilekshon Lok Sabha ha kane ka kynti kan long kaba ïaid beit ïaid ryntih khlem kino-kino ki jingjia.
U Myntri Rangbahduh ka Ri, u Narendra Modi u la ñiew-tang ïa ki kam kiba la leh ha Meghalaya ha kaba u la ai jingïaroh ruh ïa ka Jylla ba ka pyntreikam ïa ki skhim bapher-bapher bad long ka nongïoh myntoi ha ka liang ki kam pynroi.
La ong ba ka thaiñ Shatei Lam Mihngi ka la long ka kaba kham duna ka jingphai khmat ha ki snem kiba la mynshwa hynrei la sakhi ba don ka jingkylla naduh ba shimti u Modi kum Myntri Rangbahduh ka ri ha u snem 2014.
La ong ba ka jingieh beiñ la pynkut ha ka por jong ka Sorkar ba ïalam u Modi bad kyntiew ïa ka North East sha ka bynta kaba donburom bad kaba kham phaikhmat hapoh ka rukom treikam jong ka ri.
U Modi u la ñiew-tang ruh ïa ka jingpyntreikam ïa ka skhim PM Garib Kalyan Anna Yojana kaba ai khaw ei sha ki 80 klur ngut ki nong India ha kaba ki don 21 lak ngut kiba ïoh myntoi ha Meghalaya haduh u Nohprah 2023.
Haba ïadei bad ka skhim umbam-umdih la ong ba ka Sorkar u Modi ka la pynleit  jingmut ban pynïoh um lyngba ka skhim Jal Jeevan Mission kaba ka thong ka long ban ïoh um sorkari haduh phyllaw ïing ha kaba ha Meghalaya ki la don 4.
85 lak tylli kiba la ïoh um ha Meghalaya kaba long 75 na ka 100 bad ha u snem 2019 ka long tang 0.
7 na ka 100.
La ong ba la tei shuh ruh sa 3 lak tylli ki jaka leit bar hapoh ka Swachh Bharat Mission (Grameen), jan kot 2 lak tylli ki longïing kiba la mang hapoh ka PM Awas Yojana bad kumba 1.
88 lak tylli ki ïing ki dei ha nongkyndong.
Haba ïadei bad ki surok, la ong ba palat 379 km ki surokbah (National Highways) la shna ha Meghalaya katba 170 km ki surokbah (National Highway) kiba kot sha ka jingmang pisa T.
2,700 klur la dep ban mynjur hapoh ka  Bharatmala Pariyojana.
La ong ba ka Meghalaya ruh ka la rung ha ka ‘map’ jong ka tnat rel da ka jingtreikam ka Dudhnoi-Mendipathar railway line ha u snem 2014.
Ka Jylla ka la ïoh ruh ïa ka rel ilektrik kaba nyngkong ha u snem 2023 kaba dei jong ka Bongaingaon-Dudhnoi-Mendipathar.
Mynta ka jaka sangeh rel ha Mendipathar ka dang don ha ka lynti ban pynbha shuh shuh hapoh ka skhim Amrit Bharat.
Shuh shuh ha ka 9 tarik Lber, 2024, u Modi u la plie bad buh mawnongrim ïa bun tylli ki projek kiba kot palat ` 290 klur ha Meghalaya nalor 14 tylli ki projek kiba kot sha ka ` 569 klur hapoh ka North East Special Infrastructure Development Scheme (NESIDS).
Ban wanrah ïa ka jingïajan hapdeng jong ki khun samla Khasi kiba shong ba sah ha ki shnong bad ki dong kiba hap hapoh ka jylli treikam jong ka KSU Shillong Mihngi Circle, ka seng ha ka sngi Saitjaiñ ka la ïoh ban plie pyrda noh ïa ka lympung ïalehkai ba la tip kum ka Maitshaphrang Knockout Football Tournament 2024.
Ka jingthmu jong kane ka lympung ka long ban ai mynsiem ïa ki khun samla kiba hap hapoh ka jylli treikam jong ka KSU Shillong Mihngi Circle khnang ba kin lah ban pyni ïa la ki sap ki phong kiba U Blei u la pynkup ha ki ‘rangïalehkai bad ruh ban pyllait ïa ki na ki jingdih kiba sniew kum u drok bad kiwei kiwei.
Ïa kane ka lympung la wan ban plie pyrda da u samla Biangbor Lyngdoh Paliar (Vice President ka KSU Sengkmie) ha ka jingdon ryngkat u samla Klinstar Shabong (Asst Organising Secretary KSU Sengkmie), samla Sonstar Nongkhlaw (President ka KSU Shillong Mihngi Circle), ki dkhot ka jylli bad ki shnat bapher bapher.
U samla Biangbor Lyngdoh Paliar haba ai jingkren u la kitbok kitrwiang ïa baroh ki kynhun kiba ïashim bynta bad u la pynkynmaw ba kam dei ka sien kaba nyngkong ba ka seng kan pynlong ïa kum kine ki lympung hynrei na ka por sha ka por ka ju pyrshang ban plie ki lad ki lynti ïa ki khun samla ban pyni bad pynjanai ïa la ka sap ïalehkai phutbol bad kiwei kiwei ki sap ïalehkai da kaba pynlong ïa ki lympung bapher bapher.
La wan ban pynshngaiñ lang ha katei ka sngi da ki nongkitkam shnong jong ka shnong Mawlong, Mawkynring bad kiwei kiwei kiba la ai mynsiem bad jingïaroh ïa ka seng na ka bynta katei ka sienjam.
Ka Meghalaya Human Rights Commission (MHRC), Shillong, ka la pan kaiphod na u heh duh (DGP) ki pulit ka jylla ha kaba ïadei bad ka jingshah pynïap jong uwei u nongbylla shna ïing ha Mawlai Mawroh ha ka 10 tarik Ïaïong.
Ha u kyrwoh khubor, ka MHRC ka la ong ba ka la shim ïa katei ka jingjia, bad ka la phah shithi sha u DGP ba u dei ban phah ïa ka kaiphod lane ka ‘Action Taken Report’ hapoh 15 sngi.
Lah ban kdew ba ha ka 10 tarik Ïaïong ha ka por kumba 11:15 mynstep, ki runar ki bym lah ban ithuh ki la thombor ïa lai ngut ki nongbylla shna ïing ha Mawlai Mawroh.
Namar kane ka jingshah thombor, uwei na kine ki lai ngut ki nongbylla ïa uba la tip kyrteng kum u Arjun Ray, 52 snem ka rta, u la mynsaw jur, bad u la khlad noh ha NEIGRIHMS ha kajuh hi ka sngi.
Na ka liang ki pulit ka East Khasi Hills ki la pynrung da ka ejahar halor katei ka jingjia, hynrei haduh mynta, ym pat ïoh kem satia ïano-ïano.
Katba ki sngi ki la nang ïai tyllun bad ki la nang jan sha ka jingthep ‘vote’ ïa ka ilekshon MP sha ka ïingdorbar Lok Sabha ka ban long ha ka 19 tarik u Ïaïong 2024.
Sa shisien pat na ka liang ka Hynñiewtrep Integrated Territorial Organisation (HITO) Student’s Wing, ha ka Sngi Thohdieng ka la leit ban pynlong ïa ka jingpynsngewthuh paidbah ha kaba ïadei bad ka jingkordor jong ka ilekshon MP bad kum ki nongshong shnong jong ka jylla ki dei ban thep ruh ïa ka ‘vote’ jong ki da kaba puson bha khnang ba u kyrtong u ban long kum u MP u dei ban long uta u nongmihkhmat u ban wanrah ïa ka roi ka par, ka bha ka miat bad ban pynsngew ruh ïa ki mat ki jura jong ki paid Khasi bad Jaiñtia hapoh ka Parliament.
Kum ban shu kdew hangne, na ka liang ka HITO Student’s Wing ka la sdang nyngkong eh ïa kane ka jingpynsngewthuh paidbah ha ka 6 tarik u Ïaïong 2024 sha ki khynnah pule napoh ka phyllaw jong ka St Edmund’s College bad ter-ter sha ki surok kiba don ha ki thaiñ Laitumkhrah, Shillong.
Kumta na ka liang ka seng, ha ka Sngi Thohdieng pat ka la leit ban pynsngewthuh paidbah sa sha ki bynta jong ka Don Bosco Square ha Laitumkhrah bad kumjuh ruh hapoh ka phyllaw jong ka St.
Anthony’s College.
Na ka liang ki khynnah pule ki pynpaw ba kum ki samla ki kwah ba kitei ki MP kin phai khmat bha ha ka liang jong ki samla ha ka liang ban thaw ïa ki lad ai kam ai jam, ban kyntiew ïa ka pule puthi hapoh ka jylla ha ki liang baroh kaba kynthup lang ruh ïa ka jingkyntiew ïa ka tulop jong ki nonghikai namar khlem ki nonghikai kum ki khynnah pule kin nym long satia kumba ki long mynta bad kum ki kyrtong ki dei ban wanrah ruh da ki aiñ ki ban ïada ïa ka Ri bad ka Jaitbynriew.
Nangta na ka liang kitei ki samla ki la ong ruh ba kane ka dei ka khyllipmat kaba khadduh ban jied da u nongmihkhmat uba pyrkhat na ka bynta ki paidbah ym shuh tang na ka bynta ïalade shimet.
“Kaba nyngkong eh kum ki khynnah pule, ngi kwah ban pynthymmai noh ïa ka rukom treikam ka pule-puthi namar kumba ka long mynta, ka jylla ka la hiar bha bad la ïohi ruh ba ki don shibun ngut ki briew hangne kiba la nang la stad hynrei kiba don hapdeng ka jingjynjar kam suda", la ong kitei ki samla pule.
Na ka liang ki paidbah pat ki la ong ba kum ki nongmihkhmat ki dei ban long kiba bat ïa ka kyntien kaba ki la khlei.
Hynrei lada kim leh kumta kan myntoi aïu ïa ki paidbah ba kin thep ïa la ka ‘vote’.
“Lada um leh kumba u la kular kan myntoi aïu ba ngin thep ïa ka ‘vote’ namar ka jingthep ïa ka ‘vote’ ka dei ka mon ba laitluid jong ngi bad ngi lah ruh ban ‘vote’ da u NOTA namar ngin pynlehnohei leh aïu ïa ka ‘vote’ jong ngi, ngi dang lah ba shong ha ïing," la ong ki paidbah.
Shuh shuh na ka liang ki paidbah ki la ong ba kum ki nongshong shnong ka jylla ki kwah ba ka lawei bad ka pateng ka ban sa wan kan long ka lawei kaba phyrnai ym shuh kumne ka por kaba mynta kaba ki paidbah ki shem jingeh ha kat kaba don bad ba ka rukom synshar-khadar kam dei ban long kaba bamsap-bampong hynrei ka ban khmih ïa ka jylla ha ka lynti kaba dei.
Ka Mupliang Cricket Club ka la khur ïa ka jingjop hadien ba ka la lah ban pynliem noh ïa ka Cultural Youth Club Mowkaiaw da 9 run ha ka jingïalehkai jong ka lympung District Cricket League 2024 kaba la pynïaid da ka West Jaiñtia Hills District Cricket Association ha madan Khliehtyrshi Mini Stadium kaba la long ha ka sngi Saitjaiñ.
Haba phai sha ka jingïalehkai, ïa ka jingkynting pisa la jop da ka Cultural Youth Club bad ka la jied ban kawang bol (Field) nyngkong.
Ka Mupliang CC kaba la tied nyngkong ka la lah ban tied 145 run na ki 23.
5 over bad hap baroh ki wiket.
U Yoohimiootre Patweth u la tied 37 run na ki 34 tylli ki bol, u Dathrang Pariat u la tied 33 run na ki 33 tylli ki bol, katba na ka liang ka CYC u Todan Rymbai u la ïoh ban pynhap 3 wiket na ki 7 over kiba u la kawang.
Haba beh ïa katei ka thong kaba rit, ki nongtied ka CYC ki la lah ban tied tang 136 run na ki 35 over bad hap noh 9 wiket, kaba la pynlong ruh ïa ka ban shah rem noh tang da 9 run.
U Grateful Lyngkhoi u la tied 24 run na ki 27 tylli ki bol, u Pyniarmi Sutnga u la tied 20 run na ki 41 tylli ki bol katba na ka liang ka Mupliang u Defender Dhar u la pynhap 3 wiket na ki 7 over.
Ïa ka nam ‘Man of the Match’ la ïoh da u Defender Dhar jong ka Mupliang Cricket Club.
U MLA ka Voice of the People Party (VPP), Bah Brightstarwell Marbaniang, u la kyntu ïa ka shnong Mawlai Syllaikariah ba kim dei ban ‘Boycott’, hynrei ki dei ban leit thep ‘vote’ da kaba ñion baroh shi shnong ha ka shap jong u ‘Prah’ ban pyni sha ka sorkar jylla ïa ka jingleh kuman halor ka jingeh ka shnong.
Kane ka jingkren u MLA ka VPP na Mawlai ka dei hadien ba ka shnong Syllaikariah ka la byrngem ba kan nym ïashim bynta ha kane ka ilekshon namar ba ka sorkar kam suitñiew ïa ka shnong jong ki naba kam shym la shna ïa ka surok naduh ba la wan tih ka tnat PHE ban thep pipe um.
Haba leit pan jingkyrshan ïa u kyrtong ka VPP, Dr Ricky A.
J.
Syngkon kaba la long ha ka Sngi Thohdieng janmiet, u Bah Brightstarwell u la ong ba lada ka shnong Syllaikariah ka la thait la ngiah ïa kane ka sorkar ki dei ban mih paidbah ha ka 19 tarik mynta u bnai ban thep ïa ka ‘vote’ jong ki ha u kyrtong ka seng VPP khnang ba kin nym ap khmih lynti shuh ïa ki kam pynroi na ka sorkar jylla.
hynrei ba kin ïoh ki jingmyntoi na ka sorkar pdeng.
Nalor kata, u Bah Brightstarwell u la jubab ruh ïa ka jingkylli u Bah Prestone Tynsong, bad kumta u la kyntu ïa u ban ai ïa ka bor ha ka VPP ban shong ha ka sorkar hangta kan sa jubab katno inshi ban shna surok.
Ka East Khasi Hills Cricket Association (EKHCA) kan sdang noh ïa ka lympung ïalehkai kriket ki khynnah skul kata ka Inter School Cricket Tournament naduh ka 16 tarik mynta u bnai ka ban pynlong ha Shortimai Syiem Stadium ha Smit.
Nalor ka lympung Inter School Cricket, ka EKHCA kan pynlong ruh ïa ka lympung Lt.
Benjamin Diengdoh Memorial Trophy kata ba la phiah ha ki ar bynta, ka Under 15 Boys bad ka Under 17 Girls.
Haba phai sha ka U-15 Boys, ki don haduh 6 tylli ki kynhun bad ïa kine la phiah ha ki ar tylli ki group.
Ha ka Group-A ki long ka Mawryng-kneng Cluster, ka Sohra Cluster (B) bad ka Mawsynram Cluster.
Ha ka Group-B ki long ka Sohra Cluster (A), ka STCC Pongtung Cluster bad ka Laitjem Cluster.
Ki jingïalehkai sdang, kata ha ka 16 tarik kan long hapdeng ka Mawryngkneng Cluster pyrshah ïa ka Mawsynram Cluster bad ka Sohra Cluster (A) pyrshah ïa ka STCC Pongtung Cluster.
Haba phai pat sha ka U-17 Girls, ki don tang 4 tylli ki kynhun, ba kynthup ïa ka Sohra Super Nova, ka Mawryngkneng Tigress, ka Mawsynram Pink Panthers bad ka STCC Pongtung Lioness.
Ka jingïalehkai sdang jong ki kynthei kan sdang naduh ka 22 tarik mynta u bnai bad ki ar tylli ki kynhun kiba wan ha ka kyrdan kaba nyngkong bad ba-ar kin ïoh rung sha ka final kaba la buh ban pynlong ha ka 27 tarik mynta u bnai.
Ka Federation of Khasi Jaiñtia & Garo People (FKJGP) Nartiang Area Unit ha ka sngi Thoh-dieng ka taïew ba la dep, ka la ïoh ban pynhap pyrda noh ïa ka lympung ïalehkai 2nd U Mar Phalangki Knockout Football Tournament 2024 kaba la pynlong naduh u bnai Kyllalyngkot ha shnong Nartiang.
Haba phai sha ka jing-ïalehkai final ha kane ka sngi, ka Nongkhroh Sports Club ka la pynliem ïa ka Friendship United FC da 2-0 kol bad ban rah ïa ka nam lahduh ryngkat ka song pisa 2 lak tyngka bad ka kynhun ba wan ba ar ka la ïoh 1 lak tyngka ryngkat ka trophy.
La sam ruh ïa ki khusnam shimet, kata ka nam Best Goalkeeper bad Best Player ba la ïoh da ki ‘rang ïalehkai ka Nongkhroh Sports Club.
Kum ka dak ka jing-sngewnguh, ka FKJGP ka la ai ki jingai sngewbha da ki memento sha ki referee kiba la trei shitom ban pynïaid beit ïa ka lympung naduh ba sdang haduh ba kut bad kumjuh ïa u Bah Mom Phalangki, Waheh Shnong Nartiang uba la ïatreilang bad ka seng na ka bynta ka jingbha.
Ha shwa ka jingïaleh-kai, la ïoh ban pynlong ïa ka jingïalang da kaba plie ruh ïa ka ïing rynsan pynlong jingïalang (Mini Gallery) da u kongsan kaba la pynshna sngewbha da ka FKJGP Nartiang Area Unit na ka bynta ka shnong Nartiang.
Ha kane ka sngi la ïadon lang u President ka FKJGP Sengkmie Dundee Cliff Khongsit kum u Kongsan, ryngkat lang u Eldie N Lyngdoh, Gene-ral Secretary, Elton Warjri Senior Vice President, Kitboklang Nongphlang Vice President uba peit ïa ka jylli treikam ka seng hapoh Jaintia Hills baroh kawei, u Khrawkupar Nongsiej, Organising Secre -tary lem ki nongïalam ka FKJGP West Jaintia Hills bad East Jaintia Hills bad la wan sakhi ruh da u Waheh Shnong Moodop u Damon Dkhar bad kumjuh ruh ki nongkitkam Shnong ka Shnong Nartiang.
Ka Rangdajied United Football Club ka la lah ban pynliem noh ïa ka Shillong Lajong Football Club ha ka lympung Shillong Premier League (SPL) 2023 da 2-1 kol ha ka jingïakhun kaba la long ha SSA Stadium, First Ground, Polo ha ka Sngi Saitjaiñ.
Ha shwa jong kane ka jingïalehkai, ka Rangda-jied United FC bad ka Shillong Lajong FC ki dei ki ar tylli ki kynhun kiba la dep ban jop ha baroh 3 tylli ki jingïalehkai.
Kumta ka jingïakhun hapdeng kine ar kynhun ha ka sngi Saitjaiñ ka la long kaba itynnad bad ïakhaid bha namar baroh ar liang ki la ïakhun tyngeh ban bteng ïa ka jingkhur jingjop.
Haba phai sha ka jingïalehkai, tang ha ka minit kaba 18, ka Rangdajied United ka la ïoh ïa ka kol kaba nyng-kong kaba la khyrwit da u Arlangki Nongsiej hynrei tang hadien 6 minit, kata ha ka minit ba 24 ka Shillong Lajong FC ka la ïoh ban pynphai ïa kane ka shi kol lyngba u Deiborme Tongper bad haduh ba kut ka kylla step ki la ïakhaid da mar shi kol.
Haba bteng ïa ka kylla miet, ka jingïakhun ka la nang itynnad shuh shuh, ha kaba baroh arliang mamla ki la ïakhun tyngeh bad pyrshang ban pynkhih jar.
Dei tad ha ka minit kaba 79 ba ka Rangdajied United ka la ïoh ïa ka kol kaba ar ba la thep da u Ksankupar Khongmalai bad pynjop syndon ïa ka jingïalehkai da 2-1 kol.
Lyngba kane ka jingjop, ka Rangdajied United FC ka la kamai 12 point na ki 4 tylli ki jingïakhun bad ban bat ïa ka kyrdan kaba nyngkong, katba ka Mawlai SC kaba la ïoh 10 point ka la don ha ka kyrdan kaba ar bad ka Shillong Lajong kaba la ïoh 9 point ka la don ha ka kyrdan kaba lai.
Ka Bharatiya Janata Party (BJP) ha ka Sngi U Blei ka la wanrah ïa ka Mang Treikam lane ka ‘Manifesto’ ka jong ka na ka bynta ka ilekshon sha ka Dorbar Lok Sabha kaba ka jingthep ‘vote’ banyngkong kan long ha ka 19 tarik Ïaïong.
Ha kane ka Mang Treikam, ka BJP, khlem jingriej ne jingartatien, ka la kren shai ba lada ka ïoh biang ban synshar ïa ka Ri, kan wanrah bad pyntreikam ïa ka Uniform Civil Code (UCC) ha India baroh kawei.
Ngim dei ban kheiñ jem ïa ki jingkular jong kane ka seng namar ngi la ïohi ba ka leh beit ïa kaei kaba ka kular.
Ki nuksa ki dei ka jingweng noh ïa ka Article 370 na Jammu & Kashmir, bad ka jingshna ïa ka Ram Temple ha Ayodhya.
Da ki phew snem ka BJP ka la kular ban pyndep ïa kine ki kam bah ki kam san.
Ngim dei ruh ban klet ïa ka jingpynurlong ïa ka jingpynkylla ïa ka Citizenship Act bad ka jingwanrah ïa ka Citizenship Amendment Act, bad hashwa ban pynbna ïa ka ilekshon MP ha u bnai ba la lah, ka sorkar BJP ka la wanrah syndon ïa ki ‘Rule’ lane kyndon ban pyntreikam ïa kane ka aiñ.
Namarkata, ngim dei ban sngewphylla lada ka pyntreikam pura ïa ka UCC lada ka jop biang ha kane ka kynti kaba mynta.
Ka UCC ka dei ka aiñ salonsar na ka bynta baroh ki nongshong shnong jong ka Ri bad ka dei ka aiñ ka bym shim na kano-kano ka niam ne jingngeit.
Hapoh ka UCC, yn pynbeit ïa ki aiñ kiba ïadei bad ka shongkha shongman, jingpyllait san shyieng, jingïoh pateng, jingting khun bad kiwei.
Ngim dei ruh ban klet ba ka UCC ka la don lypa hapoh ka Riti Synshar ha ka lynnong kaba ïadei bad ki ‘Directive Principles of State Policy’.
Haduh mynta mynne, ïa ka kam shongkha shongman, jingpyllait san shyieng ne jingïoh pateng, la pynïaid katkum ki aiñ ki kanun kiba ïahap bad ki jaitbynriew ne jingngeit bapher-bapher kiba shong ha ka Ri India.
Ka rukom shongkha shongman ne pyllait san shyieng ne jingïoh pateng ka pher na kawei ka jaitbynriew ne jingngeit.
Kam long kumjuh.
Kaei ka thong jong ka UCC ka long ban pynduh noh ïa kine baroh ki jingpynïaid ha ki rukom bapher-bapher bad ban don beit tang kawei ka aiñ.
