U MLA ka VPP na North-Shillong, Bah Adelbert Nongrum haba ai jingkren hapoh ïingdorbar thawaiñ ha ka Lah Sngi U Blei u la pynpaw ka jingsngewkhia halor ka jingrem jong ka bai skul ha ki skul shimet, ha kawei ka liang kaba la ktah shi kat dei ïa ki kmie ki kpa jong ki khynnah.
“Nga sngew ba ka tnat  pule-puthi ka la shu jied haba ïadei bad ki jingbthah kiba dei ban buh ha ka jingpynbna, katba ka sngap jar halor ka mat kaba ktah ïa ki kmie ki kpa bad ki bahaïing-bahasem kiba phah skul ïa la ki jong ki khun ki kti bad kata ka mat ka dei halor ka bai skul," la ong u Bah Nongrum haba kren halor ka jingpynbna ba dang shen jong ka tnat  pule-puthi kaba u la wanrah lyngba ka ‘Call Attention’.
Haba kdew ba ka jingrem jong ka bai skul ha ka shi bnai ha ki skul shimet ka la buh jingeh shi kat dei ïa ki kmie ki kpa bad ki bahaïing-bahasem, u la ong, “Ka bai skul na bynta baroh shi snem kaba hap siew haba sdang jong u snem, kaba long kumno-kumno hynriew shah ïa kaei kaba siew ha ka shi bnai, ka long kumba hap siew shuh sa shiteng snem jong ka jingsiew ba man u bnai.
"U MLA u la ïathuh ruh ba ka don ka jingbitar na u paidbah halor ka jingrem jong ka bai skul ba man u snem, naba ki bor pynïaid skul kim shym la batai shai halor ka nongrim jong ka jingrem ka bai skul.
Ha kajuh ka por, haba pynsngew ba bun na ki skul shimet kiba ju shim ïa ka bai skul ba man u snem ki ju ïoh pdiang ïa ka jingïarap pisa na ka Sorkar, u Bah Nongrum u la buh jingkylli ba kumno pat ka tnat  pule-puthi ka khapbrib shiliang khmat halor ka jingrem ka bai skul ba man u bnai kaba la oh da ki skul shimet.
“Balei ka tnat  kam lah ban pynbeit ryntih haba ïadei bad ka jingrem jong ka bai skul ba man u snem kaba la oh da ki skul shimet, ha kajuh ka por, kiba ïoh jingïarap na ka Sorkar," u la buh jingkylli.
U la ong ba ka jingpynbeit ryntih ïa ka bai skul ka dei ban long katkum ka jingïapyrkhat lang da kaba ai nuksa ba ka bai khreh kot ba man u bnai bad ka jingpynkiew bai skul ba man u snem dei ban pynbeit hadien ka jingmynjur lang jong ki kmie ki kpa bad ki nonghikai.
Haba ban biang ba ka dei ban don ka jingpynbeit ryntih haba ïadei bad kane ka bynta khnang ban khang ïa ki skul shimet ban pynkiew bai skul katba mon, u Bah Nongrum u la bynrap, “Ki skul shimet kim dei ka kam khaïi ban ïohnong bad lada ki leh kumta, kata ki ïaid lait na ka kyndon 11 jong ka Meghalaya Right of Children to Free and Compulsory Education Rules, 2011.
"Na ka liang u Myntri ka tnat  pule-puthi, u Rakkam A.
Sangma haba jubab ïa katei ka bynta u la ong ba kane ka dei ka mat ha kaba bun ki kmie ki kpa lem bad ki khynnah ki la wan ban pynsngew sha u.
“Nga kwah ban pyntikna ba ban khmih bniah bad ai jingmut ïa kane, ka Sorkar ka la thaw ïa ka Meghalaya State Education Commission bad ka dang khmih bniah ïa kine kiei-kiei baroh," la ong u Sangma.
U la ong ruh ba ka jingkhmih bniah kam dei tang ha ka kyrdan jong ki skul, hynrei ïa kiwei-kiwei ki shlem ai jinghikai la ka long ha ki kyrdan pule ba shajrong, kolej, skulbah, naba la sakhi ïa ka jingïapher ha ka jinglong-jingman jong ka rukom siew.
Shuh shuh u la ong, “Nga kwah ban kular ba ïa ka jingkdew bad jingai jingmut jong u MLA, nga la shimkhia bad ka tnat  pule-puthi lem bad ka Sorkar Jylla ngin sa khmih bniah bad yn thaw ïa ka komiti ban khmih bniah halor kane ka bynta.
Ngi dang ap ruh ïa ka jingai jingmut na ka liang ka Commission halor kane.
"Na ka liang u Myntri u la pyntikna biang sa shisien ba ka tnat  kan sa khmih bniah ïa kane ka mat khamtam ïa kito ki skul kiba la ai jingkyrshan da ka Sorkar.
Na ki 6.
335 km ki surok kiba pynïasoh sha ka shnong Nongkhlaw ha West Khasi Hills kiba dei ruh ki surok kiba la shna thymmai kynthup ruh ban siang rong na ka bynta ka jingwan jong ka jingïaseng Synod Samla ha u snem 2023 ha Nongkhlaw, tang kumba 2 km tam la lap ba la lah ban pyntrei dep.
Lait nangta ki bun pat kiba la shu sah khongreng khlem da leh eiei shuh ha kaba kane ka la long shisha ka jingduh-nong kaba khraw ïa ki paid nongshong shnong jong ka thaiñ.
Ïa kane la lap da ka Federation of Khasi Jaiñtia & Garo People (FKJGP) Lai Lyngdoh Area Unit ha ka jingdonlang ruh ki nongkitkam na ka FKJGP Nongstoiñ Circle bad West Khasi Hills District, ki nongïalam shnong ka thaiñ hadien ba ka FKJGP ka la pynlong ïa ka jingjurip ha ka Lah Sngi U Blei jong ka taïew.
U President ka FKJGP Lai Lyngdoh Area Unit, Bah Nestor Nongkseh, haba kren sha ki lad pathai khubor u la ong ba ka jingwan jurip jong ka seng ïa kitei surok ka dei hadien ba ka seng ka la ïoh ruh ïa ka RTI.
Ha ka jingjurip la lap ba bun na ki surok ki la shu sah khongreng naba ki kontraktor kiba ïoh ban pyntrei ki la shu ieh noh kumto.
Shuh shuh u la ong ruh ba ka FKJGP ka kyntu jur ïa ka tnat PWD bad kumjuh ïa ki kontraktor ba ki dei ban shim khia mardor ban pyndep noh ïa ka jingsiang rong khnang ba kan long ka jingmyntoi ïa ki paidbah.
Ha kajuh ka por u la ong ba ka seng shen kan sa leit ruh ban ïakynduh ïa u Executive Engineer ka tnat PWD Nongstoiñ ban ïakren halor katei ka bynta.
Katba, u Sordar ka shnong Nonglwai II, Bah George Kharbani, u la pynpaw ïa ka jingbitar kaba jur halor ka jingbym kheiñ snep jong ka tnat PWD kumjuh ki kontraktor kiba ïoh ban pyntrei ïa ka surok ha kaba tang hadien ba la kut ka Synod, kitei ki surok baroh ki la shu shah ieh khongreng.
Nalor nangta, u la buh jingkylli ruh ïa ka sorkar lyngba ka tnat PWD, hato kitei ki surok ki dei beit ba la pyntrei tang na ka bynta ka Synod ne ban myntoi lang ki paid nongshong shnong? Lada ka dei tang na ka bynta ka Synod, ka tnat PWD bad ka sorkar ka dei ban pynphai noh ïa ki ‘land give deed’ sha baroh ki trai khyndew khnang ba kin ïoh ban pyndonkam noh ïa la ki jong ki jaka.
Ki nongtrei ka Garo Hills Autonomous District Council (GHADC) hapoh ka jingïalam jong ka Non Gazetted Employees’ Association (NGEA) ha ka Lah Sngi U Blei ki la sdang ïa ka jingïakhih kaba lai sngi ban dawa na ki bor ba dei khmih ban pyllait noh ïa ka tulop kaba khlem pat siew la 32 bnai mynta.
Kane ka jingïakhih ka la sdang ha ka madan jong ka Tura Government College ha Tura hadien ba ki bor ba dei khmih ka GHADC bad bor distrik ki khlem ai jingbit ïa kitei ki nongtrei ban ïakhih ha shlem treikam jong ka GHADC ha Hawakhana.
“Ngim banse ban pynlong da ka jingïakhih namar ngi la shah ktah jur namar ka jingbym ïoh tulop.
Ki khun jong ngi ki donkam ban leit sha ki skul bad kolej bad ngin hap ban siew ïa ka bai pule jong ki nalor sa kiwei pat ki jingsiew," la ong u President ka NGEA, u Brithen Sangma.
Katba ki nongtrei ki la sdang ban pynlong ïa ka jingïakhih, ki bor ka GHADC ki la phah da ki shithi jong ki.
Kine ki shithi ba la phah sha ki nongtrei ki la bthah ba ki dei ban wan trei naduh ka Sngi Ba-ar.
Lada kitei ki nongtrei kim leh kumba la bthah, ki bor ka GHADC kin sa shim da ki sienjam ba tyngeh pyrshah ïa ki nongtrei kiba la don pura ha ka kam.
Na ka bynta kito ki nongtrei ba shipor, yn pyllait noh syndon ïa ki na ka kam ka jam kaba ki trei.
Katei ka jingïakhih ka dei ban bteng haduh ka Sngi Balang.
Ka Shillong Lajong FC kan pynkhreh ïa ka jingïalehkai ha la ïing jong ka lympung ïalehkai I-League pyrshah ïa ka Rajasthan United FC ha ka sngi Balang ha SSA Stadium, Shillong.
Kane ka kynhun ka la khmih lynti ban ïalehkai bha kumba ka la lah ban pynliem ïa ar tylli ki kynhun na ka jylla Manipur; ka Neroca bad ka TRAU.
Ka Lajong hapoh ka jingïalam u Bah Bobby L.
Nongbet ka la don ha ka kyrdan ba hynriew bad kamai 25 point hadien ba ka la jop hynñiew sien, ïakhaid bad shah rem mar saw sien na ki khatsan sien ïakhun.
Na ka liang u coach  Bah Bobby L.
Nongbet u la pynpaw ïa ka jingthrang ba ka kynhun kan ïalehkai bha kumba ka la lah ban pynpaw ïa ka jingtbit ha ar tylli ki jingïalehkai ba la dep.
“Ngi khmih lynti ba ka kynhun kan khur jingjop pyrshah ïa ka Rajasthan United namar ka kynhun kan ïalehkai ha la ïing hakhmat ki paidbah nongkyrshan.
Te kumta ngi khmih lynti ban khur ïa ki lai point.
"Kumba ka paw ka Rajasthan United ka la don ha ka kyrdan ba shiphew ha kaba ka la kamai 16 point hadien ba ka la khur jingjop saw sien, ïakhaid saw sien bad shah rem 7 sien.
Kane ka jingïalehkai kan long ha ka por 7 baje janmiet ha kaba yn pyni lyngba ka channel Euro-sport India, kumjuh ha YouTube Channel jong ka Indian Football bad ka Fancode.
Ka Shillong Sports Association (SSA) kan sdang noh ïa ka lympung ïalehkai Shillong Premier League (SPL) 2022-23 ha u Lber mynta u snem hadien ba ka la ïoh la ka jong ka madan ïalehkai bapura ha SSA Stadium, Polo.
Kane ka synjuk ka la khmih lynti ban pynlong hadien ka jingwanphai ka kynhun ïalehkai ka Jylla kaba dang don hapdeng ka jingïakhun jong ka wat kaba khatduh ha ka Santosh Trophy kaba dang ïaid mynta ha Arnachal Pradesh.
Ki kynhun ki ban ïashim bynta ha kane ka lympung ki long ka lahduh jong ka aïom ba la dep, ka Mawlai SC, kumjuh ka Shillong Lajong FC, Rangdajied United FC, Langsning FC, ka Ryntih SC bad ka Nangkiew Irat SC.
Katba ki ar tylli ki kynhun kiba la kiew kyrdan sha ka SPL ki long ka Sawmer SC bad ka Nongthymmai SS&CC.
Kumba ka paw ka Sawmer ka dei ka kynhun kaba la wanphai biang sha ka SPL hadien ba ka la lah ban ïalehkai bha ha ka First Division jong ka aïom ïalehkai ba la lah.
Kat kum ki khubor lyngba katei ka synjuk ïalehkai la ong mynta u snem yn pynlong ar sien ïa ka SPL namar kane ka ban sdang ha u Lber ka dei ka aïom ïalehkai 2022-23, katba kawei pat kaba la thmu ban pynlong ha u Risaw kan dei jong ka aïom 2023-24.
Kumta kitei phra tylli ki kynhun ki ban ïakhun mynta ka aïom kin hap ban ïalehkai bha na ka bynta ban ïaknieh ban ïoh rung sha ka Meghalaya State League kaban sa pynlong shen da ka Meghalaya Football Association (MFA).
Lah ban pynkynmaw ba ka jingbym lah ban pynlong ka SSA ban pynlong ïa ka SPL hau snem ba la lah ka dei na ka jingbym don madan ïalehkai namar ka First Ground ka dangdon hapdeng ka jingsiang ïa u phlang plastik bad ka madan ïalehkai jong ka MFA (Third Ground) kam long shuh ban ïalehkai khamtam ha ka por slap namar ka um ka la lang ha ka madan.
U Myntri Rangbah ka Jylla, u Conrad K.
Sangma ha ka Lah Sngi U Blei u la pynshai ba ka Sorkar ka la kyntiew ïa ka rta ban thep kam khatduh (Upper Age Limit) ha baroh ki tnat  treikam Sorkar lait noh ha ka tnat pulit, Excise Registration Taxation & Stamps, Homeguards & Civil Defence bad Forest & Environment.
U Sangma u la pynshai ïa katei ka bynta haba jubab ïa ka jingïatai ba lyngkot ba la wanrah da u MLA ka Mawlai, Bah Brightstarwell Marba- niang halor ka jingmynjur jong ka Kynhun Myntri ka Sorkar ïa ka rta na bynta ki kam bapher-bapher ha ki tnat treikam Sorkar kaba la mih ha kawei na ki lad pathai khubor.
“Ka Sorkar lyngba ka ‘Office Memorandum’ (OM) ka tnat Personnel (AR) ha ka 3 tarik Rymphang, 2022, ka la pynbna ban kyntiew ïa ka rta ban thep kam khatduh na ka 27 sha ka 32 snem nalor ka jingpynjynsur kaba 5 snem na bynta ki kyrtong kiba hap ha ka thup ST bad SC," la ong u Myntri Rangbah hapoh ïingdorbar thawaiñ.
U la ong ba katei ka OM ka kdew ruh ba ka rta thep kam ba khatduh kaba thymmai kan treikam ha baroh ki jait kam lait noh ha katto-katne ki jait kam kumba la pynbna da ka tnat  Personnel (AR) na bynta ka tnat  pulit, Excise Registration Taxation & Stamps, Homeguards & Civil Defence, tnat Along bad Khlaw & Mariang.
Halor katei ka hukum, kitei 4 tylli ki tnat treikam ki la kyrpad ïa ka Sorkar ban buh da kawei ka rta ban sdang thep kam bad ka rta ban thep kam khatduh haba ïadei bad ka jingrung kam sha ki tnat treikam ka Sorkar.
“Kumta na bynta baroh kiwei-kiwei ki tnat treikam, ïa ka rta ban sdang thep kam ym shym la kyntiew, katba ïa ka rta ban thep kam khatduh, la rah na ka 27 sha ka 32 snem na bynta baroh kiwei-kiwei ki tnat treikam khnang ba bun ngut ki lah ban thep kam.
Ha ryngkat ka jingpynjlan kaba 5 snem, kata haduh 37 snem na bynta baroh kiwei-kiwei ki tnat treikam lait noh ha kine 4 tylli ki tnat treikam," u la ong.
U Myntri Rangbah u la ong ruh ba katkum ka jingpynbna na ka tnat  Personnel, lyngba ki jingai jingmut na kitei 4 tylli ki tnat treikam, ïa ka rta ban sdang thep kam bad ka rta ban thep kam khatduh kin ym kylla hynrei kin neh kumjuh.
“Ki kyrdan kam kum ka Inspector of Excise, Forest Guard, ophisar MPS bad kiwei-kiwei ki donkam ïa ki kyrtong kiba hap ban pyndep ïa katto-katne ki jingkilan met ba kyrpang namar ka jinglong-jingman jong ka kam kaba dawa ïa ka bor met," u la ong.
U la ïathuh ba na bynta ki pulit, kham ha shuwa ka rta thung kam na bynta ki AB Constable, ka rta ban sdang thep kam ka long 18 snem katba ka rta ban thep kam khatduh ka long 21 snem, bad mynta ruh kane ka neh kumjuh namar ka jingdawa jong ka kam – ban long kiba bit kiba biang ha ka met ka phad.
Shuh shuh u Sangma u la bynrap ba ka Sorkar kam pat lah ban pynmih ïa ka jingpynbna ba khatduh haba ïadei bad ki rta thep kam namar ka dang khmih bniah ïa kane ka bynta bad kumta hap ban pynleit jingmut khnang ba kan ym don kano-kano ka jingkulmar jingmut.
“Na bynta baroh kiwei-kiwei ki tnat treikam, ka rta thep kam ba khatduh, la rah na ka 27 sha ka 32 katba ki kam kiba dawa ïa ka bor met khamtam ha kine 4 tylli ki tnat  treikam (ym baroh ki kam), hynrei katkum ki jait kam ba la kdew da kine ki tnat treikam na ka por sha ka por, ïa ka rta kaba la don naduh mynshuwa, kan neh kumjuh bad kan ym kylla," u la ong.
U Myntri ka tnat Sports & Youth Affair jong ka Sorkar Jylla u Bah Shakliar Warjri u la pynpaw ha ka Dorbar Mang Tyngka ba la mang haduh ` 5.
50 klur tyngka na ka bynta ka skhim Chief Minister Youth Development Fund (CMYDF) jong u snem 2023-24.
Ka East Khasi Hills bad ka West Garo Hills ki la ïoh kham bun ban ïa kiwei ki district jong ka Jylla.
Haba jubab halor ka jingkylli ba la wanrah da u MLA ka Mawhati Constituency u Bah Charles Marngar ha ka kynta kylli jingkylli hapoh Ïingdorbar ha ka Sngi Ba-ar, u Bah Shakliar u la ong ba kane ka jingmang kham bun ka pisa na ka bynta kitei ar tylli ki district ka long kat kum ka jingdon ki klob kiba la dep ban pynrung kyrteng hapoh ki shlem treikam jong ki Deputy Commissioner.
Ha kaba nyngkong u Bah Charles u la buh jingkylli haduh katno la mang pisa na ka bynta kawei pa kawei ka district, u Bah Shakliar u la pynpaw ba la mang mar T.
30 lak na ka bynta ka Shillong bad ka Tura, katba kiwei pat ki district ki la ïoh mar  T.
17 lak na ka bynta ban pynlong ïa ki prokram bapher bapher jong ki samla.
Mar kumta utei u MLA ka Mawhati Constituency u la buh ka jingkylli ba balei ym lah ban buh lang katjuh namar ka Ri Bhoi District kaba don haduh san tylli ki constituency bad kiwei ki district kiba don tang ar bad lai tylli ki constituency.
U Bah Warjri u la ong ba ka East Khasi Hills bad ka West Garo Hills ka dei kiba bun tam ki klob ki la pynrung kyrteng sha ka shlem treikam jong ki DC bad kam shong ha ka jingdon ki constituency.
Shuh shuh u Bah Marngar u la buh ka jingkylli kiei ki prokram kiba heh kiba ka tnat ïalehkai ka ju pynlong pyngba ka skhim CMFDF, u Bah Shakliar u la ïathuh ba ka tnat ka la pynlong ïa kiba bun ki prokram kum ki jingiakop shad, rwai, iakop thoh essay, ïakop kyntip, dro jingdro bad kiwei.
U rangïalehkai shapdeng ka Sweden u Kristoffer Olsson u la shah pyndait da u tyndong lyer ban ring pynhiar mynsiem ha ka jaka sumar hadien ba u la kem pang kynsai ha ïingsah lajong.
Ka Midtjylland ka la ong ba utei u rangïalehkai barim ka Arsenal ba dang 28 snem ka rta, u la don jingshitom ha ki bynta jong ka jabieng.
Kane ka klob na Denmark ka la pynbna ba la pynkit ïa u sha ka Aarhus University Hospital ha ka 20 tarik mynta u bnai na ka daw katei ka jingshitom.
Ka Midtjylland ka la ong ba ka la hap ban pyllait ïa kane ka khubor namar ka jingmih ki khubor hamsaïa halor ka jingbym lah ban ïadon lang u Kristoffer Olsson dangshen bad ka kynhun.
“Baroh ki phaikhmat sha ka FC Midtjylland halor ka jingshitom kynsan u Kristoffer," la ong kane ka klob ha ka sngi Ba-ar.
“U Kristoffer Olsson u la ngat ka jingshitom ha ki bynta jong ka jabieng bad kane ka lah ban dei na ka jingtyngkhuh ha ka por ba u ïalehkai bad kaba lah ban buh jingma ïa u.
"“Ka kynhun ka dangïa trei lang bad ka tnat ka koit ka khiah jong ka Denmark na ka bynta ban ai jingsumar kaba paka ïa utei u rangïalehkai.
"Kumba ka paw u Olsson u la san ha ka kam ïalehkai napoh ka shlem ai jinghikai jong ka Arsenal bad u la ïoh ban ïalehkai nyngkong na ka bynta katei ka kynhun ha ka Premier League 2014-15 hashwa ba un leit ïasoh sha ka Midtjylland.
Na ka liang ka Arsenal ha ka kyrwoh lyngba ka X (Twitter) ka la ai khublei kitbok na ka bynta u Kristoffer ba un ïoh ka jingkoit kaba kham kloi.
U Olsson, uba la ïoh ban ïalehkai haduh 47 sien na ka bynta ka Sweden, u la ïoh ban ïalehkai na ka bynta ka kynhun ïalehkai kaba na Sweden ka AIK, ka Krasnodar ha Russia bad ka Anderlecht ha Belgium.
Dangshen u Olsson u la duh ïalehkai na ka bynta ka Midtjylland ha ki ar tylli ki jingïakhun jong ka Danish Superliga bad u la ïalehkai khatduh ha ka jingïakhun pyrshah ïa ka Fredrikstad ha ka Atlantic Cup kaba la long ha 9 tarik mynta u bnai.
“Naduh ba la pynkit ïa u Kristoffer hapoh ka jaka sumar, la ker tawiar da kiba haïing hasem bad ki dkhot ka FC Midtjylland lem bad ki nongsumar," la bynrap katei ka klob.
Ka kynhun ïalehkai U-16 ka ri India ka la poi ha Kathmandu, Nepal na ka bynta ban pynkhreh ïa ka jingïakhun kaba nyngkong ha ka lympung ïalehkai SAFF U16 Women’s Championship pyrshah ïa ka Bhutan ha ka sngi Thohdieng.
Hashwa ba kane ka kynhun hapoh ka jingïalam u coach ba thymmai u Biby Thomas kan mih ban leit ïashim bynta sha katei ka lympung, ka la ïoh ban kilanmet ha Goa la ïoh ban jied sa tang 23 ngut ki ‘thei ïalehkai napdeng ki 30 ngut kiba la shah jied ha kaba nyngkong.
“Ngi la sdang ïa ka prokram kilanmet naduh 15 tarik u Kyllalyngkot bad ka prokram jied nongïalehkai ka la neh haduh 16 sngi.
Ki la don haduh palat 60 ngut ki ‘thei ïalehkai kiba la wan sha ka jingpyrshang, hynrei ha u Rymphang la lah ban pynduna sa tang 30 ngut.
Mynta ngi la lah ban sei ïa ka kynhun kaba kynsai kaba don sa tang 23 ngut kaba la don mynta ha Nepal.
"“Kine ki khynnah ki dei kiba la don bynta ha baroh ki lympung ïalehkai Sub-Junior bad Junior Girls National Football Championships na ka bynta ka Tier 1 bad Tier 2 (kiba la long ha Amritsar, Belagavi, Bhubaneswar bad Jodhpur)," u la bynrap.
U Thomas, uba long u assistant coach jong ka kynhun ïalehkai kaba la jop ha ka SAFF U19 Men’s Championship ha u snem ba la lah ha Nepal, u la ong kane ka lympung kam dei tang ban khur jingjop, hynrei ki ‘thei ïalehkai ki la nangkiew ha ka rukom ïalehkai katba nangsan ha ka rta ïalehkai jong ki.
“Kane ka prokram ai jinghikai ka la long kaba seisoh.
Te kumta  ngi donkam ban pynleit jingmut ha ka jingïalehkai namar kum kine ki lympung ngi donkam ban kyntiew ïa ki.
".
Ka Donkin SCC ka la khur ïa ka jingjop ha ka First Division Shillong Cricket League hadien ba ka la lah ban pynliem noh ïa ka Masonic CC da 138 run ha ka sngi Ba-ar ha madan ïalehkai kriket kaba ha Polo, Shillong.
Ha kane ka jingïakhun, ka Donkin ka la kam trai ban tied nyngkong ha ba ka la kamai 218 run bad shah pynkhyllem 9 wiket ha ki 40 over.
U Rohit Rai u la tied 86 run na ki 96 bol bad u Md.
Maksodul Chaudhary u la ïoh 30 run na ki 59 bol.
Katba u Niraj Rana bad u Victor ki la khur mar 3 wiket.
Haba wan beh ïa ka thong, ka Masonic CC ka la kamai tang 80 run hadien ba ka shah pynhap baroh wiket ha ki 23.
4 over.
Kane ka la wan lyngba ka jingïalehkai bha u Rohit Rai uba la ïoh ban pynhap haduh 7 wiket bad u Terry Dkhar u la khur 2 wiket.
Hynrei u Kishan Lal Sharma u la tied 18 run na ki 26 bol bad u Amarnath Sharma u la ïoh 15 run na ki 55 bol.
Namar ka jingïalehkai bha, u Rohit Rai u la ïohpdiang ïa ka nam Player of the Match.
Ka jingïai ap khmih lynti ka kynhun ki ‘thei ïalehkai ka ri ban khur ïa ka nam lahduh shabar na ki bynta jong ka SAFF, kam shym la urlong hadien ba ka la shah thep kol hashwa ban wai ha ka Kosovo ha ka lympung ïalehkai jong ka Turkish Women’s Cup ha ka sngi Ba-ar ha Gold City Complex kaba ha Alanya, Turkey.
Kane ka jingshah rem ka India ka la wan lyngba ka ‘thei ïalehkai ba kynsai ka Ereleta Memeti na ka bynta ban pynlong ïa ka Kosovo ban khur ïa ki 9 point na ki lai sien ïakhun, katba ka India ka la wan ha ka kyrdan ba-ar hadien ba ka la khur 6 point.
Ka ‘thei ïalehkai ka ri ka Manisha Kalyan ka la ïohpdiang ïa ka nam best midfielder of the tournament lyngba ka jinglah ban ïalehkai bha ka jong ka ha kane ka lympung.
Kumba ka paw kane ka jingïakhun ka dei kaba kham kongsan ïa ka India.
Lada ka la lah ban khur ïa ki lai point kan jin da la khur ïa ka nam lahduh.
Ka Kosovo kaba la mad ïa ka jingshah rem ha u Naiwieng jong u snem 2022 da 1-3 kol ha ka Slovenia, ka donkam ban shu pynïakhaid namar ka la tam lypa lyngba ka jinglah ban thep kol bun.
Kumba ka paw baroh ar ki kynhun ki la lah ban pynpaw ïa ka jingtbit naduh kaba sdang ha kaba ki la pyrshang ban ïakhun tyngeh, hynrei kim shym la lah ban thep kol.
Ka India ka la lah ban khanglad ïa ka Kosovo watla ka la ïoh ïa ki kabu kiba biang.
Ka Soumya Guguloth ka la ïoh ïa ki kabu kiba biang ha ka kylla step bad hadien da ka Pyari Xaxa hynrei kine kim shym la lah ban pynurlong.
U MLA ka VPP na North-Shillong, Bah Adelbert Nongrum, ha ka Dorbar Mang Tyngka jong ka Ïingdorbar Thawaiñ, u la wanrah ïa kawei ka mat kaba la pynduh thiah pynduh dem ïa kiba bun ki nongshong shnong bad kata ka long ka jingrem jong ka bai skul ha ki skul shimet bad kumjuh ruh ki skul kiba ïoh jingïarap na ka sorkar.
Ka long ka jingshisha ba ka jingkiew jong ka bai skul kaba la jan man la u snem ka buh jingeh ïa ki kmie ki kpa.
Ha kawei ka liang, ka bai skul bad ka dor ka mur jong kiba bun ki jingdonkam ka la kiew katba ka jingïoh kamai ka neh kumjuh.
Kumno ngin khmih lynti ba ki kmie ki kpa kin lah ban pyndap ïa ki jingdonkam jong ki khun bad ka ïing ka sem? Katno lei ka jingeh jong kito ki longkmie ki bym don shuh u kurim ban kyrshan lem ïa ki?Namarkata, utei u MLA u la kren ïa kaba dei namar ka don ka jingbitar na u paidbah halor ka jingrem jong ka bai skul ba man u snem naba ki bor pynïaid skul kim shym la batai shai halor ka nongrim jong ka jingrem ka bai skul.
Ha kajuh ka por, haba pynsngew ba bun na ki skul shimet kiba ju shim ïa ka bai skul ba man u snem ki ju ïoh pdiang ïa ka jingïarap pisa na ka sorkar, u Bah Adelbert u la buh jingkylli ba kumno pat ka tnad pule-puthi ka khapbrib khmat halor ka jingrem ka bai skul ba man u bnai kaba la oh da ki skul shimet.
U la ong ba ka jingpynbeit ryntih ïa ka bai skul ka dei ban long katkum ka jingïapyrkhat lang da kaba ai nuksa ba ka bai khreh kot ba man u bnai bad ka jingpynkiew bai skul ba man u snem dei ban pynbeit hadien ka jingmynjur lang jong ki kmie ki kpa bad ki nonghikai.
Watla ka kam pule dangle kam dei ban long ka kam khaïi, hynrei kane ka shu kut tang ha ki jingïakren.
Ngi sngewthuh shai ba ka la long ka kam khaïi na ka bynta ki katto katne.
Haba ka long ha kane ka rukom, dei hok ba ka jylla Meghalaya kan poi sha tduh ha ka liang ka pule ka dangle.
Ki nongpynïaid skul ki dei ban sngewthuh ba kiba bun na ki nongshong shnong ha Meghalaya kim dei kiba riewspah.
Kiba riewspah lei kim phah hi ruh ïa ki khun ki kti ban pule hangne.
Ki leit beit shabar jong ka jylla ne wat shabar jong ka Ri.
Ha kawei pat ka liang, kiba bun na ki kmie ki kpa ki kwah ïa ki khun ba kin ïoh pule ha ki skul kiba kham biang namar kiba bun na ki skul sorkar ki la pulom ha ka jingai jingnang jingstad ïa ki khynnah.
Tang namar ba ki kmie ki kpa ki hap ban ïa beh ban phah ïa ki khun ha ki skul shimet, kam mut pat ba kita ki nongpynïaid skul kin shim kabu noh da kaba pynheh da ka dor.
Lada ki skul sorkar ki biang lut kumba long ki skul shimet, ngim tharai ba ki kmie ki kpa kin ïa ud ïa nam haduh katta-katta.
Tangba yn leh kumno haba ka jingdawa ka dei ban ïoh ïa ka jingnang jingtip kaba thikna bad ka ban ai jingmyntoi hadien habud.
U Myntri ka tnat pule-puthi, u Rakkam A.
Sangma, ruh u la kubur ba katei ka mat ba la wanrah da u Bah Adelbert ka dei kaba bun ki kmie ki kpa lem bad ki khynnah ki la wan ban pynsngew sha u.
Hangne ngi la nang kham sngewthuh ba ki jingud jingnam kim dei shuh ki barit baria.
U la ong ba ïa kiba kum kine ki mat la khmih da ka Meghalaya State Education Commission bad ym dei tang na ka bynta ki skul, hynrei kiwei-kiwei ki shlem ai jinghikai la ka long ha ki kyrdan pule ba shajrong, kolej, skulbah naba la sakhi ïa ka jingïapher ha ka jinglong-jingman jong ka rukom siew.
Ha kajuh ka por, u la ong ba ka sorkar kan thaw da ka Committee ka ban peit bniah halor kane.
Namarkata, la sngewthuh ba ka sorkar kan ap ïa ka jingai jingmut jong ka Commission bad ka Committee.
Ngi shu kyrmen ba kine ki artylli kin leh kloi ïa la ka jong ka kamram lym kumta ka jingïakren ha Ïingdorbar Thawaiñ kan shu long kam kai.
Ki khynnah bad ki samla kim dei ban duh ïa ka lad ban pule tang na ka daw jong ka jingheh dor jong ka bai pule.
Kane ka long kaei-kaei ka bym shonghok.
Lada don kum kita, ka sorkar ka dei ban leh eiei pyrshah ïa kito ki skul ne kolej ne skulbah.
Wat kjit than na ki paidbah ïoh ka shu poi ka por ba yn hap ban khang khyrdep syndon ïa kiba kum kita ki shlem ai jingpule.
Lada ka sorkar kam lah ban leh eiei, kan hap ban pynkiew ïa ka tulop jong ki nongtrei sorkar, bad ïa ka bai bylla jong kiwei pat ki bym don ha ka kam sorkar khnang ba kin lah ban kot ban phah skul ïa la ki khun.
Ka sorkar, lada ka don ka mon, kan lah beit ban teh lakam ïa ka jingkiew palat ka bai skul.
Kaei kaba ka sorkar kam lah ban leh? Lada ka lah ban pynlong ïa ki tamasa ba laiphew jait laiphew skit, ka dei ruh ban lah ban leh eiei ïa kane ka mat.
Ngin ïa peit aïu ka sorkar kan leh ha kine ki sngi bad ki por ki ban wan khnang ba ka jingpule kan long shisha na ka bynta ïa baroh bad ym tang na ka bynta kiba kot bor ban siew.
Nalor ba sdang synjor ka kynroh baskhem jong ki paid riewngeit jong ki balang Khristan ba saphret, katta la nang suhthied bad teiskhem pat da ka nongrim jong ka niam Hindu bad la nang par paiñ suki jai sa ka niam Muslim ha Rilum Khasi ki ba long shitylli ha la ka jylli lajong.
Ka seng shitrhem niam Hindu Rashtriya Swayamsevak Sangh (RSS) ka la trei borbah ha ki thaiñ nongkyndong ban kyrshan tyngeh ïa ki parabangeit niam jong ka Seng Khasi bad Seiñraij kaba ki shim ba ki dei ki shnat jong ka niam Hindu.
Ki nongïalam jong ki sengniam na ka Seng Khasi bad Seiñraij ruh ki la pdiang kylluid mynsiem ïa ki RSS namar ba ki pynshah kum ka stieh ban ïakhun pyrshah ïa ki balang Khristan kiba la nang ïeng skhem bad khring ïa ki paidbah manla ka por.
Ka jingshisha ka long ba ki parabangeit Khasi ki shongsyier ban khmih ïa ka jingtyllep ki balang Khristan bad ki balang Khristan ki sngew skhem ha ka nongrim kaba synjor namar ba la saphret parabangeit ha la ki balang lajong.
Kaba mih nangta ka long ba ka jaitbynriew ka shongper bad synjor namar ba ha kano kano ka niam ruh ym shngaiñ bad kum ka jaitbynriew ruh ym don shuh la ka tynrai lajong.
Na kata ka daw ka long kaba donkam ban sngewthuh ba ha ka imlang sahlang Khasi dei tang ka riti kheiñkur kheiñkha bad ka riti synshar paidbah lyngba ki dorbar Hima, dorbar raij bad dorbar shnong kiba dang tehsong bad ai jingshngaiñ ïa ka jaitbynriew.
Ym dei ki balang Khristan kiba tehsong ïa ka jaitbynriew, namar ba dang ïai rasong ki riewngeit ka niam tynrai, bad la sdang phrung stet ka niam Hindu bad Muslim.
Ym dei ka niam tynrai Khasi kaba tehsong, namar ba la nang jyllei ki paidriewngeit Khristan bad nang roi ki niam Hindu bad Muslim.
Ym dei ka niam Hindu ne Muslim ne kiwei kiwei ki niam kiba tehsong, hynrei ki dang pharia namar ba ki riewngeit jong ka niam tynrai bad ki balang Khristan ki dang tyllup ha ka Ri Khasi.
Ym don kano kano pat ka atiar kaba tehsong ïa ka jaitbynriew lait noh tang ka longkur longkha katkum ka riti kheiñkur kheiñkha na ka kmie bad ka riti synshar paidbah lyngba ki dorbar hima, dorbar raij, dorbar shnong bad mynta la nang rasong sa ki dorbar kur.
Kaba donkam palat mynta ka long ba dei ban pynkhlaiñ shuh shuh ïa ka bynta kaba la khlaiñ lypa bad ban adkar ban kyntiew na kano kano ka bynta kaba lah ban phiah bad pharia ïa ka jaitbynriew.
Ki nongïalam, ki kynrem ki lyndan, ki paidbah, ki thab ki dab, ki rangli juki ki dei ban synrop lang ha kawei ka thong ban pynkhlaiñ shuh shuh ïa ka atiar jong ka jaitbynriew ka ba la khlaiñ lypa bad kaba la pdiang salonsar.
Kumta dei ban pynkhlaiñ ïa ka riti kheiñkur kheiñkha na ka kmie bad ka riti synshar paidbah namar ba ki dang rasong bha ha ka imlang sahlang, wat lada don kiba pyrshang ban mushlia da kumne kumtai.
Ha ka liang ka riti kheiñkur kheiñkha na ka kmie, ki don kiba kwah ban aijait noh sha u kpa ne sha u shynrang ïa kaba ym dei ban kheiñ sting.
Ha ka liang ka riti synshar paidbah lyngba ki dorbar shnong, dorbar raij, dorbar hima, ka sorkar kam pat ithuh wat lada ki long ki atiar kiba biang ban synrop ha ka synshar khadar ha ka jylla.
Ym dei ban kheiñ sting ïa kine ki bynta ki ba lah ban kyndang syndon ïa ka snap tynrai Khasi ba lah ban sakma bad shah tyllup ha kiwei pat ki riti dustur khyllah.
Ka niam Muslim ka dei kaba pyrkhing haduh katta katta ha ka liang jong ki aiñ tynrai na la rympei lajong, ha kaba kim pdiang shuh ïa kiwei kiwei ki dustur tynrai na kino kino ki jaitbynriew.
Kata ka mut ba shisien ba la kylla niam Muslim, la duh noh ka dustur tynrai lajong.
Hynrei ka long kaei kaei kaba phylla ban shem ba don ki longïing Khasi kiba dang tipkur tipkha wat lada ki lah kylla Muslim, namar ka jait ka khong lajong ki dang pynneh.
Jar la katta ym dei ban kheiñ shngaiñ namar ba ka lah ban ktah jur ïa ka jaitbynriew hadien habud.
Ki don ki nuksa ba shynna ha pyrthei kiba lah ban kdew khnang ban kham sngewthuh shai ïa kane ka phang.
Ka jaitbynriew Bangali ka dei ka ba bat pyrkhing ïa la ka riti dustur tynrai, hynrei la shem ha ka khana mynnor ba la shah phiah kane ka jaitbynriew hapdeng ki Hindu bad Muslim haduh ban da kad syndon arliang wak ka Ri Bengal, shiteng sha India bad shiteng sha Bangladesh.
Ka jaitbynriew Minangkabau ha Indonesia ki dei kiba kheiñ jait na ka kmie bad ki dang pynneh ïa kane ka dustur wat lada ki la kylla Muslim naphang lin.
Hynrei ki don ki bynta jong ka riti dustur tynrai ba ki hap ban pynduh pyndam noh namar ba ym bit tdot ha ka niam Muslim.
Kumta kine artylli ki nongmuna ki long kiba dei ban peitngor bad husiar bha, khamtam ha ka ba ïadei bad ka jaitbynriew Khasi.
Kiba kylla niam Hindu ruh kumjuh ki hap ban kyndiah shibun kiei kiei kiba ym ïadei bad ka riti dustur tynrai Khasi.
Ym lah ban len hi ruh ba kiba kylla niam Khristan ruh ki hap ban kyndiah shibun kiei kiei kiba dei la ka tynrai lajong, khamtam lada ki tyndep matlah ha kita ki niam nongwei.
Lada buddien shuh shuh la shem ba kito kiba bud ne kylla niam ka dei tang ban biang shimet ne shiing shisem la ha ka jingshngaiñ la ka jingim ha ka lawei, ka jingbit jingbiang ha ka la ka jingim ba manla ka sngi, khlem da sngewthuh janai ïa ki nongrim jong kata ka jingngeit ba ki pdiang.
U dak jingkylli (???) uba heh u long : Hato kum ki trai jylla ngi long ki briew kiba kumno ha ka jingñiewkor ïa kano kano ka kam kaba ngi trei ngi ktah ne im ja.
Kane ka dei ka jingpynsngew ba ngi donkam ban puson haba ngi pule ïa ka history ka jingïaid ka por namar kane ka dei ka jingkylli ban ïatei na bynta ka jingshngaiñ ka imlang sahlang jong ngi kum ka Jaidbynriew bad ki trai jylla.
Ngi sakhi ïa ka jinglynga bad jingïaksaid ki khun samla jong ngi ban ïada ïa ka jaidbynriew bad jylla na ka jingshah tyllep ha kiwei ki Jaidbynriew heh paid na kiwei ki jaka.
Kaei kaba ngi ïohi ka long ba katba ngi dang ïaksaid ban ïada na ka jingshah tyllup ha kiwei ki Jaidbynriew hynrei katta nang jyllei ka jingtuid kiwei ki Jaidbynriew sha kine ki lum baieit bathiang jong ngi.
Kaei ka daw kaba pynlong ba i kumba ngi dang ngam pynban katba dang ïaksaid.
Napdeng kiba bun ki daw, lehse ngi lah ban ong ba kawei na ki daw ka jingïai tuid kiwei ki Jaidbynriew sha kine ki lum baieit jong ngi ka dei ka jingkheiñ sting jong katto katne napdeng jong ngi, ba ngim ñiewkor satia ïa ka kam kaba ngi trei ne im ja ban minot thop man la ka sngi, katba kiwei pat ki Jaidbynriew ki minot thop ban trei shitom ïa kano-kano ka lad kamai kajih ba ki ïohlad namar ka jingkyrduh kam ha ki jaka ne shnong trai jong ki.
Kane ka plie lad ba kin ïoh bat lut ïa baroh ki jingtreikam bad ngi sa ong pat ba ngi kyrduh kam.
Ngi ju ïohsngew ïa ka jingïakren na ka por sha ka por da kiba pyntrei ïa ki kam tei iïng tei sem bad kiwei kiwei ki jingtreikam ïa ka jingkheiñ sting ki katto katne ki nongtrei haba ai kam ïa ki.
Kane ka jingbym tista ne ñiewkor ïa ki kam ba trei ha ka jingtreikam ba man la ka sngi ka ktah ïa ka jingïoh ban pyndep ïa ki jingtrei ha ka por kaba biang bad pynlong ïa kiwei ki Jaidbynriew ban ïoh phrung khlieh ha ki jingtreikam bapher bapher.
Kane keiñ ka dei ka jingdkoh bad ka dawbah ba sa jyllei ki briew na shabar ka jylla ban ïoh kam ïoh jam bad klun ïa bun ki lad kamai ha kine ki lum baieit jong ngi bad buh jingeh kylla pat ïa ki khun samla jong ngi kum ki trai jylla.
Lada ngi kwah ba ki briew na shabar kim dei ban ïoh kam ïoh jam ne rung khlieh ha kine ki lum baieit jong ngi, ngi dei ban kyndit bynriew ba ki briew jong ngi ki dei ban minot tista khlem da pep trei than da ki bun sngi ne taïew bad ñiewkor ïa ka kam ba ki trei ne im ja, khnang ba ki jingpyntrei ïa ki kam bapher bapher kin ïaid beit ïaid ryntih khlem thut satia.
Lada ngi hi iwei pa iwei ngi pyndep hok bad janai ïa kano-kano ka kam ba ngi trei, ngim donkam ban da beh ïa kiwei ki Jaidbynriew na kine ki lum jong ngi, hynrei dalade hi kin phet haba kim ïoh kam ïoh jam ban im ja.
Ngi sngewkmen ba bun na ki briew jong ngi ki lah sngewthuh ïa kane ka bynta bad ñiewkor ban pyntyllun ha ka rukom kaba janai ïa kano-kano ka kam ba ki trei, hynrei dang don sa katto katne ki bym pat sngewthuh pura halor kane ka bynta ban ñiewkor ïa ka kam ba ki trei la ka long kaba rit ne kaba heh.
Ka por ka la dei ba baroh na ngi, ngin kyndit bynriew halor kane ka bynta,  namar ngi im ha kine ki sngi jong ka jingpur sted ki lad pathai khubor ban saphriang lyngba ka social media bad ktah kylla ïa ka Jaidbynriew bad jylla lada ka sienjam ba ngi shim ban ïada ïa la ka Jaidbynriew ha ka jingsngew jong ngi ka long kaba dei, hynrei kiwei pat kin pyrshang ban ïalam bakla da kumwei pyrshah ïa ka Jaidbynriew jong ngi ryngkat ki jingkynnoh ba ngi isih ïa kiwei.
Ngi im ha ka juk shai bad ngi hap ban ïaid katkum ka jingkylla ka por.
Kumta ban ïada ïa la ka Jaidbynriew bad jylla ka dei sa tang ka jingñiewkor, burom bad minot tista ka jong ngi iwei pa iwei ïa kano kano ka kam ba ngi trei da kaba pynduna ïa ka jingpep trei palat ne leh bym suidñiew ïa ki nongai kam khnang ba ki nongai kam kin shaniah ïa la ki briew la jong, lym kumta ngin nym poi shano shano hynrei ngin nang ïai ngam katba dang iakhun ne ïaksaid ban ïada ïa ka imlang sahlang ka Jaidbynriew bad ka jylla.
Ka Sorkar Pdeng ka khlem pynlong ïa ka jingïalang jong ka District Development Coordination and Monitoring Committee (DISHA) mynta la shisnem.
Ïa kane la ïathuh da u Myntri ka tnat pynroi nongkyndong u AT Mondal haba jubab ïa ka jingkylli u MLA ka Mawryngkneng u Bah Heavingstone Kharpran ha ka kynta kylli jingkylli ha Ïingdorbar.
Haba u Bah Kharpran u la kylli na kaei ka daw khlem pynlong ïa ka jingïalang jong ka DISHA ha East Khasi Hills District, na ka liang u Myntri u la ong ba kane ka dei kamram jong ki MP ban lum jingïalang.
Na ka liang u MLA ka Nongpoh, Bah Maralborn Syiem ruh u la buh kajuh ka jingkylli halor ka jingpynlong ïa ka jingïalang jong ka DISHA ha Ri Bhoi bad ka jubab ka long hi kumjuh.
Kumta u Bah Maralborn u la kyntu ban pynlong noh ïa kane ka jingïalang khnang ba ki nongmihkhmat kiba na ka district kin ïoh ban ïakren shibun ki kam pynroi kiba dei ban wan lyngba ka Sorkar Pdeng.
Na ka liang u Myntri Rangbah u Conrad K Sangma ruh u la ïeng ban bynrap ïa ka jubab jong u da kaba ïathuh ba ha ka por ba ma u ruh u long u MP ka Tura, ka jingpynlong ïa ka jingïalang jong ka DISHA ka dei kaba wan lyngba ka Sorkar Pdeng ha kaba ki nongmihkhmat ki donbynta lang naduh u MP bad ki MLA.
Ïa ka District Development Coordination and Monitoring Committee (DISHA) la thaw da ka Sorkar Pdeng da ka jingthmu ban pyntikna ba kan don ka jingïakynduh bad sngewthuh lang hapdeng ki MP, MLA na ka bynta ban ïakren ïa ka rukom pyntreikam bha ïa ki skhim bapher bapher jong ka Sorkar.
U Myntri Rangbah ka jylla, Conrad K Sangma, ha ka Lah Sngi U Blei u la pyntip hapoh ka ïingdorbar ba ïa ka kam ri jingri yn nym lah ban ithuh kum ka kam karkhna katba ka Food Processing pat ka hap ne la ithuh kum ka karkhana.
U Myntri Rangbah u la pyntip ïa kane haba jubab halor ka jingkylli kaba la wanrah da u MLA ka UDP na Mawkyrwat u Bah Renikton L Tongkhar ha ki kynta kylli jingkylli.
Haba jubab ïa ki jingkylli bynrap, u Myntri Rangbah u la ong, wat la ym shym la ithuh ïa ki kam ri jingri kum ka karkhana, hynrei na ka liang jong ka sorkar ka lah pat ba kan ai ka jingïarap ïa kiba ri jingri lyngba ki prokram bapher bapher ba la wanrah da ka Sorkar.
Ha kaba ïadei bad ka jingkylli ba kwah ban tip ïa ki subsidy ba ai ïa ka kam ri jingri, u Conrad u la ong ba ïa ka prokram ka dei kaba dang shu sdang ha u snem ba la leit noh ha kaba ka Sorkar ka la sam ïa ki ‘niang khun, khun syiar sha ki nongrep bapher bapher.
U Myntri Rangbah u la pyntip ruh ba ka jingïarap kaba kham kongsan sha ki nongrep ha ki kam ri jingri ka dei na ka CM-Elevate, ha kaba ka Sorkar ka la ai ïa ka subsidy kaba heh duh khamtam sha ki kam ri jingri jingdup kaba long haduh 50%.
U la ïathuh ruh ba lyngba ka skhim CM-Elevate, tang hapoh 2 bnai ka Sorkar ka la ïoh pdiang palat 30, 000 tylli ki aplikeshon hapoh ka CM-Elevate.
U la ong ba napdeng kine ki 30,000 tylli ki aplikeshon ba la ïoh pdiang ha ka CM-Elevate, haduh 20,000 tylli ki dei jong ka kam ri jingri bad pyntip ruh ba ka jingai subsidy hapoh ka CM-Elevate ka long ba ka Sorkar kan ïarap haduh 50% na ka bai seng ne ka subsidy.
Halor ka jingkylli balei ka Sorkar kam ai lang kajuh ka jingmyntoi ba la ai hapoh ka Industrial Policy sha ki nongri jingri, u Myntri Rangbah u la ong, “Ka daw hi ka long ba ka kam ri jingri ka dei ka kam ri jingri bad ka kam karkhana ka dei ka karkhana katkum ki jingbatai bad kumta, ym lah satia ban pynïakhleh".
Pynban ha kawei ka liang u la pyntip ba ka Sorkar ka la ai jingkyrshan ïa kiba bun sha ki nongrep hapoh ka Jylla ha kaba ka la dep ban sam 100 tylli ki kali Pick-up ban pynkit ïa ki mar-rep jong ki nongrep bad mynta kan sa sam sa kumba 500 tylli ki kali na ka bynta ki nongrep ban kit mar.
Ka ïingdorbar thaw-aiñ jong ka Hungary ha ka Sngi Nyngkong ka la ai ia ka rai jingmynjur halor ka jingpynrung dkhot thymmai ia ka Sweden sha ka kynhun NATO.
Kane ka jingpynrung dkhot thymmai jong ka NATO ka long hadien ka jingleit hiar thma jong ka Russia ia ka Ukraine.
Kumta la ong ba ki la don katto katne tylli ki ri hadien ba la iohi ia ka thma Russia bad Ukraine, ki la leit ban pyniasoh noh ialade sha ka NATO namar ki jingma kiba ap ia ki na kito ki ri kiba heh kum ka Russia bad kiba lah ban leit thombor ia ki ha kano-kano ka por.
Ka Myntri ka tnat ka rep ka riang ka jylla, Kong Ampareen Lyngdoh, ha ka Lah Sngi U Blei ka la pyntip hapoh ka ïingdorbar ba na ki 50 tylli ki Cold Storage ne ki jaka pyndait thah ïa ki mar kiba don hapoh ka jylla, haduh 44 tylli ki dei kiba treikam.
Haba jubab halor ka jingkylli kaba la wanrah da ka MLA na Ampati ka Miani D Shira ha ki kynta kylli jingkylli, ka Myntri ka la pyntip halor ka jingdon ki ‘cold storage’ ba la shim jingkheiñ katkum ki district, ha kaba la ong ha East Khasi Hills ki don 8 tylli, West Khasi Hills 3 tylli, Eastern West Khasi Hills bad South West Khasi Hills mar 1, 8 tylli ha Ri-Bhoi, 7 tylli ha West Jaiñtia Hills, 3 tylli ha East Jaiñtia Hills, mar 5 tylli ha East Garo Hills bad West Garo Hills, 6 tylli ha North Garo Hills, 2 tylli ha South West Garo Hills bad 1 ha South Garo Hills.
Ka Myntri ka la pyntip ruh ba ki don haduh 11,908 ngut ki nongrep kiba la ïoh jingmyntoi na ka jingdon kine ki ‘cold storage’, kata 2,250 ngut ki nongrep ha East Khasi Hills, 476 ngut ha West Khasi Hills, 19 ngut ha Eastern West Khasi Hills, 10 ngut ha South West Khasi Hills, 4,540 ngut ha Ri-Bhoi, 1,867 ngut ha West Jaiñtia Hills, 252 ngut ha East Jaiñtia Hills, 210 ngut East Garo Hills, 1,870 ngut ha West Garo Hills, 374 ngut ha North Garo Hills, 30 ngut ha South Garo Hills bad 10 ngut ha South West Garo Hills.
Ka Myntri ka la pyntip ruh ba ka ‘Cold Storage’ kaba don ha Mawïong bad Garobada kim treikam shuh bad ka kaiphod kaba la dep ban aiti sha ka tnat ka la kdew ba kam long shuh kaba dang biang ban pynkhie im biang ïa ki.
Kumta halor kane, ka sorkar ka la rai ban pynwandur noh ïa kine ar tylli ki jaka sha ka jaka kaba katkum kane kajuk ba mynta.
Ka la pyntip ruh ba ka cold storage kaba don ha Garobada ruh kam shym la treikam shuh naduh u snem 2008, bad ka jingeh kaba la pynpaw na kito kiba la shim wai ïa kane ka cold storage ki la ujor ba ki la mad ïa ka jingduhnong kaba khraw namar ka jingbym khlaiñ jong ka bording ban lah pynneh ïa ka jingdait thah.
U MLA ka Nongpoh, Bah Maralborn Syiem u la ai jingmut ïa ka Sorkar ban pyntreikam ïa ka ‘Broadcasting Code of Ethics (BCE)’ kumba la pynmih da ka Sorkar Pdeng naduh u snem 2021 khnang ban khanglad ai jingtip kiba thok bad ïalam bakla ïa ki paidbah lyngba ki lad pathai jingtip kynthup ki rynsan pathai jingtip ha social media kum ki ‘YouTuber’ kiba pynmih da ki riewshimet ne kynhun.
U Bah Maralborn u la pynpaw ïa kane haba wanrah ïa ka jingpynsngew lyngba ka Zero Hour ha Ïingdorbar halor ka khubor ba shah pynthohbria u Bah BB Makdoh uba dei u nongïalam ka Synjuk Rangbah Shnong Ri Bhoi ha kaba la ujor ejahar ruh dang shen ïa kawei ka YouTube channel shimet kaba kyrteng ka Hynñiewtrep TV.
U Bah Maralborn u la ong ba kane ka jingjia ha ka 19 tarik u Rymphang, 2024 ka dei kaba la ïalam bakla ha kaba la buh bad pyni ïa u Bah Makdoh ha ka rukom kaba bakla lyngba katei ka YouTube channel.
Une u MLA na Nongpoh u la kdew ruh ïa ka jingmih bun tylli ki YouTube channel shimet kumba mih ki tit ha kaba u la ong ba ki don ki youtuber kiba pyni ïa ka jingshisha bad kaba dei hok, don pat ki youtuber kiba mih na ka bynta jongno-re-jongno.
U la ong ka jingmih ki youtuber kiba don ka jingthmu ban ïalam bakla ïa ki paidbah ka ktah ïa ka imlang sahlang da kaba ïathuh thok khamtam ki paidbah ha nongkyndong kiba shida kiba shu ngeit haba ki peit ha mobile phone ïa kaei kaba batai lyngba kita ki youtuber kiba don jingthmu ban ïalam bakla.
Kumta u la ai jingmut ba ka Sorkar kan pyntreikam ïa ka ‘Broadcasting Code of Ethics’ kaba la pynmih da ka Sorkar Pdeng naduh u snem 2021 na ka bynta ka jingbha lang jong baroh namar kane ka treikam lang ïa baroh ki lad pathai khubor kynthup kiba pathai ha ki social media khamtam ka kito kiba don ka jingthmu ban pynmih da ki khubor kiba thok ban ïalam bakla ïa ki nongshong shnong.
Na ka liang u Myntri Rangbah Conrad K Sangma, haba ïeng ban jubab, u la batai ïa kaei kaba la jia bad ka jingshah khot ha ki pulit ka Nongpoh Thanat ïa kito kiba shna ïa ka khubor thok.
U la ong ba ka tnat pulit ka don ruh ïa ka Cyber Crime Wing ban tohkit ïa ki kam thok lyngba ka jingpyndonkam ïa ki kor ki bor bad ki la don mynta kumba 42 tylli ki jingujor pyrshah ki kam runar kiba dei kita ki cyber crime.
Kumta u la kyntu ïa kito kiba thmu ban ai jingtip ba kin shna kaba don jingmut ban ïarap ïa kiwei pat.
U la ong ruh ba u la dep ban shim ïa ki jingai jingmut jong u MLA na Nongpoh kumno ban pyntreikam ïa ki kyndon kiba donkam ban bud ryntih haba pathai jingtip.
Ha kane ka por, la ong ba u Myntri Rangbahduh ka Israel- u Benjamin Netanyahu u la pynksan ia ka jingleit hiar thma jong ka Israel pyrshah ia ki lehnoh Hamas kiba don hapoh ka nongbah Gaza, da kaba ai daw ia ka jingshah rahbor ka khyllung 4 snem- ka Abigail Edan, kaba long ka nong America bad kaba la ioh pyllait noh na ka kti ki Hamas ha u Naiwieng mynshem snem.
La ong ba ki lehnoh Hamas ki la rahbor ia katei ka khynnah sha Gaza hadien ba ki la dep ban pyniap bad thombor ia ki kmie-kpa jong ka ha ka jingleit hiar thma  pyrshah ia ka Israel ha ka 7 tarik u Risaw mynshem snem.
Hynrei, la ong ba utei u nongialam ka Israel ha kane ka por u la shu pynksan bad ai daw ba ka jingleit thombor ba khlem sangeh jong ka Israel ia ka Gaza ka long na ka bynta katei ka khyllung kaba la kylla khunswet bad kaba la shah rahbor dusmon ha kitei ki lehnoh Hamas.
Nangta, u la ong ruh  miet la bad sngi um ju lah khlem da pyrkhat ia ka jingiakynduh jong katei ka khyllung 4 snem bad um lah khlem da jaw ummat ban pyrkhat na ka bynta ka jingeh ba katei ka khyllung ka hap ban mad namar ka jingleh dusmon jong kitei lehnoh Palestine, bad kumta ruh um banse ban pynhiar kput ia kitei lehnoh namar ka jingleh kput naduh kaba sdang jong ka thma.
Wat hapdeng ka jingïalap bad jingpynsngewthuh ba ym dei ban ngop kulmar ha ki jingkular kiba ïoh lyngba ki rynsan ‘Social Media’, hynrei dang don pat kiba leit ngop ha ki jingpynthame.
Kane ka la jia ïa kawei ka ‘riew kynthei na Them Basuk (Happy Valley) kaba la shah shukor ei haduh T.
2 lak lyngba ka ‘Facebook’.
Katkum ka jingtip ba la ïohlum na ki pulit, la ong ba katei ka ‘riew kynthei ka la ujor ba u Naitung 2023, uwei na ki paralok jong ka ha ‘Facebook’, uba la ai kyrteng ïalade kum u Ravi Kumar, u la pyntip sha ka ba u phah ïa ka song (parcel).
Pynban kham hadien katto-katne sngi, katei ka briew ka la ïoh jingtip lyngba ka ‘phone’ ha kaba la bthah ba kan siew ïa ka pisa kaba T.
55,000 khnang ban ïoh ïa katei ka song.
Tangba wat hadien ba ka la siew ïa ka pisa, ka khlem ïoh satia ïa kata ka song bad ka la shah dawa pisa shuh-shuh pynban bad ka la shah byrngem byrsit ruh.
Haba kheiñ naduh ba sdang haduh ba kut, katei ka briew ka la shah thok haduh T.
2 lak.
U President ka France, u Emmanuel Macron u la plie ia ka jingkhang na ka bynta ki ri ka dewbah Europe ha ka Sngi Nyngkong da kaba u pynbna ba ka France kan phah ia ki shipai sha Ukraine na ka bynta ban ai jingkyrshan ia ka Ukraine ha kane ka sien pynkhreh ban iakhun pyrshah ia ka Russia.
Jar la katta, u Macron u la ong ba kane ka rai jong ka France ha kane ka por kam dei kaba la pynkhreh ne thmu lypa namar kiba bun hi ki para marjan ri jong ka Ukraine ki pynkhreh bad thmu ban phah da ki tiar siat bad ki tiar iakhun thma.
Hynrei u la ong ba ka France ka hap ban phah da ki shipai namar la iohi ia ka jingduh jong ka Ukraine ia shibun ki shipai iakhun naduh ba sdang ka thma haduh kane ka kynti ba mynta.
La ong ba ki la don kumba 20 ngut ki nongialam jong ka Europe kiba la leit ban shong jingialang ban iakynduh lang hapoh ka nongbah Paris ha katei ka Sngi Nyngkong, bad ki la shim ruh ia katei ka rai kaba eh ban pyni ia u President ka Russia- u Vladimir Putin ba ki ri ka Europe kin long ryngkat bad ka Ukraine lada ka Russia kam sangeh noh ia ka thma.
Namar kumba la iohi ruh ba ka Russia ha kine ki khyndiat por ba la leit, ka la pynbna ia ka jingpynkhreh thma kaba jur bad ba kan pynliem noh syndon ia ka Ukraine ha kane ka sien iakhun thma ha kane ka sien.
Hynrei haba ai jingkren ha katei ka sngi, u Macron u la ong ba ia mynta hi ka France kam pat don jingthmu ne jing iamynjur eiei bad ka Ukraine, hynrei ka kloi pat ban shim ia kano- kano ruh ka rai tang ban pyntikna ba ka Ukraine kam dei ban shah rem ha ka Russia.
La ong ruh ba u Macron naduh mynshem taïew u la dep khot ia ki nongialam jong ka Europe sha ka Elysee Palace na ka bynta ban ïadon lang bad ban ia pyrkhat kam halor kumno ban leh eiei ban ai ka jingkyrshan kaba radbah na bynta ka Ukraine bad ban pynmih ia ki jingnoh synñiang bad ki lad jingiarap na ka bynta ka tnat shipai ka Ukraine.
Kane ka long  ban kyrshan ia katei ka ri khnang kan lah ban iakhun pyrshah ia ki shipai ka Russia ha kane ka sien iakhun thma kaba khatduh.
Kumta, la ong ba kiba bun hi ki nongialam jong baroh ki ri na West, ki la ia mynjur ban ai jingkyrshan ia ka Ukraine da kaba phah la ki shipai bad kumjuh ruh da kaba pynmih pisa lane phah da ki tiar iakhun thma na ka bynta ka tnat shipai jong ka Ukraine ba kan ioh ban pyndonkam ha ka jingiakhun thma pyrshah ia ki shipai ka Russia bad khnang ruh ba ki tiar siat bad tiar ban pyndonkam kin ym lut ne duna noh hapdeng ka jingiakhun thma jong kitei ki 2 ri.
Ki pulit ki la ïoh ïa ka jingujor ba ha ka 24 tarik Kyllalyngkot ha ka por kumba 5 baje janmiet, kawei ka ar shaka (ML-05X-9261) kaba dei jong uwei u briew ba la tip kyrteng kum u Lapynskhem Lamare ka la shah tuh na ka jaka pynïeng kali kaba don ha Umsohsun.
Ha kawei pat ka jingjia, u Pangrak S Sangma u la ujor ba ha ka miet jong ka 24 tarik Rymphang, ki runar ki la tuh ïa ka thuk-thuk (AS-01DM-2723) jong u na ka jaka pynïeng kali kaba don ha Tura Civil Hospital.
Sa ha kawei pat ka jingjia, u Rony Saha u la ujor ba ha ka 24 tarik Rymphang, u la lap ba ka thuk-thuk (ML-08J-9172) jong u ka la jah na Bangsidua, Phulbari.
Nalorkata, u Nitesh Singhania u la ujor ba ka 24 tarik Rymphang, ki runar ki la tuh ïa ki sainar ilektrik na ka ïing sah jong u kaba don ha Jail Road, Shillong katba u Sabyasachi Mukherjee u la ujor ba ha ka 24 tarik Rymphang, ki runar ki la prong sha ka ïing sah jong u kaba don ha Oakland, Shillong bad ki la tuh ïa ki mar ki mata ban shna ïing bad uwei u dur mot jong u Buddha.
Ka Society of Failure Analysis (SFA-India) ka la pynlong ïa ka National Seminar halor ka Failure Analysis for Metallurgical Industries (FAME-2024) naduh 23 tarik, Rymphang haduh ka 24 tarik, Rymphang ha ka Hotel Novotel.
Ka Society of Failure Analysis (SFA) ka dei ka seng ka bym don jingïoh nong ei ei ha kaba la pynrung kyrteng ïa ka kum ka kynhun ki riewpaidbah ha kaba ka shlem treikam jong ka ka don ha Defence Metallurgical Research Laboratory (DMRL), Hyderabad.
Ka jingtrei jong ka ka long ban kyntiew, ban ai mynsiem bad ban kyntiew ha ka liang ka jingkiew jong ka “Art and Science of Failure Analysis" bad ban treikam na ka bynta ban ai mynsiem ïa ka jingbym lah treikam bad ka jingkyrshan jong ka ka ka long ban ithuh ne tip ïa ki daw jong ki jingbym lah ban pyntreikam, khnang ban lah ban weng noh ïa ki jingbym lah ban pyntreikam ha ki por kiba hadien.
Ka bynta kaba kyrpang jong ka jingpynlong ïa ka Seminar FAME-2024 ka long ban ïatai sani bha halor ki katto katne ki bynta ba kyrpang bad ban weng ïa ki jingeh ba la ïakynduh da ki karkhana jong ki nong India kiba la kiew na ka jingbym lah ban khie khlieh jong ki ha kiba bun ki jait jingtrei ne ki tiar ba la pynmih na ki karkhana.
Ka jingbym lah ban treikam bha ka shong ha ki jingthut ne bym bha jong ki tiar ba la shna ne pyndonkam bad ka jingbym lah ban oh shrong-oh shrup ïa ki.
Ha kane ka prokram ai jinghikai la pynphuh pynphieng da ka jingdonlang jong u Dr.
V.
K.
Saraswat, Member of NITIAAYOG, Dr.
G.
Satheesh Reddy, President, Aeronautical Society of India, bad u Chairman barim jong ka DRDO & Secretary, DDR&D, Dr.
S.
K.
Jha, C&MD, Midhani, President, SFA bad u Chairman ka Organizing Committee, Dr.
R.
Balamuralikrishnan, Director,DMRL, Dr.
S.
Satyanarayana, u Principal Director barim ka CITD and Co-chairman, Organizing Committee, bad kiwei pat ki stad saïan ba pawkhmat bad ki riewshemphang ban wanrah ïa ki buit treikam bathymmai ha ka Metallurgy.
U Dr.
Chandan Mondal bad u Dr.
Niraj Nayan ki la ai jingkyrshan lang ha kaba ki la long ki nongai jingmut bad ki nongai buit ha kane ka prokram.
Ha kane ka sngi, ki stad saïan bad ki riewshemphang kiba wanrah ïa ki buit treikam bathymmai ki la shah pynkup burom ha ka SFA da ki khusnam jong ka jinglah jong ki ban nohsynñiang ha kaba ïadei bad ka jingkyntiew ha ka saïan bad ka jingtreikam jong ki buit bathymmai.
Ïa ka khusnam la sam sha u Dr Jayakumar, Ex-Director,IGCAR, Kalpakkam (2019-2020) bad Dr S K BhaumiK, NAL,Bangalore( Retd.
) (2021-2022); ïa ka National Failure Analyst Award sha u Dr R C Prasad, da ka IIT B, (2019), sha u Dr M Srinivas, da ka DMRL, (2020), u Dr S V S N Murty, LPSC/ISRO (2021), Dr Swati Biswas, GTRE/DRDO (2022); ïa ka khusnam National Young Failure Analyst sha u Dr Jalja ,VSSC, (2019), Shri Vedula Ram Prasad, Shri Hiramraju, Deep rock drills pvt ltd.
(2021) bad Shri Ram Reddy, MIDHANI,(2022);  ïa ka Best Paper Award la ai sha ki lai ngut ba la tip kyrteng kum u Mrityunjoy, Jalaj Kumar, bad Satyapal Singh jong ka Hazra na ka bynta ka jingtih jylliew jong ki halor ka “Failure of Locking Wires of an Aeroengine Component: Attributed Primarily to Over-twisting and Secondarily to Engine Vibration and Improper Material Selection," ïa kaba la pynmih ha ka Journal of Failure Analysis and Prevention 19 (2019): 890-902″ na ka bynta u snem 2019; “Failure analysis of surface condenser tubes of a captive power plant" da u M Madan, K Raghavendra bad M Sujata, ba la pynmih ha ka SFA News Letter, January 2021 na ka bynta u snem 2021 bad ka “Jalaja, K.
, Sushant K.
Manwatkar, Rohit Kumar Gupta, bad SVS Narayana Murty na ka bynta ka jingtih jylliew jong ki ha ka “Metallurgical failure analysis of AA 7050 main landing gear brake reducer for reusable launch vehicle" ba la pynmih ha ka Engineering Failure Analysis 145 (2023): 107042," na ka bynta u snem 2022.
Ki nongdie madan kiba shong die jingdie harud surok hapoh u pud u sam jong ka Shillong Municipal Board ha nongbah Shillong ki don haduh 1400 ngut.
Ïa kane la pyntip da u Symbud Myntri Rangbah ka jylla u Bah Sniawbhalang Dhar uba khmih ruh ïa ka tnat Pynroi Sor ha ka jubab ba la ai ha ka jingkylli kaba la wanrah da u MLA ka North Shillong u Bah Adelbert Nongrum ha ka ‘starred question’ kaba khlem poi ban ïatai hapoh ka ïingdorbar namar ka jingkut noh ka por kylli jingkylli.
U Bah Sniawbhalang u la pyntip ba napdeng kine ki 1400 ngut kiba shongdie jingdie harud surok haduh 432 ngut ki dei kiba dei jingdie ha Khyndailad, 142 ngut ha Jail Road, 37 ngut ha Polo, 66 ngut ha Civil Hospital bad thaiñ Barik, 563 ngut ha Motphran, 135 ngut ha Laitumkhrah bad 25 ngut ha Laban.
Halor ka jingkylli, la ka don ne em ka jingjurip ïa ki nongdie madan katkum ki kyndon jong ka Street Vendors (Protection of Livelihood and Regulation of Street Vending) Act, 2014, u Symbud Myntri Rangbah u la pyntip ba ka la don ka jingjurip ïa ki nongdie madan, kata ba la leh naduh ka 4 tarik Nohprah, 2023 haduh 16 tarik Kyllalyngkot, 2024.
Haba kylli mynno la thaw ïa ka Town Vending Committee na ka bynta ka nongbah Shillong, la jubab ba ïa ka Town Vending Committee la thaw ha ka 13 tarik Risaw, 2022 katkum ka Notification No.
UAU.
5/2017/Pt.
IV/18.
Ki kyrteng jong ki dkhot jong ka Town Vending Committee ba mynta ki long Chairperson dei u Chief Executive Officer ka Shillong Municipal Board, Member Secretary yn dei kiba mihkhmat na ka shlem treikam Deputy Commissioner, East Khasi Hills ki bym duna ïa ka kyrdan Additional Deputy Commissioner katba kiwei ki dkhot ki long ki ban mihkhmat na ki pulit bym duna ïa ka kyrdan Assistant Superintendent of Police, na ka Traffic Police, na ka ophis DMHO, na ka MUDA, na ka KHADC, ar ngut ki nongmihkhmat na ka Shillong Roadside Hawkers Association, 3 ngut ki nongmihkhmat na ka Meghalaya & Greater Shillong Progressive Street Vendors & Hawkers Association, ar ngut na ka Greater Ïew Polo Welfare Association, na ka KSU Sengkmie, na ka Synjuk ki Rangbah Shnong  bad Lead District Manager ka East Khasi Hills.
Ka Myntri ba khmih ïa ka tnat ka rep ka riang ka Jylla ka Kong Ampareen Lyngdoh ka la kubur ba ka la don ka jinghiar jong ka dor u synsar hapoh ka jylla.
Ka Myntri ha ka jubab ba ka la ai ha ka jingkylli kaba la wanrah da u MLA ka Mawkynrew u Bah Banteidor Lyngdoh ha ka ‘starred question’ kaba khlem poi ban ïatai hapoh ka ïingdorbar namar ka jingkut noh ka por kylli jingkylli, ka la ong ba ka tnat ka la don ka jingtip halor ka jinghiar ka dor jong u synsar.
Halor ka jingkylli ba na kaei ka daw ba hiar ka dor jong u synsar, ka jubab na ka Myntri ka long ba ki Jylla ba marjan kata ka Assam, Mizoram, Tripura bad Arunachal Pradesh ha kine 2 bad 3 snem ki la pynkiew bha ïa ka jingpynmih synsar ha la ki jong ki Jylla.
La pyntip ruh ba ka jaka ba rep synsar ha Meghalaya ruh ka la nangkiew bad ka jingkynshew (stock) synsar ba naduh u snem ba la leit, ka dang don ha ki kudam.
Ka jingpynmih synsar na ki Jylla ba marjan kala nang pynbun ïa ka mar ha ki ïew ki hat, kaba la lam pat sha ka jinghiar ha ka dor jong u synsar.
Shuh shuh la ong ba ka jingdawa ïa u synsar ruh ka la nanghiar ha ki ïew na ka daw jong ka jingdon bad wad jong ki briew ïa ki synsar plastic.
Halor ka jingkylli ba hato na ka liang ka tnat ka la shim ki lad ki lynti ban peit ïa kane ka jingeh jong ka jinghiar dor u synsar, ka Myntri ka la pyntip ba ka tnat ka la shim katto katne ki lad ki lynti ban peit ïa ka jingeh na ka jinghiar dor jong u synsar bad ong ba ka Mawïong Wholesale Market ka don ïa ki kudam ba lah ban ngiam haduh palat 21,000 MT, bad kumta bun na kine ki kudam la pyndonkam ban buh ïa ki synsar ba la thad ha ka por ba hiar dor u synsar.
Kumta kane ka la plie lad ïa ki nongrep ba kin ïoh kham heh ka dor.
Ka la pyntip ruh ba ka jingpoi mar man la ka sngi bad ka dor ïew jong u synsar la ju thep ha ka AGMARKET portal bad MEGAMB portal kaba lah ban ïohi lut da ki paidbah bad nongrep ba kin tip ïa ka dor ka mur.
Ka Supreme Court ha ka Lah Sngi U Blei ka la phah shithi halor ka jingkyrpad jamin jong u MP ka seng Aam Aadmi Party u Sanjay Singh, uba la shah kynnoh donkti ha ka jingkamai ïa ka spah bymhok kaba la mih na ka jingpyn-dkoh treikam hapoh ka tnat Excise ha Delhi.
Ka kynhun jong ki nongbishar kaba kynthup ïa u Sanjiv Khanna bad u Dipankar Datta ka la phah da ka shithi sha kaEnforcement Directorate (ED) ha kaba ïadei bad ka jingpan jamin jong u Singh kaba long halor ka jingpynibor pyrshah halor ka hukum jong ka High Court kaba la long ha ka 7 tarik, Rymphang kaba la kyntait ban ai jamin ïa u.
Kum u nongmih khmat na ka bynta jong u, u Senior Advocate A M Singhvi u la ong ba ka jingmudui jong u Singh ka long ban pynibor pyrshah halor ka hukum ban shahkem kaba la dei ban long ha ka 5 tarik, Lber, ha kaba hadien kane ka ïingbishar ka la buh shwa ïa ka jingkyrpad jamin ha ryngkat jong ka, ha kane ka sngi la buh kum ka sngi ban bishar bniah halor kane ka jingkyrpad.
Shi bynta na ka jingpynkhreh ïa ka ilekshon sha ka dorbar Lok Sabha, ki pulit ka East Jaiñtia Hills District ha ka 26 tarik Rymphang ki la pynlong ka jingkhynra kali ha Umkiang.
Ha kane ka jingkhynra kali ha ka por 10 baje janmiet, ki la ïoh bat ïa kawei ka Tata Truck 1512 kaba don ïa u Registration No.
AS28-AC-1046 kaba wan na Kalain, Cachar Assam bad thmu ban kiew sha ka thaiñ Lumshnong, Meghalaya.
Ha kane jingkhynra kali ha ka jingdonlang ki nongsakhi, la ïoh kurup 2 tylli ki synduk sabon kiba suba ba ki dei kiba la thep drok beaiñ ryngkat ki thyrnia bad haba la khmih bniah la pynthikna ba u dei u drok ‘heroin’ uba don ka jingkhia 34.
44 gram bad shong dor T.
28 lak tyngka.
Hapoh ka kali la don u Dony Paya Mulieh ba dang 19 snem na ka shnong Khliehshnong Lumshnong bad u Langki Rymbai, 23 snem, na Dongdukan Lumshnong ba hap hapoh ka thanat Lumshnong ha East Jaiñtia Hills District.
Ha kaba ïadei bad kane, ki pulit ki la kem noh ïa kine ar ngut bad ïa ka case la register hapoh ka thanat Lumshnong katkum ka Case/ No.
07(02)24 u/s 21 (b)/ 29 NDPS Act.
U MLA ka TMC, Dr.
Mukul Sangma ha ka Sngi Ba-ar u la dawa da ka jingtohkit halor ka jingshah kynnoh ktah kti ki dkhot ka HYC ha u ophisar pulit jong ka thanat Pynursla ha ka miet 24 tarik mynta u bnai.
U Dr.
Sangma haba shim bynta hapoh ïingdorbar thawaiñ ha ka jingïakren halor ka Mang Tyngka u la ong ba u la ïoh pdiang ïa ka jingpynsngew na ka HYC haba ïadei bad kawei ka jingjia ha kaba ki dkhot jong ka seng ki la pyrshang ban leit ujor sha ki pulit ka thanat Pynursla halor ka jingshalan tuh ïa ki muid.
“Bad la jia aïu, ka long kaba pynkyndit, ha ka jaka ba ki pulit kin leh eiei halor ka jingujor, ki la sah ktah kti pynban.
Nga kwah ïa ka jingtohkit halor kane.
Kumno ka lah ban long ba ki nongshong shnong kiba long ki nongwanrah khubor ki la shah leh pynban ha kane ka rukom," la ong u Dr.
Sangma da kaba bynrap ba ka don kaei-re-kaei kaba bakla kaba la jïa.
Ka Hynñiewtrep Youth Council (HYC), Sengkmie ha ka Lah Sngi U Blei ka la dawa na u Superintendent of Police ka East Khasi Hills ban sospon mardor ïa u ophisar pulit ka thanat Pynrusla halor ka jingkynnoh ktah kti ïa ki nongïalam bad dkhot ka seng ha ka miet Sngi Saitjaiñ.
U President ka seng, Bah Roy Kupar Synrem u la ïathuh ba ki nongïalam ka Ri-War Mihngi Circle, ha ka miet 24 tarik mynta u bnai ki la leit sha thanat Pynrusla ban ujor pyrshah ïa ki kali kiba kit mar be-aiñ ban shalan sha Bangladesh.
U la ïathuh ruh ba ha ka por ba poi ha thanat kumba 10 baje mynmiet, mar sien poi ha khyrdop jong ka thanat, uwei u ophisar pulit uba kyrteng u George Dkhar (2nd OC ka Pynursla) u la patan ïa ki nongïalam bad ki dkhot jong ka seng kiba don 7 ngut da kaba patan shuwa ïa u President, samla Lamphrang Khonglam shapoh thanat bad thap bad shoh ym tang da ka kti, hynrei u la bom ruh da ki dieng ‘lathi’ haduh ban da mynsaw ka met.
Nalor kane, u la ong ba mar sien ïoh jingtip halor katei ka jingjia, na ka liang ka seng ha ka 25 tarik ka la leit sha katei ka thanat ban ïakynduh ïa u ‘Officer-in-Charge’ bad haba pyrshang ban kylli ïa ka daw hapdeng ka jingdonlang jong utei u ophisar (George Dkhar), utei u pulit ha jaka ban sngewthuh la ka jingbakla, u la pyni pynban ïa ka jingsngew meng ba kaei kaba u leh, ka long kaba dei.
Shuh shuh u la bynrap ba ka seng kan sa phah jingthoh sha ka ophis treikam ka Meghalaya Human Rights Commission (MHRC) ban dawa shimkhia halor katei ka jingjia.
U Myntri ba khmih ïa ka tnat Revenue & Disaster Management, Bah Kyrmen Shylla, u la pyntip ba ki don haduh 2426 ngut ba kynthup ïa ki ‘riewshimet, ki kynhun kiba la ïoh ïa ka jaka sorkar ne ka revenue land.
U Myntri u la pyntip ïa kane haba jubab halor ka jingkylli kaba la wanrah da u MLA ka Nongkrem u Bah Ardent M Basaïawmoit ha ki kynta kylli jingkylli hapoh ka ïingdorbar ha ka Sngi Ba-ar.
Halor ka jingkylli kaba la buh da une u MLA na Nongkrem ba haduh katno ngut ki briew na Bangladesh ki la die noh ïa ki jaka ha Rynjah ne RR Colony ba la ai sha ki ha ka por ba don ka thma Laitluid u snem 1971, u Myntri u la ong ba ïa kane la leh katkum ka Assam Land Regulation Act 1886, la ong ba ka sorkar ka ai ïa ki jaka katkum ka jingbiang ki kot ki sla bad ruh kaba la leh katkum ka Land Transfer Act jong ka jylla.
Shuh shuh halor ka jingpan jingtip u Bah Ardent ba lada don kino-kino ki jaka Sorkar ba la ai sha ki MLA lane sha ki bahaïing-bahasem jong ki, na ka liang u Myntri u la pyntip ba um don jingtip satia ba ïa ka jaka ka Sorkar la ai sha ki MLA lane sha ki bahaïing.
U Myntri u la ong ba ïa ki jaka sorkar yn nym lah ban leit sha ki ‘riewshimet bad ka sorkar kan ïada ruh ïa ki jaka ki bym hap hapoh ki jaka jong ka sorkar, bad pyntip ruh ba ha ki jaka ba la ai da ka sorkar ki nongshimwai ki lah ban tei ïa ki ïing paki dulan.
Ki jaka sorkar kiba la ai sha ki ‘riewshimet, ki tnat sorkar bad sha ki kynhun bapher bapher ka long 37,372.
9468 hectare bad ka jaka sorkar kaba don baroh ka long 38, 181.
9468 hectare.
Halor ka jingkylli jong u nongïalam ka Liang Pyrshah u Bah Ronnie V Lyngdoh ba hato ki don ki jaka Sorkar kiba la shah klun be-aiñ, u Myntri u la ong ba ki don katto-katne ki briew kiba pyrshang ban klun bad ki la leit ruh sha ïingbishar hynrei, “Ngi la ïeng skhem ha ka nongrim ba kine ki jaka ki dei jong ka Sorkar".
U MLA ka UDP na Nongpoh, Bah Mayralborn Syiem, ha ka Sngi Ba-ar u la pyntip hapoh ka ïingdorbar ba ki nongshong shnong ha ka thaiñ khappud bad kumjuh ha shnong Marmaiñ ki la don hapdeng ka jingshong syier na ka jingtah ‘poster’ jong ka Sanmilito Sanatan Samaj (SSS) pyrshah ïa ki skul Khristan.
Ïa kane u Bah Mayralborn u la pyntip hapoh ka ïingdorbar lyngba ka Zero Hour Notice kaba u la wanrah, ha kaba u la ong ba kane ka jingtah ‘poster’ da ka SSS ha kylleng ka Assam bad ha ki khappud ka la buh ïa ki nongpynïaid ki skul Balang hapdeng ka jingsyier bad ka jingbym shngaiñ ha ki thaiñ khappud bad khamtam ha ka thaiñ Marmaiñ kaba hap ha Nongpoh Constituency ha Ri-Bhoi District.
Une u MLA ka Nongpoh u la ong ba katkum ki jingthoh ba don ha ka ‘poster’ kiba la thoh ha ka ktien Assamese ïa kiba u la pyrshang ban pynkylla ha ka ktien phareng bad kaba donkam ban da pynthikna bha shwa, ka ong ba katei ka kynhun ka la maham ïa ki Missionary Khristan ban sangeh ban pynkylla ïa ki skul pule sha ki kynhun Balang, ka jingteh katkum ki kamram nongshong shnong ka ri India kumba pruid dak ha ka clause 51 A jong ka riti synshar ka Ri, kiar na ki kam ïaleh pyrshah ri, weng ïa ki muhor jingngeit niam ki riti dustur na ki skul pule bad ban sangeh noh ka jingsylla ban pynduh ïa ki jingtip barim bad ki riti dustur ka ri da kaba shim kabu kum ki rit paid.
Halor kane, u Myntri Rangbah ka Jylla Conrad K Sangma u la kular ïa ka jingshngaiñ bad jingïada ïa ki paidbah ba sah ha ki jaka khappud bad ka Assam.
U Myntri Rangbah u la ong, “Ngin sa pyntip ïa ki Superintendent of Police bad ki Deputy Commissioner ba kin pynkhlaiñ ïa ka jingïaid pahara ka ban pynthikna ba ki paidbah kin ïoh ïa ka jingshngaiñ bad ba kin ïoh ruh ïa ki jingïada lada dei ban mih kano kano ka jingjia.
"U Conrad u la ong, “Hynrei, kam dei pat ïa nga ban leh eiei khlem da wad ïa ka jingshisha.
Namar kata, ngi donkam ban pynshisha shuwa ïa kane ka khubor bad ki jingtip shuwa ba ngin leh eiei, hynrei watla katta ruh ngin nym shim sting halor kane ka kam.
"Shuh shuh u Myntri Rangbah u la pyntip ruh ba na ka liang jong u, u la ju bteng ïa ka jingïakren na ka por sha ka por bad u Myntri Rangbah ka Assam u Himanta Biswa Sawma bad kumjuh ruh ka jingïakren ka ïaid ruh hapdeng ki Chief Secretary jong ki ar Jylla.
Ka Ïingdorbar ka la mynjur bun tylli ki aiñ rew ha ka sngi bakut jong ka dorbar mang tyngka bad ïa kine ki aiñ rew la wanrah da ka Sorkar.
Ka dorbar mang tyngka ka la sdang ha ka 16 tarik bad kut ha ka 27 tarik mynta u Rymphang.
Nalor ka Meghalaya Appropriation (No.
II) Bill, 2024, ha kane ka sngi bakut ka dorbar mang tyngka, ka Ïingdorbar ka la ai jingmynjur ïa ki aiñ rew kiba kynthup ïa ka Meghalaya Civil Task Force Revealing Bill, 2024, ka Meghalaya Fiscal Responsibility and Budget Management (Amendment) Bill, 2024, Captain Williamson Sangma State University (Amendment) Bill, 2024, Contingency Fund of Meghalaya (Amendment) Bill, 2024 nalor ka Meghalaya State Investment Promotion and Facilitation Bill, 2024.
Ynda la dep lut ki kam baroh, na ka liang u Lamphang u la pule ïa ka khubor kaba wan na u Lat ka Jylla bad pynwai noh ïa ka dorbar mang tyngka.
U Myntri Rangbah u Conrad K Sangma u la pynpaw ka jingdiaw ha Ïingdorbar halor ka jingkynnoh ba u Myntri Rangbah u khanglad ïa ka ktien Khasi ban ïoh rung ha ka Khyrnit Baphra ka Riti Synshar.
U Myntri Rangbah u la ong ba ki jait ktien bapher bapher ki sahteng la bun phew snem ban ïoh jingithuh bad ka long kaei-kaei kaba ym lah pdiang ban kynnoh ba dei u Myntri Rangbah uba peit ban khanglad.
U la ong ba ka dei ka Sorkar Pdeng kaba rai ban ai jingithuh ïa ki jait ktien bad mynta la bun phew snem ym don ki jait ktien kiba ïoh jingithuh.
Kumta u la ong ba ka long kaei-kaei kaba bakla bad ym lah pdiang ban kynnoh khlem nongrim ba u Myntri Rangbah u khanglad ïa ka ktien Khasi ban ïoh jingithuh.
Ka nongbah Imphal ha Manipur ka la sakhi ïa ka jingïather kuli kaba jur hapdeng ki nongap pahara jong uwei u heh pulit bad ki ‘riew kieng atiar.
Kane ka jingïasiat ka la long habar ka ïing sah jong u Additional Superintendent of Police (Operations), u M Amit Singh, ha Wankhei jong ka Imphal West, la ong ki pulit.
Ha kane ka jingïather kuli, kitei ki ‘riew kieng atiar ki la pynjulor ïa ka ïing sah jong u Singh bad ka jaka ai dawai.
Ki la don ruh ki kali kiba la julor.
Ha ka longïing longsem jong u Singh, ki don haduh hynñiew ngut ki doktor.
Shuh shuh ki khubor ki ïathuh ba ki la don hapdeng 20 haduh 30 ngut ki ‘riew kieng atiar kiba la leit thombor ïa ka ïing jong utei u heh pulit hadien ba ki la plie jubor ïa ka khyrdop ïing.
Hynrei utei u heh pulit um shym la don satia ha la ïing ha ka por ba ka la mih kane ka jingjia.
Ha ki rynsan ‘Social Media’, la pynsaphriang ïa ki dur khih kiba ïadei bad katei ka jingjia bad ki don ki ‘riew paidbah kiba la phet ban ïoh jaka rieh.
Na ka liang ki shipai, Assam Rifles bad ki pulit ka jylla ki la leit sha katei ka thaiñ bad ki la thwet ïa kitei ki ‘riew kieng atiar.
Lah ban kdew ba ka jingïakynad ha Manipur ka la sdang naduh u bnai Jymmang 2023 bad haduh mynta, palat 200 ngut ki la khlad bad da ki hajar ngut kiwei pat ki la kylla phet wir.
Ka Ïingdorbar Thawaiñ ka la mynjur ïa ka mang tyngka ka Jylla na ka bynta u snem 2024-2025 lyngba ka jingmynjur ïa ka aiñ ‘The Meghalaya Appropriation (No.
II) Bill, 2024’ ha kaba la antad ba ka jingïoh kan kot  T.
23,545 klur khlem da kheiñlang ïa ka jingshimram bad ka jinglut kan kot sha ka  T.
25,574 klur khlem da kynthup lang ïa ka jingsiew ram.
Baroh ka jinglut la mang palat  T.
27,072 klur ha kaba ka jingshim ram la antad kumba  T.
3,527 klur katba ka jingsiew ram kan long  T.
1,498 klur.
Kane ka mang tyngka ka dei ruh kaba duna pisa da  ` 2,029 klur kaba mih na ka jingïapher hapdeng ka jingïoh kaba long  T.
23,545 klur bad ka jingpynlut kaba long  T.
25,574 klur.
Kane ka jingmynjur ka pynlah ïa ka Sorkar Jylla ban pyndonkam ïa ka pisa kaba la mang na ka bynta ki jingdonkam bapher bapher jong ka Sorkar baroh shisnem jong u snem mang tyngka 2024-2025 kaba sdang naduh ka 1 tarik u Ïaïong, 2024 haduh 31 tarik Lber, 2025.
Ka Sorkar Jylla kan lah ban pyndonkam pisa katkum ka mang tyngka kaba long  T.
27,072 klur, 2 lak, 98 hajar na ka bynta kiba bun ki jingdonkam kiba donkam ban pynlut baroh shisnem jong u snem mang tyngka u ban kut ha ka 31 tarik Lber 2025.
Ïa ka mang tyngka la wanrah ha Ïingdorbar Thawaiñ ha ka 21 tarik u Rymphang 2024 da u Myntri Rangbah uba peit ïa ka tnat pla tyngka u la ai kyrteng ïa ka kum ka ‘Mission 10’ ha kaba la buh 10 tylli ki jingplielad bad 10 tylli ki jingkular kiba dei ban pyntreikam.
La ong ba kine ki 10 tylli ki jingplie lad bad 10 tylli ki jingkular, ki long kum u mawnongrim ha kaba ka jingpynleit jingmut ka long ban pynpoi ïa ka Jylla sha ka thong jong ka ïoh ka kot kaba kot 10 billion US dollar ha kine ki snem ban wan.
“Ngin sa kynjoh sha ka thong jong ka ïoh ka kot kaba long 10 billion US dollar lyngba ka jingpynleit jingmut ïa ki 10 tylli ki bynta kiba long ka jingplie lad.
Nga kwah ruh ban ban pynskhem ha ki 10 tylli ki jingkular ki ban pyntikna ba u nong Meghalaya un myntoi na ka jingkiew ka Jylla bad ba ka roi ka kiew ha kine ki saw snem kan long kaba ïaryngkat, kaba neh bad kaba shisha," la pynpaw u Myntri Rangbah ha ka jingkren jong u shaphang ka mang tyngka ha Ïingdorbar.
U Myntri Rangbah u la kyntu ïa baroh ki dkhot jong ka Ïingdorbar bad ki nongshong shnong ban kynmaw ïa kane ka mang tyngka ‘Mission 10’ kaba dei ka jingtreikam kaba pynkhreh ban tei ïa ka ïoh ka kot kaba 10 billion US dollar lyngba ki 10 tylli ki jingplie lad bad 10 tylli ki jingkular.
“Ka jingpynpoi sha ka thong jong ka ‘Mission 10’ ha u snem 2028 kan sa wanlang ruh bad ka jingdap 10 snem ka Sorkar MDA," la ong u Myntri Rangbah.
Ki 10 tylli ki jingplie lad hapoh ka ‘mission 10’ ki kynthup ïa ka jingkyntiew ïa ka rukom bei pisa ha ki kam pynroi, ka jingpynïasoh  hapdeng ki thaiñ bad kyntiew ïa ka khaïi pateng ha khappud, ka jingpynkylla dur ïa ka sor, ka jingpyndonkam ïa ki kor ki bor bad pynkylla ïa ka Meghalaya kum ka ‘tech hub’, kham pynkiew shuh shuh palat arshah ïa ka jingkamai ki nongrep, pynkupbor bad kynthup ïa ki kynthei ha ka ïoh ka kot, kynthup bad aikam ïa ki samla, pynlong ïa ka Jylla kum ka jaka kaba biang tam ha ka kam jngohkai, ka ïoh ka kot kaba biang lang ha ka liang ka mariang bad ki lad ban pynmih bording.
Ki 10 tylli ki jingkular pat ki kynthup ïa ka jingpynïasoh kaba suk ha ka leit ka wan, ka jingbiang ka umbam umdih ïa baroh lyngba ki pipe um, ka kor internet kaba sted bad biang pura, ka jingtei ïing ïa kiba dei hok ban ïoh myntoi, ka jingbiang ka bording, ka koit ka khiah bad jaka ba biang ïa baroh, ka lad ban pule kaba pynkmen bad kaba bha tam, ka jingai jingshakri kaba pynsuk bad lah ban pynbeit ïa ki jingeh, sumar bad pynkupbor ïa ki jingtei jingshna ha shnong ha thaw na bynta ka jingbha.
U Pa’iem K.
M Syiemlieh uba dei u Deputy Syiem jong ka Hima Nongkhlaw, u la ïathuh ba dei u Tirot Sing uba hiar thma nyngkong ïa ki shipai phareng hapoh ka ri India haduh ba un shah kem ha ki shipai phareng bad shah set byndi ha Dhaka kaba dei ka nongbah jong ka Bangladesh mynta.
U Pa’iem Syiemlieh u la ong ba kum ka Kur Syiemlieh ka la ai khublei ïa ka sorkar jylla kaba la lah ban tei ïa u mot jong u Tirot Sing u Syiem ka Hima Nongkhlaw hadien ba u la shah set byndi ha ki shipai phareng ha ki por mynshwa.
U la ïathuh ba kane ka jingshah set byndi ka dei hadien ba u la hiar thma ïa ki shipai phareng ha ka 4 tarik Ïaïong, 1829 kaba la ïoh ban pynïap palat 60 ngut ki shipai phareng ha ka jingïakhun ïa ka thma namar ka jingpynkheiñ ïa ka jingïateh hapdeng u Tirot Sing bad u David Scoot ha kito ki snem.
“Nga la poi sha Dhaka mynshem snem ha ka 16 tarik Jylliew, 2023 hynrei ngam ïoh ban rung sha jaka set byndi ïa u Tirot Sing, hynrei ha kine ki sngi ba la leit buh ïa u mot Tirot Sing ha Dhaka ki nongïalam jong ka sorkar jylla ki la ïoh ban ïuh-kjat ha patok ba la set byndi ïa u Tirot Sing ha Dhaka tangba mynta ki la pynlong kum ka jaka pynsahnam" u la ong.
Nalor nangta, u Pa’iem Syiemlieh u la ïathuh ba u Tirot Sing u dei u Syiem ba shiphew ha ka Hima Nongkhlaw bad hadien u Tirot Sing kiba long Syiem na ka Kur Syiemlieh ki long u Rijon Sing bad mynta ha u Pa’iem Phrestar Syiemlieh bad ma u kum u Syiem khynnah.
Shuh shuh u la pynpaw ka jingsngewkmen ban ïoh leit buh ïa u motdur jong u Tirot Sing ha Dhaka namar dei ma u uba nyngkong ban hiar thma ïa ki phareng hapoh ka ri India.
Kum ban shu pynkynmaw ïa u Motdur jong u Tirot Sing la ïoh ban leit plie ha ka 16 tarik u bnai Rymphang ha Dhaka da u Symbud Myntri Rangbah ka jylla, Bah Sniawbhalang Dhar bad ki MLA, ki ophisar, u Syiem ka Hima Nongkhlaw ryngkat kiba shah khot sngewbha.
U Bah Sanbor Shullai uba dei u nongmihkhmat ka BJP napoh ka 19-South Shillong, u la ong ba lada ha u snem 2019 ki paidbah napoh ka Shillong Parliamentary Constituency ki la jied bad pynjop ïa u kum u MP ka Lok Sabha ha utei u snem katta u lah wanrah tang da ka um bad ka ngap hynrei phewse ki la pynjop pynban da u Bah Vincent H Pala ban long kum u MP.
“Ha kato ka por ki paidbah ka Ri Khasi bad Jaiñtia ki lah pynjop ïa u Bah Pala, te lada dei ba nga jop nga la long Myntri bad nga lah wanrah da ka um bad ka ngap", la ong u Bah Sanbor.
Haba kren sha ki lad pathai khubor ha ka Sngi Ba-ar hapoh ka shlem treikam jong ka BJP, u Bah Sanbor u la ong ba ki paidbah ka Shillong Parliamentary Constituency ki la dei ban kylla noh ha kane ka kynti kaba mynta ym ban pynjop sah da u Bah Vincent Pala namar la 5 snem kynthih u Bah Pala u la shu ktha soh-ot ha kyndong hapoh Parliament khlem da wanrah ïa ka roi ka par.
“U Bah Pala la 5 snem u shu ktha soh-ot ha kyndong hapoh Parliament, ym don ka roi ka par eiei ruh lyngba u Bah Pala, ki paidbah kiba bun kim ju ïakynduh ïa u", la ong u Bah Sanbor.
U Bah Sanbor u la kyntu ruh ïa ki paidbah ka jylla ba ki dei ban long kiba stad bad kiba ïohi jngai ym ba kin ngop ha ki jingshah pynshoi da kaba ki thep bad pynjop ïa ka BJP khamtam ba kane ka ilekshon ka dei ka ilekshon shapoh ka Lok Sabha.
U la ong ruh ba kum ki nongthep vote kim dei ban shu pynsepei ïa ka vote ban thep sha kiwei ki seng ki ban shu ktha soh-ot biang sa 5 snem kynthih harud surok.
“Balei pynsepei ïa ka vote jong phi sha ka seng kaba lada phi phah da kiwei-kiwei, ngi shu tieng ba sa 5 snem biang kin ktha soh-ot harud surok hynrei lada ki pynjop ïa ka Dr.
Fenela, ma ka ruh kan wanrah da ka um bad ka ngap bad kane kan long ka jingmyntoi ïa ki samla khlem kam khlem jam, ki paidbah bad ki nongrep nongriang ba kin ïoh ïa ki jingïarap", la ong u Bah Sanbor.
Ha kawei ka jingjia ka bym ju kham jia koit ha ka ilekshon MP Rajya Sabha, u kyrtong ka BJP na ka jylla Himachal Pradesh u la jop pyrshah ïa u kyrtong ka seng Congress da kaba shu pynkhalai nusib hadien ba ki la ïoh mar katjuh ki ‘vote’.
Une u kyrtong ka BJP uba la jop u dei u Harsh Mahajan katba u kyrtong ka Congress uba la shah rem u dei u Abhishek Manu Singhvi.
Ha ka ilekshon MP Rajya Sabha, dei ki MLA kiba long kum ki nongthep ‘vote’.
Ha ka Ïingdorbar Thawaiñ kaba don 68 ngut ki MLA, ka Congress ka don haduh 40 ngut katba ka BJP tang 25 ngut bad ki MLA khlem seng ki don 3 ngut.
Ka jingpoi mar katjuh ki ‘vote’ jong kitei ar ngut ki kyrtong ka long hadien ba hynriew ngut ki MLA ka Congress ki la shet kylla ïa la ka jong ka seng wat la kane ka seng ka dei kaba bat ïa ka bor synshar ha Himachal Pradesh.
Kine ki hynriew ngut ryngkat bad lai ngut ki MLA khlem seng (Independent) ki la leit ai jingkyrshan ïa u kyrtong ka BJP.
Ha ka jingshisha, ka jingkhmih lynti ka long ba u Singhvi un jop da kaba suk namar ka Congress ka don haduh 40 ngut ki MLA.
Hynrei ynda la ñiew ïa ki ‘vote’, la shem ba hynriew ngut ki MLA ka Congress lem bad lai ngut ki MLA khlem seng ki la leit ai jingkyrshan ïa u kyrtong ka BJP bad namarkata, u kyrtong ka BJP bad Congress ki la ïoh mar 34 ‘vote’.
Haba kren hadien ka jingpynbna ïa u nongjop, u Singhvi u la ong, “Kano-kano ka seng kaba pynïeng kyrtong haba ka don tang 25 ngut ki MLA katba ka sorkar ka don 43 ngut ki MLA ka ai tang ïa kawei ka khubor bad kata ka long ba ki la thmu ban leh eiei kaba long be-aiñ.
Ngam kren tang halor u Mahajan ne ïa kane ka ilekshon, hynrei nga kren halor ka nongrim baroh kawei.
".
Ki MLA ka liang pyrshah ki la phet khlem wanphai shuh sha Ïingdorbar ha ka Sngi Ba-ar kaba dei ruh ka sngi bakut jong ka dorbar mang tyngka.
Kane ka long hadien ba kine MLA ki la kynnoh ba ka rukom pynïaid dorbar kam long katkum ki kyndon haba ïadei bad ka mat ‘Demands for Grants’ kaba dei ai jingmynjur da ka Ïingdorbar Thawaiñ.
Ka jingphet ki MLA na ka liang pyrshah ka la wan hadien ba u MLA ka Congress na Umsning konstitwensi u Dr Celestine Lyngdoh u la kynnoh ba ka don ka jingbakla haba ïadei bad ka rukom wanrah ïa ka mat ‘Demands for Grants’ na ka bynta ban mynjur da ka Ïingdorbar.
U Dr Celestine u la ong ba katkum ki kyndon pynïaid dorbar, ka jubab halor ka jingïatai ïa ka mang tyngka ka dei ban wan ha ka bynta kaba nyngkong ha kaba u Myntri ba peit ïa ka pla tyngka un ai ïa ka jubab, nangta kan bud pat sa ka ‘Demands for Grants’ ha ka bynta ba-ar jong ka mang tyngka.
Une u MLA u la kdew ïa kane hashwa ba u Myntri Rangbah u Conrad K Sangma uba peit ïa ka pla tyngka un ai ïa ka jubab halor ka jingïatai ïa ka mang tyngka.
Hynrei u la ong ha kane ka dorbar, ka jingbuh ïa ka ‘Demands for Grants’ kam long katkum ki kyndon, namarba ïa ka ‘Demands for Grants’ la dep wanrah ha Ïingdorbar ha ka 23 tarik u Rymphang 2024 haduh 11 tylli, wat haba u Myntri ka tnat pla tyngka u khlem pat dep ban ai jubab halor ka jingïatai ïa ka mang tyngka bad u dang dei ban jubab mynta ka 27 tarik u Rymphang 2024.
La kumta ruh, u Dr Celestine u la pan jingshai na u Lamphang ka Ïingdorbar u Thomas A Sangma ha kano ka rukom yn leh ïa kane ka mat namarba lada ïaid katkum ki kyndon ka la bakla lypa bad u la ong ba lada ym ïaid katkum ki kyndon kam myntoi ban shong dorbar khamtam ïa kiba don ha ka liang pyrshah.
Ki MLA ba kynthup ïa u Dr Mukul Sangma ruh, u la kyrshan ïa kane ka jingkdew jong u Dr Celestine bad kyrshan ïa kaei kaba u la pan jingshai.
Na ka liang u Lamphang u la ong ba kane ka mat ka dei kaba la buh katkum ka jingpynbeit ïa ka dorbar ha kaba ka jingmynjur ïa ka ‘Demands for Grants’ ruh ka dang ïaid bad kam pat kut haduh mynta ka sngi ka 27 tarik u Rymphang 2024.
Kumta u Lamphang u la pynïaid shakhmat ïa ka dorbar bad na ka liang u Myntri Rangbah bad Symbud Myntri Rangbah Bah Prestone Tynsong ruh ki la ong ba ka jingbuh ïa ki mat ha ka dorbar ka dei kaba la dep pynbeit ruh ïa ki sngi ha ka Business Advisory Committee.
Kumta namarba u Lamphang u la pynïaid beit shakhmat ïa ki mat kiba la don ha kane ka sngi bakut ka dorbar, u Dr Celestine lem baroh ki MLA kiba don ha liang pyrshah ki la phet na Ïingdorbar bad ki khlem wanphai shuh wat ha ka por ba pynïaid sa ïa ka mat ‘Demands for Grants’.
Ha ka jingshisha, ki MLA ka liang pyrshah ki la wanrah ruh ïa ki ‘cut motion’ ban ïatai hashwa ban mynjur ïa ka ‘Demands for Grants’ hynrei namarba ki khlem don hapoh Ïingdorbar, u Lamphang u la pynïaid beit ban mynjur ïa baroh ki ‘Demands for Grants’.
Baroh ki ‘Demands for Grants’ ki don 65 tylli.
Ka jingïaid lynti jong ka kynhun ïalehkai ka Jylla ha ka lympung ïalehkai jong ka Santosh Trophy ka la poi sha kaba kut hadien ba ka la ïakhaid khlem don ba thep kol pyrshah ïa ka Goa ha ka sngi Balang ha Golden Jubilee Stadium kaba ha Itanagar.
Da kane ka jingïa-khaid ka la pynlong ïa ka Meghalaya kaba la wan ha ka kyrdan ba-ar ha u snem ba la dep ban hiar sha ka kyrdan ba-ar na shatrai ryngkat bad 2 point na ki saw sien ïakhun, katba ka Arunachal Pradesh ka la don ha ka kyrdan ba shatrai ha ka Group-A.
Wat la kin don haduh saw tylli ki kynhun ki ban ïoh rung sha ka quarter final na kawei pa kawei ka group, hynrei ka Meghalaya kan ym lah shuh ban ïoh rung wat lada ka jop ïa ka Arunachal Pradesh ha ka jingïalehkai kaba khatduh ha ka 30 tarik.
Kumba ka paw ka Services ka dei ka kynhun kaba la bat ïa ka kyrdan ba hakhlieh na ka Group-A ha kaba ka la ïoh 9 point na ki saw sien ïakhun, katba ka Goa (8 point), Kerala (7 point) bad Assam (6 point)ki la don ha ka kyrdan ba-ar, balai bad basaw.
Te kumta kine baroh saw tylli ki kynhun ki la thikna ban ïoh rung sha ka quarter final.
Katba na ka Group-B dei tang ka Manipur kaba la lah ban pynthikna ban rung sha ka quarter final hadien ba ka la ïoh ban lamkhmat da kaba kamai 7 point, katba ka Mizo-ram (4 point), Delhi (4 point), Railways (4 point) bad ka Maharashtra (3 point) ki dangdon hapdeng ka jingïaknieh.
U MLA ka NPP na Mawkynrew, Bah Banteidor Lyngdoh haba ai jingkren hapoh ïingdorbar thawaiñ u la ong ba wat la ka jingjia ïasiat ha Mukroh, West Jaiñtia Hills ka la jan dap 2 snem, hynrei ka khyrdop peitngor jong ka Sorkar Assam ka dang don sah ha katei ka jaka haduh mynta.
“La jan dap 2 snem naduh ba jia ka jingïasiat ha Mukroh.
Nga ai khublei ïa ka Sorkar halor ka bai lutksan kaba la siew sha ki longïing kiba la mad ïa katei ka jingjia, hynrei ka khyrdop peitngor jong ka tnad khlaw ka Assam ka dang don sah ha Mukroh," la ong u Bah Lyngdoh haba ïashim bynta ha ka jingïakren halor ka Mang Tyngka ha ka Sngi Ba-ar.
Kum ban shu kdew hangne, 6 ngut ki briew ba kynthup ïa 5 ngut na Meghalaya bad 1 na Assam ki la duh noh la ka jingim ha ka jingïasiat kaba la jia ha Mukroh ha ka 22 tarik Naiwieng, 2022.
Utei u nongmihkhmat u la buh jingkylli ruh ïa ka Sorkar la ka la shim ne em ïa ki sienjam ban weng ïa katei ka khyrdop peitngor jong ka tnad khlaw Assam kaba hap hapoh u pud u sam jong ka Meghalaya.
“Ngi donkam ban ai ka jingkyrmen ïa ki briew jong ngi kumjuh ban pyntikna ba dei ban weng noh kloi ïa kane ka khyrdop peitngor," u la ong.
Haba phai sha ka jingong-jingman jong ki nongrep hapoh ka Jylla, u Bah Lyngdoh u la ong ba wat la ym don jingkheiñ kiba biang halor ki nongrep kiba la ithuh bad pynrung kyrteng bad ka Sorkar, hynrei ki nongrep ha kylleng ka Jylla ki donkam ïa ka jingkyrshan.
“Ngim tip katno ka jingkyrshan la ai sha ki nongrep ha kane ka shisnem ba la leit.
Ngi kwah ban tip ïa ka jingbuh thong halor ka jingdon ki nongrep ki ban ioh jingmyntoi na kane ka Mang Tyngka," u la ong.
Ha kajuh ka por, u la buh jingkylli ba ki lad jingkyrshan kiba kumno kiba ka Sorkar kan ai sha ki nongrep ha une u snem bad kumno yn pynbha ïa ka jingpynmih mar bad ka dor ka mur.
Haba kdew ba ka dor jong u synsar ka la kiew shi kat dei ha kine ki khyndiat snem ba la leit hadien ba la ithuh ïa u kum u mar-rep, u MLA ha kawei ka liang u la pynpaw ka jingsngewsih ba ha kine ki 1-2 snem, ka dor jong u synsar ka la hiar sha ka ` 50,000 shi ton, kata ` 50 shi kilo.
“Ha kano ka rukom ngin ïarap ïa ki nongrep synsar naba ki nongrep synsar ki bun bah hapoh ka Jylla.
Ngi donkam ban kner jingïarap ïa ki nongrep synsar khnang ba ngi lah ban ïada ïa ka lad kamai jong ki," u la ong.
Haba phai sha ka tnad Disaster Management, u Bah Lyngdoh u la kyrpad ïa u Myntri Rangbah ka Jylla, u Conrad K.
Sangma ban shim khia lem halor ka jingsahteng ka pisa kaba dei ban siew sha ki longïing hapoh Mawkynrew C&RD Block kiba shah ktah ha ka jingpluh ding bad jingjulor namar u slap ha u snem 2022-23.
Haba pynpaw ka jingsngewkhia halor ka jingmang na bynta ka MGNREGA kaba la hiar sha ka ` 600 klur, u Bah Lyngdoh u la ong, “Balei kane ka jingmang ka la hiar na palat hajar klur sha ka ` 600 klur.
Ki paidbah ki la duhnong bad ki paidbah kin sa shah knieh noh ïa ka hok ban trei.
"“La sngewthuh ruh ba ka Sorkar ka la pynbor ïa u ‘Aadhaar’ sha kito kiba don ‘Job Card’.
Kane ka long pyrshah ïa ka bha ka miat jong ki nongshong shnong kiba don ka jingsheptieng ban pynïasoh bad u ‘Aadhaar’," u la ong.
Shuh shuh haba pynsngew ba u la ïashem bad ki nongshong shnong hapoh konstitwensi kiba sheptieng ban pynïasoh bad u ‘Aadhaar’, u MLA u la kyrpad ïa ka Sorkar ban pynlong ïa ki prokram pynsaphriang jingtip haba ïadei bad kane ka bynta.
Na ka liang u Bah Lyngdoh haba kren halor ka jingpynher sted bad jingñiah kali khlemakor, kaba la ïalam ruh sha ka jingduh noh ïa ki mynsiem ba kordor, u la ban jur halor ka jingdonkam ban leh eiei bad pyntikna ba kiba donkti ha kitei kam kin shah pynshitom katkum ka aiñ.
Ka Nongthymmai SS&CC bad ka Sawmer SC kin ïakhun nyngkong ha ka sngi sdang ïa ka lympung ïalehkai jong ka Shillong Premier League 2023-24 ha ka 15 tarik u Lber ha SSA Stadium, Polo.
Ïa kane ka rai la shim ha ka jingïalang jong ka Tournament Committee jong ka Shillong Sports Associa-tion (SSA) kaba la shong ha ka janmiet jong ka sngi Balang.
Katba ïa ka jingpyllait na ka bynta kane ka lympung kan long ha ka 12 tarik.
Kumba ka paw ka Sawmer ka dei ka kynhun kaba la wanphai biang sha ka SPL hadien ba ka la lah ban ïalehkai bha ha ka First Division jong ka aïom ïalehkai ba la lah, katba kan dei ka sien kaba nyngkong ïa ka Nongthymmai.
Kiwei pat ki kynhun ki kynthup ïa ka Mawlai Sports Club kaba long ka lahduh ha ka aïom ba la lah, kumjuh ka Rangdajied United FC kaba long ka lahduh jong ka Meghalaya State League 2023, ka Shillong Lajong FC, Langsning FC, ka Ryntih SC bad ka Nangkiew Irat SC.
Ki ar kol ba la thep da u Richardson Kwaku Denzell bad u Lalchungnunga Chhangte ha shwa ban wai ki la biang pura ïa ka Rajasthan United FC ban ïasam mar shi point pyrshah ïa ka kynhun  jong shiphew ngut ki rangïalehkai ka Shillong Lajong FC ha ka lympung ïalehkai I-League.
Ha kane ka jingïakhun kaba la long ha ka sngi Balang ha SSA Stadium, ka Rajasthan ka la ïoh ban pynkhih jar nyngkong ha ka  minit kaba 12, hynrei ka Lajong ka la lah ban pynphai kylla lyngba u Kynsaibor ha ka minit kaba 25.
Kane ka kynhun hapoh ka jingïalam u Bah Bobby L.
Nongbet (coach) ka la pynbud biang ïa ka kol kaba ar lyngba ka penalty ba ka shut da u rangïalehkai shakhmat na Brazil u Douglas Tardin ha ka minit kaba 45+4 na ka bynta ban tam da 2-1 kol ha ka kylla step.
Hadien katto-katne por ba la bteng ïa ka jingïakhun jong ka kylla miet, ka Lajong ka la hap ban ïalehkai sa tang shi-phew ngut ki rangïalehkai na ka daw ba u Allan Camper Lyngdoh Nongbri (49) u la shah sei da ka red card ha u rephri.
Dei hangne ba ka Rajasthan ka la lah ban pynphai kylla shi kol lyngba u Ragav Gupta ha ka minit kaba 50.
Hynrei ki rangïalehkai ka Lajong ki la ïakhun tyngeh bad dei ha ka minit kaba 80 ka la ïoh ban thep ïa ka kol kaba lai lyngba uwei pat u rangïalehkai na Brazil u Daniel Goncalves.
Hadien san minit ka la Lajong ka la thep biang ïa ka kol kaba saw lyngba u khlur ïalehkai uba la ïohpdiang dangshen ïa ka khusnam Kiang Nangbah, u Phrangki Buam.
Ka jingbym lah ban teh lakam da ki rangïa-lehkai ka Lajong kaba la pynlong ia ka Rajasthan ban pynphai biang sa ar kol lyngba u Richardson Kwaku Denzell (90+4) bad u Lalchungnunga Chhangte (90+6) na ka bynta ban ïasam mar shi point.
Lyngba kane ka jingïakhaid ka la pynlong ïa ka Shillong Lajong ban ïai sah ha ka kyrdan ba hynriew bad kamai 26 point na ki 16 sien ïakhun, katba ka Rajasthan ka la don ha ka kyrdan ba khyndai bad 17 point.
Kumta ka Lajong kanpynkhreh ïa ka jingïakhun  ban wan pyrshah ïa ka Churchill Brothers ha ka 4 tarik u Lber ha Goa.
Ka Young Guns ka la khur ïa ka jingjop ha ka lympung ïalehkai First Division Shillong Cricket League hadien ba ka la lah ban pynliem noh ïa ka Riatsamthiah CC da 69 run ha ka sngi Balang ha madan Polo.
Ha kane ka jingïakhun, ka Young Guns ka la kam trai ban tied nyngkong ha kaba ka la ïoh 222 run bad shah pynhap 9 wiket ha ki 40 over.
U Manthan Dey u la ïoh ban khyrwit 70 run na ki 74 bol bad u Raja Khongwir u la ïoh 26 run na ki 39 bol.
Katba u Shaisngi Lyngdoh bad u Jerry Lyngdoh ki la khur mar 3 wiket.
Haba wan beh ïa ka thong, ka Riatsamthiah ka la ïoh tang 153 run bad shah pynhap 10 wiket ha ki 29.
3 over.
U Wallambok Nongkhlaw u la tied 40 run na ki 39 bol bad u Jerry Lyngdoh u la ïoh 23 run na ki 67 bol.
Katba u Rudra Singh Rathore u la khur 4 wiket bad ia ki 3 wiket la khur da u Pankaj Sharma.
Ïa ka nam Player of the Match la khur da u Rudra Singh Rathore.
Ka synjuk ïalehkai jong ka Bangladesh Football Federation ka la pyrshang ban wanrah da u rangïalehkai shapdeng ka Leicester City u Hamza Choudhury ban ïadon bynta bad ka kynhun ïalehkai kane ka ri na ka bynta ka lympung ïaknieh FIFA World Cup 2026 (Qualifiers) ka ban long ha u Lber.
U Choudhary, uba la kha ha Loughborough kaba ha England, u lah ban ïalehkai na ka bynta ka kynhun ïalehkai phutbol jong ka Bangladesh na ka daw ba ki kmie ieit kpa ieit ki dei ki nongshong shnong jong katei ka ri.
Te kumta une u rangïalehkai ba dang 26 snem ka rta um pat ju ïoh ïa ka lad ban mihkhmat na ka bynta katei ka kynhun ïalehkai (senior) bad la sngewthuh ba u lah ban ïalehkai na ka bynta ka Bengladesh ha katei ka jingïalehkai shabar ri.
Na ka liang ka kynhun ïalehkai jong ka Bangladesh kan pynkhreh ïa ka jingkilanmet naduh kaba sdang jong u Lber na ka bynta ban long ba la pynkhreh ïa katei ka lympung ïaknieh rung World Cup pyrshah ïa la Palestine.
Te kumta ka la kwah ba u Hamza un ïadon bynta ha kane ka prokram kilanmet bad ruh ban ïadon bynta ha kitei ki jingïalehkai ki ban long hashwa ban kut u Lber.
Na ka liang u manager ka kynhun ïalehkai jong ka Bengladesh u Amer Khan u la pynthikna ba ka synjuk ka la pyrshang ban wanrah ïa u Hamza Choudhury ba un ïadon bynta hapoh ka kynhun na ka bynta katei ka lympung ïaknieh.
Te kumta ka synjuk ïalehkai jong ka Bangladesh ka donkam ban ïamynjur lang bad ka Leicester City na ka bynta ban shah ïa u Hamza ba un ïadon bynta ha kitei ki lympung ïaknieh jong ka FIFA World Cup ki ban long ha u Lber.
Hynrei ka Leicester ka dangdon hapdeng ka jingïaknieh na ka bynta ban rah ïa ka nam lahduh ha ka Championship, te kumta ym lah ban pynthikna la katei ka klob kan ailad ne em ïa utei u rangïalehkai shapdeng ha kum kane ka por kaba kham kongsan.
Lah ban pynkynmaw ba u Hamza uba ki kmie ïeit bad ki kpa ïeit ki dei ki nongshong shnong ba pura jong ka Bangladesh, ha ka por ba u dangkhynnah u ju wan sha Habiganj.
Hynrei kat kum ki kyndon aiñ jong ka FIFA la shah ïa ki nongïalehkai kiba na kylleng jong ki kiba don ia ka jinglong tynrai ba ki lah ban ïalehkai na ki ri jong ki.
Kham hashwa, u Hamza Choudhury u la ïoh ïa ka lad ban mihkhmat ïa ka England ha ka kyrdan ïalehkai (youth) ha kaba u la ïoh ban ïalehkai hynñiew sien na ka bynta ka kynhun ïalehkai U-21.
U Hamza u la ïoh ruh ban ïalehkai haduh 30 sien na ka bynta ka Leicester City mynta ka aïom bad u la long uba ju mlien ban ïalehkai ha ka Premier League ha kaba u la ïoh ban ïashim bynta 53 sien ha ki lympung ïalehkai bapher bapher, bad u la ïoh ban thep shi kol bad ïarap pynbuh ar sien.
Ka jingangnud ka India ban ïoh pynlong ha ka sien kaba nyngkong eh ïa ka Olympics ha u 2036 ka lah ban don hapdeng ka jingïaknieh bad kiwei pat ki ri kiba kynthup ïa ka Spain, Indonesia, Turkey, Poland bad ka Qatar.
Ha u snen ba la dep, ka sorkar India ka la pynbna ïa ka jingangnud ban ïoh pynlong ïa ka Olympic Games bad kane ka la wan lyngba u Myntri Rangbaduh ka ri u Narendra Modi ha ka jingïalang jong ka International Olympic Committee (IOC).
U la pynpaw ïa ka jingthrang ki 1.
4 billion ki nongshong shnong jong ka ri ban ïoh pynlong ïa katei ka lympung ïalehkai kaba heh.
Haba ai jingkren, u la pynpaw ba ka ri ka la nangïai pynkhreh ïa ki jaka ïalehkai, ban wanrah ki kor ki bor katkum juk mynta bad ka jinglah ban pynlong ïa ki prokram kiba heh kum ka G20 Summit.
Hapdeng kane ka jingangnud ban ïoh pynlong ïa ka Olympics ha u 2036, hynrei ka India ka don hapdeng ka jingïaknieh bad kiwei ki ri ka pyrthei kum ka Spain, Qatar bad ka Indonesia namar kine ki ri ki la pynpaw ïa ka jingthrang ban ïoh pynlong ïa kane ka lympung kaba heh.
Ka Mexico, kaba la angnud ban ïoh pynlong ha u Risaw jong u snem 2022, ka la weng noh ïa kane ka jingthong.
Ïa kane ka rai la pynbna da ka Maria Jose Alcala, kaba long ka president jong ka National Olympic Committee (COM).
Ka Spain, kaba la khmih lynti ban ïoh pynlong ïa ka Olympics ha u 2040, ka la pynleit jingmut mynta na ka bynta u snem 2036.
Ka Isabel Daaz Ayuso, kaba long ka president jong ka Community of Madrid, ka la pynpaw ia ka jingthrang ban ïoh pynlong ïa ka Olympic Games ha u 2036 kata hadien ka Formula 1 Grand Prix.
Kane kan long hadien sawphew snem ba ka la ïoh ban pynlong ïa ka Barcelona Olympics 1992.
Kumjuh ka Indonesia ka la ïai long ka ri kaba thrang ban ïoh pynlong ïa ka Olympics ha u 2036.
Ka nongbah jong kane ka ri, ka Nusantara ka dangïai pynleit jingmut na ka bynta ka jingthong jong ka ri da kaba ka la ialeh ban pynbiang ïa ki jaka ïalehkai khnang ba kan long kaba la khreh na ka bynta katei ka lympung kaba heh.
Ka Turkey bad ka Poland ruh ki la pynpaw ïa ka jingthrang ban ïoh pynlong ïa ka Olympics 2036.
Ka Warsaw kaba dei ka nongbah jong ka Poland, ka dangïai pynkhreh na ka bynta ki jaka ïalehkai bad kiwei ki jingdonkam na ka bynta kane ka lympung.
Haba phai sha ka Qatar, kaba la lah ban pynlong ïa ka FIFA World Cup, ka la khmih lynti ban ïoh pynlong sa katei ka lympung kaba heh ha u 2036.
Kane ka ri ka don ïa ka jingsngewskhem namar ka World Cup ka la long kaba jop bad mynta kane ka ri ka thrang ban ïoh pynlong sa ka Olympics.
Na ka liang u Myntrika ka tnat ïalehkai jong ka Sorkar Pdeng u Anurag Thakur u la pynpaw ba ka India ka don jingkyrmen ban ïoh pynlong ïa ka Olympics 2036 namar ka ri ka la lah ban ïalehkai bha ha ki lympung ïalehkai shabar ri kum ka Tokyo Olympics 2020 bad ka Hangzhou Asian Games 2022.
Lyngba kine ki jinglah ban ïalehkai bha, u Thakur u la khmih lynti ba ka India ka don jingkyrmen ban don ha ka thup kaba shiphew napdeng ki ri ka pyrthei ha u 2036 bad ruh kan don ha ka thup kaba san ha u 2047.
Ha kawei pat ka liang u Modi u la khmih lynti ba ka India ka don hok ban ïoh pynlong ïa ka Olympics ha u 2036 bad watla kan ïoh ban pynlong ïa ka Youth Olympics ha u 2030.
Na ka bynta ban pynlong ïa katei ka lympung ïalehkai kaba heh, ka India ka la pynkhreh ïa ka mang pisa kaba eh ha kine ki 10 snem na ka bynta ban pynlut ha kaba ïadei bad ki jaka ïalehkai.
Ka jinglah ban buh ïa ki 23 tylli ki National Centres of Excellence (NCOEs), 69 ki SAI centre bad 1,075 ki shlem ai jinghikai jong ka Khelo India ki dei ki thong thong ka India na ka bynta ban kyntiew bad saiñ dur ïa ka lawei jong ka ri ha ka kam ïalehkai.
Ka ilekshon jong ka synjuk ïalehkai jong ka All India Chess Federation (AICF) ka lah ban ym don ki ban ïakhun pyrshah hadien ba ki la don tang 15 ngut kiba la wan thep kyrteng na ka bynta 15 tylli ki kam jong kane ka synjuk.
Ki ar ngut ki Returning Officer ïa kiba la thung na ka bynta ka ilekshon kiba kynthup ïa u Justice G.
S.
Sistani (retd) bad u Justice Rang Nath Pandey (retd) ha ka sngi ba-ar ki la pynbna ba ki la don 15 ngut kiba la thep kyrteng na ka bynta ki 15 tylli ki kam ha ka AICF.
“Ki dkhot kiba la wan ai jingtip naduh ka 27 tarik u Rymphang 2024 haduh ka por 3 baje janmiet la ïohpdiang ïa kiba la wan thep kyrteng kiba don tang 15 ngut na ka bynta ki 15 tylli ki kam," la pynpaw kitei ki ar ngut ki Returning Officer.
“U Nitin Narang na ka Haryana Chess Association u la wan thep kyrteng na ka bynta ka kam President, u Dev A.
Patel na Gujarat State Chess Association na ka bynta ka kam Secretary bad u Dharmendra Kumar na ka All Bihar Chess Association na ka bynta ka kam Treasurer.
"Ka jingthung na ka bynta ki hynriew ngut ki ban ïoh ïa ka kam Vice President bad hynriew ngut na ka bynta ka kam Joint Secretary.
La ong ba ki dkhot kin hap ban ïamynjur ka kum ka jingbthah da ka Delhi High Court ba kim dei ban pynkheiñ ïa ki kyndon jong ka National Sports Development Code, 2011.
Kat kum ka jingpynbna kaba kham hashwa da ka AICF, yn bishar thuh ïa ki nongthep kyrteng ha ka 1 tarik u Lber ha ka por 10.
45 mynstep bad yn sa pynbna ïa kiba dei hok ban ïoh ïashim bynta.
Ka jingweng ïa kiba thep kyrteng kan long naduh 1 tarik haduh 3 tarik u Lber haduh ka por 3 baje janmiet.
Ïa ka thup kyrteng jong kiba wan thep kyrteng yn sa pynbna ha ka 4 tarik.
Lada donkam yn sa pynlong ïa ka ilekshon ha ka General Body Meeting ka ban long ha ka 10 tarik u Lber bad ha kajuh ka sngi yn sa pynbna ïa ki nongjop.
Ka jingïakynad ha Manipur kaba la sdang naduh u Jymmang 2023 ka la shim ïa ka jingim jong palat 200 ngut ki briew katba da ki hajar ngut kiwei pat ki la kylla phetwir.
Ha kane ka jingïakynad jaitbynriew, ngi ïohi ba kan ym don jingkut.
Na kawei ka sngi sha kawei pat, ki don beit ki jingjia.
Ha ka miet Sngi Ba-Ar, kumba 200 ngut ki ‘riewkieng atiar kiba dei ki Meitei, ki la leit thombor ïa ka ïing sah jong uwei u heh pulit uba bat ïa ka kyrdan Additional Superintendent of Police.
Ym tang katta.
Ma u bad u nongbud jong u, ki la shah rahbor syndon tad haduh ba ki bor pahara ki la wan ban pyllait ïa ki.
Lada kat ïa u heh pulit, ki ‘riewkieng atiar ki la ïohlad ban thombor, ka long kaba sngewshyrkhei ban pyrkhat sa ïa ki ‘riew paidbah lei ki bym don mano-mano ki ban ïada ïa ki la ki dei na kano-kano ka kynhun ne jaitbynriew.
Kaba pynkyndit ka long ba ha ka step Sngi Balang, ki pulit ‘Commando’ kiba don ha ki bynta bapher-bapher jong ka Manipur ki la ïeng laiñ ban pyndem noh ïa ki tiar siat kum ka dak jong ka jingpynrem ïa katei ka jingjia.
Sa kawei pat ka daw kaba la mih ha ki lad pathai khubor ka long ba kitei ki pulit ki la sngewkhia ïa ka jingai jingïarap jong ki ‘riew paidbah ïa kitei ki ‘riewkieng atiar hynnin ka miet.
Ym ju ïohsngew mynno-mynno ba ki pulit dalade kin pyndem hi ïa ki tiar siat hapdeng ka saw ka sian bad ka jingbym don ka jingshongsuk shongshngaiñ.
Shisien pyrkhat, ka long shisha ka bym sngewlah ban ngeit ba ki pulit kin pyndem noh ïa ki tiar siat.
Tangba ha kane ka juk, ki don ki dur khih kiba long kum ki sakhi kiba baroh ki lah ban ïohi.
Na kane ka jingpyndem tiar siat, ngi lah ban sngewthuh katno ka jingsynjor ka jinglong jingman ha Manipur ka long wat hadien 10 bnai jong ka jingïakynad.
Ym I don jingkyrmen ba kane kan kut noh mar-mar.
Ym I don jingkyrmen na ka bynta ka lawei.
Ym I don jingkyrmen ïa ki khun ki kti bad ki samla samhoi.
Tang ka jingdum suda kat shaba phai.
Kiba mad ïa kane ka jingeh – naduh ka jingduh ïa ki bahaïing hasem, jinghap ban phet na ki shnong ki thaw, jingshah thang ki ïing ki sem – ki sngewthuh ba kam dei satia ka kam kai, hynrei ka dei ka apot kaba jynjar bad ba jwat.
Ki la don ki jingpyrshang ban wanrah ïa ka jingïabeit, hynrei kita ki khlem pat seisoh haduh mynta.
Ngim tip sa da ka lynti kaba kumno ka jingsuk kan wanphai ha Manipur.
Ka long ruh kaba lyngngoh ba haduh mynta, u Myntri Rangbahduh, u Narendra Modi, u khlem pat leit jngoh ïa ka Manipur bad ban ïakynduh ïa ki lanot.
Ha u snem ba la lah, ka la shimpor ruh haduh ar bnai tam ïa u Myntri Rangbahduh ba un kren halor ka jingjia ha Manipur naduh ba sdang ka jingïakynad.
Ngi kynmaw ba ka jingkren jong u halor ka Manipur ka long hadien ba kiba bun ki nongshong shnong ki la pynrem jur ïa ka jingshah pynïaid lyngkhuit jong kitei ki arngut ki kynthei.
Lada dei ba kato ka ‘video’ ka khlem paw, u Myntri Rangbahduh, uba ju smat ban kren ban khana halor ki mat kiba bun, un ym pat ang ïa la ka shyntur.
U dei u nongïalam jong ka Ri bad u don ka iktiar bad ka jingkitkhlieh ban peit ba ka shongsuk shongsaiñ bad ka hok kan synshar.
U Myntri Rangbahduh u dei ban klet ïa kata ka jinglong dkhot jong ka seng bad ban kren ïa ki jingshisha kum u nongïalam uba don ïa ka iktiar bad ka jingkitkhlieh.
Kum u nongïalam u la dei ban leit bad ban don bad ki lanot kiba la mad ïa shibun bah ki jingeh la ki dei na kano-kano ka jaitbynriew ruh.
Kum ki briew kiba sah shabar jong ka Manipur, ngim sngewdon kyntien shuh ban ong eiei.
Ngim tip kaei ka ban jia ïa ngi lada kaba kum katei ka apot kan wan hap ha ngi.
Ngi kyrmen ba kan ym long kumta namar wat lada ngi khlem pat mad, ngi la ïohi pat kaei kaba la jia ha ki para briew.
Ngim dei ban ïa pan kwah ïa kaei-kaei ka basniew ïoh ngi ngat ha ka jingjah kwah bad jingbabe kylla.
Kum ki nongshong shnong, ngi dei ban ïa kiar katba lah na ka jingïakynad kaba long ha kano-kano ka dur namar kam ju wanrah jingbha.
Tang na ki dur khih bad ki dur kiba saphriang na Manipur, ngi la sngewpar ñiang khriat lypa.
Namarkata, ngi hap ban shu ïasnohkti lang bad kito ki kynhun/briew kiba kwah jingsuk ban kyrmen na ka bynta ka jingbha ha Manipur.
Kawei ka briew na US ka la pynrem jur ia ki pulit halor ka jingkem ia u khun ba 10 snem jong ka namar ka jingleit shabar ha ka jaka paidbah.
Kumta ruh katei ka briew ka la ujor kylla da ka ejahar pyrshah ia ka City of Senatobia hapoh Mississippi da kaba dawa ruh ia ka bai mynraiñ khmat kaba $2 Million.
U Quantavious Eason, u la shah rah sha thanat ha u Nailar mynshem snem (2023) ha uwei pulit ban tohkit namar katei ka jingleit shabar ha jaka paidbah bad shadien ka kali jong ka kmie hapoh ka jaka pynieng kali (Parking Lot).
La ong ba ki pulit kiba kem ia u ha katei ka por kim shym la teh hatkari ia u hynrei utei u khynnah rit u la shah pynshong hapoh patok kumba shi kynta duna eiei.
Namarkata, katei ka kmie jong utei u khynnah ka la dawa ba ki bor pyniaid jong katei ka nongbah ki dei ban leh eiei halor kane bad ba ki dei ruh ban siew ka bai mynraiñ khmat kaba $2 Million namar katei ka jingshah leh be-aiñ u khun jong ka ha katei ka jingjia.
Katkum katei ka jingmudui ba ka la leit ban ujor kylla ia katei ka jingleh ki pulit, katei ka longkmie ka la ong ba haduh mynta hi utei u khun jong ka u dang hap ban mad ia ki jinglehraiñ bad jingshah kren sharum shaneng bad kane ka la ktah jur ia ka jingmut-jingpyrkhat jong, u bad kane ka lah ruh ban pynkylla ia ka jinglong jong u ne wanrah ia kano-kano ka jingma ia ka jingim jong u hadien-habud.
Shuh shuh ruh la ong ba tang shu iohi ia ki pulit, utei u khynnah u la shu khynñiuh bad khlem tip briew shuh kum uba la biej ne shoh tyndep namar katei ka jingjia.
Haba iadei bad kane, uwei heh pulit jong katei ka nongbah, u la ong ba ka jingkem ia utei u khynnah ka long ka jingbakla ka rukom pyniaid ki bor pyniaid lane ki pulit ha katei ka por.
U la kubur ruh ba ki pulit hi ki la pyndonkam bakla ia ka bor bad iaid lait ia ki kyndon aiñ ba la buh haba iadei bad katei ka jingjia, ha kaba utei u khynnah u dang don ruh tang 10 snem ka rta.
Kumba u briew um lah ban im marwei u donkam ki lok ki jot (social animal) kumjuh ruh u long u jynthaw ba dei ban im hapdeng ka saiñ hima sima (political animal).
Kum u briew uba dei ban im ha ka saiñ hima sima u donkam ban long uba tip, uba shemphang bad wad jingtip shaphang jong ka.
Kam biang tang ba u briew u la nang ban leit thep vote.
U dei ban sngewthuh ba ha kata ka jingthep vote ka shong ka bor bad ka iktiar jong u kaba long ka hok lynti  jong u bad ia kaba la pynkhamti ha u ban pyndonkam hok ia ka.
Ym lah ban leh pathar ne kulmar ïa kat kane ka hok.
Namarkata shuwa ba un pyndonkam ïa kane ka bor, donkam ba un tip bad un sngewthuh ïa kaba u leh.
Ha kane ka kam kaba long ka bynta bakongsan eh jong ka Synshar Paidbah, uwei pa uwei u shong kum u Nongbishar man la ki san snem ban bishar bad thew  tarajur ïa ka duh ka ioh, ka bha ka miat ym tang ka jong u shimet hynrei ka jaidbynriew lun pyllun.
Hangne u shong kum u nongbishar ban bishar ïa ki nongmihkhmat jong u, ïa ki seng kiba tyrwa sbun ïa lade ban trei na ka bynta ka jingbha jong ka jaidbynriew bad jong ka Rit bad hangta u rai ia kaba u la lap u la shem.
Lada ym leh kumta, la ïa long tang kum ka blang ka masi bad kum ka rat kaba tang shun oh kawei la shu  ïa noh lut.
Ka long ka kamram jong ki seng sain pyrthei ban hikai ban ïalam ïa uwei pa uwei  ban sngewthuh ia ki tynrai bad ia ki mat ki mat jong ka nongrim jong ka saiñ hima bad kumjuh ruh ïa ka nongrim jong ki seng, ba yn ym long kum kito ki shrieh ha ka kti u nongpynshad shrieh.
U pynshad ïa ki shrieh keiñ, hynrei ynda haba u la khrong bad ioh pisa na ki nongpeitkai, thep lut ïa kita ki pisa sha la pla bad ynda janmiet u thied shana khyndiat bad u sam ïa ki shrieh.
Ka long kaba sngewlehraiñ lada kylla long kum kita ki shrieh.
U paidbah u la shu ngeit bad la shu kyrshan tyng -eh ïa ki Rangbah Khasi kiba don ha ka APHLC kiba la pynshai paid bah ha la ioh ïa ka Hill State.
La jop Elekshon hynrei kata ka Hill Stae te ka la nang jngai na ngi.
Ngi la klet ïa ka tynrai bad ïa la ka nongrim kaba ang ryngheng bad ka ïing jong ngi kaba thylli hynrei ngi la kyrshan ïa ki rangbah kiba ong ba ngi la ioh Hill State wat  ïa  kata ka Feral Unit kumba la pynban ha ka 13 tarik January 1967 ïa kaba la batai da ki Rangbah APHLC kaba ki ong ba ka dei ka Hill  State.
Dang shen ruh ki la  mynjur sop sop ha Delhi ban pdiang ïa ka Autonomous  State, ki la batai paidbah ha Madan Iewrynghep ba kata ka Autonnomous State ka dei ka Hill State.
Don uwei u Rangbah uba la nud ban ong ba ka Autonomous State ka dei ka full state hynrei kam dei ka fully separate state.
Sngap ka jingnang padiah.
Uwei pat  u Rangbah APHLC u la ong ba lada ka Autonomous State  kam dei ka Hill State, ong ïa kita kiba nud ban ong kumba ba kin dang dei ban shah hikai ha u shaphang ka sain pyrthei.
Sngap ka jingnud pyllein pyllein.
Kumta u paidbah u donkam ban husiar bha ban sngewthuh bha bad ki seng saiñ pyrthei ki la dei ban pynrung ïa ka jingshisha sha u paidbah bad u paidbah ha la ka mon ba laitluid jong u  un lah ban rai bad bishar ynda haba la dei ka por kaba biang.
U President ka United States- u Joe Biden ha ka Sngi Nyngkong u la pynpaw ba ka don ka jingkyrmen ba ka thma hapdeng ka Israel bad ka Gaza ka lah ban sangeh noh shen ha kane ka taiew ka ban wan lada kiei-kiei baroh ki iaid beit-iaid ryntih kumba la pynkhreh.
La ong ba da ka jing iatreilang jong kiba bun ki ri kum ka Egypt, Qatar, United States, ka France bad kiwei, la ong ba ka don ka jingkyrmen ha kane ka sien ba ka thma Israel ka lah ban sangeh ne kut noh bad ba ki lehnoh Hamas ruh kin pyllait noh ia baroh kito kiba ka la rahbor baroh shi katta.
Katei ka jingiapynbeit kan kynthup ruh ia ka jingpyllait markylliang la ka long ia kito kiba shah rahbor ha ki Hamas bad kumjuh ruh kito ki nong Palestine kiba shah kem bad shah bat ha ka Israel la slem hynrei kiba ka Israel kan hap ban pyllait noh markylliang lada ka kwah ia ka jingbha ha kane ka sien.
Kumta, u Biden ha ka Sngi Ba-ar u la ong ba la ngeit skhem ba kumno-kumno ha kane ka Lah Sngi U Blei jong kane ka taiew ban wan, katei ka thma hapdeng ka Israel bad ka Gaza ka dei ban kut noh bad ka US ka kyrmen skhem ia kane.
Namar la ong ba ki don ki nongialam bapher bapher ki la leit ban ïadon bynta lang ha katei ka jingialang kaba la pynlong ha Paris ha kine ki khyndiat sngi ba la leit bad baroh kitei ki nong-ialam jong ki ri bapher bapher ki la iabeit ban ialeh shitom kumno ban pynsangeh noh ia ka thma jong ka Israel pyrshah ia ka Gaza.
Kumjuh ruh na ka liang ki heh ka Israel ki la pynpaw ba ka Israel ruh ka long ba la kloi ban poi sha ka mat jingiakren ïasuk noh.
Nalor nangta, la ong ruh ba kin don ki heh jong ka tnat shipai bad ka tnat syntiat jong ka Israel ki ban leit sha Qatar na ka bynta kane jingiakren.
Ka suiñ bneng jong ka jinglong ka saiñ hima ha ka jylla Meghalaya ka la shai kdar bad ka bor jong ka jingïatylli ki rangbah nongïalam ka la ïeng ban pynkhraw ïaka jingthmu bashisha ka jaidbynriew ban pynkhie im biang ïa kaei kaba u paidbah u la angnud baroh shi katta.
La kane kan long tang shipor ym pat lah ban ong hynrei baroh ki ïa kyrmen ba ka jingïatylli ban wanrah ïaka sorkar kaba ïadei dur bad ka jingkwah u paidbah kan long da shisha kaba neh haduh ban da kut ka por jong ka ïing durbar kaba mynta.
Ha kine ki sngi kiba la leit ym shym lah ban ong tikna ba ka sorkar u Purno kan kyllon hynrei ki dak ki shin jong ka jingkylla ki la don hapdeng ba ka nang jur  ka jingartatien.
Ka jinglah ban ïatylli ki nongïalam barim khamtam kito ki rangbah kiba la ïalam ha ka por ba dang ïaleh ïa ka Hill State ka long da shisha kaba ai mynsiem bad ai jingkyrmen ïa ka jinglong ba shong shngain ka lawei ka ri bad ka jaitbynriew.
Lada ki nongïalam kin lah ban ïaineh bad ban pynskhem ïaka jingïatylli nangne shakhmat.
Ka long kaba phylla ba ki hynriew ngut ki Minister jong u Purno ki la lah ha ka khadduh ban shim ïa ka rai kaba shynrang ban pyllait noh ïa ka kam kum ki Minister bad ban kyrshan ïaka jingïatylli ki rangbah Hill State kum u bah P.
R.
Kyndiah, u bah B.
B.
Lyngdoh, u bah Stanley Nichols Roy, bah G.
G.
Swell, bah Hopingstone Lyngdoh bad kiwei.
Kane ka pynlong ïaka jingsngew skhem sngew shaniah hakhmat u paidbah ba ka don ka jingkyrmen ïa kiei kiei baroh nangne shakhmat.
Wat katta ruh kam long kaba suk ban leh ïa ki kam kiba bha tang ha ki khyndiat por namar ha ki snem kiba la leit ka la don ka jingleh ki nongïalam kiba la shong sorkar kaba la pynbakla ïa ka lynti kumba la thmu haduh ka por ba ïaleh ban ioh ïa ka jylla Hill State bapura la ka jong.
Lada ka shimpor ban law ïa ki jingbakla hynrei ka lad ka long kaba biang mynta ban sdang noh ïa kaei kaba la thmu baroh shikatta.
Kaba nyngkong ka long ba ka sorkar thymmai kan peit bad sumar ïa la jong u pud u sam.
Ki paidbah ha ki khappud ki la ud ba lynniar baroh shikatta.
Ka jingtynjuh mynta ïa ka ri baroh kawei ka long la kan dang sngap jar khlem ïarap ïa ki para doh para snam kiba shong ha ki khappud.
Kaba ar la ki nongïalam ka sorkar thymmai kin ai biang ne em ïa ka hok jong ki District Council hapoh ka jylla.
Lada bakla ïa kawei na kine ka mut ba la phail ha ka jingthmu ban ïada ïa ka hok ka riti jong ka jaidbynriew Hynniewtrep.
Kumjuh ruh ïa ki Garo dei ban don ka jingpeit iaka jingsngew bakyrpang jong ki ha ki katto katne ki bynta ba ki ruh kin nym sngew syrwa ei ïa la ka jong ka hok bad ka jinglong tynrai.
Namar ba la biang briew ki nongkyrshan hapoh ka ïing durbar kam long kaba eh ban shna sorkar hynrei ka rukom trei jong kane ka sorkar kan rai la ka don ne em ka jingmyntoi kane ka jingkylla naka bynta ka jaidbynriew ba kyrpang ha kine ki lum ba ithiang jongngi.
Ki pulit Assam ha ryngkat ka jingïatreilang bad ki pulit ka New Bongaigaon GRP da ka jingjop ki la ïoh ban pyllait ïa arngut ki longkmie ha New Bongaigaon Railway Station kiba la shah die sha Haryana.
Kum shi bynta ban pyntreikam ha kaba ïadei bad ka jingïoh jingtip halor kane, ki pulit jong ka Jogighopa bad ka New Bongaigaon GRP ki la ïoh ban kem ïa uwei u briew ba la tip kyrteng kum u Zahiruddin Poddar uba la thmu ban die ïa kine arngut sha Haryana halor ka jingthmu ban wan ïalam noh ïa kawei ka samla kaba la dep shah die hashwa.
Ka kynhun jong ki pulit ka New Bongaigaon GRP bad jong ka Jogighopa ki la ïoh ban pyllait ïa kine ki arngut bad kem ïa u Zahiruddin.
Ha kaba ïadei bad ka jingujor ba la buh da ki bahaïing jong ka samla kaba la shah die hashwa ïa ka mukotduma kaba 11/24 la buh ha ka jaka treikam jong ki pulit ka Jogighopa.
Ka jingtohkit jong ki pulit ha kaba ïadei bad ka jingjia ka dang ïaid shakhmat.
Ha kaba ïadei bad kane la ïoh jingtip ba u Zahiruddin u la ïatreilang bad uwei u briew ba la tip kyrteng kum u Rahim ha kaba mynta une u dang phet rieh na kti jong ki pulit.
U nongaiktien bad National Media Coordina tor ka Congress jong ka Thaiñ Shatei Lam Mihngi, u Mathew Antony ha ka Sngi Balang u la ong ba ka jingphet jong kiba bun ki nongïalam ka Congress sha ka BJP ka dei namarba ka seng (BJP) ka duna palat ïa ki nongialam kiba tbit.
“Ka jingmih jong ki nongïalam na ka Congress ka dei namarba ka BJP ka la kylla long ka ‘alumni party’ jong ki nongïalam Congress," la ong u Antony haba kren sha ki lad pathai khubor.
Ha kajuh ka por, u la ong ba kane ka kdew shai ba ka BJP kam don ïa ka sap ka phong.
Haba pynsngew ba ki don da ki hajar ngut ki nongtrei ka BJP ha kylleng ki Jylla kiba la lah ban pynlong ïa ka seng kumba ka long mynta, utei u nongaiktien u la buh jingkylli, “Hato phi sngew ba baroh ki sngewkmen halor ka jingïoh nongmihkhmat hapoh Rajya Sabha bad ki kam Myntri Rangbah nalor kiwei-kiwei ki kam ba kin leit sha ki nongïalam barim ka Congress?"“Balei ki nongïalam ka Congress ki phet noh na ka seng…lada ki kynhun tohkit ka Sorkar Pdeng ki wan tied ha jingkhang jong phi ha ryngkat ki mukotduma ba lamler hapoh ka Enforcement Directorate, CBI…kata phi shah pynbor, ne ki bahaïing jong phi ki shah byrngem ban shah set along, kaei pat ka lad kaba ki don," u la ong.
U la ong ruh, “Kane ka Sorkar BJP khlem jinglehraiñ ka la pyni ïa kane…ha kaba ka ïingbishar ba hakhlieh duh ka ri ka la ai ruh ka rai halor kane, ba ki leh ïa kiba bun ki kam ki bym ïahap bad ka Riti Synshar.
"Shuh shuh haba pynsngew ba kiba bun ki mukotduma ki lah ban ym don ïa ki sabut, u Antony u la ai nuksa ïa ka mat halor ka ‘Electoral Bond’, ha kaba ki jingthoh ha ki lad pathai khubor ki ïathuh ba bun na ki nongsynñiang ki la shah khynra hashuwa jong ka jingsynñiang bad la pynbor pat ïa ki ban synñiang.
“Kumta u suri hapoh jong ka BJP u la mih shabar bad kumta ka BJP ka la jan dei ka ‘alumni party’ jong ki nongïalam ka Congress.
Kiba bun na ki Myntri Rangbah ki dei na ka Congress, kiba bun na ki Myntri Sorkar Pdeng ki dei na ka Congress bad ka dei ka seng kaba duna ki nongïalam," u la ong.
U MLA ka Congress na Mawhati, Bah Charles Marngar ha ka Sngi Ba-ar u la kyrpad ïa ka Sorkar ban pynïeng ïa ki ‘Disability Centre’ ha man la ki distrik hapoh ka Jylla na bynta ka jingmyntoi jong ki briew kiba don jingduna ha ki dkhot met.
“Haba phai sha ka tnad Social Welfare, ka don ka jingdonkam kaba kyrkieh ban pynïeng ïa ki Jaka Pdeng na bynta ki briew kiba don jingduna ha ki dkhot met ha ki distrik bad ka imlang-sahlang," la ong u Bah Marngar haba ïashim bynta ha ka jingïakren halor ka Mang Tyngka hapoh ïingdorbar thawaiñ.
U la ong ruh ba ki briew kiba don jingduna ha ki dkhot met ki mad ïa ki jingeh bapher-bapher bad kumta ki donkam ïa ka jingphai khmat kaba kyrpang ban pyntikna ïa ka jingshah kynthup bad ka jingïoh bynta lang ïa ki lad jingmyntoi.
Haba kdew ba ki don tang 4 tylli ki District Resource Centre – Shillong, Jowai, Nongstoiñ bad Tura kiba la pynïeng ban shakri ïa ki jingdonkam, u MLA u la pynpaw ka jingsngewkhia ba ka dang don ka jingbym biang ha ki lad jingkyrshan ha kiwei pat ki distrik jong ka Jylla – kaba ïalam sha ka jingduna ha ki jingdon-jingem bad jingïoh bynta lang na bynta kito kiba don jingduna ha ki dkhot met.
“Da kaba wanrah ïa ka ‘Disability Centre’ ha ka kyrdan jong ki distrik, ngi lah ban weng ïa kane ka jingeh bad pynbiang ïa ka jingkyrshan ba donkam ha ryngkat ki jingdon-jingem na bynta ki briew ba don jingduna ha ki dkhot met," u la ong.
U Bah Marngar u la ong ruh ba ka ‘Disability Centre’ ha kyrdan jong ki distrik kan shakri kum ka lad jingïarap na bynta kito kiba don jingduna ha ki dkhot met ban ïoh bynta ha ki jingdon-jingem bad ki lad jingkyrshan kiba donkam.
Ha kajuh ka por, u la ong ba kane ka jaka kan kyntiew ïa ki jingpynsaphriang jingtip bad ka jingkyrshan bad yn sa lah ruh ban pynsaphriang jingtip halor ki hok bad jingdonkam jong ki briew kiba don jingduna ha ki dkhot met ha ka imlang-sahlang.
“Kane ka Jaka Pdeng ka lah ban long kum ka rynsan ka ban hikai ïa ki paidbah halor ka jingdonkam ban kynthup bad ioh bynta lang, ban pynbiang ïa ki lad jingkyrshan bad jingshakri ba kyrpang," u la ong da kaba bynrap ba kane ka jaka kan ïarap ruh ha ka ban pynbiang ïa ki tiar katkum ka juk stad teknoliji, ban pynneh-pynsah ïa ka jinglong-jingman ha ka jingim bad ka jingïasyllok na bynta ki briew kiba don jingduna ha ki dkhot met.
Kumjuh, kane ka jaka kan tyrwa ruh ïa ki prokram ban pynwandur ïa ki sap ki phong jong ki, prokram ai jinghikai nalor kiwei-kiwei.
Haba pynsngew ba ki briew ba don jingduna ha ki dkhot met ki ju mad ïa ka jingshah ñiewbeiñ, u MLA u la ong ba da kaba pynïeng ïa ka ‘Disability Centre’, yn sa lah ban wanrah ïa ka basa jingim kaba kynthup lang na bynta jong baroh ban ïasnohkti kumjuh ban ïashim bynta lang ha ki kam jong ka imlang-sahlang.
Shuh shuh u la ong, “Nga kyrpad ïa ka Sorkar ban sngewbha pynïeng ïa ki ‘Disability Centre’ ha man la kawei-pa-kawei ka distrik.
Kumba nga la kdew ba haduh mynta, ngi don tang 4 tylli ki Resource Centre – Shillong, Nongstoiñ, Jowai bad Tura.
"“Ka la dei por ïa ka Sorkar Jylla ban shim ki sienjam ba kyrkieh na bynta ban pynïeng ïa ki ‘Disability Centre’ ha man la ki distrik na bynta ki lok ba kyrpang jong ngi ba don jingduna ha ki dkhot met kiba don hapoh ka Jylla," la ong utei u nongmihkhmat.
U Myntri Rangbah u Conrad K Sangma u la ong ba un sa phah shithi sha baroh ki MLA kiba wanrah ïa ki mat bapher bapher haba ki ïashimbynta ha ka jingïakren halor ka mang tyngka jong u snem 2024-2025.
U la ïathuh ba u la bthah ïa ka kynhun jong ka tnat pla tyngka ban thoh ïa baroh ki mat kiba la pynsngew da ki MLA kiba ïashimbynta ha ka jingïatai halor ka mang tyngka bad un sa phah ka jubab sha baroh ki MLA kiba la ïashimbynta ha ka jingïakren ha Ïingdorbar.
U la ong ba yn nym lah ban phah noh ïa ka jubab mar-mar hynrei un shimpor kumba 10 haduh 15 sngi ban leh ïa kata.
U la ong ba ka long kaei kaei ka bym dei lada um phah ïa ka jubab halor ki mat kiba la pynsngew da ki MLA, bad u sngew dei ba u dei ban phah sha baroh ki MLA kiba la ïashimbynta.
U MLA ka TMC bad Myntri Rangbah barim ka Jylla, Dr.
Mukul Sangma ha ka Sngi Ba-ar u la kyntu ïa ka Sorkar Jylla ban aiti noh ïa ka jingtohkit halor ka jingkynnoh wanrah be-aiñ ïa u kwai ‘supari’ na Bangladesh sha ki kynhun tohkit ka Sorkar Pdeng.
U Dr.
Sangma haba ïashim bynta ha ka jingïakren halor ka Mang Tyngka hapoh ïingdorbar thawaiñ u la ban jur halor ka jingdonkam ban kynthup ïa ki kynhun tohkit ka Sorkar Pdeng naba kane ka jingwan poi be-aiñ jong u kwai ‘supari’ kam dei tang hapoh u pud u sam jong ka Jylla.
U la kyntu ruh ïa ka Sorkar Jylla ban khmih bniah ïa ka kaiphod tohkit halor katei ka jingkynnoh katkum ka hukum ba la pynmih da ka Deputy Commissioner barim ka North Garo Hills.
Utei u nongmihkhmat u la kdew ruh ba ka Deputy Commissioner ha ka 4 tarik Kyllalyngkot, mynta u snem ka la ïaid shakhmat bad ka jingtohkit hapoh ka jingkhlieh u Additional District Magistrate, N.
Hajong ban tohkit halor ka jingwan poi be-aiñ jong u kwai ‘supari’ ba bha na Bangladesh lyngba ki bynta bapher-bapher ha shi lynter ki jaka khappud.
Katkum ka jingsngew jong u, ka jingkylli kaba mih ka long ba la jia aïu ïa kane ka jingtohkit naba ka DC barim ka la shah pynkynriah kam ha ka sngi kaba bud hadien ba pynmih ïa ka hukum ban sdang ïa ka jingtohkit.
Haba pynpaw ïa ka jingai khublei ïa ki bor distrik kiba la shim ïa kane ka sienjam ban sdang ïa ka jingtohkit, u la ong ba ka Sorkar ka long kaba kloi ban ïaid shakhmat ha ka ban pynmih ïa ka hukum pynkynriïah kam ban ïada ïano-re-ïano kaba ka kwah ban ïada.
U la buh jingkylli ruh la ka jingtohkit ka dang ïaid ne em, ne la don ba pyndam namar kumba ka long, ka hukum jong ka DC barim ka dei ban ieng.
“Kumta, nga kwah ban tip halor ka jinglong-jingman jong kane ka jingtohkit bad to ngin long kiba hok sha la ki nongrep.
Mynta, ki nongthied kim wan ban thied ïa u kwai…ngin leh kumno.
Hato ngin wanrah sha Secretariat? Lada ka Sorkar kam pynbeit, ngin wanrah ïa baroh u kwai sha Secretariat," la byrngem u Dr.
Sangma.
Haba pynpaw ka jingsngewkhia ban ïohi halor ka jingthmu ka Sorkar ban ïarap ïa ki nongrep kumjuh ban kyntiew palat arshah ïa ka jingïoh jong ki, u la ong ba ka jingshisha ka long da kumwei naba ka dor jong u kwai bad shynrai ka la hïar haduh katta-katta haba ïanujor bad u snem ba la dep.
“Ki nongrep jong ngi ki la shim ïa ka rep kwai kum kawei na ki lad kamai.
Kumta nga kyrmen ba ngi baroh ngin shim khia ïa kane ka jingshah knieh noh ka hok jong ki nongrep jong ngi, kaba ïalam pat sha ka jingduna ha ka jingïoh jong ki," u la ong.
Ha kawei pat ka liang, u Dr.
Sangma u la pynkynmaw ba haba peit ïa ka Mang Tyngka ha ki snem ba la leit, ka ju don beit ka jingïakren halor ka jingpyntreikam ïa ki khajna thymmai.
“Hynrei da kane ka jingting ïa ka GST, ngim don ïa kata.
Ngi donkam ban pynkynmaw ïalade kaei kaba jïa ha kylleng ka ri, kumno ki GST Council ki shim rai halor ka jingdon ki khajna kiba la pyntreikam bad ki bym wanrah sha ka jingtip jong kane ka ïing," u la ong.
Ha kajuh ka por, u la kdew ba ka khajna na ka dewbilat ka long 28% bad man la ka longïing ba duna ka ïoh ka kot kan hap pynlut ha kane khnang ban ïoh ïa ka jaka sah kaba don burom.
“Hato ngi buh hakhmat ïa kine kie-kiei haba ngi rai halor ki khajna naba mynta ngi rai halor ka GST ha ryngkat ka jingïadon bynta jong ka tnad pla tyngka ka Sorkar Pdeng bad baroh ki Jylla.
Kane ka rukom treikam kaba khlaiñ, hynrei ngi dei ban shai ha ki jingkdew jong ngi – hangno ban pynkiew ne pynhiar ïa ka khajna," la ong u Dr.
Sangma.
“Hynrei kine ki jingdon-jingem ki wan na ki khajna ba ngi siew bad ngim tip kumno kine ki khajna ki kiew man ka sngi.
Ïa ka GST la khein katkum ka ‘percentage’.
Kumta kano-kano kaba ngi thied ha ka dor `1000 ka long `2000, kata ka mut ba ngi siew arshah ïa ka khajna.
Kumta kine ki ‘receipt’ khajna ki dei ban kiew," la ong u Myntri Rangbah barim.
Ka shlem treikam u General Manager, District Commerce & Industries Centre (DCIC), East Jaiñtia Hills District, Khliehriat ha ka 27 tarik ka la pynlong ïa ka District Level Industrial Exhibition ne ka ïew ïadie ïathied kaba ar sngi ha Khliehriat East Parking Lot.
Ïa kane ka ïew ïadie ïathied la plie da u Deputy Commissioner ka East Jaiñtia Hills District u A Baranwal kum u kongsan, ha ka jingdonlang u General Manager DCIC Bah HN Kharpuri, ki Functional Managers, DCIC, Bah G Pala bad u Bah P Suja, u District Project Manager (DPM), NRLM East Jaiñtia Hills District, Bah K Slong, ki waheh Shnong bad ki nongseng kam lajong napoh ka District.
U Deputy Commissioner ha ka jingkren, u la ïaroh ïa ka shlem treikam District Commerce & Industries Centre, Khliehriat halor ka sienjam bad ka jinglah ban pynlong ïa kane ka ïew pyninam kaba long ka rynsan ïa ki nongseng kam lajong bad ki ‘riew don sap ban pyni ïa la ki sap ki phong ki jong ki.
U la kyntu ruh ïa ki nongseng kam lajong ba kin trei shitom bad minot thop bad ban nangpynjanai shuh shuh ïa ki kam ba ki leh khnang ban kyntiew ïa ka ïoh ka kot ka jong ki.
Shwa kane u General Manager DCIC Bah HN Kharpuri, u la ïathuh ba ka ka jingthmu jong kane ka ïew ïadie ïathied, ka long ban ailad ïa ki nongseng kam lajong ban pyni ïa la ka sap ka phong, lyngba ka kam kaba ki trei bad ban ai mynsiem ruh ïa kiwei ba kin kyntiew ïa la ka ïoh ka kot lyngba ka kam lajong bad ban shimkabu ïa ki lad jingkyrshan jong ka sorkar lyngba ka tnat Commerce & Industries.
Ha kane ka ïew ïadie ïathied, la sakhi ïa ka jingdon ki dukan bapher bapher kiba kynthup ïa ki dukan die jingbam, ki dukan kiba die ïa ki jingshna bad jingbuh jingsat ba la oh shrong na ki dieng bad siej, ki dukan die jaiñ bad kiwei kiwei de ïa kiba la buh da ki nongseng kam lajong bad ki tnat sorkar kumjuh.
Ka Congress ha ka Sngi Balang ka la ther tyngeh ïa ka Sorkar BJP hapoh ka jingïalam u Narendra Modi bad kynthoh ruh ïa ki 10 snem ka jingsynshar ka seng kum ki ’10 snem jong ka jingleh bym hok’.
“Ngi don ha ki bnai khatduh jong ka samoi treikam ba-ar jong ka Sorkar BJP hapoh ka jingïalam u Narendra Modi – ka Sorkar kaba bamsap tam, ïa kaba yn sa tip ha ka histori kum ka Sorkar kaba leh shiliang bad kaba la pyntyllun ïa ki jingleh bym hok, iwei-hadien-iwei sha ki paidbah ka ri," la ong u nongaiktien bad National Media Coordinator ka Congress jong ka thaiñ Shatei Lam Mihngi, u Mathew Antony haba kren sha ki lad pathai khubor.
“Ngi khot ïa kane – ki 10 snem jong ka jingleh bym hok," u la ong.
Haba pynkynmaw ba u Myntri Rangbahduh ka ri u la kular 2 klur tylli ki kam man u snem kum ka jingkular ynda la wan ha ka bor, u Antony u la ong ba katkum ki jingkheiñ ba dang pyllait thymmai, ka jingkyrduh kam hapdeng ki ‘Graduate’, ‘Post Graduate’ bad ki ‘PhD’ ka long kumba 33.
6% katba ka jingkiew jong ka jingkyrduh kam ka long 44% hapdeng kiba 20-24 snem ka rta.
“Ha ka por jong ka Sorkar UPA, ngi la pynbiang 75 lak tylli ki kam man u snem haduh 2012 katba ka BJP kam shym la lah pynbiang tang 29 lak tylli ki kam man u snem haduh 2022," u la ong.
Haba phai sha ka jingkiew ka dor ka mur, u la ong ba ka BJP ka la leh ‘drama’ ha surok ha ka por ba ka dor jong ka LPG ka long kumba ` 290 haduh ` 400 na bynta kawei ka tyndong shet jingshet (2012-2014) katba mynta pat, ka dor ka long hapdeng ` 900 haduh ` 1,100.
U la ong ruh ba ha u snem 2014, ka dor jong ka umphniang kali ka long ` 71 shi litar – mynta ka la kiew sha ka ` 97 shi litar katba ka ‘Diesel’ ka la kiew na ka ` 55 shi litar sha ka ` 86 shi litar.
“Hato kane kam dei ka jingleh bym hok ïa ki paidbah ka India.
Hato ki nongïalam ka BJP ki thrang bor bad bamsap haduh katta-katta haduh ba kim don jingsngew shuh wat ïa ka jingud-jingnam jong u paidbah," la buh jingkylli utei u nongïalam.
Haba ïadei bad ka jingeh jong ki nongrep, u la kynnoh ba ar snem mynshuwa, 700 ngut ki nongrep ki la ïap ha ki kyndon ba la wanrah da ka Sorkar hapoh ka jingïalam ka BJP haba ki la ïakhih halor ki 3 tylli ki ‘aiñ ïong’ (3 Black Laws).
Ha kajuh ka por, haba kdew ïa ki kam be-aiñ pyrshah ïa ki SC, ST bad OBC kiba la kiew da 48% ha u snem 2022, u la ong ba ki kam thombor pyrshah ïa ki kynthei ka la kiew sha ki kyrdan jong 31,516 tylli ki kam be-i-jot ba la pynngat mukotduma ha u snem 2022.
Halor ka jingshah ban beiñ ki rit paid, u Antony u la ong ba 386 tylli ki shlem jong ki kynhun niam bapher-bapher ki la shah pynjulor bad 70,000 ngut ki briew ki la sakma na la ki ïing ki sem.
Nalor kane, haba pynpaw ka jingsngewkhia halor ka jingïakynad ha Manipur, u la ong, “U Myntri Rangbahduh u don por ban ïakren halor ka suk ka saiñ na bynta ka Ukraine, ban ïashim bynta ha ka mat jong ka Israel bad Palestine, ban shang kylleng pyrthei bad ka ri na bynta ban ïalap ilekshon, hynrei um don por na bynta ka Manipur.
"Shuh shuh u la bynrap ba ka BJP ka la thom ïa ka jinglong laitluid jong ka ‘Judiciary’, Election Commission, kynhun tohkit ka Sorkar Pdeng bad ka jingtreikam laitluid jong ki lad pathai khubor.
“Kane ka dei ka por ïa ki nongshong shnong ka India ban pynsawa ïa ka sur bad jied ïa ki nongmihkhmat bad ka Congress kum ka lad ban ïoh ia ka ri kaba suk ba saiñ bad kaba kiew irat," la ong u Antony.
Ka jingpynkhreh ïa ka ilekshon Member of Parliament (MP) sha ka ïingdorbar jong ka Lok Sabha ka la nang ïaid shakhmat ha kaba la ïohi ba ki seng saiñ pyrthei ki la sei bad pynbna ïa ki kyrteng jong ki kyrtong ki ban aireng ha kane ka ilekshon ka ban sa long shen.
Na ka liang u Bah Sanbor Shullai uba dei nongmihkhmat ka BJP napoh ka 19-South Shillong Constituency ha ryngkat bad ki nongkitkam katei ka konstitwensi ki la leit ban ïakynduh ïa u State President ka BJP, u Rikman Momin ha ka Sngi Ba-ar kum shibynta ban pynpaw ïa ka jingai jingmut bad ka jingtyrwa ban ai tiket MP ïa ka Dr.
Fenela Lyngdoh Nonglait ba kan ïakhun ïa ka shuki MP ka Lok Sabha napoh ka Shillong Parliamentary Constituency.
“Ngi wan mynta ka sngi ban ïakynduh bad ban ai da ka jingthoh ïa u State President jong ngi, u Rikman Momin ba ngin pynpaw ïa kane ka jingkwah jong ngi lyngba jong u sha ka seng ban ai tiket ïa ka Dr.
Fenela Lyngdoh Nonglait", la ong u Bah Sanbor.
Haba kren sha ki lad pathai khubor mynta ka sngi ha shlem treikam ka BJP hadien ka jingïakynduh ïa u Rikman Momin, u Bah Sanbor Shullai u la ong ba ka jingkwah jong u bad ki nongkitkam ka konstitwensi ka long ban pynïeng kyrtong da ka Dr.
Fenela namar ba ka dei kaba la pynïasoh bad ka seng naduh ki snem kiba lah dep kata naduh ka por ba u Bah Ernest Mawrie u dang long kum u State President ka seng.
U Bah Sanbor u la ïathuh ba u Bah Ernest Mawrie u la thep kyrteng ban ïakhun ïa ka MP na ka seng bad kumjuh ruh ka Dr Fenela ka la thep kyrteng hynrei na ka liang u Bah AL Hek ruh la shu ïohi tang ha ki lad pathai khubor ba u la ong ba u don ïa ka jingmut ban ïakhun ïa ka ilekshon MP hynrei pat u khlem shym la thep kyrteng satia.
Shuh shuh u Bah Sanbor u la ïathuh ba ha ka jingïakren bad u Bah Ernest Mawrie, u Bah Mawrie u la ong ba u lah dep ban ïakren bad ki katto-katne ngut ki President barim ka seng bad u la thep kyrteng ïalade ban pan tiket ban ïakhun ïa ka ilekshon MP.
U Bah Sanbor u la ong na ka liang jong u un sa leit ban ïakynduh ïa u Bah Hek ban ïakren halor ka jingdonkam ban ïatylli lang kawei khnang ban ai jingkyrshan bad ban pynïoh tiket ïa ka Dr.
Fenela Lyngdoh Nonglait namar ka la leit ban ïalap ilekshon kylleng-kylleng la jan kumba shisnem eiei.
U Bah Sanbor u la ong ba kum ka seng ka long kaba donbok bha ban ïoh da ka kyrtong kum ka Dr.
Fenela namar ka dei ka briew kaba tbit bad kaba shemphang ha baroh ki liang ha kaba ki paidbah ha baroh kawei ka Ri Khasi-Jaiñtia bad Garo ki ithuh ïa ka Dr.
Fenela bad ka long ruh ka jingmyntoi kaba khraw bha ba ki nongïalam ba dang samla kum ka Dr.
Fenela kaba dei ka kynthei ka wan ban pynïasoh sha ka seng.
“Ka long ka kyrtong kaba ngin donbok ban ïoh kum ka Dr.
Fenela namar ka dei kaba la shemphang ha ka jingïaid lynti hapoh ka imlang-sahlang bad ha ka saiñ hima-sima, ka la long ruh ka plidar kaba pawnam bad kum ka nonghikai hapoh ka Law College ha kaba la ïoh ruh ïa ka Gold Medal hapoh ka Law na Delhi bad ka dei kaba ïadonbynta ha ki kam bapher-bapher", la ong u Bah Sanbor.
Ka jingshah tuh ki ar shaka bad ki thuk-thuk ha kylleng ka jylla kam don jingkut lada peit na ki jingujor ba la ai sha ki pulit.
Ha kawei ka jingjia, u Prakash Basumatary u la ujor ba ha ka miet jong ka 26-27 Rymphang, ki runar ki la tuh ïa ka thuk-thuk (ML-05AB-0106) jong u na ka ïing sah jong u kaba don ha Mawblei, Madanrting, Shillong.
Nangta, u Baptu Deb u la ujor ba ha ka miet jong ka 26 tarik Rymphang, ki runar ki la rong ei ïa ka thuk-thuk jong u (ML-05V-3865) na Lower Mawprem, Shillong.
Sa ha kawei pat ka jingjia, u Md.
Sarbat Khan u la ujor da ka ktien ha thanat Byrnihat ba ki runar ki la tuh 11 song ki sikret bad ka pisa kaba T.
5,000 na ka dukan jong u kaba don ha 15 Mer, Byrnihat.
Shuh shuh ki pulit ki la ïathuh ba u Nikseng D Sangma u la ujor ba ha ka 24 tarik Rymphang ha ka por kumba 10:55 mynmiet, u Nokma ka Bollonggre A’king Land u la pyntip ba ki runar ki la tuh hapdeng 10-15 tylli ki tin sop ïing ba shongdor T.
7,000 na ka jaka ban tei ïa ka AD Camp ha Bitching Bazar, Bollonggre ha West Garo Hills.
U Myntri ba khmih ïa ka tnat Pule-Puthi ka jylla u Rakkam A Sangma, u la ong ba ka jingkiew dor jong ki kot skul kam dei satia ban mih namar ba ïa ki dor la dep ban shon lypa ha ka kot.
Haba kren sha ki lad pathai khubor ha ka Sngi Balang, u Myntri u la ong ba kumba ka long ka dor jong ki kot pule ka dei ban long beit thik katkum ka dor kaba la shon ha ka kot.
U la ong ba ka jingkiew dor ki kot pule kam dei ban mih bad halor kane um shym la ïoh jingtip kaba thikna, hynrei u la ong ba ka kot kam dei ban kiew na kaba la buh dor hynrei lada don kiba shim tam ïa ka dor dei ban ai da ka jingujor sha ki pulit.
Ha kawei pat ka liang, u Myntri u la ong ruh ba ka lah ban don ka jingduna hangne-hangtai namar ba ka sorkar ka dang wanrah da ki kot thymmai khamtam ka kot Science, English bad Mathematics.
Haba kylli halor ka jingshon duna ïa ki kot skul, u Myntri u la ong ba kan nym lah ban long namar na ka liang jong ka Meghalaya Board of School Education (MBOSE) ka la dep ban ai jingthoh halor ka jingdonkam ïa ki kot sha ki nongpynmih kot bad kum u Myntri ruh u la dep ïoh jingtip ba katno tylli ki kot la donkam ban shon.
Lah ban kdew ba na ka liang jong ki kmie ki kpa ki la ud ïa ka jinghiran ki kot pule bad ka jingoh dor tam ïa ka dor jong ki kot, kaba la pynkhuslai khamtam ïa kiba duna ha ka ïoh ka kot.
Nalor kane, la shem ruh ba ka KSU ruh dang ha kine ki sngi ka la leit ban khynra ïa ki dukan die kot bad pynpaw ba ka don ka jingleh tam na ka liang ki nongdie da kaba shim dor tam na ka dor kaba la buh lypa.
Ka Bharatiya Janata Party (BJP) Meghalaya ka la sdang ïa ka prokram ban lum ïa ki jingai jingmut na ki paidbah ka jylla kaban sa kynthup ha ki mat treikam ne Manifesto jong ka seng na ka bynta ka ilekshon MP ka ban sa long.
Ïa kane ka prokram la sdang naduh ka Sngi Ba-ar ha kaba u President ka BJP Meghalaya u Rikman G Momin u la thep nyngkong eh ïa ka jingai jingmut jong u.
Ka BJP ka ïawer ïa ki nongshong shnong ka jylla ba kin phah ïa ki jingai jingmut lyngba ki jingthoh jong ki sha ka NaMO app ne da kaba shu ‘miscall’ ha u number 9090902024.
Ki seng trei mon sngewbha bapher bapher ruh ki lah ban phah ïa ki jingai jingmut jong ki da kaba ai da ka jingthoh sha ka shlem treikam jong ka seng ha ki district ne ha ka shlem treikam jong ka seng ha ka jylla.
Ha ka jingkren jong u President, u la ban jur ba ka BJP ka ngeit ba ha ka synshar paidbah, ki nongshong shnong ki dei ban mih shakhmat ban pynsngew ïa ki jingsngew jong ki bad khamtam ïa ki jingangnud.
Ka BJP kum ka seng saiñ hima sima ka pdiang ïa kita baroh bad dei tang ka BJP ha baroh kawei ka ri kaba ïaid ryngkat lang bad ki paidbah ha ka ban shna ïa ki mat treikam jong ka.
Lyngba kane ka prokram, ka BJP ka kwah ban trei da kaba ïoh ïa ka jingmynjur na ki paidbah.
Bun bah ki jingangnud jong ka jylla bad ka BJP ka ailad ïa iwei-pa-iwei nongshong shnong ban ïa ai jingmut.
Ka seng ka la buh jingthmu ban pynpoi haduh 5000 tylli ki jingthoh halor ki mat bapher bapher kum ka jingithuh ïa ki ktien ka jylla ha ka Khyrnit kaba Phra, ka jingseng ïa ki Medical College, ka jingpynkiew ïa ki lad ai jingsumar, ka jingpynmih kam mih jam na ka bynta ki khun samla bad kumta ter ter.
U Deputy Commissioner, West Khasi Hills, Bah Garod SN Dykes u la pynmih ïa ka hukum hapoh ka kyndon 144 CrPC ban maham tyngeh bad khang pyrshah ban thang pathar ïa ki khlaw ki btap ne ki jaka rep jaka riang.
Kane ka jingpynmih hukum ka la long hadien katto-katne sngi ba ki la don ki kynhun kiba mih shakhmat ban ujor sha u Deputy Commissioner ka West Khasi Hills halor ka jingkynrei jong ka jingwiang ding ïa ki lum, ki khlaw ki btap ha ki bynta jong ka West Khasi Hills kaba la ktah shisha ïa kiba bun ki nongrep ban thung dieng.
Ha ka kyrwoh khubor la pynpaw ba ka jingmlien kaba sniew ban thang bad wiang ding ïa ki lum bad ki khlaw ki btap, ka ktah ïa ka mariang, ki sawdong sawkun, ki mrad ki mreng, ki jingthaw kiba im bad ha kajuh ka por ka pynjakhlia ruh ïa ka lyer, ka buh jingma ïa ka jingim jong ki briew, ki mar ki mata, ki jingri jingdup bad la lap ruh ba ki briew ki mlien bha ban wiang ding ïa ki lum bad ki khlaw ki btap kiba don hapoh West Khasi Hills District kum ka Mawlangkhar, Mawpun, Nongkhnum bad kiwei pat ki jaka.
Namarkata, khnang ban tehlakam ïa kane ka jingmlien bad ban ïada ïa ka mariang, u District Magistrate ka West Khasi Hills hapoh ka kyndon 144 CrPC u la pynmih ïa ka hukum ban mana bad khang pyrshah ïa ka jingwiang ding ïa ki lum bad thang ïa ki khlaw ki btap, ki jaka rep ki jaka riang, ki park bad kiwei kiwei de ki jaka kiba don hapoh West Khasi Hills District.
Shuh shuh ka kyrwoh khubor na u District Magistrate ka ong ruh ba kane ka hukum kan treikam beit kumne-kumne tad ynda la pynbna da kumwei pat.
Ym tang katta, la pynpaw ruh ba lada lap ïa kino- kino kiba ïaleh pyrshah ïa kane ka hukum kin shah pynshitom katkum ki kyndon jong ka aiñ.
U nongïalam ka Liang Pyrshah jong ka ïingdorbar thawaiñ bad MLA ka Congress, Bah Ronnie V.
Lyngdoh u la ong ba ki jingkynnoh u MLA ka BJP, Bah Sanbor Shullai pyrshah ïa u MP ka Shillong, u Bah Vincent H.
Pala ki long ki bym shisha.
“Sa wad ma phi, katno sien u Bah Sanbor Shullai u la wan sha ïingdorbar thawaiñ bad katno sien u la kren hapoh ïingdorbar thawaiñ," la ong u Bah Lyngdoh haba kren sha ki lad pathai khubor ha ka Sngi Balang.
Haba kdew ba u Bah Pala kum u MP u la leh ïa kiba bun ki kam, u MLA u la ïathuh ba u Bah Pala u long u briew uba jar-jar bad u bym ju da kwah paw than kumba long ki katto-katne ki ‘riew saiñ pyrthei.
“Kiba bun ki kam kiba u la leh na bynta jong ngi, kiba bun ki projek kiba la pyntrei hapoh ka Jylla ka dei namar ka jingtrei shitom jong u.
Hooid, u la kren hapoh ïingdorbar Parliament, hynrei ka jingkynnoh jong u Bah Sanbor ka long ka bym shisha namar ma u ïalade um ju da kham kren hapoh ïingdorbar, um ju da kham wan sha ïingdorbar," u la ong.
Ha kajuh ka por, u la ong, “Hato phi la ïohsngew ïa u (Bah Sanbor) ba un kren hapoh ïingdorbar?…hooid u la wan, hynrei tang da kaba shu wan sha ïingdorbar bad ym kren eiei, ka bha ba u shong beit ha ïing, kan jin da la bha ba u shong ha ïing.
"Shuh shuh u la bynrap ba ka jingkynnoh jong u Bah Shullai ka long ka bym shisha namarba um ju bud ïa ki kam kiba ïaid ha Parliament ha kaba u Bah Vincent H.
Pala, MP ka Shillong u la ïashim bynta hapoh ïingdorbar ban pynsngew ïa ki mat kiba ktah ïa ka Jylla.
Na ka liang u nongaiktien bad National Media Coordinator ka Congress jong ka thaiñ Shatei Lam Mihngi, u Mathew Antony u la ong ba shen u MP ka Shillong un sa don ka jingïakynduh bad ki lad pathai khubor halor ka jingïashim bynta jong u ha Parliament.
“U Bah Pala u la kylli 235 tylli ki jingkylli hapoh Parliament bad ngin sa pynsngew ïa ki kam jong u ha ka rukom kaba dei bad ba bniah," u la ong.
Kum ban shu kdew hangne, u Bah Sanbor u la ong ba ki paidbah ka Shillong Parliamentary konstitwensi ki la dei ban kylla noh ha kane ka kynti kaba mynta bad ym ban pynjop sah ïa u Bah Vincent Pala namar la 5 snem kynthih, u Bah Pala u la shu ktha soh-ot ha kyndong hapoh Parliament khlem da wanrah ïa ka roi ka par.
Ka Ri Khasi Sepngi Federation (RKSF) ha ka Sngi Balang ka la ïoh ban aiti ïa ka dorkhas sha ka Myntri ka koit ka khiah ka Jylla ka Kong Ampareen Lyngdoh ban dawa kyntiew kyrdan ïa ka Rambrai PHC sha ka CHC.
U President ka RKSF, Bah Mawkordor Kharsyiemlieh u la ong, ha katei ka dorkhas ba la aiti da ka seng sha ka Myntri la dawa ba dei ban kyntiew kyrdan noh ïa ka PHC Rambrai sha ka CHC khnang ba ki paidbah nongshong shnong jong ka thaiñ Rambrai kin ïoh ïa ka jingshakri kaba biang namar haduh mynta ka dang dei tang ka PHC bad kam pat lah ban ai ïa ka jingshakri kaba pura.
U Bah Mawkordor u la ong ruh ba ha katei ka dorkhas, ka seng ka la kyntu jur ïa ka Myntri ba kan shim khia ban leh eiei noh ïa katei ka jaka sumar khnang ba kan long ka jingmyntoi ïa ki paidbah jong ka thaiñ.
Kumta na ka liang utei nongïalam ka RKSF, u la pyntip ba ha kane ka jingïakynduh ïa ka Myntri, ka la kular ban shim khia ban peit bniah ïa katei ka PHC.
Ka sorkar Manipur ka la bat haduh 1,87,143 ngut ki briew hapoh ki kyndon jong ka aiñ bad la pyllait noh ïa ki naduh ba la sdang ka jingïakynad ha Manipur ha u bnai Jymmang 2023 ha kaba palat 200 ngut ki briew ki la duh noh la ka jingim, la ong ka Lat ka jylla Manipur, ka Dr.
Anusuiya Uikey ha ka Sngi Balang.
Haba plie ïa ka Dorbar Mang Tyngka jong ka Ïingdorbar Thawaiñ, ka Uikey ka la ïathuh ba la dep ban ujor kumba 10,000 tylli ki FIR haduh mynta.
Na kine, 29 tylli la aiti sha ka CBI bad kawei sha ka NIA ba kin tohkit.
Ban teh lakam ïa ka jingïakynad, ka la ong ba nalor ki pulit ka jylla, ki don ruh sa 198 tylli ki kompani ki pulit ka Sorkar Pdeng (Central Armed Police Force), bad 140 tylli ki Column ki shipai ka Ri.
Shuh shuh ka Lat ka la ïathuh ba la buh da ka komiti ka ban peit bniah halor ka jingshah knieh jong ki tiar siat na ki pulit.
Ka la ong ba ki tnat syntiat ki dang don ha ka kam ban ïoh kurup biang ïa kine ki tiar siat baroh.
“Ka long kaba sngewsih ba 219 ngut ki briew ki la duh noh la ka jingim ha ka jingïakynad.
La sam ïa ka pisa kaba T.
10 lak sha ki bahaïing hasem jong kiba la khlad, T.
1,000 ha ka ar sien sam sha baroh ki briew kiba la kylla phet wir, bad yn sa sam biang ha ka sien kaba lai ïa kane ka pisa," la ong ka Lat.
Shuh shuh ka la ïathuh ba ka sorkar ka la pynlut kumba T.
200 klur ha ki liang bapher-bapher ban ïarap ïa ki briew kiba la shah ktah.
Ban siew ïa ka bai lutksan sha ki nongrep namar ka jingduh, ka sorkar ka la ai ` 38.
60 klur, ka la bynrap.
Na ka bynta ki khynnah pule kiba sah ha ki ïing dara, la pynïasoh ïa ki bad ki skul kiba marjan khlem da donkam ban pynlut tam.
La ai ruh ka lad ban pynïasoh sha kano-kano ka kolej kaba ki kwah, jingpynrung klas ei, bad ka pisa kaba T.
