Kala ong ha kaba ïadei bad u Apps ‘Asha First’ kala buh jingeh ïa ki nongtrei Asha ban pyndonkam na ka bynta ban ïoh ïa kita ki incentive bapher bapher bad ka bym lah satia ban pynhuh ïa ki nongtrei Asha, kala ong ruh ba ka sorkar mynta kala sdang ban pynïaleh thma pynban ïa ki Asha bad ki Anganwadi.
Na ka liang ka President jong ka MAWU ka kong M.
June Myrching kala kren shai baka ka Meghalaya Asha Workers Union (MAWU) kan ym pyndem da lei lei tad haduh ba ka sorkar kan ai jingpynhun ïa ki jingdawa jong ki Nongtrei Asha.
Nongpoh, Naiwieng 15: U Myntri sorkar ka jylla ba dei peit ïa ka tnad Veterinary & Animal Husbandry, u Bah A.
L Hek u la pynpaw da kaba ong, “ Ngi donkam ban wad bniah shuwa ïa ka jingwan poi ki sim amur falcon ha Ri Bhoi, kaba dei ha ka Shnog Tyrso, shuwa ba ngin pynrung ïa ka kane ka jingwan ki sim amur falcon ha ka map jngohkai pyrthei".
U Bah A.
L Hek kum u myntri sorkar ka jylla, u la kren ïa kitei ki kyntien ban pynpaw sha ki paidbah ka jyla ka dei ha ka jingïalang kaba u la leit ban plie ïa ka tamasa Amur Facon ha ka sngi baar jong ka taiew ha ka shnong Tyrso, ha kaba ïa kane ka tamasa la pynlong da ka Tyrso Valley Wildlife Protection Society ha ka shnong Tyrso ha Ri Bhoi District.
U la ong ruh ba kum u myntri sorkar ka jylla ba dei peit ïa ka tnat Veterinary & Animal Husbandry, u sngewkmen ba ka Tyrso Valley Wildlife Protection Society ka la shim ïa kane ka bynta ban pynlong ïa ka tamasa ban pynpaw pyrthei halor ka jingwan kitei ki sim kbeit (Amur falcon) ha katei ka shnong Tyrso, hynrei ngi dei pat ban ioh ïa ka jingtip kaba bniah naei kine ki sam ki wan poi bad kumno ka jingïaid lynti jongki, haduh ba ki la leit phai biang sha katei ka ri kaba ki wan ban sah shipor ha katei ka thaiñ Tyrso.
“Ngi da donkam ban da wad bniah bin-pa-bin halor kane ka jingwan poi kitei ki sim man la u snem ha ka thain Tyrso, ha kaba ka jingwan jongki ruh ki la kot da ki lak tylli bad kane ka lah ban long ka jingkyrkhu ïa ka thaiñ Tyrso bad ïa ka jylla hi baroh kawei ba ngin lah ban khring ïa ki nongjngohkai pyrthei" u la ong, bad bynrap pat da kaba ong, “Shwa ban khring ïa ki nongjngohkai pyrthei na kylleng ki ri ka pyrthei kiba ieit kyrpang ïa ki sim ki doh, ki mrad ki mreng, ngi da donkam pat ban tih bniah khang ba ngin tip ïa ka jingshisha na ka bynta ban ioh pynrung pat ha ka map jngohkai pyrthei ka jylla" u la bynrap.
Shuh shuh, u la bynrap ruh da kaba ong, lada ngi lah shisha hi ban leh ha kata ka rukom kaba biang bad kaba pura halor kane ka jingwan poi kitei ki sim kbeit sha ka jylla kan long ka jingkyrkhu ïa ki paidbah ban kyntiew ïa ka ioh ka kot, namar bun ki riew ieit mariang bad ieit mrad kin poi bad kata ruh ngi donkam ban pynbit pynbiang haduh ba la ithuh ïa katei ka jaka kum ka jaka jngohkai pyrthei bad ruh ba kane ka jaka kan rung noh ha ka map jngohkai pyrthei, u la bynrap shuh shuh.
Nongpoh, Naiwieng 15: Uwei na u nongrep na ka shnong Pahamrioh u la leit syndon ban pan jingshai na ka ophis ka District Horticulture Officer, Ri Bhoi kaba dei hadien ba ki la pynslem ban ai ïa ka jubab kaba u la wad jingtip lyngba ka RTI shaphang ki skhim kiba dei ban ai sha ki nongrep.
Une rangbah nongrep na Ri Bhoi, u dei u Bah S.
B Sban Khongjoh, ba shong basah ha ka shnong Pahamrioh ha Ri Bhoi District bad na ka bynta ban wad jingtip halor ki skhim kyrpang ka sorkar kmie ba la tip kum ka Horticulture Mission for North East and Himalayan States (HMNEH), u la wad jingtip lyngba ka RTI Act 2005 ban pan jingshai halor ki jingpyntreikam ïa kitei ki skhim na ka bynta ki nongrep.
Kumba la pynpaw da une u rangbah, lyngba ka kyrwoh kaba u la phah sha ki lad pathai khubor, la ong ba kum u nongrep Sohniamtra, u la pan jingïarap na ka ophis ka District Horticulture Ri Bhoi halor ki lad jingïarap sha ki nongrep lyngba katei ka lad jingïarap ba wan na ka HMNEH bad namar ka jingpynslem ban ai jubab u la pan jingshai noh lyngba ka RTI ha kaba kane ka jingpad jingtip lyngba ka RTI ruh ka palat la 30 sngi ei ei, ba na ka liang ka ophis kam pat lah ban ai jubah sha u kum u nongrep uba wad jingtip halor katei ka skhim.
U la pynpaw ruh ba ka daw kaba la pynlong ïa u, ban wad jingtip lyngba ka RTI na ka bynta ban ioh jingtip kaba thikna halor ka jingpyntreikam ïa katei ka skhim HMNEH, ka dei namar ba u angnud ban ioh jingïarap na kane ka tnad treikam sorkar na ka bynta ban pynkhuid ïa ki dieng sohniamtra kiba u la rep ha Umroh 18mer.
Namar kata, na ka liang une u nongrep u la buh ruh ïa ka jingkyrpad sha u Extension District Horticulture Officer ka tnad Horticulture ban ai noh ïa ka jubab kaba kham kloi katkkum katei ka RTI kaba u la ujor ban wad jingtip bad ka thong hi kaba u angnud ka long ban ioh ïa ki lad jingïarap na ka sorkar na ka bynta ban ioh lad ban pynkhuid noh ïa ki dieng sohniamtra kiba u la rep kum uta u nongrep ban kyrshan ïa ka ing ka sem lyngba ka kam rep.
Shillong, Naiwieng 15 : Ka Khun Hynniewtrep National Awakening Movement (KHNAM) ka la rai ban pyllait ïa ka list ba nyngkong jong ki kyrtong MDC jongka sha ka KHADC ha ka taiew ba nyngkong jong u bnai Nohprah mynta u snem.
Haba ïakren bad u Working President ka KHNAM u bah Thomas Passah u la ong ba ïa ka List ba ar pat yn sa pynmih ha ka taiew ba khatduh jong u Nohprah ne taiew ba nyngkong u Kyllalyngkot 2024.
U la ïathuh ba ka KHNAM kan ïa aireng tang ha ka election MDC sha ka KHADC bad ka la pynkhreh ban pynïakhun na baroh 29 tylli ki constituency.
Kat haduh mynta ka party ka la ïoh pdiang ïa ka jingpan tiket na ki 15 haduh 16 tylli ki constituency.
U la ïathuh ba halor kine kiba pan tiket ka Election Committee kan sa shong bishar ïa baroh ki jingdonkam namar ka party ka phai khmat ruh sha ki briew kiba don ka kyrdan bad ka iktiar ban shakri ïa ki paidbah bad khamtam eh kito kiba kohnguh ïa ka party namar ha KHADC ym don aiñ ban khang ïa ka jingkyntiap seng.
Ka party kan kham phai khmat ruh sha ki samla ha kane ka kynti.
Nongstoiñ, Naiwieng 15: Ha ka thaiñ Nongtrai kaba hap ha Mawshynrut Civil Sub Division, la lap watla ki surok ki la poi la jan ha man la ki dong bad ki thaiñ, hynrei katba nang mih ki snem ki nang sniew kat haduh ba kim long shuh ban ïaid kali.
Kawei na ki surok ha katei ka thaiñ kaba la sniew sha ba palat ka dei ka surok na Mawdiang sha Langdongdai, kaba dei ka surok kaba la shna lyngba ka skhim shi spah sngi.
Ha kaba ïadei bad ka jingsniew jong ka surok u Bah Arful Mangsang Secretary ka Synjuk Rangbah Shnong Langdongdai Area (SRSLA) bad u Bah Kardening Rongrin, ki la ïathuh ba katei ka surok ka long kaba donkam haduh katta katta, namar katei ka thaiñ ka dei kaba bun bha ki mar rep kum u sying, u kwai, synsar, ki soh ki pai bad kiwei kiwei.
Ki la ong ruh ba ha ki snem ba la leit noh, ki paidbah na ki 14 tylli ki shnong kiba marjan, ki ju pynlong ïa ka jingmih paidbah ban maramot da kaba trei bor met.
Hynrei kim lah satia ban pynbiang kat haduh ba ki kali kin lait suk ban ïaid.
Ki la ïathuh ruh ba ha une u snem lei lei namar ka jingjur slap palat, ki longkmie kiba thmu ban leit kha khun lung ha Riangdo CHC ki hap ban ïaid da ka kjat haduh lai bad saw kynta haduh ban da poi ha ki jaka ba lait kali.
Ki la ong ba ka jingeh kaba kham hakhmat eh ka dei ïa kiba pang ba shitom namar ba hap ban pynkit da u briew haba ki mut ban leit phah sumar.
La ong ba dei namar kitei ki jngeh ba ki paidbah na katei ka thaiñ, ki hap ban shaniah beit ha ki nongai dawai kynbat khlaw haba ki pang ki shitom bad wat ki longkmie kiba armet ruh ki hap ban shaniah ha ki dawai kynbat, namar ki shem jingeh ban leit sha Hospital namar ka jingbym don ïa ka surok kaba biang.
Kitei ki rangbah ki la dawa ïa ka sorkar khamtam eh na u MLA ba don burom ba un phai khmat lem sha katei ka thaiñ ban pynbha bad maramot ïa katei ka surok, khnang ba ki paidbah kin lait na ki jingeh ha ka leit ka wan.
Khliehriat, Naiwieng 14: Ka Federation of Khasi Jaiñtia and Garo People East Jaiñtia Hills District ka ai ka jingkhublei ïa ka tnat pulit jong ka East Jaiñtia Hills District bad baroh ki pulit jong ka jylla Meghalaya kiba la treishitom bad ïakhun tyngeh ban pynduh pyndam ïa u drok bad haduh mynta ki dang don hapdeng ka jing iakhun pyrshah ïa u drok, ka seng ka ai khublei ruh ïa ka tnat pulit ba ka la lah ban thang ïa ki drok kiba shongdor haduh T 4 klur tyngka myn ha ka 9 tarik mynta u bnai ha ka ding ba rhem ba sain dewbilat ha Star Cement Company Lumshnong kaba long lyngba ka hukum jong ka iïngbishar.
Na ka liang u General Secretary FKJGP East Jaiñtia Hills District, u bah D.
Sumer, u la ong ba “Kum ka seng ngi long la kloi ban ai ka jingiatreilang bad ki bor pulit ha kano kano ka por, ban rat dyngkhong ïa u drok bad ban wanrah pat ïa ka imlang ka sahlang kaba lait na u drok, shisha u drok u dei u nongshun ba shyrkhei uba wan ban hiar thma jar jar ïa ka ri bad ka jaitbynriew ban pynbakla noh ïa ka jingmut jingpyrkhat jong ki khun samla ka ri, kumjuh ruh u drok pyntroiñ ym tang ïa uba dih ne pyndonkam ïa u hynrei u pyntroiñ wat ïa ka lawei ka ri bad pynlong ïa ki khun samla kum kito ki bym don shuh ka lawei"Utei u nongialam ka FKJGP na East Jaiñtia Hills District, u pynpaw ruh ka jingsngew khia halor ka jingjyllei ki kam sniew, ha ka tuh, ka lute, ka pyniap briew bad shibun ki kam sniew bad ong ba ki kam sniew ba bunjait bunsiem ki mih dei ruh na ka daw u drok, ka jingkynrei u drok ka wanrah ruh ïa ka jingbym shngaiñ shuh ha ka imlang ka sahlang, ka wanrah jingeh haduh katta katta bad ka long ka jingbam khia ïa kito ki longïing kiba shah ktah ha u drok, te kum ka seng kaba don ka jingkitkhlieh ïa ka bha ka miat ha ka imlang ka sahlang, ka khot bad wer ruh ïa ki paidbah baroh ban ai ka jingiatreilang bad ka tnat pulit ban dup lah ban rat dyngkhong ïa u drok kumba na ka liang ka seng ruh ka kloi ban iatreilang ban iakhun pyrshah ia u drok.
Shillong, Nailur 29: Ka Seng Voice of the People Party (VPP) ka la wer ïa ki paid Khristan ha ka jylla ba ki dei ban ‘boycott’ ïa ka jingpynlong pynkhuid shnong ka sorkar ha ka 1 tarik u Risaw kaba dei ka Sngi U Blei.
Ka kyrwoh ba la phah da u General Secretary jong ka Party, u Dr.
Ricky AJ Syngkon, ka ong ba kane ka jingpynlong ka sorkar ban pynkhuid shnong ha ka Sngi U Blei, kadei ka jingñiuh roit ïa ka jingngeit bad ka hok ki Khristan.
U la ong ruh ba ka jingpynkhuid shnong borabor la ju leh ha ka 2 tarik u Risaw, kaba dei ka Sngi kha u Mahatma Gandhi.
“Balei ka sorkar kam pynlong beit ha ka 2 tarik, kabym dei ka Sngi U Blei", la ong u Dr.
Ricky.
Kumta u wer ïa ki paid riewngeit Khristan ban kyntait war ïa kane ka jingkhot ka sorkar ban pynkhuid shnong ha ka Sngi U Blei, hynrei ban pynkhuid beit ha ka 2 tarik.
Kane ka jingwer ka Seng VPP ka long hadien ba ka ophis jong u DC West Khasi ka la pynbna ban pynlong ïa ka jingpynkhuis ïa ka wah Nonbah bad ka ïew Nongstoiñ ha ka 1 tarik u Risaw kaba dei ka Sngi U Blei, naduh ka por 10 haduh ka por 11 baje mynstep, da kaba bthah ruh ïa ki ophis sorkar bapher bapher ban phah mar shiphew shiphew ngut ki nongtrei bad kumjuh ruh ki riew paidbah ban wan ïashim bynta.
Ha shuwa jong kane ka Seng HYC West Khasi bad ka FKJGP West Khasi ruh ki la pynpaw ka jingpyrshah ïa kane ka jingkhot u DC.
Nongstoiñ, Nailur 29: Ki Bor Synshar District ka West Khasi Hills, District, Nongstoiñ ha ka sngi Palei ki la sdang ïa ka prokram pynkhuid ïa ki sawdong sawkun jong ka District bad kane kan neh saw sngi lynter, kata haduh ka 1 tarik U Risaw 2023, halor ka jingthmu ban ïoh ïa ki sawdong sawkun kiba khuid kiba suba na ka bynta ki nongshong shnong jong ka distrik.
Kane ka jingpynkhuid ka dei kum shi bynta jong ka Swachhata Hi Seva 2023, ka campaign kaba la pyntreikam da ka Sorkar India na ka bynta ban kyntiew ïa ka khuid ka suba bad ka koit ka khiah ha baroh kawei ka Ri.
Ïa kane prokram la sdang naduh ka 15 tarik U Nailur 2023 bad kan bteng haduh ka 2 tarik U Risaw, 2023.
Hapoh West Khasi Hills, District, la sdang da ka jingpynkhuid ïa ka phang Mihngi bad Sepngi jong ka ophis U Deputy Commissioner, kaba kynthup ruh ïa ki bynta ba don ka canteen jong ka ophis, haba ki Ophisar bad ki nongtrei sorkar jong katei ka ophis, ki la pynkhuid ïa ki ñiut ki ñier kiba don hapoh ka sawdong sawkun jong ka ophis bad ban bret ïa ki ha ka rukom kaba dei.
Nangta ha ka 29 bad 30 tarik U Nailur, 2023 ka jingypnkhuid kan long na ka bynta ka phang Shatei bad Shathie, kumjuh ruh ïa ki bynta kiba don shapoh jong ka ophis bad ha ka 1 tarik U Risaw 2023 pat, ka jingpynkhuid kan long na bynta ka wah Nonbah bad ïa ka Ïew Nongstoiñ.
Ki Bor Synshar District, ki la kyntu ïa baroh ki nongshong shnong ba kin ïasnoh kti lang ha kane ka prokram pynkhuid shnong, khnang ba ka dong ka thaiñ kan khuid kan suba bad ban ïoh ïa ka koit ka khiah bad ban pynlong ïa ka Ri India kaba lait na ki jaboh ki jabaiñ.
Delhi Nailur 29: U MP ka Lok Sabha na Shillong Parliamentary Constituency u Ma Vincent Pala ula ong, ba ka jingpynlong ïa ka National Seminar ha Delhi kaba wan ïashimbynta da ki riewstad bad ki riewshemphang ka long kaba biang bha khnang ban ïoh ïa ki buit ha ka ban lah pynïaid shakhmat ïa ka jingdawa ban pynrung noh ïa ka ktien Khasi ha ka Khyrnit kaba phra jong ka riti synshar ka ri.
Haba kren haka National Seminar ha National YMCA Hostel kaba don ha nongbah Delhi kaba la pynlong da ka Khasi Author Society (KAS) bad ka Hynniewtrep Delhi Association (HTDA), u Ma Pala ula ong, ka long kaba kongsan bha ba ka ktien Khasi kan rung ha ka Khyrnit kaba Phra.
“Kum u MP ka Lok Sabha, nga lah trei shitom ban rah ïa ki mat ïatai hapoh ka ïing dorbar Lok Sabha lyngba ka Private Members Bill, Zero Hour, Resolution hynrei ngam shym la ïoh ïa ka lad ban wanrah sha ka jingïatai bad nga kyrmen ba ngan sa ïoh noh mynta ka kynti.
Nga la buh ïa ki jing kylli khnang ba ngan ïoh ai ïa ka Khasi Authors Society ïa kaei kaba nga dei ban leh nga la leh" ong u Bah Pala.
Ula ong ba ka ktien Bodo kam pat dei ban rung ha ka Khyrnit kaba Phra, hynrei namar ka jingbiang ka buit ha ka jingtreikam kane ka ktien ka la ïoh ban rung.
Ula kdew ïa ka jingdonkam ban don ka jingïatreilang kum ka Jaidbynriew haba kyntu ïa ka KAS ba kan shimkhia bha ïa kane ka bynta khnang ban lah pynurlong ïa ka jingangnud u paidbah.
Ula ong ba ka Sorkar Pdeng ka la dep ithuh thymmai ïa 22 tylli ki Ktien hapoh ka Ri bad kiba sah mynta ban ïoh ïaka jingithuh ki don sa 38 tylli.
Ula kyntu ruh ba ka long kaba donkam ban ïakren da ka ktien Khasi hapoh Assembly namar ki don ki MLA ki bym pat pyndep ïa ka Matric bad ka long kaba donkam ban kren bad ban thoh ïa ka Khasi bad kane kan pynneh bad kan pynheh shuh shuh ïa ka ktien Khasi.
U Chairman ka KHADC u Bah Lamphrang Blah haba kren kum u Symbud Kongsan, ula ong, haba la duh ka ktien ka jaidbynriew ruh ka la duh noh, kumta ka long kaba donkam ban pynkhlaiñ ïaka ktien Khasi.
“Ha u 2015 la wanrah ïa ka mat ban ïatai hapoh ka dorbar jong ka KHADC ban dawa na ka sorkar jylla ba kan shimkhia ha ka ban dawa pynrung noh ïa ka ktien Khasi ha ka Khyrnit kaba Phra bad ka Sorkar Jylla ha u 2018 hapoh ka jingïalam u Conrad Sangma ka la mynjur ïa ka Resolution hapoh ka ïing dorbar thawaiñ halor kane ka kam" ong u Bah Lamphrang Blah.
U Bah Lamphrang u pyntip ba ka KHADC kala thung mynta ïa da Research bad Development Committee ban wad ïa ki jingtip kiba bniah (Research) halor ka riti ka dustur, ka thoh ka tar bad ka kolshor u Khasi.
U ong ba ka Ktien Khasi ka dei kaba la paw bad kaba suk bad bun ruh ki briew ki bym dei ki Khasi ki la nang ban kren ïa kane ka ktien haba ai nuksa ïa ka jingïoh distinction jong kawei ka samla bym dei ka Khasi ïa ka sobjek Khasi.
Ula pynpaw ruh ïa ka jingsngewkmen ba ka shlem Khasi Learning Center ka la ai jinghikai ïa ki bym dei Khasi ba kin tip bad nang ïa ka ktien Khasi bad ka KHADC ka la ai jingiarap ruh T.
2 Lak ïa ka KAS ba kan pynïaid shakhmat ïa ki kam ki jam jongka ha kaba ïadei bad ka ktien Khasi.
Na ka liang ka Myntri Sorkar ka Kong Ampareen Lyngdoh ka la ong, ba ka sorkar MDA kam shym la shongthait halor ka mat jingdawa ban pynrung ïa ka ktien Khasi haka Khyrnit kaba Phra bad dang shen ka Kynhun Myntri hapoh ka jingialam u Conrad K Sangma ka la leit ïakynduh ïa u Myntri Rangbahduh ka ri u Narendra Modi ban ïakren halor kane ka mat.
“Ngi la ai ka dorkhas ha u Myntri Rangbahduh ka ri bad ngi la buh hakhmat eh ïa ka mat jingdawa ban pynrung noh ïa ka ktien Khasi ha ka Eight Schedule jong ka riti synshar ka ri" ong ka Kong Ampareen.
Ka la ong, ba ka long kaba donkam ban ïatai ïa kane ka mat hapoh ka Parliament bad ka long kaba donkam ïa u MP ka Rajya Sabha ba un rah ïa kane ka mat kum ka Private Member Bill ban ïatai hapoh ka ïing dorbar thawaiñ ka ri.
Kala ïaroh ïaka KAS kaba la trei shitom naduh ki snem kiba la dep haba pynpaw ba ka sorkar jylla kan ym shongthait ha ka ban buddien ïa kane ka kam haduh ba kan da urlong.
U Executive Member ka KHADC u Bah Teibor Pathaw, ula ai khublei ïa ka KAS kaba la pynlong ïa kane ka jingïalang ban lum ïa ka jingïalang hangne, khamtam haba ka ktien Khasi ka long kaba la donkam ban ïoh noh ïa ka jingithuh bad ka long kaba donkam ban pyni sha ka sorkar kmie ïa kane ka jingdawa ka jong ka jaidbynriew.
Shillong, Nailur 29:Uwei u rangbah uba kyrteng u Justin Sohphoh 54 snem rta u la jah rngai noh na la ïing naduh ka 16 tarik mynta u bnai na ka shnong Akonggre, Tura ha ryngkat ka kali private kaba don ïa u No MLO5-Y 7258Katkum ka jingïathuh da kiba haïing la ong ba u Bah Sohphoh u la mih na la ïing da ka jingthmu ban leit theh umphniang na petrol pump hynrei naduh katei hi ka sngi um shym la wanphai shuh sha la ïing.
Ha kaba nyngkong ka kurim jong u ka la phone sha ka khun kaba sah ha Shillong da ka jingtharai ïoh ba u wan sha Shillong, bad ha ka 19 tarik mynta u bnai na ka liang kiba haïing hasem na Sakwang SWKH ruh ki la leit sha Tura ban wad jingtip hynrei ym shym la lapdien satia.
Kumta ha ka 20 tarik mynta u bnai na ka liang ka kurim bad ki khun ki la ujor noh da ka FIR ha Tura PS.
Halor kane ka jingjia na ka liang kiba haïing hasem ki kyntu ba lada don kiba ïohi ne don jingtip ha kaba ïadei bad une u rangbah kin sngewbha ban phone sha kine ki nombor :9863389561, 6909030952, 6909643618, 9436363922.
Nongstoiñ, Nailur 29: Ki katto katne ki samla ka thaiñ Nongstoiñ ki la tur sha dc ophis Nongstoiñ hynne ka sngi ryngkat ki placard, ban pynpaw ka jingpyrshah halor ka jingbym pynkynriah jong u Deputy Commissioner ka West Khasi Hills, ïa ka tarik ba la hukum ban pynkhuid ïa ka Wah Nonbah bad Ïew Nongstoiñ ha ka sngi u Blei ka 1 tarik Risaw.
Kane ka kynhun ki samla ka la leit tur sha ophis u DC ha ryngkat ki jingpyrta ban pyndam ïa katei ka hukum.
Hadien katto katne jong ka jingïa pyrta pynrem jong ki samla ïa katei ka hukum, u DC u la khot ïakren ïa ki katto katne ki samla shapoh ka ophis treikam ka jong ban ïakren, ban pynshai halor katei ka hukum kaba u la pynmih kaba la ktah bad pynsngew mong ïa kiba bun ki kynhun Seng hapoh ka District.
U bah D.
Sun uwei na ki samla rangbah ha katei ka kynhun, haba ïakren sha ki lad pathai khubor hadien ba la mih na ka kamra u DC, u la ong ba na ka liang jong u DC u la pynshai sha ki ba um lah ban ai hukum thymmai ban pynkynriah ïa katei ka prokram.
Hynrei u la ong pat ba kam don kano kano ka jingpynbor bad ka nym don ruh kano kano ka jingpynshitom ïa ki bym treh ban wan ïashim bynta ha katei ka sngi.
Nongpoh, Nailur 29: U Executive Member ba dei peit ïa ka Trade, u Bah Gigur Myrthong ryngkat ki MDC bad ki Enforcement ka Khasi Hills Autonomous District Council mynta ka sngi ki la hiar sha ka thaiñ Killing ha Ri Bhoi District na ka bynta ban khynra ïa ki Karkhana tylliat maw kiba ym don kot don sla bad ha kane ka jingleit jurip ki la ioh ban khang tala syndon ïa kawei ka Karkhana tylliat maw ba la tip kum ka ka M/s Concord Stone LLP ha ka thaiñ Killing kaba dei halor ka nongrim ba kam don ïa ka trading License bad kiwei kiwei ki kot ki sla ba la ai bor da ka KHADC.
Kane ka jinghiar jurip une u EM ka trade ryngkat kiwei ki MDC na ka KHADC, ka dei hadien ba ki la ioh jintip ba bun ki bar jylla ki la leh mon shaba palat ban bsuh khlieh ha ki kam khaïi lyngba ki kor tylliat maw khlem da ioh jingbit na ka Council kaba dei katkum ka United Khasi Jaintia Trading by Non-Tribal Regulation Act.
Ha kane ka jingleit jurip ïa kitei ki Karkhana tylliat maw ha ka thaiñ Killing la lap ruh da kitei ki bor ba dei peit ka KHADC ba la don shibun ki Karkhana kiba ym don ïa ka Trading License bad ruh ki don ki bar jylla kiba wan trei ha kitei ki karkhana ruh kim shym la don ïa ka Labour License.
Lyngba jong kane ka jingleit khynra ïa kitei ki Karkhana tylliaw maw ha katei ka thaiñ Killing, ki bor ba dei peit ka KHADC ki la sakhi ruh halor ka jingleh tuh ki bar jylla kiba la khang noh ïa ki Karkhana hadien ba ki la ioh jingtip bna ka don kane ka jingwan khynra Trading License bad don ruh kiba la wan mih bad kam ba ki dei jong ki Khasi bad Garo tang ban lait ka shah khang ha ka KHADC.
Haba kren sha ki lad pathai khubor, u EM ba dei peit ïa ka tnad Trade ka KHADC, u Bah Gigur Myrthong u la ong ba kum ka Council ka sngewkhia halor ka jingleh mon ki bar jylla ban wan sengkam sengjam ha kane ka thaiñ Khlem da ioh bor na ka Council bad la sakhi ruh mynta ka sngi ba bun ki bar jylla kim don ïa ka Trading License ha kaba ki la shuh pynïaid beaiñ ïa kitei ki Karkhana.
U la ong ruh dei hadien ba ka Council ka la ioh jingtip ba ki bar jylla kim shym la but satia katkum ki kyndon jong ka United Khasi Jaintia Trading by Non-Tribal Regulation Act ba la pynlong ruh ïa kane ka jingwan jurip bgad kaba sngewlyngngoh ba ka long shisha kaba shisha ba ki bar jylla ki pyrshang ban wan seng kam seng jam khlem da don ki kot ki sla kumba la lap mynta ka sngi ha kane ka jingwan jurip ïa ki Karkhana tylliat maw ha ka thaiñ Killing ha Ri Bhoi.
“Dang shen ruh haduh 46 tyli ki dukan jong ki bar jylla la phah khang khyrdep noh na ka daw ba kim don ïa ki trading license ha ka jingwan jurip u CEM ka KHADC bad la dep ruh ban ai wat ka Showcase Notice bad ka long pat kaba sngewlyngngoh ba ha kane ka thaiñ ruh bun ki bar jylla ki leh kumjuh khlem da don ki trading License" ong u Bah Gigur Myrthong bad bynrap ruh ka Council kan ai por 7 sngi ba kin wan ban pynbiang ïa ki kot ki sla bad lada kim lah ban pynbiang ïa ki kot ki sla ka Council kan leh beit katkum ki kyndon ban khang khyrdep syndon ïa kitei ki Karkhana bym don kot don sla" u la bynrap.
U la bynrap ruh da kaba ong, na ka bynta kito ki Karkhana ba la wan kam da ki Khasi bad ki Garo ka council kan ai por 2 sngi ba kin wan rah ïa ki kot ki sla bad lada lap pat ba kim lah ban pynshisha ïa ki kot ki sla ka Council kan leh kumjuh ban pynshitom katkum ki kyndon.
Shuh shuh, u la pynpaw ruh ba ka KHADC kan nym shong kli kti bad kan sa thaw ïa ki 3 tylli ki kynhun na ka bynta ban wan khynra ïa ki Trading License bad Labour License ha ka thaiñ Khanapara, Umtyrnga, Pilangkata bad kiwei kiwei ki jaka bad ka thong hi ka long ba kin nym ailad ba ki bar jylla kin shu wan seng kam seng jam khlem da biang ki kot ki sla kaba ki dei ban ioh bor shuwa na ka council haba ki wan ban seng kam seng jam ha kane ka jylla.
Kiwei kiwei kiba la ïa don lang ha kane ka jingleit khynra ki kynthup ïa u MDC ka Nongstoin, u Bah Gabriel Wahlang, u MDC ka Jirang, u Bah Victor Rani, u Syiem ka Raid Marwet, u Paiem Ken Syiem bad kynthup ruh ki Ophisar na ka tnad Enforcement ka KHADC.
Shillong, Nailar 29 : U Symbud Myntri Rangbah ka Jylla uba dei ruh u Chairman ka Regional Committee ka Jaintia Hills, u Ma Sniawbhalang Dhar ula pyntip ba ka shnong Lapangap ha West Jaintia Hills, kam dei ka Shnong kaba hap hapoh ki jaka ba ïakajia pud hapdeng ka Meghalaya bad Assam.
Haba ïakren bad ki nongthoh khubor mynta ka Sngi Thohdieng, u Ma Sniawbha ula pyntip ba ka Sorkar Jylla ka la phah shuh shuh ïa ki bor Pulit ban ai jingïada ïa ka thaiñ Lapangap, kaba don hapdeng ka jingïakynad hapdeng ki paid Khasi-Pnar bad ki Karbi la katto katne sngi.
Lah ban kdew ba ki paid Khasi-Pnar bad ki Karbi ki la ïaleh thma siat jri bad khnam ryntieh haduh laisngi lynter naduh ka sngi Ba-ar halor ka jingïakam trai ïa ka jaka ha Lapangap.
Hynnin ka sngi, ki Deputy Commissioner ka West Jaintia Hills bad West Karbi Anglong District ki la ïashong jingïalang ba kyrkieh ban tem noh ïa kane ka jingïakynad.
Haba kren halor kane ka jingïalang, u Symbud Myntri Rangbah ula ong ba ka Sorkar Jylla ka dang ap mynta ïa ka kaiphod na u DC ka West Jaintia Hills, ïa kaba u Myntri Rangbah ka Jylla Conrad K Sangma un sa rah ïa kane ka kam ban ïakren bad u Myntri Rangbah ka Assam ha ka jingïalang ka ban long lashai ka sngi Saitjain ha Guwahati.
U Symbud Myntri Rangbah u pyntip ba ïa mynta kam shym la don shuh ka jingïakynad ha Lapangap bad ki bor District ki la peit pyrman bha ïa ka jinglong jingman ha ka thaiñ.
Shillong,Nailur 29 : Ka ri India katba nangmih ki sngi katta ka nang sakhi ïa ka jingtrei borbah jong ki tnat treikam bad ki shnat jong ka Sangh Parivar kiba kynthup ïa ka RashtriyaSwayamsevak Sangh (RSS), ka party Bharatiya Janata Party, ka Vishwa Hindu Parishad (VHP), World Hindu Council, Akhil Bharatiya Vidyarthi Parishad (ABVP), Bajrang Dal, BharatiyaKisan Sangh bad kiwei pat.
Naduh ka snem 2014 hadien ba ka tnat saiñ pyrthei jong ka Sangh Parivar ba la tip kum ka BJP ka la ïoh ban bat ïa u lakam jingsynshar ha ka ri, ka thong nyngkong eh ka long ban pynphai biang ïa ka Secular India sha ka Hindu fundamental state, kata ban ñiom ïa ki paid Muslim bad Khristan lyngba kata ka policy ba la tip kum ka “Ghar Wapsi" (wanphai noh sha dientrai).
Kumta, ryngkat bad ka jingkynshoit jong ka RSS hapoh ka jingïalam jong u Mohan Singh Bhagwat Sarsanghchalak, la ïohi ba u Narendra Modi u la phah weng jubor ïa ka jingrwai ba sngewtynnad jong ki khristan kaba ong “To shong bad nga, A Trai ka sngi la noh" (Abide with me) ha kaba ki nongseng ïa ka Constitution ka Ri kum u Dr.
Bhimrao Ramji Ambedkar, Mahatma Gandhi, Dr Rajendra Prasad, Benegal Narsing Rau, B Pattabhi Sitaramayya bad kiwei kiba la tynsat kyrpang ha ka jingrwai Beating Retreat jong ki shipai ryngkat bad u President ka Ri laisngi hadien ka jingrakhe Republic Day.
Katei ka jingleh jong ki riewkhraw ban pynrung ïa baroh ki jait jingngeit ha katei ka jingrwai ha ka Beating Retreat hadien Republic Day ka long ban pynshisha sha ka pyrthei ba ka India ka dei ka Secular state ne ka Ri ba kdup lut ïa ki jait niam bapher bapher.
Nangta, kum ka jingpynkynmaw, ka sorkar U Modi ka la pynbna ïa kata ka “Good governance Day ha ka sngi Khristmas hana kum ka jingburom ïa u Atal Behari Vajpayee khnang ban theh umpjah slam ïa ka jingrakhe jong ki riewngeit khristan ïa katei ka sngi ba kyrpang jong ki.
Shuh shuh nalor kiwei pat ki programme, ha kane ka snem ba mynta, U Modi u la hukum ba dei ban pynlong ïa kata ka programme pynkhuid shnong ba la tip kum ka ‘Swachhata Hi Seva’ ha kane ka Sngi u Blei 01.
10.
2023 ka mut, ba ki briew kim leit ïingmane shuh.
Ka long kaba sngew sammut shisha kumno u mut ban pynlong biang ïa katei ka programme; haba hashwa ïa kata u la hukum ban pynkhuid shnong da ka programme ba la tip kum ka “Swachhata Pakhwada" naduh ka 15-30 September 2023 ha kaba ki office sorkar ruh ki hap ban leh lang ïa katei ka kam, wat la ki ong ba ym ju ïoh fund ei ei na ka bynta katei ka programme ne ba ka shu jah rngai ha shiteng lynti ruh ym lah ban tip, kren bynñiaw uwei u officer sorkar.
Ki tnat syntiat jong ka sorkar ha ka jingshisha ki la dep ban pathai khubor sha u Nerendra Modi ba ka Ri Khasi ka dei ka Ri kaba la ïaid shaphrang ha ka kam pynkhuid shnong wat hashwa ba un pynmih ïa kata ka “Swachhata Bharat" jong u ruh.
Ki shnong ki la pynbeit shisien ne arsien shisnem katba ki sngewbit ban pynkhuid khamtam ha ka por tlang ba la kham duna u slap ryngkat bad ka pushara shun ban pynphuh pynphieng.
Ha kawei pat ka liang,ka jingnang ïohbor ki tnat jong ka Sangh Parivar ban ïaid shaphrang, ka long ha kaba wat ïa ki dkhot ka RSS ruh la ai training wat kumno ban pyndonkam ïa ki tiar pynmynsaw briew naduh ki wait, ki sum, ki tiar siat bad kiwei kumba la jia ha Darrang District, Assam dangshen.
Ka Deccan Herald ha ka issue ba 3.
8.
2023 ka la pyni bad dur bad dar kumno ba la ai jinghikai ïa kitei ki dkhot, wat u Superintendent of Police Darrang District ruh u la kubur ba la kem arngut ki briew ba la tip kum u Bijoy Ghosh bad Gopal Boro kiba la pynhikai ha ka phyllaw jong ka Maharishi Vidhya Mandir school ha Mangaldoi.
Kitei ki dei tang ki jingpynpaw kiba shi sapit na kaba kat u lum.
Tip ki mut aïu kitei ki lok, ki thew shano ban training da ki tiar pynmynsaw, to pyrkhat bha lada dei ba dangshah laitluid ban leit shikar ruh to ai kin hikai ba kin ïoh siat sier-siat skei hynrei haba kita ki lad la khang lut da ka tnat Wildlife, te lada kim training ban siat briew ki mut aiu pat, ka mut lada kin pynmynsaw khlem pep ka sohpdung ka dei pyrshah ïa ki bym dei niam hindu, lada ki ong ban ïada ri ruh balei kam phah training shipai noh ïa ki.
Ngi ïohi ba wat hangne ruh ki dkhot ka RSS ki la bun bha.
Shuh shuh nga la kdew ba ka Sangh Parivar mynta ka kyrkieh palat ban pynlong Hindu State ïa ka India ha kaba ngi la ïohsngew ha kine ki khyndiat por, ba u Bhagwat u la phawer ban pynkylla kyrteng noh syndon ïa ka ri India sha ka ‘Bharat’.
Hato kata ka jingleh ka long tang ban ka jingkwah ban ïa aireng bad ka seng synrop ki Opposition ba la tip kum ka ‘Indian National Development Inclusive Alliance’ (INDIA) ne la pun lypa, tang ka por hi ka ban batai ïa ki jingshisha.
Hato utei u heh RSS u la pyrkhat bha mo haduh katno kan ktah biang ïa ka ïoh ka kot ka ri lada pynkylla kyrteng noh sha ka Bharat, namar lada pynkylla, hap ban demonetise biang sa shisien ha kaba haduh mynta ka Ri kam pat lah ban khyllie wat ïa ka jingduhnong jong ka Demonetisation kaba la leh da u Modi ha ka 8 th November 2016.
Phi lah ban kylli balei ba hap ban demonetise biang sa shisien; namar ha ka kot tyngka (currency notes) la thoh Reserve Bank of India te hap ban thoh noh Reserve Bank of Bharat, ym dei.
Khatduh, sa kawei kaba i thamula ka long ba la suh bam ha u khwai ka Sangh Parivar da u khñiang (worms) uba ibang bha ban kynrup, kata sa kawei pat ka tnat ba la tip kum ka Akhil Bharatiya Bidyarthi Parishad (ABVP) kaba la suhthied hangne ha sor Shillong la katto katne snem nalor ba ka la ïalam kylleng kylleng ïa ki katto katne ki samla pule Skul bad College sha ki jylla ba synshar ka BJP bad shawei, la pynbieit sa ban ai Best Students Award ha ka 01.
09.
2023 ha Soso Tham Auditorium ha ka kyrteng ka nam u Tirot Sing.
Tip da dei ba dangim utei u riewkhraw u sngewtynnad ne em ïa ka seng mynder.
Ka jingkylli ka long balei da ki kyrteng mynder khyllah ki hap ban ktah ïa ki riewkhraw jong ngi kum u Tirot Sing, Kiang Nangbah & Pa Tagan Sangma, ngi lyngngoh balei ba ki sengbhalang trai muluk jong ngi ki shu sngap jar bad kim peitngor halor kane ka bynta.
Lada katei ka seng ABVP ka kwah ban trei ai kan trei ïa kiwei ki kam pynbha ym pat ban ktah ïa ki riewkhraw jong ka ri ka long mar khongpong ïa ka pyrkhat pyrdaiñ (ideology) jong ki.
Ha ka jingshisha hangne ha Ri jong ngi wat la ka don ka jingngeit niam bapher bapher ngim ju don kata ka bigotry ne ka jingïa-isih-niam namar ngi burom kylliang kylliang, ka ïap ka im, ka khia ka shon ki ïabeh lang, namar ha u Khasi la don lypa kata conception (snap pyrkhat) jong ka Secularism.
Hashwa ba kine ki seng khyllah jong ka Sangh Parivar kin suhthied to ngin da bishar bniah, ïoh ngi babe dier por.
Shillong, Nailur 29 : Ka Sorkar Jylla ka la pyntip sha ka ïing bishar High Court jongka jylla ba ka la mynjur ïa ka jingkyrpad ka Harijan Panchaya Committee(HPC) ban kham pynheh ïa ka jaka (plot) ba kin shna ïing kumba la kwah da ki Nongshong shnong ka Them Metor khnang ban pynkynriah noh ïa ki na Them Metor.
ïa kane la pyntip hapoh ka Iing Bishar High Court ka jylla da ka sorkar kaba shong bishar ïa ka mukotduma ba la mudui da ka Sorkar Jylla bad ka Harijan Panchayat Committee (HPC) hynne ka sngi Thohdieng.
Ha ka hukum, ka ïing bishar ba kynthup ïa u Chief Justice Sanjib Banerjee bad Justice B Bhattacharjee ki la pynpaw ïa ka jingsngewkhia ba ‘Wat hapdeng ka jingai por kaba biang ban ïakren pynbeit ïa kane ka kam, hynrei kam pat shym don don satia ka jingïabeit".
Ka ong ba ka Sorkar ka la aiti ïa ki thup jingkyrpad jong ki longïing ka Them Metor bad ka Sorkar ka la nang pynheh ïa ka jaka ban ai ha ka ban shna ïing.
Ka la ong ruh ba ka Sorkar ka la pyntip ba kam shym la don satia ka jubab na ki longïing ka Them Metor katba kine ki longïing ki la kam ba ka jingtyrwa jong ka Sorkar ban nang pynheh ïa ka jaka kam pat poi satia sha ki.
Ka ïing bishar ka pyntip ruh ba kine ki longïing ki la leit ïakren ïa kane ka kam bad ka Sorkar Pdeng ha kaba ka Sorkar Pdeng ruh ka la khmih ïa kane ka jingkyrpad da ka jingïasngewlem.
Ka ïing bishar ka la buh ban bishar biang ïa kane ka kam ha ka 3 tarik u Risaw.
Shillong, Nailur, 29: Ka jingïakren pynbeit pud na ka bynta ka Wat kaba ar hapdeng ka Sorkar Meghalaya bad ka Sorkar Assam ha ka kyrdan Myntri Rangbah kan long lashai ka sngi Saitjaiñ ha State Guest House, Khanapara, Guwahati, Assam ha ka por 1:00 baje nohphai sngi.
Ka Sorkar Meghalaya bad ka Sorkar Assam ki la thung ïa ki Regional Committee ki ban sor jamin ïa ki hynriew tylli ki jaka kiba dang don hapdeng ka jingïakajia pud ha ka jingïapynbeit pud ha ka wat kaba ar.
Ha ka wat kaba nyngkong, ka Sorkar Meghalaya bad ka Sorkar Assam ki ladep ïapynbeit ïa ki hynriew tylli ki jaka kiba don hapdeng ka jingïakajia pud, kiba kynthup ïa ka Hahim, Gizang, Tarabari, Boklapara, Khanapara-Pilingkata bad ka Ratacherra.
U Myntri Rangbah jong ka jylla Assam u Himanta Biswa Sarma bad u Myntri Rangbah jong ka Jylla Meghalaya u Conrad Kongkal Sangma ha ka 29 tarik, Lber, 2022, ki la ïasoi ïa ka dulir ïasngewthuh jingmut hakhmat u Myntri ka tnat Kam Pohïing ka Ri u Amit Shah ha New Delhi, ban pynkut noh ïa ka jingïakajia pud kaba la neh jin haduh 50 snem kynthih hapdeng kine ki ar tylli ki jylla.
Sa hynriew tylli ki jaka kiba dang don hapdeng ka jingïapynbeit ïa ka jingïakajia pud ha ka wat kaba ar ki kynthup ïa ka Langpih, Borduar, Nongwah-Mawtamur, Desh Doomreah, Block 1 & Block II bad ka Psiar-Khanduli.
Dang shen u Himanta Biswa Sarma uba la wan ïuhkjat ha nongbah Shillong u la ïakynduh kyrpang ïa u Conrad Sangma tang hapoh shikynta ban ïakren khyndiat na ka bynta ban buh ia ka sngi ïakynduh halor kane ka jingthmu.
Jowai, Nailur 30: Ka Seng Samla Balang Katholik Mihmyntdu ryngkat bad ka jingïatreilang bad ka Jingïaseng Samla Balang Presbyterian Mihmyntdu bad ka Ai-jingim Foundation, mynta ka sngi kata 30-09-2023 kila pynlong ïaka Blood Donation Camp ha RC Eve Secondary School Mihmyntdu.
Kum ban shu pynkynmaw kane ka dei ka sien kaba San baka Seng samla Balang Katholik Mihmyntdu kala pynlong ïa kum kane ka prokram ha ryngkat bad ka jingïatreilang bad kiwei de ki organisation.
La sdang ïa kane ka program da ka jingïalum lang hapoh RC Hall ha kaba la don ka program ba lyngkot ïa kaba la pynïaid da u ma Fredrick Synnah, Chairman Parish Pastoral Council ka Jowai Parish.
Ha kane ka prokram la ïoh ïa ki jingkren na ki nongshah khot sngewbha kiba kynthup ïa u ma Octomewot Lamin, nominated MDC, ryngkat ka jingïa don lang u Fr.
Hilarious Lamare, Parish Priest Jowai Parish, ka Dr.
P.
Shylla Senior Medical Officer in-charge Blood Bank Jowai, u Dr.
D.
Shylla, District Medical Officer East Jaiñtia Hills, u Bah Phillip P.
B Marwein, Founder Member ka Ai-jingim Foundation, u Rangbah Shnong ka Mihmyntdu u Ma Abul Phawa, u Samla Emanuel Sumer, Chairman ka Jingïaseng Samla Balang Presbyterian Mihmyntdu, ki Nongïalam ka Balang Katholik Mihmyntdu bad kiwei de ki nongshah khot sngewbha.
Haba ai jingkren u Nominated MDC u ma O.
Lamin ula ai ka jingïaroh ïa kine ki ar tylli ki Seng kiba la shim ïa kane ka sien jam ba khraw ban len ïalade na ka bynta ban ai jingim ïa kiwei.
Ula kyntu shuh shuh ruh ïa ki nongpynïaid ba ki dang donkam ruh ban kham pynïar shuh shuh ïa ki awareness halor kane ka phang khnang ba ki briew kin ym sheptieng ban ai snam.
U Bah Philip Marwein, Founder member ka Ai-jingim Foundation u la ong ba ka snam ka dei ka jingaiei ba kyrpang jong u Blei kumta ngi ruh ngi donkam ban ai ei ïa ki parabriew kiba donkam jingïarap.
Ha kaba kut jong ka program la ïoh ruh ïa ka jongsam ïa khusnam ïa ka nongjop jong ka drawing competition ba la pynïaid da ka Seng samla Balang Katholik ïa kaba la sam da u Guest of honor u Ma.
O Lamin.
Kiba ai sngewbha ïaka snam ha kane ka sngi ki don haduh 9 ngut baroh.
Kat nangmih ki sngi, la i kumba ki jaka khamgam lei ki jaka sor ki la nang khapngiah.
Ka jingbun briew ne ka jingroi jong ki nongshong shnong ka dei kaba ym lait ban lait la ka long ha kano kano ka shnong ne kano kano ka ri ruh.
Hynrei ka jingdon ia ka ain kaba khlain bad ia ki nongsynshar kiba iohi jngai ka pynlong ia ka nongbah ban long kaba iaid beit iaid ryntih.
Katba hangne ha ka nongbah Shillong pat haba shu peit la i kum ka nongbah ne ka sor kam don satia ki nongsynshar.
Ki lynti paidbah bad ki jaka iew ki la jyllei da ki nongdie jingdie bad la shu ia tur bad phriang katba mon haduh ba la khapngiah lut ka lynti ka synkieng ruh da ki nongdie madan bad ki nongkhaii beain bad dkhar bad khasi.
Naduh na Iewduh shaduh Khyndai lad bad wat kiwei ki dong ruh katei ka jingiatur bad khnieh wat ia ki jaka iaid paidbah ruh ka la jyllei bha ha kine ki sngi katba nangmih na uwei u snem sha uwei u u snem.
Ka Iewduh kadei kawei ja ki jaka kaba khapngiah tam bad ka daw kam dei ei namar ba la bun ki briew nongleit siew, hynrei ka daw kaba kongsan ka dei namar ba ki bor kiba peit bad synshar ia ka Iewduh kim lah ban teh lakam ia ki paidbah nongkhaii ba ki dei dei ia ki mar tang hapoh ki dukan ne ki basa kiba la ai sha ki.
Hynrei wat ia ki lynti iaid ruh la phiah ha ki ar bynta bad la buh jaka die madan noh hapdeng.
Kane kam dei eh ka jingisynei ia kiba duk kiba toi hynrei kawei na ka daw hi ka dei ka jingkangar pisa jong ki bor kiba dei peit ia ka jingiaid beit iaid ryntih jong ka Iew.
Hooid baroh ngi sngewsynei ia kiba duk ba toi ba kin ioh ban kamai jakpoh, hynrei ym lah pat ban iapein ia ka jingkylluid bad ka jingiaid beit iaid ryntih jong ka rukom synshar khadar.
Ka Shillong kaba la ioh ia ka nam kum ka Scotland jong ka ri Mihngi na ka por sha ka por ka la nanglip rong lip rong katba nangmih ki sngi bad lah ban ong ba mynta lei lei ka la dei pynban kawei na ki jaka kaba lymmuh tam ha kine ki sngi ha ka liang ka iew ka hat.
Ha kine ki sngi ka la long kaba thait bha ban rung shapoh jong ka Iewduh namar ba la pynwit palat ia ki lynti iaid baroh da ki nongdie madan bad ka iew ka la shu khap ngiah bad kam long shuh ka iew kaba khuid kaba suba.
Nalor jong ka jingpynwit jong ki nongdie madan ha ki lynti iew wat kito kiba don la ka jong ka basa ruh ki ialeh katba lah ban phriang ia ki mar jong ki palat ia u pud u sam jong ka dukan ne ka basa jong ki.
Kane ka la nang pynkhap ngiah shuh shuh ia ka iew kaba la bna nam jong ka ri Khasi.
Baroh ki lynti iaid jong ka Iewduh kiba la kham heh kim lait shuh na kane ka jingtur jong ki nongdie madan bad ruh ki nongdie dukan ba phriang ia ki mar jong ki shabar la ka basa.
Ka bor jong ka pisa shisha la la pynduh lut ia baroh ki jingbit jingbiang jong ki paidbah bad ruh ka jingdon ia ka Iew kaba khuid bad kaba itynnad jong kane ka ri Khasi.
Ym tang ka Iewduh hynrei wat ki rud surok jong ka surok naduh Motphran shaduh Khyndailad ki la kylla long ki jaka die madan.
Ha kine ki sngi ka Motphran ka la long kawei na ki madan iew luri lura bad ym don ain shuh ka ban teh lakam ia ka jingiaid beit iaid ryntih.
Baroh ki la iatur beit ban die ia la ki jong ki mar k ibapher bapher ha Motphran.
Ki rud jong ka surok naduh rum Motphran ter ter sha Bimola, shaduh them bijoi ki dap da ki poi ei kiba la pynwit ia ka surok bad pynthut ia ka leit ka wan jong ki paidbah.
bunsien ki paidbah ki hap ban iaid lang bad ki kali ha surok namar ba ki sur surok bad lynti iaid kjat la klun lut da ki khar die madan.
Ka jingailad na ka liang jong ki bor ba dei peit ia ka bha ka miat jong ka sor ka la pynshlur shibun eh ai ki briew na ki thain nongkyndong ban wan buhai shnong shapoh sor bad im la ka im kyndoi jakpoh da ki kam khaii bad die madan.
Hynrei kawei kaba i shyrkhei ka long ba kiba bun kiwei pat ki shim kabu bad katba katba nang bun ki briew kiba lyngkar ka imlang sahlang ka kylla long lyngkar bad shibun ki kam sniew ki lah ban jia.
Ka jingbymlah jong ki riew lyngkar ban roi ha ka kamai ka jih ka wanrah shibun ki jingialam bakla ia ka jingim jong ki hi.
Bengaluru, Nailur 30 : Ka lympung kynjatbol kaba la tip da ka 62nd Subroto Cup International Football Tournament jong ka kyrdan Sub-Junior (U 14) shynrang (Boys category) kan sa sdang naduh mynta ka sngi, ka i tarik u Risaw ha BengaluruKane ka dei ka sien kaba nyngkong ha ka pateng jong kane ka lympung, ba ïa ka national championship kaba dei ka lympung hapdeng ki skul napoh ki jylla yn pynïalehkhun shabar jong ka nongbah ka ri India.
La slem ba ka Subroto Mukherjee Sports Education Society (SMSES) ka la kwah ban rah pynlong ïa kane ka lympung sha ki jaka ba kham kyndong jong ka ri bad kane ka Sub-Junior kan dei ka sien kaba nyngkong ha ka jingpyrshang ban kyntiew ïa kane ka lympung shabar jong ka nongbah.
atkum ka prokram kaba la pynbeit, ïa ki jingïakhun ha ka group stage yn pynïalehkai ha Air Force School, Jalahalli, Air Force School, Yelahanka bad ha Air Force Training Command.
Katba baroh ki jingïalehkai ha ka knockout la pynkhreh ban pynïakhun ha Army Service Corps (ASC) Centre.
Ha ki jingïakhun hapoh ka Group Stage kin don haduh 37 tylli ki kynhun, kiba kynthup ïa ki kynhun napoh Bangladesh kiba shimbynta na ka bynta ka burom jong kane ka lympung.
La ïoh ban phiah ïa kine ki kynhun haduh 8 Group, ha kaba ka kynhun kaba bat kyrdan ba nyngkong ha man ki Group kan ïoh rung sha ka quarterfinals.
Ka jingïalehkai kaba nyngkong ha kane ka kyrdan kan long na ka thup jong ka Group A , ha kaba ka HK Singh Memorial Secondary School, West Jaintia Hills, Jowai, Meghalaya kan aireng pyrshah ïa ka Sainik School, Tilaiya, Koderma, Jharkhand, kaba mihkhmat ïa ka Sainik Schools ka ban sa ïakhun ha Air Force School, Jalahalli 7 AM (IST).
Hadien kane yn bud sa ka jingïalehkai na ka Group B hapdeng ka Chawngfianga Middle School, Saiden, Kulasib, Mizoram bad ka Ramkrishna Mission Vivekanand Vidyapeeth, Narayanpur, Chattisgarh a ha ka por 8:30 mynstepHa kawei pat ka jingïalehkai na ka Group B kaba la pynkhreh ha ka por 10 baje mynstep, kan long hapdeng ka Primary Marathi School, Kauncha, Chikhalipada, Silvassa, DD & D&NH ka ban aireng pyrshah ïa ka Manikpara High School, Jhargram, West Bengal.
Ka jingïalehkai kaba khadduh ha kane ka sngi, kan long hapdeng ka SS +2 Higher School, Simdega, Jharkhand ka ban ïakhun pyrshah ïa ka Air Force School, New Delhi ha ka por 3 baje nohphaisngi.
Ki jingïalehkai Group Stage kan bteng haduh ka 6 tarik u Risaw bad ki kynhun ba la ïohrung sha ka quarterfinal kin sdang ïa ka jingïalehkai ha ka 7 tarik u Risaw.
ïa ka semi-final la pynbeit ban pynïakhun ha ka 8 tarik katba ïa ka final ha ka 10 tarik u Risaw, 2023.
Kumban shu pynkynmaw, ka skul Heirok Higher Secondary School, Imphal, Manipur ka dei ka kynhun ka ban ïada ïa ka burom ha ka kyrdan Sub-Junior (U 14) Boys mynta u snem.
Mawkyrwat, ‘Nailur 30: Kum shibynta jong ka jingrakhe ïa ka ‘Swachhata Hi Seva’ kaba long ka prokram ban ïada bad pynneh pynsah ïa ki umbam umdih, ka ophis jong u Executive Engineer (EE) ka Public Health Engineering (PHE), Mawkyrwat Division, South West Khasi Hills District mynta ka sngi ka la pynlong ïa ka Cleaning Drive Water ne jingtam ïa ki plastik.
Ïa kane ka jingleit bam tam ïa ki plastik, ki la pynlong ha shi lynter jong ka Phod Umnew da kaba ki sdang na ka jaka ba don ka pom um bad haduh Phot Mawpon da kaba thmu ban wanrah ïa ka jingkhuid jingsuba namar kathaduh mynta dei tang kane kawei ka wah ba ki nongshong shnong ha kane ka thaiñ Mawkyrwat ki ju pyndonkam ban pynlong ban tang ne ring ïa ka umbam umdih.
U bah Shekborlin Shiangbai, District Co-ordinator BDBM jong ka Mawkyrwat Block haba kren ha ki lad pathai khubor u la kyntu ïa ki paidbah ba katba ka por ka dang biang ki dei ban sumar khuid kyndong ïa kane ka wah namar haduh mynta kane ka wah ka dang long kaba khuid bha haba ïa nujor bad ki wah kiba don ha ki jaka sor kum ka Wah Umkhrah.
Kumta kum ki paidbah nongshong shnong ki dei ban bud ryntih ïa ki kyndon jong ki shnong ki thaw namar kumba la ïohi ha ki jingthoh ba ha kane ka Phot Umnew ïa mynta ym shah shuh ban wan saitjaiñ ne sum ryngkat ka jingpyndonkam sabon ne wat ban bret pathar ïa ki jakhlia.
Ha kane ka Cleaning Drive Water ne jingtam ïa ki plastik la wan ïashimbynta lang da ki nongtrei hapoh jong ka PHE Mawkyrwat Division.
Ka long shisha kaba ima haduh katta katta ïa ka Jaitbynriew jong ngi, ha kaba ka umsaw ka wan ban tuid hin-pa-hin.
Kane ka umsaw kam wan tyllep hak-dak, hynrei ka wan hin-ly-hin, jai-pa-jai bad kumba ka long mynta, kane ka umsaw ka la pur sha kiba bun bah ki bynta bad kyndong kynshrot ha poh ka Ri Khasi Jaintia baieid jong ngi.
Ka long kaba shisha ba ka jaitbynriew jong ngi la duh noh ïa kiba bun ki jaka, kynthup ïa ka sor Shillong bad ïa baroh ki jaka sha ki thaiñ khappud baroh sawdong bad kiwei kiwei pat ki jaka.
Ki bar jylla haba ki wan shane, kim shym la wan da kano kano ka lynti, hynrei ki wan tang da kaba ki wan khaïi, wan tyrwa tiar bad ki rung sha manla ki kyndong kynshrot jong ka Ri Khasi Jaintia jong ngi.
Kine ki bar jylla, kat kum ka jing ïoh bat jong ngi na ka por sha ka por bad kat kum ka jingtip ba thikna, ki dei kiba wan na ka Ri Bangladesh bad kiba rung lyngba ka jylla Utter Pradesh.
Ha Utter Pradesh ki siew pisa tang 1500 ne 2000 tyngka ban ïoh ïa u Aadhar Card ban ïoh long nong India bad nangne ki sa krih sawdong ka Ri India khamtam sha ka jylla khlem pud, jylla laitlan kum ka jong ngi.
Kumta kiba bun kiba ngi ïoh bat ki don tang ka Aadhar kaba pyni ba ki dei na ka jylla Utter Pradesh bad ym dei tang kata, ki bun ruh kiba wan lyngba ka jylla Assam ha kaba kine ki briew kim don satia wat ïa ka EPIC bad kiwei kiwei ki kot ba donkam ban pynshisha ba ki dei ki nong India.
Haba ki wan shane, kim don kam don jam, ki sdang da kaba shu leit tyrwa tiar kylleng sawdong lyngba ki Agent kiba pynïaid ïa kine ki briew.
Kine ki briew tang ban im ja kpoh, kim salia ban hap ban shah shitom ban leit shang kylleng sawdong sha ki kyndong kynshrot tang ban im.
Ynda ki la im, kila ïoh jaka sah, ïoh ïng wai, ki la leh shitom ban shong lok ïa ki thei Khasi, ne para dkhar bad kumta ki sa ïoh ban longtrai ha kane ka jylla jong ngi bad ban pynheh ïa ka khaïi pateng jong ki.
Kine ki poiwir, ynda kila skhem ki sa kylla long malik bad pyndonkam da ki thei bad ki rang Khasi ban pynïaid ïew bad pynkiew ïa ka business jong ki da kaba shu pynim bai commission.
Kaba kham i saitmet eh ban shem ka long ba dei ki Khasi jong ngi hi kiba kyrshan borbah met bad mynsiem ïa kine ki poiwir bad ïa ki agent jong ki kiba mih paw ha ka dur jong ki para doh para snam.
Ka jingkyrshan borbah jong ki ka long da kaba ki kyrshan ïa ka business jong kine ki poiwir, da kaba ki thied jingthied beit na kine ki poiwir.
Kaba kham i pangmet shuh shuh ka long ba lada ki kynhun Sengbhalang ki mih ban beh, ban khynra, dei ki Khasi jong ngi hi kiba ïada ïa kine ki poiwir.
Ha kiba bun ki khep, hap ïa nia hap ïa sniew para Khasi tang na ka bynta ki poiwir namar haba pyrshang ban beh ïa ki, dei ki para Khasi kiba ïada dohïap dohim ïa kito ki poiwir.
Kumba la kdew sha khmat, ba ngi la duhnoh ïa ka sor Shillong, imat kam slem shuh ba ngin sa duh noh ïa ki jaka khap sor ruh.
Ban peit ha ki thaiñ Upper Shillong, Mylliem, Mylliemlum, Mawkriah, Mawngap, Marbisu, Mawphlang, Lairkor bad kiwei kiwei pat ki jaka, kine ki poiwir ki la ïoh ïaid sahuh bha.
Bun ruh kila ïoh seng dukan, bun ruh kila ïoh shong lok ïa ki thei Khasi, ïoh sah ïnggwai bad bun ruh kila ïoh shong shnong syndon.
Kine ki poiwir, haba ki wan rung kyrthlep shane, ki ïarap para ma ki.
Kata ka mut, haba ïoh lad uwei, tang katno un sa wan ïalam sa ïa kiwei pat ban seng dukan, ban wan trei bad kumta ter ter.
Ym dei tang kata, haba u poiwir ula ïohlad ban shong lok ïa ki thei Khasi, u wan ïalam shuh shuh shibun ki rang poiwir ban pyn ïa ithuh ithaw ïa ki thei Khasi bad kita ki poiwir, ban pynjuh pynjan bad ïohlad ba kin ïa poikha.
Da kaba leh kumne, kine ki poiwir, ki ïa kyrshan iwei ïa iwei bad haba ki ïa leh kumne ki ïoh ïa ka jing shngaiñ ba pura namar ba ki la ïa bun paid.
Haba ki ïa bun paid, ki dang wanrah shuh shuh ïala ki para poiwir ban wan shong wan sah shane bad kumta ter ter.
Watla halor kane ka buit sianti kaba shyrkhei jong ki poiwir, hynrei ki Dorbar Shnong, Dorbar Raid bad Dorbar Hima jong ngi pat ki dang ïa shad kmen ha i bai commission, bai NOC kiba ïoh na kine ki poiwir.
Ym dei tang kata, lehse ki lah ban don ruh wat ki kynhun Sengbhalang kiba im bai sngi, bai commission na kine ki poiwir ba sa jyllei bad sa shlur ki poiwir haduh katne katne.
Kane ka jingkmen tohhoh halor ka ïohei, kwah bam suk ka la syngit sbiak da u tyllai phasi ïa ka jaitbynriew jong ngi namar katba ki dang bun, kata ka jing ring syngit ka dang jur bad ynda kiba bun leilei, ka la ring syngit syndon sbak haduh ban da ïap ang syndon ka jaitbynriew jong ngi.
Kata ka mut, ka jaitbynriew jong ngi kan duh noh ïa ka khyndew ka shyiap, ka jinglongtrai bad ha kum kata ka por ngin shah beh noh na kane ka Ri baieid jong ngi kumba long kiwei kiwei ki jaitbynriew rit paid ka pyrthei.
Wat kmen tohhoh ba phi don ka spah kyrhai, wat kmen tohhoh ba phi don ka khyndew ka shyiap byllai bad wat kmen tohhoh ba phi don ka Autonomous District Council ka ban ïada ïa phi ne ïa ka khyndew ka shyiap jong phi.
Ynda la syngit khait u thyllai phasi ïa u ryndang, ki tei ki jingdon baroh kin sa jah lut khoit.
Balei nga ong kumta! Ka daw ka long ynda la bun paid ma ki, kin sa sei shibun ki nongthaw aiñ na ka jaitbynriew jong ki ne kin sa dawa na ka Sorkar India ban pynduh noh ïa ka Riti bat khyndew bat shyiap ha ka jylla jong ngi bad ban pynduh noh ïa ka District Council.
Ha kum kata ka por, ka Sorkar India kan sa pynduh pyndam noh ïa ka District Council bad kan pynbna ba baroh ki jaka ba lait yn shimti noh da ka sorkar na ka bynta ban ai jaka sah sha ki briew ki bym don jaka ban shong ban sah.
Dur ka banshot! Ha kum kata ka por, ka spah kaba phi don, ka jaka kaba phi don kan shu long tang ka jingkynmaw bad kan long ka jing ïam briew kaba shyrkhei kaba ym don jingmap shuh ha khmat u briew u Blei namarba la jemdaw, la jem rngiew bad la shah takor na ka jingkmen tohhoh ha ka ïohei.
Kynmaw para ban pynduh ïa kitei ba la kdew baroh kam dei kaba eh, ka long kaba suk palat ha kaba tang shi khulom lah pliah bad lah madan lut phar.
Haba jia ha u tei u pud, wat ong nga stad aiñ, wat ong ngan khih! U Kuli bad u tyllai phasi ki lah pynap lypa, tang shu khih ka jingim lah kut.
Tang shu khih, lah buh da ka shynshar President bad hangta ngin sa ïohi ïa ka dur shet kylla lajong ha kaba ki bor internet yn sa khang lut ha kaba ka jingim kan dap ha ka jingdum ba ngiw-ngiw bad ha kata ka por phin trud naei naei ruh phim ïoh shuh.
Wat kop ban ong ba ka don kata ka United Nation, wat kop ban ong ba ka don kata ka Human Right Commission, to tip ba ha ka Ri shynshar paidbah uba bun paid u shim ïa ka Rai ha kaba ha kum kata ka por ïa ka ban kylla hadien ym lah ban tip.
La mih shibun ki riew ieid ri, ki riew ïohi jngai kiba pyrta bad kiba Kyrsiew thiah ïa ka jaitbynriew, hynrei watla katta ruh, ki Khasi ki dang shad kmen ha ka ïohei, ïoh tat dor, ïoh bhah lang na ki poiwir bad poihap.
Na kata ka daw, ka Ri jong ngi ka la dang ngam dang ngam manla ka second bad u tyllai u dang syngit suki pa suki ïa ka jaitbynriew jong ngi.
Lada don kiba beh dkhar, mih ki thei bad ki rang Khasi da kaba ong “Ani ïa u bapli!", uba don mynsiem kumjuh, uba dei u jingthaw u Blei, u para briew bad kumta ter ter.
Kane ka jingkren riew Blei, ka jingkren tip briew ka dei ka jingkren ki Ingkhong shalangmat ha kaba ki klet ba u Blei ula buh hala ka jong ka jong ka khyndew ka shyiap ïa kawei pa kawei ka jaitbynriew.
Ma ngi ngi donhok ban im, ban shong ban sah ha kane ka Ri u Hynñiewtrep, kiwei ki jaitbynriew ruh ki don hok sha ka jaka jong ki hi, ym dei ba kin wan leh trai ha ka Ri jong ngi.
Don lei wat ki kynhun niam, ki sngew ieit ïa ki poiwir ki poihap ba sngew para ba ngeit.
Hynrei kane ruh ka dei ka jingma kaba khraw namar ha kaba khatduh u briew u lah ban kylla na kawei ka niam sha kawei pat ka niam, hynrei ka eh ban kylla ïa ka jaitbynriew.
Kaba mut, mynta u lah ban dei u para ba ngeit, uba ïa im lang, ïa hikai niam lang, uba phi la kdup la piam, la ai jaka shong jaka sah.
Kynmaw ha kawei ka sngi un kylla sha kawei pat ka jing ngeit bad ka jaitbynriew kan neh ka jong u.
une hi un dei u thlen u ban bam ïa phi ha ka akher ka sngi.
Namarkata, ko ki paidbah nong shnong shnong ka Ri Khasi Jaintia baieid jong ngi, ki khun ki ksiew u Hyn?iewskum u Hynñiewtrep, ki paid Khasi ba ïar, ki para Ri, ki Rangbah Shnong, ki Lyngdoh Raid bad ki Syiem.
Hato phi dang ïa ïohthiah lyngngai! Hato ngi biej tasngeng haduh katno keiñ ba ym ïohi ïa kane ka umsaw kaba wan tuid hin-ly-hin sha kane ka Ri jong ngi! Hato ngi hun mo ba ngin sa dang mad shuh shuh ba ngin duh noh ïa ka khyndew ka shyiap, ka shnong ka thaw jong ngi! Hato kam la dei mo ka por ban ker kut bad khang khyrdep noh ïa ka jingwan rung sahuh ki poiwir poihap sha ka shnong ka thaw jong ngi! Hato kam la dei mo ka por ban ong “Em" ïa ka bhah ïoh ei, ïa ka bai NOC, ka kyrshan borbah ïa ki poiwir ki poihap! Hato kam la dei mo ban pynlong ïa ka Dorbar Shnong, Dorbar Raid bad Dorbar Hima ban long ka kutbah ne stieh ban ïada na ka jingrung khyrthep jong ki poiwir! Hato kam la dei mo ka por ba iwei pa iwei na ngi ba ngin long ka atiar, ka stieh ban ïada na ka jingwan rung khyrthep ki poiwir ki poihap.
Hato kam la dei mo ka por ban shim ka jingkit khlieh halade shimet shimet ban khang lad bad pynsangeh noh shi syndon ïa ka jingwan rung sahuh ki poiwir ki poihap sha ka shnong ka thaw jong ngi!Lada ngim kyndit bynriew, lada ngim pat peitmat, lada ngim pat ïohi ïa katei ka jingma, ka pawshai ba ka jaitbynriew jong ngi ka la dei ka jaitbynriew Tasngeng bad kaba la don hok ban duh jait noh syndon na kane ka pyrthei na ka jing shah tyllep, ka jingshah beh ha kiwei pat ki jaitbynriew.
Haba nga ong kumtei haneng, kam mut pat ban khang noh ïa ki khynnah pule ne ki nongtrei Sorkar ban wan rung ne wan shong shi por ha ki shnong ki thaw jong ngi, hynrei ka jingthoh ka thew beit ïa ki poiwir ki poihap kiba don ka jingthmu ban wan shnong shnong sha kane ka jylla bad ka Ri Khasi baied jong ngi da kaba rung lyngba ki kam khaïi, lyngba ki khynhun niam bad lyngba ki thei bad ki rang Khasi.
Para Ri baieid, kane ka jingthoh kam dei ka jing kynshoit pynïapher jaitbynriew, hynrei ka dei ka jingkyrsiew thiah namarba u nongthoh um lah ban shu sngap bad peit kai ïa ka jingwan tuid ka umsaw suki jai pa jai.
Bad kum u briew, ngi don ka hok ban kren na ka bynta ban Kyrsiew bad ban ïada ïala ka jong ka Hok Longtrai hala ka jong ka khyndew ka shyiap katba dang im ha kane ka pyrthei.
Ngeit ba baroh ngin kyndit bynriew noh, ban eh biang la ka rngiew bad ban ïai long kynrad haka la Ri.
Shillong, Nailur 30 : U Myntri Rangbah Duh, u Narendra Modi u la plie paidbah ïa ka prokram kaba shi taiew na ka bynta ki Aspirational Block ha ka ri kaba tip kum ka ‘Sankalp Saptaah’ ha Bharat Mandapam, New Delhi mynta ka sngi.
U la pyllait paidbah ruh ïa ka Aspirational Blocks Programme Portal bad ruh ïa ka exhibition ha kane ka sngi.
U Myntri Rangbah Duh u la ïakren ruh bad 3 ngut ki Block Level Officer.
Ha ka jingïakren bad ka RanjanaAgarwal, ka nonghikai na Baheri, Bareilly, Uttar Pradesh, u Myntri Rangbah Duh u la kylli shaphang ka sienjam kiba seisoh tam na ki ChintanShivir ba la pynlong ha ka block jong ka.
KaRanjanaAgarwalka la kren shaphang ka prokram ka roi ka par kaba pura ha ka block bad ka la kdew sha ka jingdonkam jong baroh kiba ïadon bynta ba kin ïawanlang hapoh kawei ka rynsan khnang ban pynkylla ïa ki skhim Sorkar sha ka jingïakhih paidbah.
U Myntri Rangbah Duh u la kylli ruh shaphang ki jingpynkylla ba la pyntreikam ban kyntiew ïa ka jingïoh jingnang jingstad ha ki skul.
Ka Agarwal ka la kren shaphang ka jingpdiang ïa ki rukom ai jinghikai ha kaba ki khynnah ki leh ïa ki kam bapher baher ha ka jaka jong ka rukom ai jinghikai ba mynshuwa bad ka la ai nuksa da ki Bal Sabha, ki jinghikai ha ka put ka tem, ki jinglehkai bad ka jingkilan met ha ryngkat kiwei kiwei.
Ka la kren ruh shaphang ki smart classroom bad ka jingpyndonkam ïa ka teknoloji ban kyntiew ïa ka jingai jingnang jingstad.
Ka la ïathuh shaphang ka jingdon ki smart classroom ha baroh 2,500 tylli ki skul ha ka distrik jong ka.
U Myntri Rangbah Duh u la ong ba kawei na ki bynta ba kongsan jong ka Viksit Bharat ka dei ka jingai ka jingpule kaba bha ïa ki khynnah.
U la ong ba u dap da ka jingkmen ban ïohi ïa ka jingtrei shitom bad ka bynta jong ki nonghikai.
Kane ka dei la lad sha ka ‘Samarpan se Siddhi’.
U Dr.
Sajied Ahmed, Veterinary, Assistant Surgeon naMankote, Poonch, Jammu & Kashmir u la batai shaphang ki jingeh jong ki nongrijingri kiba shang shane shato bad ki rukom pynduna ïa kine ki jingeh bad ki jingjulor haba ïaid na kawei ka jaka sha kawei pat.
U la batai ïa u Myntri Rangbah Duh shaphang ki jingshem jong u.
U Doktor u la ïathuh shaphang ki jait mrad kiba khlain ki bym ïoh jingithuh ha ki classroom.
La ïathuh ïa u Myntri Rangbah Duh shaphang ka jingai dawai tika na ka bynta ka jingpang foot and mouth bad la ïathuh ruh ïa u shaphang ka jingkiew ka jingpdiang ïa ki dawai tika ha ka thain.
U Myntri Rangbah Duh u la kren shaphang ka jingïajan jong u bad ki Gurjar jong ka thain namar ki pynkynmaw ïa u shaphang ki briew na Kutch.
Ha ka jingïakren bad u MikehenchardChMomin, Jr.
Rural Development Officer naResubelpara, NGH (Thain Garo), Meghalaya, u Myntri Rangbah Duh u la kylli shaphang ki jingpynbeit ïa ki jingeh kiba ïakynduh ha ka por ba lynshop ki bor ka mariang ha ka thain.
U Momin u la batai shaphang ka jingai jingtip lypa ban pynlong ïa ki jingdonkam bad ka jingseng ïa ka kynhun ban peit ïa ka jingïaid shaphrang jong ki kam.
Haba u Myntri Rangbah Duh u la kylli shaphang ki jingkylla ha ki jingjop kiba la wan lyngba ka jingwanrah ïa ki jingsaiñdur katkum ka thain bad ka shna jingshna kaba don ka jinglong trai ha ka PM-Awas (Gramin) ban kyntiew ïa ka rukom im, u Momin u la ong ba kane ka la pynkylla shisha ïa ki kam ki jam.
Haba u Myntri Rangbah Duh u la kylli shaphang ka jingthung bad jingpynïaid iew ïa ki cashew na ka thain, u Momin u la ong ba ki cashew na ka thain ki dei kiba bha bad u la kren shaphang ka MNREGA bad ki self-help group ba la pyndonkam ban pynshlur ïa ka jingpynmih ïa ki cashew.
U Momin u la kyntu ruh ïa u Myntri Rangbah Duh ban seng shuh shuh ki jaka pynmih cashew ha ka thain.
U Modi u la kren ruh shaphang ka bor jong ka put ka tem ha ka thain ban ai jingtip shuh shuh.
U Myntri Rangbah Duh u la ban jur halor ka bynta ba kongsan jong ki Gram Panchayatha ka prokram Aspirational Block bad District.
Ha ka jingai jingkren jong u, u Myntri Rangbah Duh u la ban jur halor ka jaka ba pynlong ïa kane ka prokram – ka Bharat Mandapam bad ki briew kiba wan ïashim bynta-ki briew kiba peit ïa ka roi ka par ha ki jaka kiba jngai.
Kane ka dei ka dak jong ka rukom pyrkhat ka Sorkar ba kane ka jingïalang ka long ha kajuh ka jaka ba long ka G20 summit, ha kaba ki briew kiba shim ïa ki rai kiba ïadei bad ka pyrthei ki la ïalum lang ha une u bnai uba la dep.
U Myntri Rangbah Duh u la pdiang burom ïa kine ki briew kiba wanrah ïa ki jingkylla ha ka shnong ka thaw.
“Ïa nga, kane ka jingïalang kam duna ïa ka G20", la ong u Modi.
U la ong ba kane ka prokram ka dei ka dak jong ka jingjop ka Team Bharat bad ka mynsiem jong ka SabkaPrayas.
Kane ka prokram ka long kaba kongsan na ka bynta ka lawei jong ka India bad ka ‘Sankalp se Siddhi’ ka long kaba kongsan ha kane.
U Myntri Rangbah Duh u la ong, “Ha ka thup jong ki 10 tylli ki prokram ba biang tam ha ka India kaba la ïoh jinglaitluid, ka Aspirational District Programme kan long kaba phyrnai.
" Ka prokram Aspirational District ka la pynkylla ïa ka jingim jong kumba 25 klur ngut ki briew ha 112 tylli ki distrik, u la ong.
Ka jingjop jong kane ka prokram ka la dei ka nongrim jong ka prokram Aspirational Block, u la ong da kaba ïathuh shaphang ki jingïaroh bad ki jingjop jong ka prokram ha kylleng ka pyrthei.
U Myntri Rangbah Duh u la ong ba ka prokram Aspirational Block kan long kaba jop namar ym pat ju don kum kane bad ruh namar ki briew kiba trei na ka bynta kane ki long kiba tbit ha ka kam.
Ha ka jingbatai shaphang ka jingïakren jong u bad 3 ngut ki Block Level Officer ha kane ka juh ka sngi, u Myntri Rangbah Duh u la ong ba ka jingsngew shngain jong u ka kiew shuh shuh haba u ïohi ïa ka jingkyrmen jong kito kiba trei ha ka kam.
U Modi u la ong ba u kwah ban ïatrei lang bad kine ki ophisar bad ban long u dkhot jong ki kynhun jong ki bad u la ong ba u thikna ïa ka jingurlong jong ki jing thmu jong ka prokram shuwa ka por ba la buh.
U Myntri Rangbah Duh u la ong ba un peit bniah ïa ka jingïaid shaphrang jong ka prokram.
U la ong ba un leh ïa kane ym namar ba u kwah ban ïohi ïa ka jinglah treikam hynrei namar ki jingjop ki aibor shuh shuh ïa u ban un treikam.
“Ka jingjop jong ka prokram Aspirational District ka ai mynsiem ïa nga", u la ong.
Da kaba kdew sha ka jingdap 5 snem ka prokram Aspirational District, u Myntri Rangbah Duh u la ong ba u kmen shaphang ka jingjurip ka kynhun ba shimet ïa ka prokram.
Ha ka jingkren shaphang ka rukom treikam ka prokram, u Myntri Rangbah Duh u la ong ba kine ki dei ki jinghikai haba ïakynduh ïa ki kam ba eh ha ka jingai jingsynshar ka Sorkar.
Da kaba ban jur halor ka jingdonkam jong ka roi ka par kaba pura, u Myntri Rangbah Duh u la ong ba dei ban sumar ïa baroh ki thain jong ka ri.
“Ka jing bym don ka roi ka par kaba pura, kaba ktah ïa baroh, kaba ai jingmyntoi ia baroh ka lah ban pyni ïa ka roi ka par hynrei kane kam dei ka roi ka par kaba naduh tynrai.
Ka dei namar kane ba ngi dei ban peit bha haba ngi peit ïa ka roi ka par ha ka shnong ka thaw.
"U Myntri Rangbah Duh u la kyntu ïa ki Secretary na ki tnat bapher bapher kiba la ïadon lang ha kane ka sngi ba kin trei ha ki ar bynta – ka roi ka par kaba stet ha man ki jylla bad ka jingïalam lynti ïa ki distrik ba dang sahdien.
U la bthah ïa ki ba kin wad ïa 100 tylli ki block ha ka ri kiba dang sahdien ha ki kam kiba ïadei bad ki tnat jong ki bad ban kyntiew ïa kine ki bynta.
U la ong ba ka roi ka par kan sa kyllashisien ba kine ki 100 tylli ki block ki la ïakot lang bad ka roi ka par jong ka ri.
U la ai jingmut ïa baroh ki tnat Sorkar Pdeng ba kin peit bniah ïa ka roi ka par jong ki block kiba don lad ban kiew shaphrang.
U la kdew sha ka bynta jong ki Sorkar Jylla ha kaba u la kyntu ïa ki ba kin wad ïa ki 100 tylli ki shnong ba dang sahdien tam bad ban saindur ïa ka rukom treikam ban kyntiew ïa kine bad ba ïa kane lah ban pynbud pat sa ha ki 100 tylli ki shnong ban wan.
Ha ka jingkren shaphang ka Pranban pynkylla ïa ka India sha ka ri kaba la kiew shaphrang shuwa u snem 2047, u Myntri Rangbah Duh u la ong ong ba ka roi ka par kam mut ka jingdon ki nongbah kiba la kiew shaphrang ha ryngkat ki shnong kiba dang sahdien.
Jowai, Nailur 30: Ka Jaiñtia Student’s Movement (JSM) Seng Kmie hadien ka jingïaid lynti da ki bnai na ka liang ka Sorkar Meghalaya bad Assam lyngba ka District Administration jong ka West Jaiñtia Hills District bad West Karbi Anglong District kila pyrshang kumno ban wanrah ïa ka Shongsuk shongsaiñ hapdeng ki jaidbynriew Karbi bad Jaiñtia.
Naka ka liang ka seng ka shem ba kaba ki leh ka long kaba don nongrim bad kaba bha tam na ka bynta ban wanrah ïa ka jingshong suk jong ki arliang manla ha ryngkat ka jingïatreilang bad noh synniang ki ar seng ka Jaiñtia Student’s Movement JSM bad Karbi Students Association KSA ha i bor barit halor ka shongsuk shongsaiñ jong ki para jaidbynriew Tribal Karbi bad Jaiñtia bad kin nangïatreilang bad ka Sorkar lyngba ka District Administration jong ka West Jaiñtia Hills District bad West Karbi Anglong District na ka bynta ban wanrah ïa ka shongsuk shongsain hapdeng ki jaidbynriew Karbi bad Jaiñtia.
Ka seng ka pynpaw ka jingiaroh bad ai Khublei kyrpang ïa ki Nongïalam ki arliang manla ki Deputy Commissioner jong ka West Jaiñtia bad West Karbi Anglong ryngkat bad ki Superintendent of Police of West Jaiñtia and West Karbi Anglong ha ryngkat ka jingshimkhia jong ka Sorkar Meghalaya bad Assam na ka bynta ban tem ïa ki jingkynad bad wad ki lad ki lynti jong ka jingsuk bad ba ki jaidbynriew Jaiñtia bad Karbi ki lah ban im kum shipara.
Ka JSM ruh ka pynpaw ka jingïaroh bad burom ïa ka seng KSA na ka bynta ka jingshimkhia bad trei borbah jong ka ha ka ban wanrah ka jingsuk bad shongsuk shongsain jong arliang manla ki jaidbynriew Karbi bad Jaiñtia.
Kumta da ka mynsien ba sngewrit ka seng JSM ka buh ka jingkyrpad ïa baroh ki paradoh parasnam jong ka bri hynñiewtrep ban ym ai ding halor ka jingjia ha Lapangap khnang ba ka jingsuk bad ka jingïadei hapdeng ki Karbi kan wanrah ka jingkyrkhu ïa arliang manla ha baroh ki liang.
Shillong, Nailur 30 : Ka Central Bureau of Communication, Field Office, Nongstoin, ha ka jingïatreilang bad ka Office CDPO, Nongstoin ICDS Project ka la pynlong ïa ka Outreach Programme halor ka PoshanMaahbad Swachhata Hi SevahaTrysem Hall, Nongstoin ha ka 29 tarik Nailur, 2023.
Ka jingphaikhmat ba kyrpang jong kane ka prokram ka long ban ai jinghikai ïa ki briew shaphang ka bynta ba kongsan jong ka bam kaba tei bad ka jingkongsan ban don ïa ki rukom bam ba koit ba khiah.
Ka Kong B.
Rynjah, CDPO, Nongstoin ICDS Project ka la ai jingkren halor ka Koit ka khiah bad ka jinglehkhuid.
Ka la ban jur ba ka jinglehkhuid ka ïaid ryngkat ryngkat bad ka Bam kaba tei ban ïada ïa ka koit ka khiah jong u briew da kaba don ïa ka mariang kaba khuid kaba lah ban pynsangeh ïa ka saphriang ka jingpang.
Ka Kong Syiemlieh, Lady Supervisor, Nongstoin ICDS, ka la ai jingkren halor ka Physical Health & Mental Health.
Ka la ong ruh ba ka jingkongsan ban bam ïa ki jingbam kiba tei bad ki jingbam kiba dap kyrhai ka protein, carbohydrates, calcium bad kiwei kiwei na ka bynta ki khynnah kiba dang khie samla, ki longkmie kiba dang pun bad ki khynnah.
Nalor ka prokram jingpynkhuid, la pynlong ruh ïa ka jingbamsmaiPoshanbad Swachhata.
La pynlong ïa ki jingïakop kum ka Art, Extempore Speech & Best Slogan na ka bynta ki khynnah pule jong ka Nongstoin Public Secondary School bad la sam ruh ïa ki khusnam sha ki nongjop.
Khliehriat nailur 30: U Deputy Commissioner ka East Jaiñtia Hills District, u pynbna ba ha ka 2 tarik u risaw 2023, kumba ju long man la u snem ba kan dei ka sngi shuti bad ha kajuh ka por kan dei ruh ka sngi tyrkhong kyiad ha East Jaiñtia Hills District ïa kane ka sngi la ju tip kum ka Gandhi Jayanti.
Ha katei ka sngi baroh ki dukan die kyiad, ki dukan dih kyiad, kin khang bad ki bor ba dei peit kin long peitngor ba ym dei ban don kino kino kiba pynkheiñ ïa ka hukum.
Khliehriat, Nailur 30: ynnin ka sngi jong ka 29 tarik u nailur ha ka jingia don ryngkat lang u MLA jong ka Mawlai, uba na ka party VPP u bah Brightstar Marbaniang, la ioh ban jied bad pynskhem ïa ki nongkitkam bad ki dkhot jong ka Voice of The People Narpuh Circle, ïa ka jingïalang la pynlong ha Community Hall Lumshnong.
Ki nongkitkam bad ki dkhot jong ka VPP Narpuh Circle kiba la jied bad pynskhem ki kynthup ka President, ka kong Deiwi Tongper, Vice-President, u bah Yoomiky Kyndait, General Secretary, u bah Dauniki Dhar, Assistant Secretary, Spaiñlin Nongrum, Organizing Secretary, Keldrim Sumer, Finance Secretary, Kong Finzy Mary Ksih, Treasurer, Kong Hutmon Dhar, lem bad ki phra ngut ki dkhot jong ka Executive, la don ruh da ki spah ngut kiba la pyniasoh ialade sha ka party VPP.
Ïa kitei ki nongkitkam bad ki dkhot la pynskhem da u President VPP Khliehriat Circle, u bah Damewanhi Rymbai.
Shillong, Nailur, 30: Ka tnat Tourism jong ka Sorkar Jylla ka la pynkup burom da ka khusnam ïa ka Tourism Promoter Treking Society (TPTS) Wahkhen, ka kynhun kaba lamkhmat ban pynpawnam ïa u Mawryngkhang kum ka jaka jngohkai pyrthei ha ka shnong Wahkhen tang da kaba shna ïa ka lynti ïaid kjat da ki siej ha shiteng riat ban sam ïa ka lynti ïaid ban poi sha u Mawryngkhang.
Ïa ka khusnam la pynkhamti ha u Babu Kular Khongjirem da u Myntri ka tnat Tourism ha ka jingrakhe dang shen jong ka Jylla ïa ka World Tourism Day ha State Convention Centre, Shillong hadien ba ka Indian Responsible Tourism ka la ithuh ïa ka jingshna ba kham phylla ha ka shnong Wahkhen.
Ïa kane ka lynti ïaid kjat ha shiteng riat la shna da ki kti ha ka 14 tarik, Kyllalyngkot, 2017 da ki katto katne ki nongshong shnong jong ka shnong Wahkhen ki riewtbit ha ki kam shna jingshna da ki siej.
Ka thong ba hakhmat eh jong kane ka Society ka long ban kyntiew ym tang ïa ki kam jngohkai pyrthei ha ki jaka nongkyndong hynrei ban plie ruh ïa ki lad aikam aijam na ka bynta ki nongshong shnong lyngba ki kam jngoh kai pyrthei.
Kane ka kynhun ka la bei lut nadong shadong nalade hi ïa ki jinglut jingsep ban shna ïa ka lynti ïaid kjat da ki siej ha shiteng riat.
Ka Society kam ïoh jingïarap wat shi naïa ruh na ki tnat sorkar lane wat na kino kino ki nongmihkhmat ban ïarap ha kaba shna bad maramot ïa ka jaka jngohkai pyrthei ha shiteng riat.
Ka lynti ba la pynjingkieng da ki siej ban poi sha u Mawryngkhang ka dei kaba la shna da ki nongshong shnong kiba long ki dkhot jong ka Society ki bym don jingnang jingstad kum kita ki Engineer lane ki Architect hynrei kiba don pat ka jingtbit nalae bad kiba don ïa ka sap kaba kham pher.
Shillong, Nailur, 30: Palat ar spah ngut ki paidbah nongshong shnong jong ka shnong Maweitnam, Mylliem, East Khasi Hills District ki la ïoh jingmyntoi na ka Free Medical Checkup ba la pynlong da ka BJP State Mahila Morcha ha ka 23 tarik mynta u bnai.
Ïa kane ka jingai jingsumar ei sha ki paidbah la ai jingkyrshan da ka ophis jong ka District Health and Medical Officer, EastKhasi Hills ha kaba la sakhi lang da u Rangbah Shnong jong ka shnong Maweitnai u Bah Drain Kharmon, ki nongkitkam jon gka BJP State Mahila Morcha bad ki paidbah.
Ki paidbah na ki saw tylli ki shnong bamarjan ki la pynpaw ka jingsngewkmen bad ka jingsngew nguh ïa ka BJP State Mahila Morcha kaba la pynlong ïa kane ka jingai jingsumar ei kaba la pynmyntoi haduh katta katta ïa ki paidbah kiba wan na ki longing ki longsem kiba kham duna ka ïoh ka kot.
Nongstoiñ, Nailur 30 : Ka shnong Mawkhumkha kaba hap hapoh Mawshynrut Civil Sub Division, ka dei kawei na ki shnong kiba la rim bha hynrei haduh mynta kam pat don surok satia.
Katei ka shnong ka don shaphang sepngi na ka shnong Porsohsan harud ka surok Riangdo Athiabari.
Ki paidbah jong katei ka shnong ki dei kiba im ha ka rep ka riang bad ki mar rep ba kongsan ki long u kwai, u sying bad u kba.
Watla ki paidbah ki im da ka rep kba, hynrei ka rukom rep kba jong ki ka pher namar ym don pynthor satia bad ïa u kba ki rep ha lum.
Ha kine ki bnai ba la dep u nongthoh khubor u la poi ha katei ka shnong bad la ïoh ban ïakren bad ki katto katne ki nongshong shnong, ha kaba ki la ïathuh ba ki paidbah ki mad shibun ki jingeh ha ka leit ka wan, namar ba jingbym don surok bad haba ki leit donkam sha kiwei pat ki shnong khamtam ha Riangdo, ki hap ban ïaid da ka kjat haduh ka surok bah ha Porsohsan ban ap kali.
Ki la ong ruh ba ka jingeh ba kongsan ba ki ïakynduh ka dei ha ka por ba ki pang ki shitom, namar ki jaka sumar ki long kiba jngai bad haba ki leit ap kali ha surok bah ruh ki kali ki don tang teng khat, namar kim treh ban kamai na ka daw jong ka jingsniew palat ka surok naduh Riangdo haduh Athiabari.
Kitei ki nongshong shnbong ki la ïathuh ruh ba haduh mynta ka umbam umdih ruh ym pat don.
Ka bording te ki la sdang ban pyntrei tangba ym lah ban tip haduh katno snem kin ïoh ban pyndonkam.
Halor kitei ki jingeh ba ki ïakynduh, ki la kyntu ïa ki bor sorkar bad ïa ki nongmihkmat ba kin shimkhia lem ban pynpoi surok ha katei ka shnong, khnang ba ki paidbah kin lait na ka jingeh ha ka leit ka wan bad ka kit ka bah.
Shillong, Nailur, 30: Ka Sorkar Jylla lyngba ka tnat Arts and Culture ha ka sngi Saitjaiñ ka la aiti ïa ka dulir khyndew sha ka Khasi Author Society (KAS) ha ka lympung ïathir nia kaba la long ha YMCA, New Delhi, na ka bynta ban shna ïa ka shlem treikam jong ka Society ha Tribal Research Institute, Mawlai, Shillong ha ka jaka kaba heh 5.
40 hajar square feet.
Ïa kane ka dulir khyndew, la aiti da u Myntri ka tnat Arts and Culture ka Sorkar Jylla u Bah Paul Lyngdoh uba la long kum u Kongsan ha u President ka Society u Dr.
DRL Nonglait hadien ba la ïasoi hapdeng ka tnat Arts and Culture bad ka Khasi Author Society.
Ha kane ka jingaiti ïa kane ka dulir, la sakhi lang da ki Myntri Sorkar ba kynthup ïa u Bah Alexander L.
Hek, ka Dr.
Ampareen Lyngdoh, ki MLA kiba kynthup ïa u Bah Renikton L.
Tongkhar bad u Bah Metbah Lyngdoh, u Lamphang jong ka Iingdorbar Thawain ka Khasi Hills Autonomous District Council (KHADC) u Bah Lamphrang Blah, ki MDC, ki MLA barim ba kynthup ïa u Bah Lambor Malngiang bad u Bah Samlin Malngiang, ki dkhot ka KAS, ki nongïalam jong ki sengbhalang bapawkhmat ha ka Jylla Meghalaya bad ki Khasi kiba pule bad kiba trei ha nongbah New Delhi.
U Bah Paul Lyngdoh haba kren kum u Kongsan ha ka jingïathir nia kaba ar sngi ba la pynlong da ka Khasi Author Society halor ka phang, “ka ktien, ka Litereshor bad ka Kolshor Khasi," ïa kaba la pynkut noh mynta ka sngi Saitjaiñ, u la ong, “ki don lai tylli ki ‘K’kiba pynksan bad pynithuh ïa ka snap jong ngi kum ka jaidbynriew.
Ka Khyndew, , ka Ktien bad ka Kur, ki dei ki lai tylli ki bynta kiba pynlong ïa ngi ki trai ri trai muluk.
Lada ngi duh noh ïa ka ktien, hangno shuh ngin long kum ka jaidbynriew, lada ngi duh noh ïa ka Kur hangno shuh ngin long kum ka jaidbynriew bad lada ngi duh noh ïa ka khyndew, hangno shuh ka jinglong trai jong ngi ïa la ka jong ka ri.
"Ka Khasi Author Society ka la pynlong ïa kane ka jingïathir nia kaba ar sngi ha New Delhi kum ka sienjam ban pynsngew sha ki tyndong skhor jong ka Sorkar India halor ka jingdawa ban ithuh noh ïa ka Ktien Khasi bad ban pynrung ha ka Khyrnit Baphra jong ka Riti Synshar ka Ri India kaba la long ka jingdawa kaba la kynjoh mynta la saw snem kynthih jong ki paidbah ka jylla Meghalaya.
“Nga ngeit ba u Blei u don ka saiñdur, U don ka saiñ Blei na ka bynta ka ri ka jong ngi.
Lada kam long kumta, kan ym lah ban long ba ki dohlieh na kawei pat ka dewbah, ki pyrkhat ban mih na Wales bad ban poi sha Sohra ha ka snem 1841.
Naduh Jammu shaduh Gujarat ter ter ki don 96 klur ki Hindu.
Sharum jong ngi, ka Ri Bangladesh ka dei ka ri kaba phra kaba don ïa ka jingbun briew tam ha ka pyrthei ka don 15 klur ki Muslim.
Hapdeng jong ki 96 klur bad ki 15 klur, kumno ka jaidbynriew kaba tang 15 lak ka la neh ka la sah ka la ïaksaid bad ka dang im haduh kat mynta, lada kam dei ba ka don ka saiñdur jong U Blei.
Ka kyntien ka ong, haba U Blei U don ka saiñdur, u donkam patde ïa u briew ban ïasnoh kti lang bad kata ka bynta," u la bynrap.
“Ka jingpynrung ïa ka ktien jong ngi ha ka Khyrnit Baphra ka dei ka bynta jong ngi ba ngin pyndep ïa kaei kaba U Blei U la sdang," la ong shuh shuh u Bah Paul.
“Ngi don hangne ban pynneh, ban pynsah ïa la ka jong ka snap kum ka jaidbynriew," la bynrap shuh shuh u Bah Paul.
“Ai ba ngin pynthikna ba ka jaidbynriew jong ngi kaba dei tang ma ka na ki Austro-Asiatic Languages kaba dang im ha ri India, ngi donhok shibun bha ba ngin ïohi ba ka Ktien jong ngi kan rung ha ka riti synshar jong ka ri India," ong u Bah Paul.
“Kumba ngi la lah ban pynlong ïa ka Ktien Khasi kum ka Associate Language ha ka Jylla ngin shim sa shisien jam ban ïoh ïa ka jingithuh hapoh ka riti synshar ka ri India.
Lada kane ka ri ka jong ngi ka ngeit ha ka jingïatylli hapdeng ka jingïapher ka (Sorkar India) dei hok ban ai ïa ka jingithuh ïa ka ktien jong ngi, ka Ktien kaba la rung hapoh ka Kolkata University naduh ka snem 1900.
Khliehriat nailur 30 : Ka Jaiñtia Students Union, hadien ba ka la lap ba u Ayush Kumar ba u lah pyndonkam da ka PRC kaba u la shu ioh da ka lynti bym dei na u Deputy Commissioner ka East Jaiñtia Hills District ha u snem 2021 da ka ba u la apply lyngba ka Temporary Residential Certificate na ka shnong Thangskai kaba u la ioh ruh ïa ka PRC ha ka juh u snem bad u la leit ban aplai ïa state quota lane ka bhah jong ki nong Meghalaya ban pule ïa ka MBBS 2023-24.
Halor kane na liang ka JSU ka la iai bud dien ïa ka jingleh sukor jong u Ayush bad mar mar ka seng lem bad ki nongïalam shnong jong ka shnong Thangskai ki la dawa na ka sorkar ban pyndam noh ïa ka kyrteng jong u ban leit pule MBBS bad kane ka jingdawa mynta ka la urlong.
Ka seng dang shen ka la leit ban ïa kynduh ia ka myntri jong ka tnat ka koit ka khiah, ka Dr Ampareen Lyngdoh bad buh ruh da ka jingthoh ha u bah Cyril V Diengdoh, IAS, uba dei peit ïa ka tnat Home and Political jong ka sorkar jylla bad ka seng ka buh ruh daka shithi ujor sha u Deputy Commissioner ban pynshisha ba u Ayush Kumar um dei hok ban ioh ïa ka state quota lane ka bha leit pule na Meghalaya ban pule MBBS, namar u dei u bar jylla bad u kpa jong u don Aadhaar sha Bihar bad ka EPIC ruh ki don sha Bihar.
U kpa jong utei u Ayush lem bad ka ïing ka sem ki dei kiba shu sah trei ha company Dalmia Cement Thangskai bad ka seng ka tip shai ba une u briew um don hok ban ioh ïa ka PRC namar um dei u nong shong shnong ba pura jong ka jylla Meghalaya.
Na ka liang ka seng ka pynpaw ïa ka jingsngewnguh ia shnong Thangskai, East Jaiñtia Hills District kaba la pdiang ïa ka jingbakla da kaba buh da ka shithi ujor pyrshah ïa u Ayush bad ïa u Kpa jong u ha u Deputy Commissioner ka East Jaiñtia Hills bad kane ka jingdawa ka seng mynta ka long kaba jop.
Ha kajuh ka por ka seng ka phah ruh ïa u kyrwoh khubor sha baroh ki nongïalam shnong jong ka Bri u Hynñiewtrep ba nangne shakhmat kim dei satia ban ai syrnot shnong lane NOC ïa ki bar jylla namar ka jingioh ïa ki syrnot bad ki NOC kan ktah bad kan wanrah ïa ka jing shah ïuhroit ïa ka hok long trai jong ki trai ri trai muluk.
Shillong, Nailur 30 : Ka dei ha ka sien kaba nyngkong eh ba ki nongshong shnong na Meghalaya kin mih ban leit pynsawa jam ïa ka sur ha nongbah Delhi ban dawa pynrung noh ïa ka Ktien Khasi ha ka Khyrnit kaba Phra.
Ïa katei ka jingdawa paidbah na ka sorkar pdeng kaba long ha Jantar Mantar, Delhi la lamkhmat da ka Khasi Authors Society bad kyrshan da ki kynhun bad ki sengbhalang bapher bapher na kylleng ki bynta jong ka rilum Khasi bad Jaintia.
Nalor kine, wat ki Myntri Sorkar ba kynthup ïa u Bah Paul Lyngdoh bad Kong Ampareen Lyngdoh nalor ki MLA bad ki sengsaiñpyrthei bapher bapher kiba la wan ban snohkti lang kum ka dak ban pyntylli lang ïa ka jingdawa na ka sorkar pdeng.
Jan baroh ki nongkren la ka long naduh ki Myntri Sorkar, na ka Khasi Authors Society haduh ki nongïalam jong ki sengbhalang ki la pynpaw ba ka Ktien Khasi kala dei hok ban ïoh rung noh ha ka Khyrnit kaba Phra jong ka Riti Synshar jong ka Ri.
“Ka sorkar ka la dep ban phah ïa ki jngpynshai ba la pan da ka Ministry of Home Affairs kiba ïadei bad ka jingdawa ban pynrung noh ia ka Ktien Khasi ha ka Khyrnit kaba Phra jong ka Riti Synshar ka Ri," ong u Myntri ka tnad Arts and Culture, Bah Paul Lyngdoh.
Shuh shuh u ong ruh ba ka sorkar jylla kala dep ban phah ïa ka jubab halor ka jingpan jingpynshai jongka MHA ha kaba ïadei bad ka Resolution na ki jingtip kiba ka ïoh na ka Khasi Author Society.
“Ngi sngewthuh ba mynta ka la don ka thup jong ki Ktien kiba kin sa ai jingmynjur kiba don baroh 38 tylli bad ka ktien Khasi ka don ha kane ka thup jong ki ktien bad ngi khmih lynti ba hashwa ba ka samoi treikam jong kane ka Parliament kan kut, ïa kane ka kam kadei ban poi sha ka thong" ong u Bah Paul.
Na ka liang ka Myntri ka Koit ka Khiah, Kong Ampareen Lyngdoh ka la ong ba katei ka jingïakhih ha Delhi kadei ka buit kaba thymmai bad kaba ym pat ju leh mynno myno bad ka sorkar jylla kala wan ban ai mynsiem ïa kane ka jingïakhih ba la pynlong da ka KAS.
“Dang shen ka sorkar jylla kala wan ïakynduh ïa u Myntri Rangbahduh ka ri ban pynkynmaw biang ïa kitei ki jingdawa baroh ban ïoh noh ïa ka jingithuh ha ka Khyrnit kaba Phra," ka la ong.
Kiba bun ki nongïalam jong ki sengbhalang ki la pynpaw ïa ka jingkyrmen ba kane ka jingtylli lang kawei ka buit kawei ka bor bad kawei ka sur kan pynskhem ïa ka jingïakhun ba ka Ktien Khasi kan rung noh ha ka Khyrnit kaba Phra.
Nongpoh, Nailur 30: Hadien ba la lap ba bun ki bar jylla ha ka thaiñ Raid Marwet kim shym la don ïa ka Trading License ban leh ïa ki kam khaïi bapher bapher hapoh katei ka thaiñ, u Syiem ka Raid Marwet u la khot lum syndon da ka jingïalang sha baroh ki bar jylla ban pynshai halor ki kyndon ba ki hap ban bud haba ki wan seng ïa ki kam khaïi bapher bapher hapoh ka Raid Marwet.
Kane ka jinglum u Syiem ka Raid Marwet ïa ki bar jylla kiba ym don ïa ki kot ki sla haba ki seng kam seng jam ban khaïi, ka dei hadien ka jingwan jurip u EM ba dei peit ïa ka Trade na ka KHADC ha ka sngi Thohdieng sha ka thaiñ Killing ba la lap bun ki bar jylla kim don satia wat ïa ka Trading License ban pynïaid ïa ki kam khaïi pateng ba ki hap shuwa ban ioh bor na ka KHADC.
Ïa kane ka jingïakynduh lang ki bar jylla la pynlong ha ophis u Syiem ka Raid Marwet ha kaba da ki phew ngut ki bar jylla bym don kot don sla ne bym don trading license ki la wan ban shim bynta bad ruh ba ki la kohnguh ban bud ïa ki kyndon ba la buh da ka KHADC hadien ba la pynshai halor ki kyndon ba ki hap ban bud shuwa ba kin seng ïa kino kino ki kam khaïi.
Ha kane ka jingïakynduh lang la don lang ruh u EM ba dei peit ïa ka Trade na ka KHADC, u Bah Gigur Myrthong, u MDC ka Nongstoin, u Bah Gabriel Wahlang bad kynthup ruh u Syiem ka Raid Marwet kiba la ïa kren bniah bha ban tehlakam halor ka jingwan seng kam seng jam beaiñ ki bar jylla khlem da ioh jingbit na ka KHADC khamtam ka Trading License bad wat ki labor License.
U EM ka Trade na ka KHADC, u Bah Gigur Myrthong, u la ai jingkren bad pynshai halor ki kyndon ba ki bar jylla ki hap ban bud ryntih haba ki wan seng kam seng jam bad u la ong ruh kumba la kam ba ka don ka jingslem ban ioh ïa ka trading licesne ka lah ban dei na ka jingbym biang ki kot ki sla ba ki hap ban pynbiang sha ka Council.
Shuh shuh, u la ong ruh nangne shakhmat ka Council kan shim khia ban ïa kren kyrpang halor ka jingai trading license sha ki bar jylla ha ki shnong khappud bad kan da bishar bniah ruh ïano dei ban ai bad lada ai ruh kan long kum kawei na ka lad jingïada ïa ka khyndew ka shyiap ha kaba lyngba ka jingdon ki dukan ki bar jylla kan long kum u mawpud ban ïada ïa ka khyndew ka shyiap jong ka jylla Meghalaya.
Shillong, Nailur 30 : U Myntri Rangbah Duh, u Narendra Modi u la plie paidbah ïa ka prokram kaba shi taiew na ka bynta ki Aspirational Block ha ka ri kaba tip kum ka ‘SankalpSaptaah’ ha Bharat Mandapam, New Delhi mynta ka sngi.
Ha kane ka sngi u la pyllait paidbah ruh ïa ka Aspirational Blocks Programme Portal bad ruh ïa ka jingpyni nam.
U Myntri Rangbah duh u la ïakren ruh bad lai ngut ki Block Level Officer, uwei na ki udei u Mikehenchard ChMominna jylla Meghalaya.
Haba ïakren bad u Momin, Jr.
Rural Development Officer n aResubelpara, North Garo Hills, Meghalaya, u Myntri Rangbah duh u la kylli shaphang ki jingpynbeit ïa ki jingeh kiba ïakynduh ha ka por ba don ka jingjïalynshop ki bor ka mariang ha ka thain.
U Momin u la batai shaphang ka jingai jingtip lypa ban pynlong ïa ki jingdonkam bad ka jingseng ïa ka kynhun ban peit ïa ka jingïaid shaphrang jong ki kam.
Haba u Myntri Rangbah Duh u la kylli shaphang ki jingkylla ha ki jingjop kiba la wan lyngba ka jingwanrah ïa ki jingsaindurkatkum ka thain bad ka shna jingshna kaba don ka jinglong trai ha ka PM-Awas (Gramin) ban kyntiew ïa ka rukom im, u Momin u la ong ba kane ka la pynkylla shisha ïa ki kam ki jam.
Haba u Myntri Rangbah Duh u la kylli shaphang ka jingthung bad jingpyniaid iew ia ki cashew na ka thain, u Momin u la ong ba ki cashew na ka thain ki dei kiba bha bad u la kren shaphang ka MNREGA bad ki self-help group ba la pyndonkam ban pynshlur ia ka jingpynmih ïa ki cashew.
U Momin u la kyntu ruh ïa u Myntri Rangbah Duh ban seng shuh shuh ki jaka pynmih cashew ha ka thain.
U Modi u la kren ruh shaphang ka bor jong ka put ka tem ha ka thain ban ai jingtip shuh shuh.
U Myntri Rangbah Duh u la ban jur halor ka bynta ba kongsan jong ki Gram Panchayatha ka prokram Aspirational Block bad District.
“Ha ka thup jong ki 10 tylli ki prokram ba biang tam ha ka India kaba la ïoh jinglaitluid, ka Aspirational District Programme kan long kaba phyrnai," la ong u Myntri Rangbah duh.
Ka prokram Aspirational District ka la pynkylla ïa ka jingim jong kumba 25 klur ngut ki briew ha 112 tylli ki distrik, u la ong.
Ka jingjop jong kane ka prokram ka la dei ka nongrim jong ka prokram Aspirational Block, u la ong da kaba ïathuh shaphang ki jingïaroh bad ki jingjop jong ka prokram ha kylleng ka pyrthei.
U Myntri Rangbah Duh u la ong ba ka prokram Aspirational Block kan long kaba jop namar ym pat ju don kum kane bad ruh namar ki briew kiba trei na ka bynta kane ki long kiba tbit ha ka kam.
Ha ka jingbatai shaphang ka jingïakren jong u bad lai ngut ki Block Level Officerdang shen, u Myntri Rangbah Duh u la ong ba ka jingsngewshngain jong u ka kiew shuh shuh haba u ïohi ïa ka jingkyrmen jong kito kiba trei ha ka kam.
U Modi u la ong ba u kwah ban ïatrei lang bad kine ki ophisar bad ban long u dkhot jong ki kynhun jong ki bad u la ong ba u thikna ïa ka jingurlong jong ki jing thmu jong ka prokram shuwa ka por ba la buh.
U Myntri Rangbah Duh u la ong ba un peit bniah ïa ka jingïaid shaphrang jong ka prokram ym namar ba u kwah ban ïohi ïa ka jinglah treikam hynrei namar ki jingjop ki aibor shuh shuh ïa u ban un treikam.
“Ka jingjop jong ka prokram Aspirational District ka ai mynsiem ïa nga", u la bynrap.
Da kaba kdew sha ka jingdapsansnem ka prokram Aspirational District, u Myntri Rangbah Duh u la ong ba u kmen shaphang ka jingjurip ka kynhun ba shimet ïa ka prokram.
Ha ka jingkren shaphang ka rukom treikam ka prokram, u Myntri Rangbah Duh u la ong ba kine ki dei ki jinghikai haba ïakynduh ïa ki kam ba eh ha ka jingai jingsynshar ka Sorkar.
Da kaba ban jur halor ka jingdonkam jong ka roi ka par kaba pura, u Myntri Rangbah Duh u la ong ba dei ban sumar ïa baroh ki thain jong ka ri.
“Ka jing bym don ka roi ka par kaba pura, kaba ktah ïa baroh, kaba ai jingmyntoi ïa baroh ka lah ban pyni ïa ka roi ka par hynrei kane kam dei ka roi ka par kaba naduh tynrai.
Ka dei namar kane ba ngi dei ban peit bha haba ngi peit ïa ka roi ka par ha ka shnong ka thaw.
"Ka nongrim : Ka ‘SankalpSaptaah’ ka ïadei bad ka jingpyntreikam ïa ka Aspirational Blocks Programme (ABP).
Ïa kane ka prokram ha kylleng ka ri la plie da u Myntri Rangbah duh ha ka 7 tarik Kyllalyngkot, 2023.
Ka jing thmu kalong ban kyntiew ïa ka rukom synshar ha ki block khnang ban lah ban kyntiew ïa ka jingim jong ki nongshong shnong.
La pyntreikam ïa kane ka prokram ha 500 tylli ki Aspirational Block ha 329 tylli ki distrik jong ka ri.
Ban pyntreikam ïa ka Aspirational Blocks Programme bad ban pynkhreh ïa ka rukom treikam kaba biang na ka bynta ban kyntiew ïa ki block, la pynlong ïa ki chintanshivir ha ki shnong bad ki block ha kylleng ka ri.
Ka ‘SankalpSaptaah’ kadei ka jingpynkut ïa kine ki chintanshivir.
Yn rakhe ïa ka ‘SankalpSaptaah’ ha baroh 500 tylli ki Aspirational Block.
Man ka shi sngi ha ka ‘SankalpSaptaah’, ban sdang naduh ka 3 tarik Risaw haduh 9 tarik Risaw, 2023, la aiti sha ka phang jong ka roi ka par ha kaba baroh ki Aspirational Block kin treikam.
Ki phangpdeng jong ki hynriew sngi ba nyngkongkilong ‘SampoornaSwasthya’, ‘SuposhitPariwaar’, ‘Swachhta’, ‘Krishi’, ‘Shiksha’, bad ‘SamridhiDiwas’.
Ka sngi ba khatduh jong ka taiew kata ha ka 9 tarik Risaw, 2023 kan dei ka jingrakhe ïa ki kam ba la pynlong baroh shi taiew, kum ka ‘SankalpSaptaah – SamaveshSamaroh’.
Ha ka jingïalang plie yn sakhi ïa ka jingïashim bynta kumba 3,000 tylli ki nongmihkhmat na ki panchayat bad ki block bad ki ophisar na kylleng ka ri ha ka Bharat Mandapam.
Shuh shuh, kumba ar lak ki briew kynthup ki dkhot jong ka block bad panchayat, ki nongrep bad ki briew kiba trei ïa kiwei kiwei ki kam, kin ïasoh lang ha kane ka prokram lyngba ka bor internet.
Shillong, Risaw 01: Ki jingïalehkai kiba la long hynnin ka Sngi Saitjaiñ.
Ka Laitumkhrah SC ka la jop da 4 kol ïa ka Madanrting SC.
ïa ki kol la thep da u Amosly Nongbri (14 min), Nangtei kharbangar (22) & Hamlet Thabah (48& 57).
Ka Mawlyngngad SC  ka la pynliem da 3-2 kol ïa ka Mawñianglah Youth SC.
Ki kol na ka Mawlyngngad SC la thep da u Badonbok Mawtho (34min), Banskhembok wanshong & Freddy khriemmujat.
Katba ïa ka Mawnianglah Youth SC da u Helibert Nongkhlaw & Aibanjingshai Lyngdoh.
Ka Laitlulong SC  ka la ïakhaid da 0 kol bad ka Lamlynti SC (Sohiong).
Ha ka jingïakhun kaba saw, ka Dilingiem  YSCWA ka la mad namrem da 1-3 kol ha ka Ïatyllilang SC.
URijoylang Syiemlieh (55 min) u la ïoh ban thep ïa ka kol na bynta ka Dilingiem YSCWA.
Katba ki lai kol na ka Iatyllilang SC la thep da u Shwameiaki kharumnuid (3 & 8 min) nangta na u Banpyndap Ryndong (10min).
Ha ka jingïakhun kaba san, ka Pommura SC ka la pynliem ïa ka Laitkroh SC da 3-1 kol.
ïa kine ki lai kol na bynta ka Pommura SC la thep da u Kitborlang Kharkongor u ba la khyrwit ar kol (39mins& 55min) nangta na u AndyStar Kharsati (60min).
Katba ïa ka shi kol na bynta ka Laitkroh SC la thep da u Telling Nongkynrih (59 min).
Ha ka jingïakhun kaba khadduh ka Lummawbah SC  ka la mad ïa ka namrem da 3-4 kol ha ka Umsohsun SC.
U Mewanshngain Ryntathiang u la ïoh ban thep ar kol na bynta ka Lummawbah (35 & 50 min) bad u Kevinkupar Royne, katba ïa ka Umsohsun SC la thep da u Donkamlang Marngar (42), u Gedion Mawion (45), u Aaron Dohling (54) bad na u Ibanroi Shangdiar (66 min).
Shillong, Nailur 30 : Ka sorkar Meghalaya bad Assam mynta ka Sngi Saitjain ki la rai ban sdang pruid noh ïa u pud u sam ha ki hynriew tylli ki jaka ba la dep ïasoi MOU ha ka Wat kaba nyngkong bad ïa kane la sdang shwa na Hahim.
Ha kajuh kapor ki la rai ruh ba nangne sha khmat ha kito ki jaka ba jur ka jingïakajia pud yn ym pynap pahara shuh da ki pulit Meghalaya ne Assam hynrei yn wanrah noh da ki CRPF ne kino kino ki bor pahara jong ka sorkar pdeng khnang ban lait na kano kano ka jingïashah liang.
ïa kane ka rai la shim mynta ka sngi ha ka jingïalang hapdeng u Myntri Rangbah ka Meghalaya U Conrad K Sangma bad ka Kynhun jong u kumjuh ruh u Myntri Rangbah ka Assam U Himanta Biswa Sarma lem bad ka kynhun jongu kaba la long ha Assam State Guest House, Koinadhara, Khanapara.
Kine ki arngut ki Myntri Rangbah ki la rai ruh ban leit jurip lang ïa ka Khanduli bad Psiar ha ka taiew ba khatduh jong u bnai Risaw.
Ki la rai ruh ba ha kane ka Wat kaba ar kin ïa pynbeit shwa ïa ki lai tylli ki jaka ïa kajia pud na ki hynriew tylli bad kita ki long ka Langpih ha West Khasi Hills , ka Borduar bad Deshdoomreah ha Ri Bhoi District.
Haba kren sha ki lad pathai khubor u Myntri Rangbah ka jylla u Conrad K Sangma u la ong “ Ngi sngewkmen eh ban pyntip ïa ki paid nongshong shnong ka Meghalaya bad Assam ba hadien ka jingïatai bad jingïamir kaba jrong bha mynta ka sngi la rai ban sdang sieh mawpud noh shwa ha ki hynriew tylli ki jaka ba la dep ïasoi MOU ha ka Wat kaba Nyngkong hakhmat u Myntri Kam Pohiing ka ri u Amit Shah".
“Mynta ka sngi ngi la mynjur ruh ïa ka jingpruid pud ha Hahim ha kaba ïa ka sorjamin la leh da ka Survey of India ha ka jingïadon lang ki ophisar na ka sorkar Assam bad Meghalaya" Ong biang u Conrad.
Ula ïathuh shuh shuh ba ïa ka jingpruid pud pat ha ki san tylli ki jaka kata Upper Tarabari, Gizang, Boklapara, Khanapara-Pilangkata bad Ratachera da ka Survey of India ha ka jingïadon lang ki ophisar jongka sorkar Assam bad Meghalaya ruh dei ban pyndep noh hapoh ka 31 tarik Nohprah mynta u snem.
U la ïathuh ba ki ar jylla ki la pyrshang ban pynsted katba lah ban pyndep ïa ka jingpynbeit pud ha kiwei ki jaka ba dang sahteng.
“ Ngin pyrshang kloi katba lah ban pyndep shwa ha ki lai tylli ki jaka ba la kdew mynshwa bad halor kane la bthah ïa ki Regional Committee ba kin pyndep noh kloi ïa ki kaiphod" ong u Conrad.
Haba pynpaw ka jingsngewdiaw halor ki jingïakynad kaba la jia dang shen ha Block I kata ha Khanduli- Psiar, West Jaintia Hills bad kumjuh ruh bad ka Karbi Anglong, u Sangma u la ïathuh ba la ïakren sani bha halor kine ki jingjia ha ka jingïalang bad la ïa rai lang ba yn wanrah noh da ki CRPF ha kitei ki jaka ym shuh ban dang buh da ki pulit Meghalaya ne Assam.
U la ïathuh “Baroh arliang mamla ngi la ïarai lang ban weng noh ïa ki bor pulit jong ngi na kine ki jaka bad la leh ïa kane khnang ba ki paidbah kin ïoh ka jingshaniah.
ïa kane la leh kum ka dak ban pyni sha ki paidbah ba ki ar sorkar kim don kano kano ka jingshah liang bad la wanrah da ki CRPF ki bym don ka jingshah liang khnang ban lait na kino kino ki jingïa kynad bad jingkulmar" ong biang u Conrad Sangma.
Ha kajuh ka por la bthah ruh ïa ki Regional Committee jong ki ar jylla ba kin leit jurip sha kitei ki jaka ban pynthikna ba ki paidbah kin ïa shongsuk shongsaiñ.
“ U Myntri Rangbah ka Assam bad ma nga ruh ngi la rai ban leit jurip ïa ka Khanduli bad Psiar ha ka taiew ba khatduh u Risaw mynta u snem" ong biang u Sangma.
Na ka liang u Himanta Biswa Sarma u la ong ba ka jingïalang ka long kaba ïa sngewthuh jingmut bha bad ong “ Ki Pulit ka Assam dang shen ki la buh ïa ka kawei ka Out Post ha Khanduli- Psiar bad kane ka long hajan ka Police Out Post jongka Meghalaya bad kane ka la pynlong ïa ki arliang mamla ban ïa shrai bad kwah ïa pyni bor.
Kumta ngi la ïarai ba ha kitei ki jaka yn buh noh da ki CRPF bad ba ki pulit ka Meghalaya ruh kin buh noh kham shadien ïa ka Out Post khnang ban lait na kino kino ki jingïapher jingmut.
Ha ki jaka ba jngai kumba 200-300 meter lah ban buh da ki pulit hynrei hakhmat eh kin don beit ki CRPF".
“ Ngi la rai ruh ban ïa pynbeit shwa ïa ki lai tylli ki jaka kloi katba lah kata ka Langpih, Borduar bad Deshdoomreah.
Halor kane la aiti ruh ha ki Regional Committee ba kin leh kloi ïa kaba donkam khnang ba ngin shim rai ha ka kyrdan jong ngi ki Myntri Rangbah jong ki ar jylla" ong biang u Himanta.
U la ïathuh ba ka Survey of India ka la dep sorjamin ha Hahim bad shen yn pynïeng noh ïa ki mawpud da baroh ar ki sorkar jylla.
“Mynta ka sngi ki nongmihkhmat na ka tnad Survey of India ruh ki iadon lang ha ka jingïalang bad ngi la kyrpad ïa ki ba kin pynkloi ïaka jingpruid laiñ ïa u pud u sam sa ha ki san tylli ki jaka la kumno kumno ruh hapoh ka 31 tarik Lber.
Ki don katto katne ki bynta ba hap ban pynbeit ha ka shnong Mallang Salbari bad ngi la bthah ïa ki ophisar na ka liang ka Assam ba kin kham pynjynsur mynsiem ha ka jingpruid ïa u pud u sam ha katei ka shnong khnang ba ngin lah ban ïa pynbeit da ka jngiasnewthuh jingmut kumba ngi la leh ha Tarabari namar ngi kwah ban pyndep noh ïa kane ka kam" ong biang u Himanta.
“ Nga ngeit skhem ba ka jingleit jurip ïaka Khanduli bad Psiar ha ka taiew ba khatduh u Risaw kan wanrah ka jingseisoh namar hadien kane ngin sa ïa shong pyrkhat kumno ban pynsngewthuh ïa ki paidbah.
Ngin leit ïakren bad pynsngewthuh ïa ki khnang ba ïa kine ki lai tylli kiba sah ruh yn lah ban pynbeit kloi noh.
Halor ka jingshah thombor ki Khasi Pnar haka thaiñ Lapangap naka liang ki 2 myntri Rangbah kila kren shai ba yn bthah ïa ki 2 DC ka Meghalaya bad Assam ban pynbeit bad lada jia ba kano kano ka huri hura kan mih naka liang ki Regional Committee kin sa shimkhia ban pynbeit ïa katei ka kam ban wanrah ïaka shongsuk shongsaiñ khamtam ba ki khasi pnar kin ioh ban ot ïa jingthung jingtep khamtam u kba ba kila thung.
Jowai, Risaw 01: Ka lympung ïalehkai phutbol bala tip kum ka (L) Kesilroy Pala Invitation Football Tournament 2023 bala pynïaid da ka West Jaiñtia District Sports Association (WJDSA) ka la sah mynta satang shi sien ïakhun ban rai ïa lahduh jong ka lympung hadien ba ka Salaroh FC ka la jop ha ka jingïakhun semi final kaba ar kaba la long ha kane ka Sngi saitjaiñ ha madan Kiang Nangbah Stadium, Dongmihsngi Jowai.
Haba phai sha katei jingïakhun Semi Final ba ar jong kane ka lympung na ka liang ka Salaroh FC kala lah ban pynliem salit da shikol (1-0 kol) ïa ka Rymbai Shkenshynriah.
Ïa katei ka kol na ka Salaroh FC la thep da u Apbor Kurbah haka minit ba 103 kaba la biang pura ban ïalam ïa ka kynhun sha ka final.
Lyngba kane ka jingjop jong ka Salaroh FC kan sa ïoh ban ïakhun pyrshah ïa ka Mukhla FC ha ka jingïaknieh ïa ka nam lahduh jong kane ka lympung mynta u snem.
ïa ka jingïakhun final hapdeng kine ki ar kynhun la pynkhreh ban pynlong ha ka 7 tarik u Risaw, 2023, kaba hap ha ka Sngi Saitjaiñ, bad ka por kan long 2 baje nohphaisngi.
Nongpoh, Nailur 30: Ka Christian Endeavors Society jong ka Balang Presbyterian Mawlyngkhung haka sngi Saitjaiñ ka la pynkut noh ïaka lympung ïalehkai phutbol da ka jingïalehkai phainal hapdeng ka Umkei SC pyrshah ïaka Mawrong SC ba la pynlong ha madan ïalehkai jong ka shnong Mawlyngkhung bad ha kane ka jingïaleh kai ka Umkei SC ka la long ka lahduh hadien ba ka la pynliem noh ïaka Mawrong SC da 5-0 kol.
Ka CE Society jong ka Balang Presbyterian Mawlyngkhung ka la pynlong ïa kane ka lympung kum shibynta ka jingrakhe ïaka taïew jong ki samla ka Youth Week/Youth Sunday.
Ha kane ka lympung ki la don haduh 32 tylli ki kynhun kiba la wan ban ïashim bynta bad ka Umkei SC kum ka lah duh ka la ïoh ban rah ïaka song pisa kaba T.
30 hajar bad ka Mawrong SC kaba wan ba ar ka la ïoh rah ïaka song pisa kaba T.
20 hajarHa kane ka sngi la wan ban pynkut noh ïa katei ka lympung da u Samla Ajit Makri President HANM Ri-Bhoi District kum u kongsan haka jingïadon ryngkat lang u bah Shynsharlang Nongkseh President (CE Society), kong Albamaysaline Nongbet Secretary CE Society, Bah Dianghun Par Rangbah Shnong Mawlyngkhung lem bad ki dkhot jong ka HANM Mawlyngkhung.
Shillong, Risaw 01: Ka kynhun ïalehkai jong ka Tura District Cricket Association ka la lah ban sei madan ïa ka sap kaba kyrpang ha ka sngi ba kongsantam ban rah syndon ïa ka burom jong ka Meghalaya Cricket Association’s U-19 Boys Inter District Cricket Tournament 2023 ha Salpara, Mendipathar, hynnin ka Sngi Saitjaiñ ban jop da hynriew wicket pyrshah ïa ka East Garo Hills DCA.
Haba phai sha ka East Garo Hills, ka la long ka kynhun kaba jwat ban pynliem ha kane ka samoi, hadien ba ka la jop baroh ki jingïalehkai na ka Group Stage- kiba kynthup ruh ïa ka jingïakhun pyrshah ïa ka Tura – shuwa ban pynkhyllem ïa ka Shillong Cricket Association A ha ka semifinal ha ka sngi Thohdieng hynrei ka jingïaknieh namlahduh hynnin ka sngi kam shym la long kaba seisoh ïa kane ka kynhun.
Ka jingïakhun ha kane ka final ka la ïasyriem bad ka semi, ha kaba ka thong ban jop ka long kaba duna hadien ba ka EGH ka la shah pynhap baroh ki wicket bad kamai tang 89 ron naki 32 over hadien ba ka la jied ban tied nyngkong mar ïa jop ïa ka toss, katba na ka liang jong ka TDCA ka la pyndep ban kynjoh pura ïa ka ron kaba donkam bad hap tang saw wicket bad pynsah sa 10.
1 over.
Ha kane ka jingïakhun final, dei u Chandra Thapa u rangkawangbol u ba la wanrah jingma tam, da kaba khur 3 wicket bad tang 18 ron na ki 8 over, ha kaba u wei napdeng ki rangtied ba u la ïoh pynhap u dei u player ba kamai bun ron tam na bynta ka East Garo Hills, u Thunun N Marak, u ba la shah pynhap noh tang hadien ba ka kynhun ka la kynjoh sha ka 20 ron.
Napdeng ki rangtied jong ka EGH, dei tang u Lensbirth N Marak, u ba la lah ban kynjoh sha ka phew ron, kata da 16 ron shuwa ban shah pynhap noh ha u Ben Haden N Marak (2/21 naki 7 overs).
Katba na ka liang jong u Yash Mishra, u la ïoh ban khur 2/12 naki 3 over.
Haba beh ïa ka thong, na ka liang jong ka TDCA, ka donkam tang 29.
5 over na ki 40 over ban kynjoh sha ka ron ba la buh.
Na bynta kane, ka jingïaroh ka long sha u Shahin Alom, u ba la khyrwit haduh 42 ron na ki 43 bol lyngba ki saw tylli ki four bad saw tylli ki six.
U la shah pynhap noh ha u Gulgul Sangma (2/16 naki 7.
5 overs), kaba la pynlong ïa u Ben Haden ban ïoh ïa ka nam kum u player ba khyrwit ïa ka ron ban pynjop na bynta ka kynhun.
Ki ba la don ryngkat ha kane ka sngi ki kynthup ïa ki dkhot ba la rangbah jong ka MCA bad ki dkhot nongkitkam jong ki District Cricket Association bad ïa ka trophy sha ka Tura DCA la aiti da u President jong ka MCA, u Naba Bhattacharjee katba ïa ka trophy na bynta ka kynhun ba wan ba ar (runners-up) la aiti da u Joint Secretary ka MCA, u Chiang D Shira sha ka East Garo Hills-DCA.
Ka jingroi stet jong ka jingnang jingstad ne kata ka Saian & teknoloji ha kane ka juk ba mynta ka la long kawei na ka phang kaba la pynshaïong ïa kiba bun ki riew rangbah, namar ba bun hi kim nang kumno ban pyndonkam ïa ka, hynrei katba ki khynnah bad ki samla kiba dang shu khie ki la don lypa ha ki ïa ka jinglah ban kin ktait ïa ka.
Ki ong ba kane ka dei ka juk kompiwtor bad ki khynnah kiba la kha ha kine ki 10 snem tam mynta kim don jingeh ban pyndonkam ïa ka wat la kim shym la ïoh kano kano ka jinghikai katba kiba kito kiba la kham heh ki suhsat ban pyndonkam lada ym dei ba ki la ïoh jinghikai lypa.
Ka jingroi jong ka jingstad ka la long kaba stet haduh katta katta katba ym don jaka satia ban buh rieh ïa ka, namar ba kane ka pyrthei pynbna paidbah ne Media World kam lah ban set ïa kiwei kiwei baroh hynrei kat kiba la pynmih thymmai la pyni paidbah beit lyngba ki Telibishon ne internet.
Hynrei ka long pat kaba donkam ban phikir bha ha kaba ïadei bad ka jingailad ïa ki khynnah ba kim dei ban long laitlan than eh ha kaba pyndonkam ïa kine ki tiar jingstad namar ba ka lah ban ïalam sha ka jingbakla.
Ki jingsngewtynnad barabor ki pynlong ïa ki briew ban long kiba kyrni, kumta kano kano ka kam kaba ki briew ki sngewtynnad ki ïai bteng ban leh bad ïai leh ïa ka.
Ka jingsngewtynnad barabor ka khring ïa ka jingmut jongpyrkhat jong baroh bad bun ki duh wat ïa ka bor sngewthuh ban don da u pud khnang ba kan ym ktah ïa ka jinglong shimet bad ka jingmyllien briew.
Ka jingkyrni palat ïa kano kano ka jingleh kaba ktah ïa ka jingim ka long ka jingmlien kaba sniew.
Kum ka nuksa yn ym don kiba nud ban len ba ka kyiad kam dei ka jingdih kaba bang, kumjuh ruh dei ka jingbang bad ka jingsngew tynnad jong ki briew ban dih ïa ka kaba la pynkylla long ïa ki ban kyrni ban dih ïa ka bad ha kaba kut ki hap ha ka jingduhnong kaba khraw namar jong ka jingmlien kaba sniew.
Kumjuh ruh ki tiar kane ka juk stad ne teknoloji ba mynta ki khring haduh katta katta ïa ki khynnah kiba dang khie dang san khamtam ki khynnah rit kiba dang leit skul.
Hooid ym baroh ki khynnah ki long kumta namar ba kum ki briew ngi don la ki jong ki jong ki jinglong bad ki jingsngew tynnad, hynrei ym lah ban len ba kiba bun hi ki ïapbieit bha ïa ki tiar teknoloji ba mynta naduh ki TV, ki Mobile, ki Computer, ki Games ba lai phew jait.
Ha kine ki sngi ym tang ki khynnah kiba kham bit kham biang kiba lah ban ktah bad pyndonkam ïa kine ki tiar khamtam lei ïa ki Mobile bad Kompiwtor hynrei wat kito ki khynnah surok ruh ki lapmiet bha ban ïaboi ha ki dukan ïalehkai kompiwter (Cyber Cafe) bad pynlut ïa ka por bad ka pisa ban ialehkai namar ba ka don ka jingsngew tynnad, hynrei kane ka dei tang ka kam pynbyrngia namar ba kim lah ban ïoh jinghikai ei ei ban pynmyntoi ïa ki lait noh na kaba shuKi khun ki kti jong ki briew kiba riewspah lei ki biang lut ïa baroh ki jingdonkam bad ki khynah rit ha kine ki sngi ba mynta ki nang lut ban pyndonkam naduh ïa ki Mobile phone, Tablet, Kompiwtor bad kiwei pat.
Ki don lei ki kmie ki kpa kiba ym ju kwah ban pynsngewsih ïa ki khun jong ki bad ki pynbiang lut wat ïa ki internet ba ki khun jong ki kin leh ïa ka internet ruh.
Ha kine ki sngi ki khynnah kiba dang ha ka Klas IV-V ruh ki la nang bha ban pyndonkam ia ka internet.
Nalor jong ka jingdon jong ki Social Network kum ka Facebook, Twitter bad kiwei pat ki khynnah ki lah ruh ban pyndonkam ïa kiwei pat ki site kiba lah ban ïalam bakla bad pynthut ïa ka bor pyrkhat bad ka jabieng ba dang lung jong ki.
Kawei na ki jingmih kaba ym sngewtynnad ka long ba ki khynnah ki ioh jaka ban don paralok bad ruh wat bad ki briew ki bymithuh kiba lah ban shim kabu ia ka jinglong lui lui jong ki.
Kaei kaba la mih na ka jingkyrni palat jong ki khynnah ha ki Facebook bad kiwei pat ki site nalor ka jingkyrni ban ïalehkai Game ka long kaba ym lah ban pdiang, don bun ki khynnah kiba duh noh ïa ka bor ban duriap ha ka jingpule jong ki.
Kumta ki kmie ki kpa kiba don shisha ka jingsgewkhia ïa la ki khun kim dei satia ban ailad ïa ki khun jong ki ba kin kyrni palat ha kitei ki jingpynbyrngia jong kane ka juk teknoloji.
Ka Internet ka dei kawei ka bih bah kaba pynjot ïa ka bor pyrkhat ba dang lui lui jong ki khynnah.
Ha ka Internet wat kiba bun ki samla bad ki rangbah briew ruh ki liem bad ka ktah haduh katta katta ia ka jingim briew.
Ka dei kaba shisha ba ka pynsuk haduh katta katta ïa ki briew ban ïit ia kino kino ki jingdonkam hok jong ki.
Hynrei kumba ong ka Phawer u Aesop, “Ka don ka ma ha ba la than eh ka suk" Kumta ki kmie ki kpa ki donkam ban long kiba phikir bad husiar bha ban peit ba ki khun kin ym ngop ha ka jingkyrni.
Shillong, Risaw 01: Ka Meghalaya State Olympic Association (MSOA) ha ryngkat ka jingïatreilang bad ka tnat ba dei khmih ïa ki kam ïalehkai jong ka Sorkar Jylla ka la ïoh ban pynlong ïa ka tamasa ïakop mareh kaba la tip da ka 2nd Sohra International Half Marathon kaba seisoh, bad ïa kane la sakhi ïa ka jingwanïashimbynta haduh 3140 ngut ki nongmareh kiba na kylleng jong ka ri India, kynthup ruh ïa ki hynriew ngut kiba na Kenya.
Ha kane ka kynti ba mynta, ka jingdon jong ki nongïashimbynta ka la tam saw shah haba nujor bad u snem ba ladep, ha kaba ki la don tang 700 ngut, hynrei ha kane ka sien pynlong kaba ar la sakhi ïa ka jingroi stet jong kane ka tamasa ïakop mareh ba la pynlong da ka MSOA kaba don ïa ka thong ban kyntiew ïa ka kam jngohkai (Tourism) sha kane ka jylla khamtam sha katei ka thaiñ Sohra.
Ha katei ka sngi pynlong ïa kane ka tamasa ïakop mareh la ïoh plie pyrda da u Comissioner Secretary jong ka tnat ïalehkai,u Dr Vijay Kumar ha ryngkat ka Director of Sports & Youth Affair jong ka jylla, ka Kong Isawanda Laloo, u Working President jong ka MSOA, u Bah John F Kharshiïing lem bad u General Secretary u Bah Finely Pariat bad kiwei kiwei.
Shuh shuh, ha kane ka sngi la hap ban khang surok haduh lai kynta, kaba sdang naduh ka por 6 baje haduh 9 baje mynstep.
Haba phai sha ki nongjop ki la don katto katne ngut ki nongmareh napoh ka jylla (shynrang & kynthei) kiba la lah ban wan sha ki kyrdan ba kham shakhmat katkum ki kyrdan (Event) ba ki ïashimbynta.
La ïoh ban sakhi ruh ïa ka Kong Kmoiñ kaba la jop ha ka kyrdan jong kiba la tymmen lane Veteran.
ïa ki khusnam sha ki nongjop la sam da u Myntri ba khmih ïa ka Sports, kata u Bah Shakliar Warjri, nangta na u MLA jong ka Sohra Constituency u Bah Gavind Mylliemngap lem bad kiwei ki riew rangbah kiba la ïa donryngkatlang ha kane ka sngi.
Nongstoiñ, Risaw, 01: Ka shnong Mawkhumkha kaba hap hapoh Mawshynrut Civil Sub Division, ka dei kawei na ki shnong kiba la rim bha hynrei haduh mynta kam pat don surok satia.
Katei ka shnong ka don shaphang sepngi na ka shnong Porsohsan harud ka surok Riangdo Athiabari.
Ki paidbah jong katei ka shnong ki dei kiba im ha ka rep ka riang bad ki mar rep ba kongsan ki long u kwai, u sying bad u kba.
Watla ki paidbah ki im da ka rep kba, hynrei ka rukom rep kba jong ki ka pher namar ym don pynthor satia bad ïa u kba ki rep ha lum.
Ha kine ki bnai ba la dep u nongthoh khubor u la poi ha katei ka shnong bad la ïoh ban ïakren bad ki katto katne ki nongshong shnong, ha kaba ki la ïathuh ba ki paidbah ki mad shibun ki jingeh ha ka leit ka wan, namar ba jingbym don surok bad haba ki leit donkam sha kiwei pat ki shnong khamtam ha Riangdo, ki hap ban ïaid da ka kjat haduh ka surok bah ha Porsohsan ban ap kali.
Ki la ong ruh ba ka jingeh ba kongsan ba ki ïakynduh ka dei ha ka por ba ki pang ki shitom, namar ki jaka sumar ki long kiba jngai bad haba ki leit ap kali ha surok bah ruh ki kali ki don tang teng khat, namar kim treh ban kamai na ka daw jong ka jingsniew palat ka surok naduh Riangdo haduh Athiabari.
Kitei ki nongshong shnbong ki la ïathuh ruh ba haduh mynta ka umbam umdih ruh ym pat don.
Ka bording te ki la sdang ban pyntrei tangba ym lah ban tip haduh katno snem kin ïoh ban pyndonkam.
Mawkyrwat, Risaw, 30: Ki ar tylli jingjia ba sngewsih ki la jia hapoh jong ka South West Khasi Hills District ha kaba ar ki mynsiem ba kordor ki la duh ei ïa la ka jingim na ka daw jong ka jingngam jyllop kata i khyllung ba dang lai snem karta bad uwei u samla ba la khadsaw snem.
Ha ka tyllong khubor na ki pulit, la ïathuh ba ha ka jingïoh jingtip la ong ba ki la don ar tylli ki jingjia ba ki la ïoh kata kawei ka long, ka jingngam jyllop iwei i kyllung ba dang lai snem karta ha kawei ka top um (brite) kaba don kumba 60 liters ei ei ha kaba kane ka la jia ha ka por 2:30 janmiet jong ka 30 tarik u ‘Nailur, 2023.
“I khyllung iba la ngam jyllop la tip kyrteng ïa i kum i (L) Mebanshan Thongni, 3 snem na ka shnong Marshillong, South West Khasi Hills District.
Shuh shuh ong ruh ba kane ka jingjia ka la jia ha ka por ba ka kmie ka dang bunkam ban khlieh jingkhlieh hapoh ïing katba u kpa pat u dang leit ban saitjaiñ bad hadien kata ka kmie ka la pyrta bad ita i khyllung bad i khlem pynphai ktien pynban haba ka la wad ïa i ka shem ba i la don hapoh jong ka top um.
Namarkata, mar mar hadien kata ha ka por 3 baje ki la leit hapoh Civil Hospital Mawkyrwat ban phah sumar hynrei kaba sngewsih ka long ba u Medical & Health Officer u la pyntip ba i la ïap.
Kumta ha ka jingleh ïa ka postmortem, la ïathuh ba ha ka met jong ita i khyllung ym shym la don dak ei ei kaba suba sniew bad halor kane ka jingïap u kpa ruh um don kano kano ka jingsuba sniew hynrei ka dei beit ba i ngam jyllop.
Namarkata, hadien ba la dep ki kam ba ïa dei bad ka aiñ ïa ka met jong ita i khyllung la aiti noh ha kiba ha ïing.
Ïa ka case la dep ban register bad ka jingtohkit ka dang ïaid shakhmat.
Ha kawei pat ka jingjia, uwei u samla uba ha ki karta 14 snem ei ei uba la tip kyrteng kum u (L) Mario Thongni na ka shnong Nongmallang u la ngam jyllop ha kawei ba ki khot ka wah Kynshi bad haduh mynta ïa ka met jong u ym pat lap dien bad na ka liang ka kynhun Search & Rescue Team ki dang pynlong ka jingleit wad ïa ka met jong u.
Jowai, Risaw 01: Ki nongïalam ka Jaintia Student’s Union (JSU) hynnin ka sngi kila leit ban ïashim bynta lang ha nongbah Delhi ban ai jingkyrshan ba pura ïaka Khasi Author Society (KAS) ban dawa na ka sorkar India ban ithuh noh ïaka ktien Khasi hapoh ka khynit kaba 8 jong ka riti synshar.
Ha kane ka jingialang la wan shim bynta lang naduh ki montri sorkar kynthup ïa ka Kong Ampareen Lyngdoh bad u Bah Paul Lyngdoh, ryngkat ka jingdonlang naduh ki MLA bad MDC ka KHADC, ki kynhun sengbhalang naduh ka KSU, JSU, FKJGP, HYC, CORP bad ka HANM.
Na ka liang ka KAS ka la pynlong ïa kane ka jingïalang paitbah ha Jantar Mantar ha nongbah Delhi bad na liang ki nongïalam ka JSU ki lah wan shim bynta shit rhem naduh u President rangbah ka seng u samla Jersom Shylla bad u General Secretary samla Treiborlang R Suchen.
U samla Jersom ula ai ruh ïaka jingkren ha kane ka sngi da kaba ong lada ngi ïatylli kumne naduh ki Myntri sorkar haduh ki MLA, MDC bad ki sengbhalang ngin lah ban jop ïa ki daw bah ka jaitbynriew khlem ar tatien wat ïa u lum ki lah ban pait bad ula ïaroh ruh ïa ka seng KAS kiba lah shisha ban wanrah ïa ka jingtylli lyngba ka jingdawa ban pynrung ïaka ktein Khasi hapoh ka khyrnit kaba 8 jong riti synshar ka ri.
Shillong, Risaw: Ka Amazon’s SVP India bad ka Emerging Markets dang shen ki la pyllait ïa ka jingïohi jngai jong ki ha kaba ïadei bad ka Amazon ha India ha ka bynta ba saw jong ka Amazon Smbhav Summit ha New Delhi.
U la pynpaw ïa ka jingsngewkmen shaphang ka jingkiew bad ka jinglah ban pynïar ïa ka kam ha ka ïew ha India na ka bynta ban ai jingshakri sha ki million ngut ki nongthied bad ki nongdie ha India.
Dang shen ka Amazon ka la pynbna ïa ka jingbei tyngka kaba heh kaba long $15 billion ha India ha baroh ki kam khaïi jong ka kat ha ka snem 2030 bad kaban ïai bteng ban ïatehlok ban kyntiew ïa ka India ha ka spah snem ba 21.
Ha kane ka lympung, ka Amazon ka la pynbna ïa bun tylli ki sienjam treikam ban kyntiew ïa ka ïoh ka kot ka India ha ka liang ka digital bad ka jingshalan ïa ki tiar ki tar sha bar, kaba ïahap bad ka jingsmai jong ka India.
Ka kompeni ka la dep ban soi ïa ka soskular bad ka India Post na ka bynta ban pynpoi ïa ki tiar ki tar sha kylleng khnang ba yn nang lah ban pynïar ïa ka jingkhaïi ha ka liang ka ïew e-commerce ban lah ban shalan ïa ki mar ki mata jong ki lak tylli ki karkhana kiba rit, kiba pdeng bad kiba kham heh ne ki micro, small bad medium enterprises (MSME) ha kylleng ka ri.
Nalor kane, ka Amazon ka la ïatehlok bad ka tnad Indian Railways’ Dedicated Freight Corridor Corporation of India (DFC) ban ïarap ïa ki nongdie ba kin pynpoi ïa ki tiar ki tar kham sted sha ki nongthied ha kylleng ka India.
Kane ka pynlong ïa ka Amazon kum ka kompany e-commerce ba nyngkong ha India ban shim ïa ka jingshakri jong ka DFC na ka bynta ban pynpoi ïa ki tiar ki tar sha ki nongthied lyngba ki lynti rel ha India.
Ka Amazon ka pynbna ba kan ïai bteng ban wanrah ïa ka jingshakri ha kaba nyngkong eh ban pyndonkam ïa ka jingstad treikam ka AI na ka bynta ki nongdie ïa kaba la tip kum ka ‘Amazon -AI’ bad pynlong ïa ka jingshalan ïa ki tiar ki tar kaba leit beit sha ki nongthied ne direct-to-consumer (D2C) ha kylleng ka India lyngba ka multi-channel fulfilment.
Kane kan plie lad plie lynti na ka bynta ki kam khaïi kiba rit ba kin lah ban kiew ha ki kam khaïi lyngba ka online.
Kum shi bynta jong ka jingtrei tyngeh jong ki na ka bynta ka India, ka Amazon ka la kular ban pynkylla digital ïa kumba 10 million ki MSME, ban kyntiew ïa ka jingïoh sha ka $20 billion ha ka liang ka jingshalan sha ki e-commerce bad thaw haduh 2 million tylli ki kam ha India kat ha ka snem 2025.
Shuh shuh ka Amazon ka dang don ha ka lynti ban pynbiang ïa kine ki jingkular bad kine ki jingpynbna kin long ka bynta ba kongsan ban pynlong ïa kane ka kompany ba kan lah ban poi sha ka thong jong ka.
Shillong, Risaw: Ban pynpaw ïa ka jingdon mynsiem ban tei ïa ka imlang ka sahlang bad ban pynneh pynsah ïa ka jingkhuid jong ka mei mariang na ka liang ka Yes Earth Youth Corps bad ka Rotary Club Shillong Heritage ki la ïashim bynta ban pynkhuid ïa ka wah Umshyrphi ha kane ka sngi Saitjaiñ ba la lah.
Ha kane ka prokram la wan ïasnohkti lang ruh da ki dkhot ka National Cadet Corps (NCC), Rotary District 3240 bad ka Shillong Municipal Board ha kaba la sakhi ruh ïa ka jingkylla ïa ka jinglong jingman jong kane ka wah Umshyrpi.
La sdang ia kane ka jingpynkhuid lyngba ka jingkaweh lama da ka Kong R.
M.
Kurba, Deputy Commissioner ka East Khasi Hills.
Haduh palat 100 ngut ki dkhot ka NCC cadets, ki dkhot ka Rotary Club, ki heh bad ki staff ka Shillong Municipal Board nalor ki nongshong shnong jong katei ka jaka ki la ïashim bynta shitrhem ha kane ka jingpynkhuid ïa kane ka wah Umshyrpi.
Na ka liang ka DC ka EKHD ka la pyrto halor kane ka sienjam da kaba ong; “Ka jingpynkhuid ïa kane ka wah ka pynpaw halor ka bor jong ka jingïatreilang hapdeng ki nongshong shnong.
Ka jingkut jingmut ka jong ngi ban pynneh pynsah ia ki tyllong um ka dang ïai bteng.
Ka jingjop lyngba kane ka sienjam ym tang ba kan pynmyntoi tang ïa ngi mynta hynrei kan pynthikna ruh ïa ka jingkhuid bad ïa ka mariang kaba koit ba khiah na ka bynta ki pateng ki ban wan.
"Kumjuh na ka liang u Abhijit Sharma uba dei u Mission Director ka YesEarth Youth Corps ruh u la pynpaw ka jingsngew sarong halor kaei kaba ki la ïoh kheit lyngba ka jingpynkhuid ïa kane ka wah na ka bynta ban ïada ïa ka mei mariang.
U pynpaw ruh ka jingkyrmen ban pynïaid shakhmat ïa kane ka jingjop bad ban bteng ïa ka thong ban ïada ïa ki um ki wah bad ki jingdon jingem jong ka mariang.
Kiwei pat kiba la aijingkren ki kynthup ïa u Hemen Kalita, Vice President bad Jasbir Singh Secretary ka Rotary Club Shillong Heritage kiba la ïai ban ba ka Club ka don ïa ka thong ban aijingkyrshan halor baroh ki sienjam ki thmu ban wanrah ïa ka jingkylla hapoh ka imlang ka sahlang hi baroh kawei.
Nongstoiñ, Risaw, 01: Namar ka jingbym lah shuh jong u kontraktor ban trei pyndep ïa ka surok na Nongjyllieh sha Sangriang, ki paitbah jong ki shnong ha katei ka thaiñ naduh Lawse, Sohparu, Sangriang, Mawduh, Diengsyiang, Nongkhnum bad kiwei kiwei ki shnong ki la thnum bad bynñiaw haduh katta katta.
U bah Ïoanis Ïawren uwei na ki nongïalam shnong katei ka thaiñ haba ïakren bad u nongthoh khubor, u la ong ba naduh ba ka sorkar ka la pynbna ba ka jingpynbha bad siang rong ïa ka surok na Nongjyllieh haduh Sangriang bad ba u kointraktor u la sdang ban pyntrei thohmut thohmat, ki paitbah ki la kyrmen ba katei ka surok kan sa bha bad ki paitbah kin ym jynjar shuh ha ka leit ka wan.
Hynrei u kontarktor u ba pyntrei ïa katei ka surok um shym la shimkhia ban pyndep.
Nalorkata ka jingpyntrei ruh ka long kaba torti bha, namar ba ki bynta kiba la dep siang rong ki la jot la pra lut hynrei ki don pat ki bynta ba tang ban siang rong ruh um pat dep.
Haba ïaid lyngba katei ka surok, la lap ba ka jingbym lah pyndep shuh jong u kontraktor ban siang rong ka don kumba ar kilomitar ei ei.
Nalor kata ka surok ka long kaba khohruh khohram bad ki maw ba la sdang ban siang ki la pra lut bad don ki jaka ba wat tang ki maw ruh ym ïohi shuh ha surok.
Halor ka jingbym lah pyndep jong u kontraktor ban siang rong ïa katei ka bynta kaba dang sah, ki nongñiah taxi kamai ki la ong ba tang na ka daw jong ka jingbym pyndep jong u kontarktor ban siang rong ïa katei ka bynta ba dang sah, ka jingkamai kali kam don jingmut shuh.
Namar lada kit san ngut ki nongleit nongwan na ki shnong kiba don ha katei ka thaiñ shisien leit ka dang mih tang sawspah tyngka, ka bai shna kali pat hynriew spah haduh shihajar tyngka, ka bai petrol sa ka bai sha jong u nongñiah bad lada kheiñ sa kiwei kiwei ki jinglut kam ïahap shuh.
Ki la ong ruh ba man ka por ki la ju dawa bad pynsngew sha ka ophis PWD ba kan kyntu bad bthah ïa u kontarktor ba un pyndep hynrei kam poi shaei shaei ruh.
Nalor kata ki la ong ruh ba ka jingpynsahteng ban siang rong ïa katei ka surok ka la pynngiah ruh ïa ki nongshang kai suwari ba kin leit sha Nongkhnum bad Weinia bad ka la pynhiar arsut ïa ka nam jong ka dewlynnong Nongkhnum.
Ki la ong ba kin ïaishah mynta sa katto katne por, hynrei lada u kontraktor um pyndep ban siang rong ïa katei ka bynta ba sah kin sa ïaid noh da kiwei pat ki lynti, ban dawa ïa ka sorkar ba kan ym pyllait ïa ka bill jong u katba um pat lah ban pyndep lut ïa ka jingtrei.
Shillong, Risaw 01 : Ki samla pule ka skulbah NEHU ki la mih ryntih ban pynkhuid ïa ki sawdong sawkun kum shi bynta ka jingrakhe ïa ka “Swachta Divas – EK Tarrekh Ek Ghanta" ka sienjam na ka bynta ban pynphriang ïa ka jingleh khuid leh suba bad pynneh ïa ka mariang, ha kane ka sngi U Blei.
Ha kane ka jingpynkhuid shnong la wan ban shim bynta palat 300 ngut ki samla pule kynthup ki nonghikai kiba la don bynta lang ha ka jingpynkhuid shnong kaba shi kynta.
Ïa katei ka prokram la wan ban donlang ruh da u Vice Chancellor ka skulbah NEHU u Prof.
Prabha Shankar Shukla kumjuh u Prof SR Joshi, Registrar jong ka skulbah kiba lamkhmat ïa ka jingpynkhuid hapoh bad shabar jong ka campus.
Haba kren ha kane ka sngi u Vice Chancellor u la ong ba ka jinglehkhuid bad pynneh ïa ka mariang kam dei satia ban long tang ka kam shisngi hynrei kadei ban pynmlien ban leh ïa ka man ka por khnang ban pynneh ïa ka jingkhuid bad ruh ban pynneh pynsah ïa ka jingitynnad ka mariang.
Imphal, Risaw 01 : U Myntri Rangbah ka Manipur N Biren Singh ha kajanmiet sngi U Blei ula pyntip ba ki riewkiengatiar kiba donkti ban rahbor bad pyniap ïa ki arngut ki samla pule, ki la shah kem mynta na Churachandpur.
Haba thoh ha ka X, u CM ula ong “Nga sngewkmen ban pyntip ba katto katne ngut na ki briew kiba donkti ban rahbor bad pyniap ïa Phijam Hemanjit bad Hijam Linthoingambi, ki la shah kem hynne ka sngi na Churachandpur".
“Kumba ju ong, don kiba lah ban ïaid lait hadien ba ki leh kam bymman hynrei kin ym laitphet na ki kti ba jrong jong ka Aiñ.
Ngi la rai skhem ban pynthikna ba kin ïoh ïa ka jingpynsajia ba tyngeh kynthup ka rai pyniap namar ka kam ba shyrkhei ba ki la leh" ula ong.
Haba kren bad ki nongthoh khubor, ula ong ba u Myntri kam Pohïing ka Ri Amit Shah ula phah ïa u Special Director ka CBI lem bad katto katne ki Ophisar sha Manipur bad mynta ka sngi da ka jingkyrshan ki shipai, ki Assam Rifle bad ki Pulit, ngi la ïoh kem ïa 4 ngut ki briew ba donkti na Churachandpur.
Kane ka dei ka jingjop kaba khraw.
Nga kwah ban ai khublei ïa NIA, CBI bad baroh ki bor pahara ka Sorkar Pdeng".
Shillong,Risaw 1 : Ka ri India katba nangmih ki sngi katta ka nang sakhi ïa ka jingtrei borbah jong ki tnat treikam bad ki shnat jong ka Sangh Parivar kiba kynthup ïa ka Rashtriya Swayamsevak Sangh (RSS), ka party Bharatiya Janata Party, ka Vishwa Hindu Parishad (VHP), World Hindu Council, Akhil Bharatiya Vidyarthi Parishad (ABVP), Bajrang Dal, BharatiyaKisan Sangh bad kiwei pat.
Naduh ka snem 2014 hadien ba ka tnat saiñ pyrthei jong ka Sangh Parivar ba la tip kum ka BJP ka la ïoh ban bat ïa u lakam jingsynshar ha ka ri, ka thong nyngkong eh ka long ban pynphai biang ïa ka Secular India sha ka Hindu fundamental state, kata ban ñiom ïa ki paid Muslim bad Khristan lyngba kata ka policy ba la tip kum ka “Ghar Wapsi" (wanphai noh sha dientrai).
Kumta, ryngkat bad ka jingkynshoit jong ka RSS hapoh ka jingïalam jong u Mohan Singh Bhagwat Sarsanghchalak, la ïohi ba u Narendra Modi u la phah weng jubor ïa ka jingrwai ba sngewtynnad jong ki khristan kaba ong “To shong bad nga, Ah Trai ka sngi la noh" (Abide with me) ha kaba ki nongseng ïa ka Constitution ka Ri kum u Dr.
Bhimrao Ramji Ambedkar, Mahatma Gandhi, Dr Rajendra Prasad, Benegal Narsing Rau, B Pattabhi Sitaramayya bad kiwei kiba la tynsat kyrpang ha ka jingrwai Beating Retreat jong ki shipai ryngkat bad u President ka Ri laisngi hadien ka jingrakhe Republic Day.
Katei ka jingleh jong ki riewkhraw ban pynrung ïa baroh ki jait jingngeit ha katei ka jingrwai ha ka Beating Retreat hadien Republic Day ka long ban pynshisha sha ka pyrthei ba ka India ka dei ka Secular state ne ka Ri ba kdup lut ïa ki jait niam bapher bapher.
Nangta, kum ka jingpynkynmaw, ka sorkar U Modi ka la pynbna ïa kata ka “Good governance Day ha ka sngi Khristmas hana kum ka jingburom ïa u Atal Behari Vajpayee khnang ban theh umpjah slam ïa ka jingrakhe jong ki riewngeit khristan ïa katei ka sngi ba kyrpang jong ki.
Shuh shuh nalor kiwei pat ki programme, ha kane ka snem ba mynta, U Modi u la hukum ba dei ban pynlong ïa kata ka programme pynkhuid shnong ba la tip kum ka ‘Swachhata Hi Seva’ ha kane ka Sngi u Blei 01.
10.
2023 ka mut, ba ki briew kim leit ïingmane shuh.
Ka long kaba sngew sammut shisha kumno u mut ban pynlong biang ïa katei ka programme; haba hashwa ïa kata u la hukum ban pynkhuid shnong da ka programme ba la tip kum ka “Swachhata Pakhwada" naduh ka 15-30 September 2023 ha kaba ki office sorkar ruh ki hap ban leh lang ïa katei ka kam, wat la ki ong ba ym ju ïoh fund ei ei na ka bynta katei ka programme ne ba ka shu jah rngai ha shiteng lynti ruh ym lah ban tip, kren bynñiaw uwei u officer sorkar.
Ki tnat syntiat jong ka sorkar ha ka jingshisha ki la dep ban pathai khubor sha u Nerendra Modi ba ka Ri Khasi ka dei ka Ri kaba la ïaid shaphrang ha ka kam pynkhuid shnong wat hashwa ba un pynmih ïa kata ka “Swachhata Bharat" jong u ruh.
Ki shnong ki la pynbeit shisien ne arsien shisnem katba ki sngewbit ban pynkhuid khamtam ha ka por tlang ba la kham duna u slap ryngkat bad ka pushara shun ban pynphuh pynphieng.
Ha kawei pat ka liang,ka jingnang ïohbor ki tnat jong ka Sangh Parivar ban ïaid shaphrang, ka long ha kaba wat ïa ki dkhot ka RSS ruh la ai training wat kumno ban pyndonkam ïa ki tiar pynmynsaw briew naduh ki wait, ki sum, ki tiar siat bad kiwei kumba la jia ha Darrang District, Assam dangshen.
Ka Deccan Herald ha ka issue ba 3.
8.
2023 ka la pyni bad dur bad dar kumno ba la ai jinghikai ïa kitei ki dkhot, wat u Superintendent of Police Darrang District ruh u la kubur ba la kem arngut ki briew ba la tip kum u Bijoy Ghosh bad Gopal Boro kiba la pynhikai ha kaphyllaw jong ka Maharishi Vidhya Mandir school ha Mangaldoi.
Kitei ki dei tang ki jingpynpaw kiba shi sapit na kaba kat u lum.
Tip ki mut aïu kitei ki lok, ki thew shano ban training da ki tiar pynmynsaw, to pyrkhat bha lada dei ba dangshah laitluid ban leit shikar ruh to ai kin hikai ba kin ïoh siat sier-siat skei hynrei haba kita ki lad la khang lut da ka tnat Wildlife, te lada kim training ban siat briew ki mut aiu pat, kamut lada kin pynmynsaw khlem pep ka sohpdung ka dei pyrshah ïa ki bym dei niam hindu, lada ki ong ban ïada ri ruh balei kam phah training shipai noh ïa ki.
Ngi ïohi ba wat hangne ruh ki dkhot ka RSS ki la bun bha.
Shuh shuh nga la kdew ba ka Sangh Parivar mynta ka kyrkieh palat ban pynlong Hindu State ïa ka India ha kaba ngi la ïohsngew ha kine ki khyndiat por, ba u Bhagwat u la phawer ban pynkylla kyrteng noh syndon ïa ka ri India sha ka ‘Bharat’.
Hato kata ka jingleh ka long tang ban ka jingkwah ban ïa aireng bad ka seng synrop ki Opposition ba la tip kum ka ‘Indian National Development Inclusive Alliance’ (INDIA) ne la pun lypa, tang ka por hi ka ban batai ïa ki jingshisha.
Hato utei u heh RSS u la pyrkhat bha mo haduh katno kan ktah biang ïa ka ïoh ka kot ka ri lada pynkylla kyrteng noh sha ka Bharat, namar lada pynkylla, hap ban demonetise biang sa shisien ha kaba haduh mynta ka Ri kam pat lah ban khyllie wat ïa ka jingduhnong jong ka Demonetisation kaba la leh da u Modi ha ka 8 th November 2016.
Phi lah ban kylli balei ba hap ban demonetise biang sa shisien; namar ha ka kot tyngka (currency notes) la thoh Reserve Bank of India te hap ban thoh noh Reserve Bank of Bharat, ym dei.
Khatduh, sa kawei kaba i thamula ka long ba la suh bam ha u khwai ka Sangh Parivar da u khñiang (worms) uba ibang bha ban kynrup, kata sa kawei pat ka tnat ba la tip kum ka Akhil Bharatiya Bidyarthi Parishad (ABVP) kaba la suhthied hangne ha sor Shillong la katto katne snem nalor ba ka la ïalam kylleng kylleng ïa ki katto katne ki samla pule Skul bad College sha ki jylla ba synshar ka BJP bad shawei, la pynbieit sa ban ai Best Students Award ha ka 01.
09.
2023 ha Soso Tham Auditorium ha ka kyrteng ka nam u Tirot Sing.
Tip da dei ba dangim utei u riewkhraw u sngewtynnad ne em ïa ka seng mynder.
Ka jingkylli ka long balei da ki kyrteng mynder khyllah ki hap ban ktah ïa ki riewkhraw jong ngi kum u Tirot Sing, Kiang Nangbah & Pa Tagan Sangma, ngi lyngngoh balei ba ki sengbhalang trai muluk jong ngi ki shu sngap jar bad kim peitngor halor kane ka bynta.
Lada katei ka seng ABVP ka kwah ban trei ai kan trei ïa kiwei ki kam pynbha ym pat ban ktah ïa ki riewkhraw jong ka ri ka long mar khongpong ïa ka pyrkhat pyrdaiñ (ideology) jong ki.
Ha ka jingshisha hangne ha Ri jong ngi wat la ka don ka jingngeit niam bapher bapher ngim ju don kata ka bigotry ne ka jingïa-isih-niam namar ngi burom kylliang kylliang, ka ïap ka im, ka khia ka shon ki ïabeh lang, namar ha u Khasi la don lypa kata conception (snap pyrkhat) jong ka Secularism.
Hashwa ba kine ki seng khyllah jong ka Sangh Parivar kin suhthied to ngin da bishar bniah, ïoh ngi babe dier por.
Shillong, Risaw 01 : U MDC ka BJP na Tura, u Bernard N Marak ha ka sngi U Blei u la kyntu ïa u Myntri Rangbah ka Jylla, Conrad K Sangma ba un tuklar lang na ka bynta ban pynjanai ïa ka rukom treikam khnang ba ki longiing ba duk kin ïoh pura ïa ki jingmyntoi naki skim jong ka sorkar pdeng khlem da peit shilliang khmat la ki don ha kano kano ka seng saiñpyrthei.
Ha ka shithi sha u Myntri Rangbah, u Bernard u la ong ruh ba u la wan jurip kylleng ki block jong ka West Garo Hills bad u lap ba jan baroh ki Block ki la dep ban pynïasoh sha u Aadhar.
“Hynrei ka jingpynïasoh ïa u Aadhar bad ki bank ka dang shim por namar katkum ka jingïoh jingtip ka daw ka jingslem kadei na ka jingduna ki nongtrei, ka bording bad ruh ka jingbym bïang ki kor ki bor internet, kaba nga ngeit ba lah ban pynbeit da ka jingbthah na ka ophis jongphi.
Ka sorkar ka lah ban bthah ïa baroh ki nongpynbiang ïa kiba pynïaid ïa ki network mobile bad ruh ïa ki bank khnang ba yn dup lah ban pyndep noh ïa ka jingpynïasoh Aadhar ïa baroh khnang ba ki paidbah kin ym duh ïa ki jingmyntoi," u la ong.
Katkum ka jingong jong u, katei ka jingbym biang ka la ktah ruh wat ïa ki samla pule kiba ap khmih lynti ban ïoh ïa ka scholarship.
Ha kajuh ka por u la kyntu ruh ïa u Myntri Rangbah ba un kyntu ïa ki mobile company ba kin pynbha ïa ka jingshakri jong ki namar mynta wat ïa ka jingwan trei jong ki ha ka skim NREGA ruh la hap ban pynrung online kaba lada ym lah ban kyntiew online ki paidbah kin sa duh ïa ka bainong trei ha ka VEC.
“Nga kyrpad ba phin mang katto katne ka pisa na ka bynta jingpynshai paidbah halor ka jingpynïasoh ïa u Aadhar bad ban pyndep noh ha shwa ka 31tarik Nohprah, 2023 lym kumta kin sa duh lut ki jingmyntoi," u la ong.
Haba ïadei pat bad ka jingduna ki nongtrei kaba ki block ki kynduh, utei u MDC u la kyntu ïa u Myntri Rangbah ba un thung briew noh ha kito ki kam kiba lait thylli kum ki gramsevak bad kiwei ki kam bad ruh ban pynbiang ïa ki jingdonkam ha baroh ki block kynthup naduh ki ophis ïa ki assistant engineer, agriculture officer bad kiwei kiwei.
U ong ruh ba kitei ki block kim don ïa ki jaka treikam kiba biang na ka bynta ki ophisar ban treikam kaba la buh jingeh haduh katta katta ïa ki nongtrei ban treikam bha bad pyndep ïa ki kam ha ka por kaba biang.
Haman ki block ki don beit la kumno kumno 15 tylli ki gramsevak circle hynrei ki don duna pat ki gramsevak kiban peit ïa ki kam ha ki GS circle.
U ong ruh ba ki sngew lyngoh ban ïoh ba don ha ki block ba ki gramsevak kynthei ki hap ban leit peit ïa ki kam sha ki jaka ki bym ïahap shuh bad ka bor jong ki.
“Ha baroh ki block, ki nongtrei ha ka Rastriya Gram Swaraj Abhiyan (RGSA) kim pat ïoh satia ïa ka tulop na ka bynta 6 bnai.
Kumta nga kyrpad ba phin shimkhia ïa kane ka bynta ruh bad ki department ban weng ïa kane ka jingeh kaba kynduh da ki nongtrei," u la bynrap biang.
Nalorkata, u kyntu ruh ïa u Myntri Rangbah ban peit halor ka jingbym lah jong ka sorkar ban pyllait ïa ka mang pisa kaba dei sha ki paidbah lyngba ka block.
U la ong ruh ba ha kiba bun ki block bun bha ki jingeh ha kaba ka jingsiew ïa ka bai tiar bai tar kim pat ïoh haduh mynta watla ka sorkar pdeng ka la dep ban pyllait.
U ong ruh ba watla ki paidbah ki la dep ban trei 100 sngi hynrei ka jingsiew kaba ki ïoh ka duna na kaba ki trei bad kane ka pynlong ïa ki ban pyrkhat ba ka sorkar pdeng ka khlem pat pyllait ïa ka pisa.
Haba nga dang ïakren bad ki katto katne ki paralok ha Sohra ki kylli ïanga, “Balei mo Kong ba kat nang bun ki seng ieid ri kiba saphriang kylleng ka ri Khasi-Jaintïa katta ka nang hïar arsut ka ri bad ka jaidbynriew ha kiba bun ki lïang.
Peit shuwa ïa ka jingduk.
Kat nang mih ki snem ki la nang bun kiba duk tasam.
Bun na ki ki wan her sha sor Shillong ban wan wad ja kpoh.
Bun na kine ki dei ki longkmie kiba lah shah ieh khunrei.
Ki dei jingdie harud surok, bad halor ki lynti ïaid kjat ki briew namar bym banse ba tngan ka kpoh bad ba hap pyndap ïa ki jingdonkam ki khun bapli.
Ïa kine ki jnit ki jnat kiba pynjynjar ïa ka jaidbynriew; kiba nang pynïar ïa ka jingduk bad kiba tan ïa ki briew jongngi sha tbïan ha ki lïang kiba bun kum ha ka pule puthi bad ka jingïoh kam ïoh jam.
Kane ka pyrthei mynta ka dei ka pyrthei ïa ai reng ha ki lïang baroh.
Ym lah ban shu ïoh da kaba suk la ïa ki kam sorkar ne ki kam ha ki kompeni bad ki nongai kam shimet.
Haba nga leit ha ka Hotel Marriot lane ka Vivanta – ki artylli ki hotel bah kiba dang shu plie ngam ïohi satïa ïa ki shynrang samla ba kin trei hangta.
Kham bun hi ki dei ki kynthei.
U manager ka Marriot u ong ba ki shynrang kiba rung trei hangto ki kwah ban leit ïing noh tang lah dap 6 baje janmiet.
Kano kano ka jaka trei ka don la ki jong ki kyndon trei kam bad haba rung kam ki da phah soi ïa ka kynta soskular ban ïakut ïa ka dor jingsiew bad ki kynta ban trei kam.
Kum ki nongwad kam ngi dei ban kloi ban pdïang ïa kita ki jingdawa jong ki nongai kam.
Ngim lah ban leh kat kum ka mon lajong.
Hynrei kaba ngi ïohi ka long ba baroh baroh ki samla wad kam ki khmih lynti ba ka kam kaba ki trei kan long kum ka kam sorkar kaba wan katba mon, mih katba mon bad shim shuti ruh katba mon.
Ka sorkar mynta ka lah poi ha u pud uba kam lah pynkha kam shuh.
Lada ym lah ban trei ha ki kompeni lane ki karkhana (industries) ki bank, ki skul, kolej, skul bah (university) te haei pat yn ïoh kam?Bun ki kmie ki kpa ki ong ba ki khun shynrang kim kwah ban trei shabar na la ri, kata ka mut ba kim kwah ban trei sha kiwei pat ki jylla ka ri Indïa.
Ki kynthei samla jongngi pat ki kloi ban leit trei shano shano ruh tangba bïang ka jingsiew.
Ngi shem ba ki trei ha ki lieng suin, ha ki kompeni bapher bapher ha Bangalore, Chennai, Delhi, Mumbai bad Kolkata.
Bun na ki, ki trei ha kata ka ‘hospitality industry’ lane ha ki hotel kiba heh ha kylleng ka ri Indïa.
Ki shynrang pat kham shitom ban shem ha kum kine ki kynja kam.
Ngi dei ban kynmaw ba ïa mynta hi ym lah ban khmih lynti ban ïoh kam tang ha kane ka jylla lajong.
Ha kane ka jylla don ruh kiba bun bah kiba pep skul khlem pat pyndep ïa ka eksamin Matrik lane ka Senior School Leaving Certificate (SSLC) namar ki pheil palat arsien bad ki salïa noh ban pyndep.
Bun kiba shim noh da ka lynti ban shu bylla sngi ha kaban shna iing, shna surok bad kumta ter ter.
Lada lah ban pyndep tang ka Matrik bad rung ha ka ITI (Industrïal Training Institute) la lah ban ïoh ïa ka jinghikai ban trei ïa ki kam elektrik (electricïan), lane ka kam trei um (plumbing) lane ka kam suh jain bad kumta ter ter.
Ngi shem ba kiba shna pipe um lane ki plumber ki duna bha.
Kumjuh ruh kiba trei ïa ka kam wiring elektrik (electricïan).
Hynrei duna bha ki briew jongngi ha kine ki kam pyntbit ïalade (skill).
Dei na kane ka daw imat lah shu bun sa tang ki seng kiba mih kum ki tit bad kiba don por ban ïadon bynta bad kine ki kynja seng ieid ri bapher bapher ki dei kibym don ka kam ka jam bad kiba shu pynlut por ban leit tuklar ïa ka kam kiwei.
Dang ha kine ki sngi ngi ïohi ïa uwei u samla uba kam ba u dei na kawei ka seng bad u leit tuklar ha Polo ha ka jaka pynthoh tim (khalai ïasïat) la uta uba die nombor hangta u don ne em ïa ka lisen.
Uta u nongpynthoh tim u bitar bad u kylli, “Me don hok aiu ban wan tuklar la nga don lisen ne em.
Lada khlem lisen nga lah hi ban pynthoh tim? Uta u samla u phet noh bak nangta.
Kine ki jingjïa ki dei kiba man la ka sngi.
Ha ka jingshisha kita kiba kam ba ki ieid ri ki dei ban pyni da ka nuksa ba ki trei shitiom trei minot, ban pule haduh ban da lah ban ïoh ïa ka kam lane ban seng ka kam lajong.
Ki dei ban long kiba peit ngor bhai a ka jingbamsap kita kiba don hapoh ka sorkar namar ba kato ka pisa ka dei ka jong ki paidbah.
Donkam aiu ban leit tuklar ïa ka kam shimet ki briew bad ban khrong pisa na man la ki dukan na ka por sha ka por? Hato kata ka dei ka jingieid ri? Kato te ka dei ka buit bam jem khlem da trei eiei ruh.
Kaba sngewsih ka long ba katba nang mih ki sngi katta nang bun kita ki seng ieid ri.
Shisien pyrkhat te sngewmat kumba mangi baroh kiba trei ïa la ka jong ka kam ngim dei kiba ieid ri.
Ka don ka jingsngew ba lada eied ri dei ban don beit kano kano ka seng.
Hooid donkam ban don ki seng kiba pyrkhat sngewkhïa ïa ka imlang sahlang bad kiba ban wanrah ïa ka jingbha ha kano ka bynta hynrei kita ki dei ban don la ka jong ka jingkynshew, ym ban shu dawa pisa na kiwei pat ban pynlut pynsep na ka bynta kata ka seng.
Namarkata ki kynrem ki lyndan bad ki stad pule kane ka jaidbynriew ki la dei ban shim khïa ïa ka jingkha jong kine ki seng ieid ri kiba khot ïalade ki seng bhalang.
Lah dei ban kynthoh ïa kum kine ki seng bad ruh ban wad ïa ka nongrim halor kaba ki ieng.
Ban kiew ka ri bad ka jaidbynriew baroh ngi dei ban trei minot la ka jong ka jong ka kam.
Ngim lah ban im sngi da kaba shu dawa pisa na kiwei pat ba khlem sa sei la ka jong ka umsyep.
Ka jingkiew dor tasam ki mar bam mar dih ruh ka dei na kane ka jingbun palat kiba khrong pisa naduh na ki nongkhaii doh bad dohkha haduh ki soh ki jhur bad kumta ter ter.
Ïa kata ka pisa kaba ki nongkhaii ki siew sha kine ki seng ieid ri ki hap ban ïoh pat na ngi ki nongthied da kaba pynkiew do rïa ki mar bam baroh.
To da ïa pyrkhat bha lem halor kane ka mat ka phang namar ba lada ïai long kumne te kiba duk kin sa nang duk shuh shuh bad tang ka bam kaba ki dei ban thied ruh kin ym lah bor shuh ban thied.
Shillong, Risaw 01: Ka Seng VPP lyngba u Vice President, u Dr.
Kara Shen, ka la leit ai ïakynduh bad ai da ka jingthoh ha u Director ka NEIGRIHMS halor ka jingshah leh shiliang khmat ha kaba ïadei bad ka jingkhot aplikeshin ïa ka kam Nursing Officer ha kane ka Hospital.
Ka Seng ba ong ba ha ka website la pyni ba ka jingkhot aplikeshon ka long naduh ka 5 tarik haduh ka 28 tarik u Nailar 2023, kaba hadien la pynjlan pat sha ka 31 tarik ujuh hi u bnai.
Katba ka jingpynbna na NEIGRHIMS pat ka dang mih ha ka 25 tarik u Nailur 2023.
“Kane ka jingai por tang khyndiat sngi, ka la pynduh lad ïa kiba bun ki samla kiba la pyndep ïa ka jingpule Nurse", la ong ka Seng, da kaba ong ruh ba kadei ka jingleh jaipdeh na ka liang ki bor pynïaid.
Nangta ka Seng ka la kdew ruh ïa ka jingbym ïoh lad kiba aplai ban jied ïa ki jaka thoh eksam, ha kaba la ailad ba jied tang 6 tylli na ki 26 tylli ki jaka thoh eksam.
Nangta kawei pat ba ka Seng ka la kdew ka long halor ka rta kiba lah ban aplai namar ym shym la pynpaw eiei ïa ka rta, khamtam na ka bynta ki riewlum bad na ka bynta kiba la trei lypa.
Ka Seng haba ai ka jingïaroh ïa ka NEIGRIHMS ba ka pynlong ïa kane ka eksam Nursing Officer Recruitment Common Eligibility Test (NORCET), hynrei ka kyntu pat ba dei ban da pynbiang shuwa ïa kiwei kiwei pat ki jingdonka, khnang ba kan nym long ka jingduhnong ïa ki samla ka jylla.
Shillong, Nailur, 01: Kumba saw ngut ki briew ki la mynsaw ha ka jingbthei kaba la jia ha kawei ka dukan die marjot ha Keating Road, Shillong ha ka sngi u Blei.
Kane ka la jia ha ka por kumba 1:00 baje nohsngi.
Napdeng ki saw ngut kiba la mynsaw, ar ngut ki dei ki nongtrei jong kane ka dukan die marjot katba arngut kiwei pat ki dei ki briew kiba shong hapoh kawei ka dukan khap shñiuh kaba don markhap bad kane ka dukan die marjot.
Ki Pulit ryngkat bad ki Pulit ka tnat Fire and Emergency Service ba la synran lang da ki Pulit ka Bomb Squad bad ki ksew jong ka K-9 ki la leit mar mar sha kane ka jaka ban pynlong ïa ka jingtohkit kaba bniah.
U Superintendent of Police ka East Khasi Hills u Bah Sylvester Nongtnger ha u kyrwoh ba la phah sha ki lad pathai khubor u la ïathuh ba ka jingbthei ha ka dukan die marjot ha Keating Road ka la jia katba ki nongtrei ki dang pyrshang ban pied ïa ki tyndong ai rong ryngkat bad ka jingdih duma.
Jowai, Risaw 01: Da ki phew hajar ngut ki riewngeit jong ka Balang Catholic na ka Jylla Niam Jowai, Nongstoiñ bad na ka Jylla Niam Bah Shillong ki la sakhi lang ha ka jingpynkyntang Lyngdoh Sad ïa u Rev.
Fr.
Ferdinand Dkhar, DD uba la shah thung dang shen ban shimti kum u u Lyngdohsad bathymmai jong ka Jowai Diocese.
Ïa u Fr.
Ferdinand la pynkyntang kum u Lyngdoh Sad baba pura ha ka sngi U Blei ha Church of the Holy Spirit, Parish Ummulong, West Jaiñtia Hills da u Most Rev.
Victor Lyngdoh, u Archbishop jong ka Jyllañiam Bah Shillong uba la pynmynta ïa ka jinglehniam jong ka Mass Bakhuid.
Ha kane ka sngi, la sakhi lang da u Apostolic Nuncio sha India bad Nepal u Arcbishop Leopoldo Gerelli, ki Archbishop bad ki Bishop jong ki Jyllaniam ka thaiñ Shatei Lammihngi, ki Lyngdoh Sohblei, ki riewniam bad ki paid u Blei.
Nalor, kine, la sakhi lang ruh da ki nongïalam saiñhima sima jong ka jylla ba kynthup ïa u Myntri Rangbah ka Jylla u Conrad Kongkal Sangma, u MP ka Shillong u Bah Vincent H.
Pala, ki Myntri ka Sorkar Jylla, ki MLA, ki MDC bad kiwei kiwei kiba la shah khot sngewbha.
Kum ban shu pynkynmaw, la kha ïa u Rev.
Fr.
Ferdinand Dkhar ha ka 26 tarik Rymphang, 1962 ha ka shnong Ïongkaluh – East Jaiñtia Hills.
U dei u khun phrangsngi na ki 10 ngut ki khun jong u Ma Edwin Kyndait bad ka Kong Philomina Dkhar.
La pynkyntang Lyndoh Sohblei ïa u ha ka 23 tarik Kyllalyngkot, 1994.
Ha ka por shiteng sngi, la pynlong sa ka jinglehniam mane Sakramen ha kaba u Bishop Ferdinand Dkhar u la ai ïa ka kyrkhu kyrdoh lyngba ka Sacrament sha ki paid u Blei kiba ïalum sawdong jong ka dukan ka dupat.
Katba ha ka por nohphai sngi la pynlong ïa ki prokram leh burom ïa u Bishop Ferdinand Dkhar naduh ka Prayer Dance na ka St.
Mary Mazzarello Convent, Jowai, ka shad pliang na ka Synjuk Kynthai, Jowai Diocese, ka Choir Piece na ka Bl.
Joseph Nardini Seminary, Ummulong bad jingshad tynrai na ka Jowai Diocese Catholic Youth Movement, katba ïa ki kyntien ai khublei la ai da u Chancellor jong ka Jowai Diocese, u Fr.
Martin Shylla.
Shillong, Nailur, 01: U President jong ka Voice of the People Party (VPP) u Bah Ardent M.
Basaïawmoit u la ong ba ka party kumba ka la shim rai ha ka jingïalang jong ka State Executive Committee ka la bthah ïa baroh ki MLA jong ka party ba ki dei ban pyntreikam ïa ka MLA Scheme ha ka lynti kaba shai bad ba ki dei ban ai jingkheiñ sha u paidbah kumno la pynlut pynsep ïa kane ka skhim ba la mang.
Kane ka jingbthah kan long ïa ki lai ngut ki MLA jong ka party, u Adelbert Nongrum, u Bah Brightstarwell Marbaniang, u Bah Heavingstone Kharpran bad kynthup ïa u Bah Ardent M.
Basaïawmoit, ha kaba ki hap ban kohnguh ïa kane ka jingbthah jong ka party.
Haba kren ha ka jingïalang pynshai paidbah ïa ka nongrim jong ka party bad ruh ban pynrung dkhot kaba la pynlong ha ka shnong Lawbah, kaba hap hapoh Mawsynram Constituency ha ka sngi Saitjaiñ, u Bah Ardent u ong, lada kino kino ki MLA ka party ba kynthup ïa u ruh lada ki ïaid lait na kane ka jingbthah ka Party kan pynduh tiket beit ha ka elekshon MLA ka ban long biang ha u snem 2028.
U la kyntu ruh ïa ki paidbah ba ki dei ban ai da ka jingtip kaba shai ba ka MLA scheme ne kino kino ki kam pynroi kiba wanrah da u MLA kam dei satia ka kam leh isynei jong u hynrei ka dei hok ka bhah ba ki dei ban ai sha u paidbah kumba la mang da ka Sorkar.
Ka don ka jingong, ba lada u ksuid ruh u leh ïa ka babha, hap ai burom hi ïa u.
Niuma, don bun kiba pyrshah ïa u Chief Minister Conrad Sangma ha ki kam sain pyrthei, hynrei lymda dei na u, ba u phah ïa ka kam projek ‘Svamitva’ jong ka Sorkar India, sha ka District Council KHADC ha u 2021, ban katta la lko pom bad la kylla Manipur shuwa ka Meghalaya.
Haba la wan kat katei ka kam Svamitva na Delhi ba phah ka sorkar u Mody, ka kam thew khyndew najrong suin da kita ki drone kiba her, ka Sorkar jylla u Conrad kan jin da la lah ban leh hi, da kaba pyndonkam da ki DC, BDO, kiwei-kiwei ki ophisar tnat Sorkar bad ki pulit, hynrei u phah sha KHADC ba kan shimti ban leh ïa kane ka kam, ha ka por ba long CEM u Bah Titos Chyne.
Haba dang eh hi ka rngiew imat, ka hok ruh ka ïada, baroh ki MDC kiba la ïa syllok ha ka jingïalang, ynda ngi la pule katto-katne por, ngi la kyntait mardor, haba ngi ïohi ba katei ka kam kaba phah na Delhi, ka don ka jingriam bashyrkhei ha lyndet.
Kane ka dei kata ka “Drone Based Large Scale Mapping of Rural Abadi Areas….
"(Thew da ki drone her suin ïa ki shnong kyndong ha ka jylla)Nga la thoh bunsien ïa kane ka mat, namar ka long kaba ma shisha, hadien ba nga la pule bniah bha ïa ka.
Kan bha ba kiwei ruh kin pyrshang pule ban sngewthuh katba lah ei.
Ka long ka jingshisha, ba ma nga ruh nga la ktha khlieh ban pule ïa ki jnit ki jnat kiba shitom ban sngewthuh (highly technical, scientific terms) ïa kiba ngan kdew tang iwei-ar tylli ban ïoh jingmut.
Kane ka kam (project) kaba don haduh 17 sla, nalor 25 sla kiwei-kiwei ki bynta kiba kdew bad pyni ruh sa da ki dur ki dar, kiba bthah ban thew haduh 6846 tylli ki shnong sha ki nongkyndong, da kaba pynher da kita ki lieng her suiñ (drone), kibym don briew bad ban pyndonkam da kita ki CORS Network (Continuous operating Reference System) bad kiwei.
Katba ha ryngkew pat kin don ki nongbylla nongwei ha kitei ki 6846 tylli ki shnong, kiban wanrah da ka tnat survey of India ki ban ïashong kyrsum lang bad ki trai shnong, ym duna ïa ka 5 snem, lane haduh ynda la pyndep ïa kita ki kam thew ha ki shnong ki thaw.
(Nga lah dep kdew ba kine ki kam thew kin kham bun shapoh ki ing ki sem, ban ïa kaba sha ryngkew).
Ka shai kdar ba kane baroh ka long ka jingthmu ban wanrah noh da ki nongwei nabar ha kylleng ki shnong ki thaw.
La sngewthuh kamut aiu kaneLa mang lypa ruh ba ha kane ka kam, yn kynthup lang ruh ïa kiwei ki tnat (private co) kiban long ki kontraktor, ki kompeni, ki ban shimti bun ki kam ban tei ïa ki ing ki sem ban sah ki nongtrei bad kiwei-kiwei ki jait jingtrei (outsource) ha kylleng, khamtam ïa ki jingtei ba kyrpang kiba dei ïa katei ka projek Svamitva.
Kumta kin sa wan da ki phew tylli ki kompeni shimet nabar jylla ban wanrah da ka Survey of India bad ka Tnat Panchayati Raj ka Sorkar India, ryngkat bad ki phew hajar ki nongbylla nongwei.
La mang ba ka sorkar Meghalaya kan hap pynbiang ki jaka sah bad jaka trei kam baroh, kynthup ïa ka bording ilektrik nalor kiwei-kiwei bad ban kit khlieh ruh ïa ka jingpyntrei kam ïa kane ka projek.
Tip kaba mut aiu, hynrei la buh bynta ruh ïa ka sorkar Rajasthan ha kane ka projek, kaban pynbiang ïa ki buit treikam bad ïa ka thew ka woh.
(Mechanism and Surveying)La buh por ba dei ban pyndep ïa kine ki kam hapoh 24 bnai lane 2 snem, ïa kaba la kdup lang sa ïa ka Tnat Panchayati Raj jong ka sorkar India ka ban pynbiang lang ïa ka lut ka sep ha kane ka projek, kaban poi kumba 144 klur tyngka ei-ei.
Lada mih mokotdumaKa sorkar India ka la ïohi lypa ba hapdeng kine ki kam kynrum-kynram, kin sa mih hi ki jingïakajia bad ka la mang lypa, ba lada mih kino ki kam ïapher jingmut (arbitration) ka rai ïa kita yn shimti da kane ka tnat Panchayati Raj, kaba dei ka tnat jong ka sorkar India hi.
La kdew ruh ba ïa ki jinglut jingsep baroh ha ka mokotduma, yn ïa bei lang mar kumjuh hapdeng ki mamla, lait noh ïa ki jingjia khyllah ba leh da ka mariang (Act of God)Ka jingkylli ka long, hato ka tnat jong ka sorkar India, ka lah ban pynrem ïa ka sorkar lajong? Tip balei bym buh kat ïa kane ka kam ha ki Tnat Bishar Ain (court)? Tang hangne ruh la sngewthuh lypa ïa ki jingjaboh hapoh kane ka kam.
I kumba ka la jah rngai kane ka projek ïa mynta.
Ïoh Medal Rnong I KongthongI shnong Kongthong ha Sohra 12 shnong, iba don tang kumba 140 ing ei-ei bad tang hapoh 700 ngut ki nongshong shnong, ibym don iew don hat, ne ki hotel ban ïasah ki nongleit nongwan, ne ki jaka jngoh kai pyrthei, hynrei tang namar ba u MP BJP na Bihar ula leit la wan bha bad pynsawa ïa kata ka rukom siaw kaba sngewthuh ki para shnong ïa ki jingmut, ilah da ïoh ïa ka nam ha ka kyrdan balai (Medal Rnong-Bronze), kum ka shnong ba hakhlieh ha ka jngoh kai pyrthei, (National Tourist Awards 2023).
Koit ka biang kane ka jingïoh nam, hynrei ki bor sorkar, ki MLA, MDC ruh ki dei ban kham noh jingïarap noh ïa ine i shnong, khnang ban ri ïa ka burom haba ïawan ki paid toris na kylleng.
Hynrei kaba kham dei ban pyrkhat ka long ïa ki jingkynthoh ki babun ki riew pyrkhat, kum i Kong Patricia Mukhim, i Rev.
Kyrsoibar Pyrtuh, Bah H.
H.
Mohrmer, Bah Disparsing Bani, H.
T.
Wells bad kiwei de, halor ki jingsahdien ka jylla, don kiba kynthoh ruh ïa utei u MP ba u don por ban leit ban wan shaduh shane, ka jaka kaba wat ki trai jylla ruh bun kibym pat tip bad ki bym pat ju poi, utei u MP pat u ieh ïa la ka Bihar sahdien, ban rung shaduh shane, tip dang don ei-ei shuh nalor itei i jingsiaw jong ka ‘whistling village’?Ka leit ka wan ri Khasi jong u, ka la khring sa ïa u tymmen Mohan Bhagat, u khlieh ka RSS ba un wan shane bad u la leit kiew syndon shaduh u Lum Sohpet Bneng.
Ynda ula nang sngew shongshit, u poi sa sha ka jingkynthoh ba “baroh ki nong India ki dei ki Hindu" kaba la pynlong ïa kitei ki khraw pyrkhat bad ïa kiwei-kiwei de ban pynrem ïa kitei ki jingkren lymwir u Bhagat.
La don bun ki jingkynthoh hangne-hangtai, haba la mih kat kitei ki jingkren utei u Bhagat, kaba la ktah ïa ka jingsngew ki babun ki riew pyrkhat, ïa kaba la ïai thoh pyrshah ruh da bun ki nongthoh.
La nang pur shuh-shuh ka lyer Bhagat, haba la mih sa ka tnat RSS shane ba ïalam ruh da ki samla bad rangbah Khasi.
To kam pher wat kane ruh, hynrei kumno kine pat ki sngew ïa kitei ki jingkren u Bhagat, ba baroh ngi dei ki Hindu?Kaba nang phylla shuh-shuh ruh ka long sa kata ka jingpynkylla kyrteng noh ïa ka ri India, sha ka Bharat, kaba la pyrshah ha kylleng ka ri India.
Ban sha ngi lei shane te ban ai kyrteng ‘Bharat’ sha West Khasi Hills, ym dei shuh tang ban kyntait, hynrei kumno yn khot syndon da ka kyrteng kaba mut “Bym Bha – Bha Rat?" Lane “Bharat Government- Sorkar jaboh".
La nang pynjrong ksai shuh sa da kata ka jingpynkhuid shnong ha ka ri baroh kawei, ka Swach Bharat, ha ka 2 October sngi Sunday, kaba ki Khasi Kristan ki ong ‘Sngi u Blei’ kaba baroh kawei ka pyrthei, ki briew ki shongthait ha kane ki sngi kut taiew.
Shillong, Risaw 01 : Ka Khun Hynniewtrep National Awakening Movement (KHNAM) ha ka sngi U Blei, ka la pynpaw ïa ka jingbymsngew ïahap bad sngew pyrshah ïa ka rai jong ka jingïalang ki Myntri Rangbah ka Assam-Meghalaya ban weng noh ïa ki Pulit na baroh arjylla na ki jaka ïakajia pud bad buh bujli noh da ki CRPF.
“Kum ka party ngim sngewtynnad satia ïa kane ka rai jong ki CM ka Assam bad Meghalaya ban weng noh ïa ki Pulit ki Jylla bad buh da ki CRPF namar ka CRPF ka dei kaba hap hapoh ka jingpynïaid jong ka Sorkar BJP bad kane kan long ka jingai kabu ïa ka Sorkar BJP ka Assam hapoh ka jingïalam u Himanta Biswa" ong u Bah Thomas Passah, Working President ka KHNAM.
“Ngi dawa jur ïa ka Sorkar ba kam dei ban weng a ki Pulit ka Meghalaya na ki Border Outpost na ka byta ka jingshngaiñ bad ka bha ka miat jong ki nongshong shnong ka Jylla" ula ong.
Ha ka sngi Saitjaiñ, u Myntri Rangbah ka Jylla Conrad K Sangma ula ïathuh ba ka jingïalang ki ar Jylla ki la pynpaw ïa ka jingsngewkhia halor ka jingmih ki jingkynad ha Block-I bad ka thaiñ Khanduli-Psiar kiba don ha khappud ka West Jaintia Hulls bad Karbi Anglong.
U Myntri Rangbah u pyntip ba ki artylli ki Jylla ki la rai ban buh noh da ki Central Reserve Police Force (CRPF) kum ki bor pahara ka bym ïashah liang ha ki jaka ba don jingïakajia.
Shillong, Risaw 1 : Ka Sorkar Meghalaya bad Assam, ki la rai ban aiti noh sha ka Central Bureau of Investigation (CBI) ban tohkit ïa ka jingshah siat iap ki 5 ngut ki riew paidbah ha Mukroh, kaba jia ha ka 22 tarik Nawieng 2022.
ïa kane la pyntip da ki arngut ki Myntri Rangbah ka Assam Himanta Biswa Sarma bad Meghalaya Conrad K Sangma, haba ïakren bad ki lad pathai khubor hadien ka jingïalang ïakren pynbeit khappud ba long hynne ka sngi Saitjaiñ ha Guwahati.
U Himanta Biswa ula pyntip ba ki ar Sorkar ki la rai ruh ban pynduh noh ïa ki Judicial Inquiry Commission ba ki la thung namar ka jingshem ba kim poi shano shano ruh.
Halor ka jingtohkit CBI, u pyntip ba ki ar Sorkar kin sa kyrpad ïa kane ka kynhun tohkit ba kan ym register ïa ka case la ka dei ha Nongbah Shillong ne ha Guwahati hynrei ban register sha kiwei pat ki jaka ki bym don jingïashah liang.
U Himanta ula ong ba ka Judicial Inquiry ba la thung da ka Assam ne Meghalaya kam poi shaei shaei ruh namar ha ka jingtohkit ka Commission na Assam, la shem ba ki sakhi na Meghalaya kim wan satia shakhmat bad kumjuh ruh ka long ïa ka Commission na Meghalaya ha kaba ki sakhi na Assam kim leit mih satia.
Kumban shu pynkynmaw, ha ka 22 tarik Naiwieng 2022, 6 ngut ki briew ki la iap ba kynthup ïa uwei u Pulit Forest Guard ka Assam bad 5 ngut ki nong Mukroh ha ka jingther kuli ki Pulit Assam ha Mukroh.
Shillong, Risaw 1 : Ka tnad ba peit ïa ki khlaw ki btap ha ka jylla bad ki sawdong sawkun ka mariang ( Forest and Environment) ka khlem pyndonkam satia ïa ka pisa ba 102.
02 klur tyngka kaba dei na ka fund ba la tip kum ka Meghalaya Minor Mineral Reclamation Fund (MMMRF) bad kane ka pisa ha ka jingshisha ka dei na ka bynta ban pynbha bad peit kumno ban pyndap bad thung dieng biang ïa kito ki par mar poh khyndew kiba la shu ïeh kumto ne kiba shu tih tuh ïa u mar poh khyndew la ka dei u dewiong, mawshun maw, shyiap bad kiwei kiwei.
ïa kane la pynpaw ha ka kaiphod Comptroller and Auditor General of India (CAG) ha ka jingbud dien jongka ïa ki jingpyntreikam ïa ki pisa tyngka ha ki tnad bapher bapher jongka sorkar jylla kata kat haduh ka 31 tarik Lber 2022.
Kat kum ka kaiphod la pynpaw ba kat kum ka jingkheiñ jingdiah ba la ai da u PCCF bad HoFF ka pisa hapoh ka fund MMMRD kaba don ha Bank kat haduh ka 31 tarik Lber 2021 ka long 102.
02 tyngka.
Ka pisa ba la pyndonkam ka long tang 0.
07 klur tyngka kata ha kaba siew bai bylla ïa ki arngut ki nongtrei kontrak kiba la thung ban ïarap ïa u Secretary ka Meghalaya Minor Minerals Reclamation Fund Committee.
Ym don kano kano ka jingpynlut ban ïada ïa ka mariang na ki jingshah pynjot pynpra.
Nalor kata khlem lah ban pynpaw ruh na kaei ka daw khlem lah ban pyndonkam ïa kane ka pisa ba la mang na ka bynta katei ka kam.
Ka tnad ka shu pynpaw ba ïa ki jingkdew jingpyni kumno ban pyndonkam ïa ka fund dang shu dep pynmih ha u Iaiong 2022 bad na kata ka daw khlem lah ban pyndonkam ïa kane ka pisa.
Kat kum ki jingkdew jingpyni kyndon jong ka tnad Forest and Environment ha ka jingpynbna ba la pynmih ha ka 8 tarik Iaiong 2022 ïa kane ka pisa MMMRD yn pyndonkam ha kaba shimti, pynbha bad thung dieng biang ha kitei ki jaka ba tih mar poh khyndew la ka dei kiba la shu ïehshrah ne kiba shu tih beaiñ ruh.
Nalor kane dei ruh ban ïada bad thung biang ïa ki dieng kiba la shah pynjulor ha ki bor mariang ne ha ki mrad ki mreng ruh.
Da kane ka pisa ka Committee ka lah ruh ban thaw ki lad kil ynti kumno ban khang lad ïa ka jingtih marpoh khyndew beaiñ.
Nalor kata ka don ruh ka jingduh nong jongka MMMRF kaba haduh 14.
51klur tyngka namar ym shym la shim khia da ka tnad.
Kane ka pisa ka dei ban ïoh na ka jingtih ïa u maw bad shyiap kumba la buh da ka PWD kata haduh 10 %.
Hynrei ym shym la paw ba ki DFO ki leh ei ei halor kane.
Shillong, Risaw 01 : Ka jingdawa ban ithuh noh ïa ka Ktien Khasi ha ka Khyrnit kaba Phra kam dei shuh kaba thymmai hynrei kadei kaba la ïaid la slem bha hapoh ka jingïalam jong ka Khasi Author’s Society (KAS), ong u nongïalam ka National People’s Party (NPP) na Meghalaya ba dei ruh u Myntri barim ka sorkar jylla, Bah Hamlet Dohling.
Ïa kane utei u rangbah u la kren hadien ka jingïalang paidbah ha Jantar Mantar, Delhi ban dawa na ka sorkar pdeng ba kan ai jingithuh noh kham kloi ïa ka Ktien Khasi ha ka Khyrnit kaba Phra.
