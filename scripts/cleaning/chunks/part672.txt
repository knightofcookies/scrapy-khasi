Haba pynpaw ka jingkyrmen ba ka karkhana kan sa ïaid biang, u la ong ba ka seng ka la pynsngew ïa kane sha u Myntri Rangbah halor ka VRS bad ka skhim ‘Golden Handshake’.
“Ngim pat ïoh kano-kano ka jingkular na ka liang u Myntri Rangbah namar ka jingtreikam jong ka MCC.
Un sa khot biang ïa ngi ha kine ki taïew ki bnai ban wan," la ong u Bah Lyngdoh.
Ha kajuh ka por, ka seng ka kyrpad ïa baroh kiba don ha ka liang ka Sorkar ban kyrshan ïa ki jingkdew jong ka seng namar kumba ka long, ka jingïarap jong ka Sorkar ka long kaba rit bad kum ki nongtrei ki mad jingeh shi kat dei ban pyntyllun ïa ka jingim jong ki.
“Ngi kyrpad ïa baroh kiba don ha ka liang ka Sorkar bad kiwei kumjuh ban kyrshan ïa ki jingkdew jong ngi naba dang bun ki para nongtrei kiba donkam jingïarap bad kiba la kut noh, hynrei namar ka jingbym biang ka jinglong-jingman jong ka kompeni ha ka liang ka pisa-tyngka, kim lah ban ïoh lut ïa ki hok baroh," u la ong.
U la ïathuh ba ki don ruh ki para nongtrei kiba ïakynduh jingeh ha ki ïing ki sem jong ki, ha ka pang ka shitom bad kiwei ki liang bad kumta ki nongtrei ki donkam ka jingïarap kaba kham bun.
“Nga kyrmen ba ha kine ki taïew, ki bnai ban wan ba u Myntri Rangbah un khot bad ngin ïoh ïa ka jingseisoh," la ong utei u nongïalam.
Ka seng ha kane ka sngi ka la ïoh ruh ban aiti ïa ka jingthoh sha u Myntri Rangbah ka Jylla.
Ha kawei ka jingjia, ki pulit ha ka Lah Sngi U Blei ki la pyntip ba kawei ka longkmie ka la ujor ba ha ka 14 tarik Jymmang ha ka por shiteng synñia, saw ngut ki runar kiba la kieng atiar bad kiba la riam da ki jaiñ ba ju phong da ki pulit/shipai, ki la wan rung ha ka ïing sah jong ka kaba don ha kawei ka shnong ha West Khasi Hills.
Katei ka longkmie ka la ïathuh ba kita ki runar ki la pynap da ka tiar siat ïa u kurim jong ka bad ki la ïoh ban rah ei T.
50,000 ka pisa bad kawei ka ‘Mobile Phone’.
Ha kawei pat ka khubor, ka Headmistress jong ka Mawïong Rim Presbyterian Secondary School ka la ujor ba ha ka 17 tarik Jymmang, ki runar ki bym lah ban ithuh ki la rung sha ka skul bad ki la pyrshang ban tuh ban thiem.
Nalorkata, ki pulit ki la pyntip ba u Barcline Sangma, uba dei khmih ïa ka Dangkong Sub-Beat kaba hap hapoh ka Dainadubi Range, North Garo Hills, u la ujor ba ha ka 7 tarik Jymmang ha ka por 4 baje mynstep, u la lap ba ki runar ki la tuh 21 tylli ki tin sop ïing na ka ‘Patrolling Camp’ ba shipor kaba don ha Dangkong.
Ka jingtrei borbah ki pulit ka la pynlong ban ïoh kem ïa ki nongdie drok ha kylleng ki jaka, hynrei ban lap ïa ki snar nongkhaïi ka kham eh namar ki thaw bun ki buit kumno ban buhrieh ïa ka kyrteng lade.
Ha nongbah Shillong, ka jingjyllei ki nongdih drok ka la paw shynna ba kiba die ruh ki la jyllei namar wat ha ki district ki bym pat ju bna mynshwa, mynta ki la bun ki nongdie bad kiba la ngop ha u drok kaba buh jingma haduh katta-katta ïa ka imlang-sahlang.
Haba ïakren bad ki heh pulit kiba don ha katto-katne ki district, ki la ïathuh ba ki nongkhaïi drok ki thaw bun ki lad bad ki buit kumno ba kin lait ym tang shah kem hynrei ban thok ïa ka kyrteng lade.
“Ki nongkhaïi kiba kham heh ki thok ïa ka kyrteng jong ki ïa kito kiba wan thied drok na ki ban khaïi-pateng shawei bad kito kiba die drok sha kiba dih ruh ki thok ïa ka kyrteng jong ki khnang ba kin lah ban buhrieh ïalade ban nym don kiba tip ïa ki," la pynpaw uwei na ki pulit ophisar.
La ïathuh ba kito kiba la kyrni ha u drok ruh haba ki shah bat ne shah kem, kim ju ïathuh ïa ka kyrteng bashisha jong ki briew kiba ju die ïa u drok sha ki, bad ki pulit ki hap ban pynkut ka jingtohkit ban lap ksai ïa ki briew kiba donkti ban khaïi ïa une u jingdih basniew.
Ki pulit ka Jylla ki la nang pynkut ka jingthwet ïa ki nongkhaïi drok bad la sakhi ba man ka por la ïoh bat ïa u drok bad kem ruh ïa ki briew kiba donkti.
Ka East Jaiñtia Hills bad kiwei ki district kiba don khappud bad ka Assam ki dei ki lynti ban pynïaid ïa u drok ba wanrah na kiwei pat ki Jylla bad ki ri na ka bynta ban pynpoi sha Meghalaya khamtam eh ha Shillong.
“Ngi la pyrshang katba lah ban khanglad ïa ka jingpynïaid ïew ïa une u jingdih basniew khamtam eh u drok uba la ktah bha ïa ka imlang ka sahlang jong ngi bad ngi donkam ban pyndkut ïa ki lynti jong ki nongkhaïi lyngba kiba bun ki lad khamtam ban ïoh kem ïa ki snar nongkhaïi," la pynpaw u pulit ophisar.
Ha kine ki sngi, la sakhi ruh ïa ka jingïoh bat da ki seng bapher bapher ïa kiba dih drok bad kumjuh ruh kiba die da kaba pynap shrip bad leit khynra ha kylleng ki jaka.
Na ka liang ki pulit ruh ki la bteng ban ïoh kurup ïa une u jingdih basniew khamtam ha khappud bad ka Assam kum ha East Jaiñtia Hills district bad Ri Bhoi district.
Ka ‘thei ïalehkai ka ri ka Deepthi Jeevanji ka la lah ban khur ïa ka takma ksiar bad thaw ruh bun  rekod ha ka pyrthei hadien ba ka lah ban pyndep ha ki 55.
07 sekhon ha ka jingïakob mareh kaba 400m T20 ha ka World Para Athletics Championships ha la Lah Sngi U Blei ha Kobe kaba ha Japan.
Kham ha shwa kane, ka Deepthi kaba la lah ban khanglad ïa ka nongïalehkai na America ka Breanna Clark ban thaw ïa ka rekod kaba 55.
12 sekhon kaba la buh ha u snem ba la dep ha katei ka lympung kaba la long ha Paris.
Ha ka kyrdan ba-ar la wan da ka Aysel Onder na Turkey hadien ba ka la lah ban pyndep 55.
19 sekhon, katba ka Lizanshela Angulo na Ecuador ka la wan ha ka kyrdan balai da kaba ka la lah ban pyndep 56.
68 sekhon ha ka sngi kaba saw jong kane ka lympung.
Ka Deepthi ka la lah ban jam sha ka final hadien ba rah nam jop ha ka jingïakob mareh kaba 100m na ka bynta ban thaw ïa ka rekod ha ka dewbah Asian (56.
18 sekhon) ha ka Sngi U Blei.
Ka tnat iada jong ka Palestine ha ka Sngi U Blei ka la iathuh ba ka jingther bom jong ka Israel sha ka phang pdeng jong ka nongbah Gaza ha katei ka sngi, ka la shim ia ka jingim jong 31 ngut ki briew.
Kane ka la jia wat hapdeng ka jingleit hiar jong u National Security Advisor ka US- u Jake Sullivan uba dang leit ban iakren bad ki heh ka Israel na ka bynta ban tehlakam ia ki jingma kiba ap na ka jingleit hiar thma ba khlem sangeh jong ka Israel sha Gaza.
Namar la ong ba ki shipai ka Israel ki la leit ban rung shapoh ka thaiñ Southern jong ka nongbah Rafah, ha kaba ka Israel lem bad ka tnat shipai jong ka  ki la pynksan bad ong ba kane kan long ka sien hiar thma ba khatduh jong ka Israel ha Gaza namar ka Israel ka la ioh jingtip ba baroh ki dkhot bad ki nongialam ba dang sah jong ka kynhun lehnoh Hamas, ki don ha katei ka nongbah Rafah jong ka Gaza.
Kumta ruh ka Israel ka la rai ban leit hiar thma khatduh ia katei ka nongbah Rafah jong ka Gaza ha shwa ba ki shipai ka Israel kin ioh ban synshar hi noh ia ka nongbah Gaza ynda la dep ban pynkhyllem lut ia kitei ki lehnoh kiba don ha Rafah baroh.
Na ka liang ki heh ka Hamas pat, ki la pyntip ba ka Ezzedine Al-Qassam Brigades, ka la thmu ban ther bom sha ki shipai ka Israel kiba don ha khappud ka nongbah Rafah jong ka Gaza kaba ki shipai ka Israel ki la leh trai bad kheiñ ia katei ka bynta kumba ka long ka jong ki.
Wat hapdeng ka jing-iakhun thma mar kylliang, ka Gaza ka la pyntip ba ka jingther bom jong ka Israel shi miet- shi miet sha Gaza ka la shim ia ka jingim jong 31 ngut ki riew paidbah kiba don ha katei ka bynta jong ka nongbah Rafah bad kumba 20 ngut pat kiba la mynsaw na ka jingjulor ki iing ki sem ha ki bom jong ka Israel ha katei ka miet.
Ka kyntien “indigenous people" ka thew ïa ki kynhun jaitbynriew kiba long ki nongshong shnong kiba nyng-kong eh ha ka Ri ne ka dong jong ka pyrthei.
La tip ruh ïa ki kum ki Trai Ri ne ki Trai Muluk.
Ha kine ki khyndiat sngi ka la saphriang kawei ka video kaba pyni ïa ka jingkren jong ka nongmihkhmat jong ka Ri India ha ka jingïalang kaba 23 (arphew lai) jong ki kynhun Trai Ri kaba la long ha United Nations.
Ka nongmihkhmat jong ka Ri India ka la ong ba ka Ri India kam pdiang ïa ka jingbatai jong ka United Nations halor ki kyntien “Indigenous People" bad kumta ka rai jong ka ka jingïalang kaba 169 jong ka International Labour Organization (ILO) jong ka UN ha kaba ïadei bad ki hok jong ki Trai Ri Trai Muluk kam lah ban treikam ha Ri India.
Ha ka snem 1989 ka la don ka jingïalang bah jong ki kynhun Trai Ri satlak ka pyrthei, kaba la tip kum ka “Indigenous and Tribal Peoples’ Convention", hynrei ka Ri India kam shym mynjur ïa ki rai jong kane ka jingïalang.
Katba ha ka snem 2007 pat ka la mih ka jingpynbna paidbah halor ki hok jong ki Trai Ri Trai Muluk, kaba la tip kum ka Declaration on the Rights of Indigenous People" (UNDRIP) bad ka Ri India pat ka mynjur ïa kane.
Kumta ka la mih ka jingkulmar ba kumno ka Ri India ka kyntait ïa ka rai jong ka jingïalang kaba 169 jong ka ILO katba ka pdiang pat ïa ka jingpynbna jong ka UNDRIP.
Kane te ka bym lah ban long namar ki tnat treikam jong ka United Nations kim ju treikam kumne.
Ha ka website jong ka tnat FAO-UN (Food and Agricultural Organization of the United Nations) jong ka United Nations (UN) ka pynpaw ïa ki Schedule Tribe jong ka Ri India kum ki “Indigenous People".
Ha kane ka website la kdew ruh ïa ki Article jong ka Riti Synshar ka Ri India kiba batai shaphang ki hok bad jingïada ba ki Trai Ri ki ïoh bad ki Article ki long kine- Part X, Art.
244-244A, Article 341, and Article 342.
Shuh shuh, la kdew ruh ïa ki aiñ kiba ïada ïa ki Schedule Castes bad Schedule Tribes ha India, kum ka aiñ Scheduled Castes and Scheduled Tribes (Prevention of Atrocities) Act, 1989 bad kumjuh ruh shaphang ka tnat treikam jong ka Sorkar India, ka Ministry of Tribal Affairs.
Haba peit bniah ïa ka website jong ka IFAD (International Fund for Agricultural Development) bad khamtam ha ka bynta ba ïadei bad ka Ri India la buh jingkynthoh kumne, “wat la ka Ri India ka kyntait ban pdiang ïa ki Schedule Tribe kum ki Trai Ri Trai Muluk, hynrei ka pdiang pat ïa ki kyndon kiba pher kiba ïasnoh bad ka jingpyntreikam ïa ki kam pynroi na ka bynta ki Trai Ri".
Ha ka kaiphot jong ka IFAD kaba la phah sha ka jingïalang kaba IX jong ka UN Permanent Forum on Indigenous Issues (UNPFII) la kdew shai ba ki don ki kam pynroi bad ki lad ai jingïarap jong ka IFAD kiba la pyntreikam ha ki jaka ba la shong shnong da ki Khasi, Garo, Karbi bad kiwei bad ïa kine ki kam pynroi la pyntreikam da ka kynhun North Eastern Region Community Resource Management Project (NERCoRMP).
Lada ngi peit ruh ïa ki kyrteng jong ki dkhot jong ka tnat United Nations, Department of Economic and Social Affairs Indigenous Peoples ka paw ka kyrteng jong u Gam Shimray, uba dei u Naga Thangkhul na Manipur bad ha kajuh ka por ruh I Kong Streamlet Dkhar, iba dei i dkhot jong ka Indigenous Women India Network I la shah tyrwa kyrteng ryngkat bad kiwei dei ki Schedule Tribe kiba don ha ki jaka pdeng ka Ri India, kum ki Munda.
Na sla ka paw ba ka Ri India kam pdiang ïa ka jingbatai jong ka United Nations shaphang ki Indigenous People, katba ki tnat treikam jong ka United Nations pat ki pdiang bad ñiew ïa ki Schedule Tribe jong ka Ri India kum ki jaitbynriew Trai Ri.
Ym tang katta, kiba bun ki seng trei mon sngewbha ha Ri India ki kheiñ ïa ki Tribal kiba don ha Ri India kum ki Trai Ri.
Kumta don kiba ong ba ki jingbatai bapher halor ki kyntien Schedule Tribe bad Indigenous People ki dei tang ka jingpynïapher jong ki riewstad ha ki skul bah katba ka Riti Synshar bad ki Aiñ bapher jong ka Ri India ki ai jingïada bad ithuh ia ki hok jong ki kum ki Trai Ri.
Namar kata kam don jing-ktah ei ei ruh em ha ki kam bad jingpyntreikam ïa ki kam pynroi.
Ñiuma, kata kam long kaba dei bad ha Ri India ïa ka jinglong Trai Ri la batai ha ki Article bad ki kyndon Aiñ kiba ïadei bad ki Schedule Tribe.
Ka dei kane keiñ kaba wanrah ïa ki jingeh bad kiba ktah shikatdei ïa ki hok jong ki Trai Ri, kaba kynthup ïa ka hok halor ka khyndew ka shyiap.
Wat la ym shym la batai bniah ha ka Riti Synshar jong ka Ri India, ki Schedule Tribe ki don ïa kine ki jinglong (i) ki dei ka kynhun jaidbynriew kaba la rim bad ki la im naduh hyndai (ii) ki don la ki jong ki snap bad dei riti (iii) ki im bad ki shong ki sah ha ki jaka kiba kyndong bad ki im marwei ha la ka jong ka pyrthei (iv) ki kiar ban ïadei bad kiwei pat bad (v) ki dei kiba dang sah dien.
Phewse kane ka jingbatai ruh ka long kaba bakla bad ka wanrah shibun ki kynrum kynram.
Hato ka jinglong rim ne jinglong hyndai jong ki kynhun jaitbynriew ka thew ïa ka ïoh ka kot bad ka treikam treijam? Kum ka nuksa, ki kynhun kiba sahdien ki dei kito kiba im ha ka beh mrad, katba ki jaitbynriew kiba la kham ïaid shakhmat ki dei kiba la nang bad im da ki kam rep.
Ha ki jingwad bniah, la shem ba ki Khasi bad kiwei ki kynhun Trai Ri kiba im ha ka thaiñ shatei lam mihngi ka Ri India ki la wan buhai shnong ha kane ka thaiñ kum ki nongrep.
Ki wanrah ïa ki symbai bad ki jing-thung kiba thymmai bad uwei na kita u dei u kba.
Ki Khasi bad kiwei ki kynhun jaitbynriew ki la sdang ïa ka rep kba ha kane ka dewbah India bad ki rep ïa u jait kba Oryza sativa japonica uba ki la khleh lang bad uwei pat u symbai kba uba la tip kum Oryza sativa indica bad ka rep ka riang ka la roi bad kiew shaphrang kat haduh ba la pynlong ïa ka dewbah India ka dong kaba bun briew tam ha ka pyrthei.
Namarakata, ki kynhun jaitbynriew kum ki Khasi, ha ka jaka ba kin pyni ïa kata ka jinglong rim jong ki, pynban ki wanrah sha kine ki thaiñ ïa ka jingstad kaba kordor ha ka kam rep bad kaba la pynlong ïa ka dewbah India baroh kawei kum ka shnong kaba la shai bad kaba riewspah.
Kumta man la kawei pa kawei ka kynhun jaitbynriew ka don la ka jong ka jinglong ba kyrpang bad kumta ym lah satai ban bun kyndon jingbatai halor ka jingim bad jinglong kyrpang jong ki Trai Ri.
Ha kajuh ka por, kata ka jingong ba ki Trai Ri ki dei kiba im sha ki jaka kiba kyndong bad ba ki kiar ban ïadei kam bad kiwei pat ki jaitbynriew, kane ruh ka long ka jingbatai kaba ïalam bakla namar lada ngi shong ha ki jaka pdeng ne jaka thor jong ka Ri India ngin ïohi ba ka thaiñ shatei lam mihngi ka don sha khap bad sha kyndong.
Ka jingshisha pat ka long ba ka Jylla Meghalaya, khamatm eh ka Ri Khasi, ka dei ka Ri shong pdeng pyrthei bad ka dei ka Jylla kaba don ha ka bynta kaba kongsan jong ki kam bad kad khaïi pateng ha ka pyrthei.
Kum ka nuksa, u Lum Nokrek ha Garo Hills u dei u lum uba pynmih ïa ki symbai soh jew na ki dieng sohjew khlaw kiba don ha une u lum bad ruh ki dieng soh jew khlaw kiba mih ha une u lum ki dei ki tynrai symbai sohjew jong ka pyrthei.
Kumjuh ruh ha shuwa ka jingsynshar ki British, ki nongrep Khasi ki ju shalan soh-ñiamtra lyngba ki nongkhaïi na Arabia bad ki shalan shaduh Ri Syria.
Lah ban ong ba na Ri Syria ki nongwan hiar thma ïa ka thaiñ Arabia na Europe ki rah ïa u symbai soh ñiamtra sha kylleng ki Ri hapoh ka dewbah Europe.
Sa kawei pat ka jingbatai shaphang ka jinglong Trai Ri ba ki dei ka kynhun jaitbynriew kiba sahdien.
Ïa kane ka bynta nga kyntu ïa ki nongpule ba kin sngewbha ban plied ïa ka kaiphot jong ka Mandal Commission bad ba ïa ki jingai jingmut jong kane ka Commission halor ki dak jong ka jingsahdien la pdiang bad kubur ruh da ka Supreme Court ka Ri India ha ka mokutduma hapdeng ka Indra Sawhney bad ka Sorkar India.
Ki jingai jingmut jong ka Mandal Commission lehse ïa mynta ki long ki jingbatai kiba biang bha.
Hynrei, ka mih ruh ka jingkylli ba hato ki jaitbynriew kum ki Khasi hadien ba ki la bit la biang bad kiew ha ka ïoh ka kot bad ka pule puthi, hato kin duh noh ïa ki jingïada na ka Riti Synshar ka Ri, kum ka bhah kam bad ka Sixth Schedule?Ki Trai Ri ka Ri India ki dei ki rit paid bad ki don tang kumba 9% ha ka jingdon briew ha ka Ri baroh kawei bad lymda ki ïoh ïa ka jingïada kaba kyrpang da ka Aiñ ne ki kyndon ha ka Riti Synshar kin shah thombor bad sahdien shi junom.
Kumta ka jingbhah kyrpang na ka bynta jong ki ha ka ïohkam ïohjam, ka pule puthi bad ban mang kyrpang ïa ki shuki ha ki Ïing Dorbar Thaw Aiñ ka long na ka bynta kawei ka daw, ban plielad ïa ki ban mihkhmat da lade hi bad pynsngew ïa ka khia ka shon bad ban ïoh ka lad ban ïashim bynta lang ha ka synshar-khadar, ban pynïaid ïa ki kam bad shna ia ki aiñ na ka bynta ka jingbit jingbiang jong ki bad ka Ri.
Ka Ri India ka dei ruh ka Ri ha kaba ïa ka imlang sahlang, khamtam hapdeng ki Hindu, la phiah ha ki kyrdan kiba pher bad ka don ka jingpynïapher hapdeng ki jait bakhraw bad ki jait bapoh.
Kane ka ktah ruh ïa ki Trai Ri ritpaid kiba don shabar na kane ka rukom kheiñ khraw jait bad pohjait.
Namarkata ka daw, ki aiñ kiba ïadei bad ka bhah kyrpang ia ki ritpaid ha ka ïoh kam ïoh jam, ka pule puthi bad ka jingmang kyrpang ïa ki shuki ha ki Ïing Dorbar Thaw Aiñ na ka bynta ki ritpaid ka long kaba kongsan ban ïada ïa ki riti ki dustur bad ka jingim jong ki Trai Ri.
Shuh shuh, ki Aiñ khyndew ruh ki long kiba kongsan bad dei na kata ka daw ba ki Trai Ri jong ka thaiñ Ladakh, kaba ha Jammu & Kashmir, mynta ki dawa ban pynjari ïa ka Sixth Schedule ha ki jaka jong ki hadien ka jingpynhiar kyrdan ïa ka Jylla Jammu & Kashmir sha ki ki Union Territory.
Lehse, ka bhah kyrpang ha ki kam ki jam bad ka pule puthi kan dang neh slem, hynrei ngim thikna pat la ki hok jong ki Trai Ri halor ka khyndew ka shyiap kan neh ne em.
Mynta ka don ka jingpyrshang kaba jur ban phiah bad wanrah ia ka jingsngew ïapher hapdeng ki Trai Ri kiba dang ksoh ia ka niam tynrai bad ki Trai Ri kiba la kylla niam bad kane ka jingpynïapher ka pyntlot bor ia ki rit paid bad kan pynsuk ïa ki briew kiba na bar ban kurup ïa ka kyndew bad pyndam ïa ki hok jong ki Trai Ri.
Ka jingkylli ka mih ruh hato ka rai jong ka ILO kaba 169 bad ka jingpynbna paidbah jong ka UNDRIP halor ki hok jong ki Trai Ri ka kynthup ruh ïa ki hok halor ka khyndew? Bad hato ki Trai Ri, kum ki Khasi ki lah ban kam kynti ïa ki rai bad jingpynbna jong ka United Nations?Ka jingïalang bah jong ka International Labour Organization (ILO) Convention kaba 169 ka buh ar tylli ki kyndon ban pynithuh ïa ki nongshong shnong kum ki Trai Ri Trai Muluk (i) u ne ka ki pynithuh da lade ïalade bad ba ka kynhun jaitbynriew Trai Ri ka pdiang ïa ki kum ki dkhot jong ka (ii) ka jinghiar pateng na ki kynhun Trai Ri kiba buhai shnong ha ki thaiñ bapher jong ka Ri naduh shuwa ka jingshah jop thma ne jingshah synshar ha ki bor nongwei lane ha shuwa ban thaw ïa ki pud ki sam jong ka Ri ne Jylla.
Nalor nangta ki riti ki dustur, ka treikam treijam bad ka synshar-bishar tynrai kaba la don pateng la pateng.
Kane ka kyndon kaba ar ka dei kaba kongsan tam namar ba ka thew ïa ka jingslem ne jingjlan ka por jong ka jingbuhai shnong jong ki Trai Ri ha ka dong bad ka thaiñ.
Kane ka thew bad ai ruh ha ki ïa ka hok kum ki nongshong shnong kiba nyngkong tam ha ka thaiñ.
Kum ka nuksa, ki jaitbynriew Trai Ri ha dewbah America ne ki Native American ki dei ki Trai Ri bad ki la shong shnong nyngkong eh ha ka dewbah la kumba khat lai hajar snem (13000) mynshuwa.
Kine ki kynhun jaitbynriew Native American ki la don da ki phew shajar snem shuwa ka jingwan buhai shnong ki dohlieh na Europe.
Ha ka jingwad bniah ba dang shen la shem ba ki kynhun jaitbynriew Austroasiatic, ha kaba ka jaidbynriew Khasi ka dei kawei na kita bad ki Jaitbynriew kiba dei na ka kynhun Tibeto-Burman, kum ki Kok-Borok, Tani-Mishmi, Kuki-Chin-Mizo, ki dei ki Trai Ri bad ki la wan buhai shnong ha ka dewbah India ha lane shuwa ka snem 2000 Shuwa u Khrist.
Ka paw ba ki Khasi ki dei kiba poi nyngkong kumba ha ka snem 3000 Shuwa u Khrist.
Ha ka jingwad bniah la shem ruh ïa ki dak ki shin ba ki la don ki kynhun jaitbynriew kiba dei ki nongbeh mrad kiba im ha ki khlaw ki btap ha ki thaiñ bapher ka dewbah India bad kine ki la duh jait mynta.
Kumta ki Khasi bad kiwei de ki jaitbynriew ki dei ki jaitbynriew Trai Ri kiba la shong shnong nyngkong eh ha kane ka thaiñ shatei lam mihngi ka Ri India.
Ki Khasi bad kiwei de ki jaitbynriew ki la don bad buhai shnong da ki phew hajar snem shuwa ban wan poi ki kynhun jaitbynriew Indo-Aryan.
Lah ban shem ba ka jingwan buhai shnong jong ka kynhun Indo-Aryan ka la pynlong ïa ki Trai Ri jong ka dewbah India ban krih bad kynriah jaka shong noh sha kiwei pat ki dong bad ki dak ki shin jong ka jingkrih bad jingkynriah jaka shong ki dang sah bad paw ha ki bynta ba shatei jong ka Ri India.
Na ki jingshem jong ki nongwad bniah bad ki riewthwet jingtip lah ban ong ba ki Khasi ki dei ki Trai Ri katkum ka jingbatai jong ka jingïalang Dorbar jong ka International Labour Organization kaba 169 bad kumta ki don ka hok ban kam kynti ïa ki lad jingïada kiba la kdew ha ka jingpynbna paidbah jong ka UNDRIP.
Ka mat kaba ha khmat eh ba ka UNDRIP ka la shim ka long ka hok jong ki trai ri halor ka khyndew ka shyiap.
Ka Article ba 10 ka kren shai kumne, " ba ym lah ban kyndang jubor ïa ki Trai Ri na ka khyndew bad ka shnong ba ki shong ki sah.
" Shuh shuh, ha ka Article ba 26 la batai bniah ia ka hok jong ki Trai Ri halor ka khyndew.
Kumta ka rai jong ka jingïalang jong ka ILO kaba 169 bad ka jingpynbna jong ka UNDRIP ka treikam ha Ri India bad ki Trai Ri kum ki Khasi bad kiwei ki don ka hok ban kam kynti ia ki hok jong ki.
Wat la ka Riti Synshar ka Ri India kam shym kdew shai shaphang ki Trai Ri, hynrei hapoh jong ka ki don shibun tylli ki kyndon kiba ai jingïada bad kyntiew ïa ki Trai Ri.
Ka kyntien kaba ka Riti Synshar ka pdiang ka dei Schedule Tribe, phewse lada ngi pyrkhat bha ïa ka lawei jong ki Trai Ri, ka kyntien ne saiñ pyrkhat Tribal kan ym lah ban ïada ïa ki hok jong ki Trai Ri.
Dei tang ka kyntien bad ka saiñ pyrkhat Trai Ri kaba lah ban pynthikna ïa ki lad jingïada.
Kumta ki kynhun Jaitbynriew Trai Ri ki dei ban pyrkhat thymmai noh kumne-(i) ban pynithuh ïalade bad ïa ka kynhun kum ki jaitbynriew Trai Ri bad (ii) ba ki kynhun jaitbynriew Trai Ri ki dei ban sangeh noh ban pyndonkam ïa ka kyntien Tribal ne Schedule Tribe (iii) ba ki kynhun Jaitbynriew Trai Ri kiba don ha ka dewbah India ki dei ban ïawan lang bad ïamir jingmut lang halor kane ka bynta bad ban ïakhun lang na ka bynta ki hok jong ki.
Ma ngi ki Trai Ri jong ka Jylla Meghalaya ruh ngi dei ban pyrkhat thymmai bad ngi dei ban kloi ban ïatreilang bad kiwei ki jaitbynriew Trai Ri kiba don kylleng ka dewbah India.
Ka ïingbishar jong ka Saudi Arabia ha ka Sngi U Blei, ka la pyntip ba u nongialam jong katei ka ri- u King Salman, u don ia ka jingshitom ha ki bynta ka shadem bad un nang hap ban shah sumar na ka bynta kitei ki jingshitom kiba u don baroh.
Ha katei ka sngi, la ong ba ka ïingbishar ka la pyntip ba ka jingkhluit ha ka met jong u Salman ka la jur palat bad dei kane ka la wanrah ia ka jingshitom kaba kham jur ha ka met jong u ha katei ka sngi bad kaba la pynlong ia ki doktor ba kin hap ban peit-bniah ban lap ia ki jingshitom kiba don ha ka met jong u.
Ia u Salman la sumar bad peit-bniah da ki doktor na Al-Salam Palace hapoh Jeddah.
La ong ruh ba ka dei ka sien ba ar tang hapoh  1 bnai ba ka sorkar Saudi ka la kren shaphang ka koit ka khiah bad ka jingbym shngaiñ ka koit ka khiah jong utei u nong-ialam ba hakhlieh jong ka ri.
Kumta, lyngba ki test kiba la dep ban leh ha katei ka Sngi U Blei, la shem ba u King Salman u don jingshitom ha ki tor bad ki doktor ki la pyntip ba utei u nong-ialam un hap ban dih ia ki jait dawai ‘Antibiotics’ ban pynkhiah suki-suki ia katei ka jingshitom kaba u don tad haduh ba katei ka jingkhluit ha ka met jong u kan da jah hi noh.
U King Salman u la bat ia katei ka shuki nong-ialam kum u Syiem jong ka Saudi Arabia naduh u snem 2015.
Katba u khun jong u, u Mohammed bin Salman uba la don 38 snem ka rta, u la shah thung khun syiem  ha u snem 2017 bad u la lam khmat ha ki kam bapher bapher jong ka ri kum u nongialam jong ka ri ha kine ki sngi mynta.
Namarkata, la ong ba ka Saudi Arabia kaba long ka ri kaba pynmih ia shibun tam eh ka umphniang, mynta la katto katne snem katei ka ri ka la khuslai halor ka jingbym khlaiñ shuh jong utei u nongialam ka ri namar ba u la sdang ban noh ka met bad ka rta ruh ka la nang heh.
Ka kynhun lehnoh Islamic State (IS) ha ka Sngi U Blei ka la shim jingkit khlieh halor ka jingjia thombor ha ka phang pdeng jong ka Afghanistan hapoh ka nongbah Bamiyan kaba la jia ha kine ki sngi ba la leit, ha kaba 3 ngut ki nong Spain ki la kylla ‘langknia bad duh ia ka jingim ha katei ka jingjia kumba la pyntip da ka tnat kam bar ri jong ka Spain ha ka Sngi Thohdieng.
Kumta, ka tnat kam poh iing jong ka sorkar Taliban kaba synshar hapoh Afghanistan, ka la pyntip ba ki bor pyniaid ka Taliban ki la ioh kem noh ia 4 ngut ki suba don kti ha katei ka jingjia bad ka jingtohkit bniah kan dang iaid shakhmat tad haduh ban da lap ia kiba don kti ha katei ka kam baroh.
Namar la ong ba ka Bamiyan ka long ka iing na ka bynta ka pyrthei UNESCO bad ka long ruh ka jaka kaba don ia shibun bah ki mawdur ‘Buddha’ hynrei kiba la julor lut namar ka jingjur ki kam thombor jong ki lehnoh Taliban naduh ki snem 2000 mynshwa.
Na ka jingkhmih bniah lyngba ka Disaster Management Survey ba la pynlong da ki heh sorkar jong ka Raigad la shem kane ka distrik kaba don ïa 520 tylli ki shnong kan sa shah ktah jur na ki jinglynshop bor ka mariang, kum ka jingtwa khyndew, ka jingshlei um bad ka jing-rong noh jong ka um ïa ka khyndew namar ka jingjur palat jong ka jingat phyllung, la ïathuh ki heh ba dei khmih.
Ki la don kumba 239 tylli ki shnong kiba ju kham jia kine ki jingjia, 136 tylli ki shnong ki dei ki ban sa ïakynduh jingeh na ki jingshlei um bad 145 tylli ki shnong kin shah ktah ha kaba ïadei bad ka jingkhlaiñ palat ka jingat phyllung, la ong u heh sorkar.
“Katkum ka jingïathuh jong ka IMD, la ong ba kin sa don kumba 22 tylli ki jingat phyllung ha kum kane ka aïom slap.
Kin sa don kumba katto katne ki jingat phyllung ki ban kiew da kumba 4.
5 metres.
Shuh shuh la ong ba ki la don kumba 262 tylli ki shnong ha ka distrik kiba don harud jong ka wah Aamba, Patalganaga, Gadhi, Savitri, Gandhari, Ulhas, Kal bad Kundalika Balganga, u la ong.
Ki seng ka liang pyrshah kumba la sakhi, kim ju pynïadei ne pynïajan bad ki samla ha kaba kim ju lah ban leh eiei na ka bynta ban wanrah ki jingkylla ha ki jaka ba ki bat ïa ka jingsynshar, la ong u Myntri Rangbahduh u Narendra Modi.
Ha ka jingïakren bad u Editor-in-Chief jong ka NDTV u Sanjay Pugalia, u Myntri Rangbah u la kren shaphang kiba bun ki mat, kynthup ha kaba ïadei bad ka jingpruid lynti na ka bynta ka lawei, ka jingkhmih bniah halor ka leit ka wan, ki jingthmu jong ka seng BJP ha kane ka ilekshon kaba dang ïaid shakhmat jong ka Lok Sabha bad ki rukom pyntreikam ban pynïadei bad kiwei pat ki ri ka pyrthei.
Kum ka jingai jubab halor ka jingpynshisha jong ka jingbym don ka jingthung kam, u Myntri Rangbahduh u la ong ba ki la don shibun ki lad ki lynti ba la wanrah ïa ki lad aikam-aijam sha ki nongwad kam kiba mynta bad ki ban sa wan hapoh ka jingtreikam ka sorkar jong u bad ki la don ki jingbuh jingkheiñ halor kane kiba la don ha ki bynta bapher bapher ban pynshisha halor ki jingkynthoh.
U la ong ba ki la don kumba 6 klur ki kam ba la lah ban pynmih ha ki 6 haduh ki 7 snem hapoh ka jingsynshar jong u.
Kum shi bynta ban kdew shai halor ki Project jong ka jingpynbiang ïa ka leit ka wan ba la leh da ka sorkar jong u, u Myntri Rangbahduh u la ong, “Ka bynta kaba nyngkong ban tip ka long ba kum kine ki kam la leh khlem ka jingkyrshan jong kiwei pat ki nongïalam ne kiwei pat ki kynhun ba shabar ka sorkar.
Tang ban shu pynlut ïa ka pisa kam mut ba ïa ka surok la shna ne trei tang namar ba la pyntreikam ïa ka jingtreikam da kaba pyndonkam bording ha ki lynti rel.
Phi donkam ka jingïarap jong kiwei pat na ka bynta kata.
Kaba mut ïa ki lad aikam aijam la wanrah.
Ngam pat ïohi kano kano ka mat ba shisha ba ki seng ka liang pyrshah ki kren halor ka jingkyrduh kam.
"U Myntri Rangbahduh nalor kiba bun ki jingkren jong u halor kiba bun ki mat, u la ong ba ka India kan sa long ka nongïalam ha ka ri bad hapdeng ki samla kiba don ha ka rta kaba 20 bad 22 snem khnang ban pyni ïa ki lad ki lynti na ka bynta jong ki baroh.
Ki la don lai ngut ki briew kiba la duhei ïa la ka jong ka jingim ha ki jingjia ba bun hadien ka jingtied u pyrthat ha Vikarabad distrik jong ka Telangana ha ka Sngi U Blei, la ïathuh ki pulit, ha ka jingïakren bad ki nongthoh khubor.
Kine ki jingjia ki la jia ha ar  tylli ki shnong kiba don ha ka thaiñ Yalal jong ka Vikarabad distrik jong ka Telangana ha ka por ba jur bha u slap, la ïathuh shuh shuh ki pulit.
Ar ngut ki briew ki la ïap haba ki la shah pom pyrthat ha ka jaka rep jong ki katba uwei pat u briew u la ïap ha ka por ba u dang ïeng ha trai dieng, la ïathuh shuh shuh ki pulit.
Kine kiba la ïap ki dei kiba don ha ka rta kaba hapdeng 26 snem haduh 40 snem, la bynrap ki pulit.
Ka Met Centre of Indian Meteorological Department (IMD) ha Telangana ka la dep ban ïathuh lypa shaphang ka jingwan hap jong u slap ha ryngkat ka lyer ki ban wan ryngkat bad ka jingtied pyrthat bad ka jingbeh jong ka lyer kan sted haduh 30-40 KMPH, ha kaba la ong ba kane kan sa jia ha ki jaka kiba bun kiba hap hapoh ka distrik Bhadradri Kothagudem, Khammam, Nalgonda, Suryapet, Siddipet, Yadadri Bhuvangiri, Rangareddy, Hyderabad, Medchal Malkajgiri, Vikarabad, Medak, Nagarkurnool bad Wanaparthy kiba ha Telangana ha ka Sngi U Blei.
Da ka jingïai pyntreikam pyrkhing bad da ka jingïai bteng ïa ki jingkhynra, la ïoh ban kurup ïa u Heroin uba la kot sha ka T.
105 klur da ki pulit ha Cachar, kaba don ha Assam ha ka Sngi U Blei.
Kumba la ïathuh ka tyllong khubor, la ong ba une u drok ba la ïoh ban kurup u dei uba la wan na Mizoram bad la song bad buhrieh bha ha ki bynta jong ka kali.
Hadien ba la ïoh jingtip shaphang ka jingdon jong ki nongkhaïi drok, ki pulit ki la pynlong ïa ka jingleit thwet bad kem ïa lai ngut ki briew kiba la don bynta ban kit ïa une u drok.
Ïa ka kali jong ki la ïohbat bad haba la khmih bniah, ki pulit ki la lap ïa u drok uba la don ka jingkhia kaba 10.
33 kg ba la buhrieh hapoh jong ka.
Na baroh u drok, ki pulit ki la lap ïa u drok ba 1.
54 kg ba la buh ha ki synduk sabon bad kumba 8.
78 kg ki song ba la buh ha katto katne tylli ki pla.
Ki pulit ki la ïathuh ba haba la khmih bniah bad thew, ki la shem ba une u drok u la kot sha ka dor kaba T.
105 klur.
Ki lai ngut ki briew kiba la shehkm ha kane ka jingjia ki dei ki nongshong shnong jong ka jylla bamarjan na Mizoram.
Ka jingtohkit ha kaba ïadei bad ka jingjia ka dang ïaid shakhmat.
Ki pulit jong ka Manipur ha ka Sngi U Blei ki la kem ïa uwei u briew uba la shah pynshisha ba u dei u dkhot jong ka United National Liberation Front -Pambei (UNLF-P) ha ryngkat ki tiar siat bad ki kuli.
Une u briew u la shah pynshisha ba u la donkti ha kiba bun ki kam dawa pisa, la ïathuh ki pulit hynnin ka sngi.
Haba la ïoh jingtip shaphang ka jingdon jong une u briew, ka kynhun jong ki pulit ka Imphal West District bad ki Commando jong ki pulit ka Manipur ki la pynlong ïa ka jingleit khynra ha kawei ka shnong ha Mayang Imphal Road kaba hap hapoh ka Imphal West District ha ka por 4 baje janmiet jong ka sngi U Blei.
Na ka jingpynlong ïa kane ka jingleit khynra la ïoh ban kem ïa une u dkhot ba dang trei mynta jong ka kynhun UNLF (P) ïa uba la tip kyrteng kum u Asem Nabachandra Meitei (41).
Ki la don palat 80 ngut ki poiwir na Chittagong Hill Tracts (CHT) jong ka Bangladesh kiba la rung sha ki bynta jong ka Mizoram ha ka sngi U Blei.
Kumba la ïathuh ka tyllong khubor la ong ba ki la don ki poiwir kiba la ïaid lyngba ka khlaw da palat shi bnai ban poi sha Mizoram na ki shnong jong ki kiba don ha CHT, la ïathuh ka tyllong khubor.
Kiba bun na ki ki dei ki bym biang ki jaiñ phong bad kim ju ïoh bha ka bam ban bam da bun taïew, la ïathuh shuh shuh ka tyllong khubor.
Ki la don kumba 300 ngut ki briew kiba dei na ka jait bynriew riewlum Bawm, kawei ka kynhun ki riewlum kaba don kijuh ki dustur kum ki Mizo na Bangladesh kiba haduh mynta ki la leit sha Mizoram ha kine ki taïew ba la leit.
Ki la don kumba 1,241 ngut ki briew kiba don kijuh ki riti-dustur jong ki kynhun ka Mizoram na Chittagong Hill Tracts ha Bangladeh kiba la dep ban buhai shnong ha Lawngtlai distrik.
Ki la sdang ban rung sha Mizoram ha u Naiwieng jong u snem 2022 namar ki jingïakhun pyrshah jong ki shipai Bangladesh pyrshah ïa ka kynhun Kuki-Chin National Army (KNA), kawei na ki kynhun kieng atiar kaba ïakhun na ka bynta ka jingdawa ban phah phia jylla.
Ka Director General of Police (DGP) bathymmai ka Jylla ka Kong Idashisha Nongrang ka la ong ba ka jingïakren ïasuk bad ki seng lehnoh ka ju paw shai ba ka Sorkar ka long kaba kloi.
Ka DGP ka la pynpaw ïa kane haba kylli halor ka jingweng noh ka Hynñiew -trep National Liberation Council (HNLC) na ka jingïakren bad ka Sorkar.
“Ka jingïakren ïasuk, ka dei ka rai kaba la shim da ka sorkar bad kane ka la pynpaw shai kdar ba ka Sorkar ka long kaba kloi ban ïakren ïasuk.
Ngi la ïohi ruh ïa ka jingïakren ïasuk bad ka ANVC kaba la kut noh da ka jingsoi soskular hapdeng ka sorkar pdeng, sorkar jylla bad ka ANVC bad ki jingeh ki lah ban mih haba pyntreikam ïa katei ka jingïateh kular.
Halor ka jingkynnoh sam shithi dawa pisa ka HNLC, ka Kong Nongrang ka la ong ba ka HNLC ka la dep pynshai ba kam dei satia ma ka, hynrei ka jingpynshisha ka dang ïaid shakhmat, la ki dei shisha ma ki ne kino-kino kiba mih na uno-uno uba kam ïalade kum ka HNLC.
“Ngi donkam ban btin biang ïa ki samla kiba la ïaid ha ka lynti kaba bakla, bad kam dei satia tang ka kamram jong ki pulit hynrei ka jingïatreilang bad ka imlang-sahlang bad kiwei kiwei ki kynhun kiba don ïa ka jingsngewkhia," la ong ka DGP kaba la bynrap ba haba trei dei ban trei naduh ka mynsiem bad trei shitrhem.
Ka Executive Committee jong ka Khasi Hills Autonomous District Council (KHADC) ka la pynmih ïa ka jingpynbna paidbah ha kaba la kyrpad ïa ki Rangbah Shnong, Rangbah Kur bad ki Kur bapher-bapher kiba hap hapoh ka jingpeit jong ka Council ba kin pyntip lyngba ka jingthoh ïa ki kyrteng jong ki Seng Kur ryngkat ka jaka treikam sha u Secretary/Deputy Secretary uba peit ïa ka Lineage KHADC.
Kane ka jingpynmih ka Executive Committee ka KHADC ïa ka jingpynbna ha ka Lah Sngi U Blei ka la wan tang khyndiat sngi hadien ba ka KHADC ka la rai pynmih noh da ka thup jong ki kur ki jait Khasi kiba don hapoh u pud u sam jong 5 tylli ki District ka Ri-lum Khasi kiba hap hapoh ka jingpeit jingkhmih jong ka Council.
U Deputy Chief Executive Member (Dy CEM) ka KHADC u Bah Pynshngaiñlang N Syiem dang shen u la ïathuh ba ka KHADC ka la shim rai ha ka jingïalang hapdeng ka KHADC bad ki nongmihkhmat jong ki kur bapher-bapher bad ki Khlieh Nongsynshar namarba ka mih ka jingïatai halor ka mat ban ithuh Scheduled Tribe bad kumno ban tehsong ïa ki Seng Kur.
U la ong ba ka thong jong kane ka long ban pynbeit ryntih ruh ïa ka rukom pynïaid kam ki Kur ki Jait (Clan Administration) hapoh ka Ri-lum Khasi-Jaiñtia.
Ka jingïalang ka la ïatai ruh ha kaba ïadei bad ka jingbatai mano ba dei u Khasi, da kaba pynshong nongrim katkum ka KHAD (Khasi Social Custom of Lineage) Act, 1997.
Ka shlem treikam Direc-tor of Health Services (MI), Shillong, Meghalaya ka la pynsangeh noh shuwa ïa ka ‘Walk-In-Interview’ haba ïadei bad ka kam ‘Staff Nurse’ ka ban long ha ka 22, 23 bad 24 tarik mynta u bnai ha Shillong bad Tura.
“Kane ka long ka jingpyntip sha baroh ba ka ‘Walk-In-Interview’ kaba la pynbeit ban long ha ka 22, 23 bad 24 tarik mynta u bnai ha Shillong Centre bad 22, 23 bad 24 tarik mynta u bnai ha Tura Centre kumba la pynmih lyngba ka jingpynbna na ka Directorate No.
HSM/ NS/18/2023/6287, Dated Shillong, 15/5/24 la pynsangeh noh shuwa tad ynda pynbna da kum-wei pat," la ong ka kyrwoh jingpynbna na ka ophis.
Kum ban shu kdew hangne, ka Khasi Students’ Union (KSU) lyngba ka Employment Monitoring Cell ka la kyntu ïa ki bor ba dei khmih ka koit ka khiah ban pynbna paidbah ïa ki ‘mark’ jong baroh ki kyrtong kiba la thep ïa ka kam ‘Staff Nurse’ khnang ba ka jingjied ïa ki kyrtong na bynta ka ‘Interview’ kan long kaba khuid ba suba.
Ka seng dang shen ha ka shithi ba la phah sha ka shlem treikam Director/ Addl.
Director, Director of Health Services ka Sorkar Jylla ka la pynpaw ka jingsngewkhia halor ki jingkynnoh bapher-bapher na ka liang ki kyrtong kiba la thep ïa ka kam ‘Staff Nurse’ katkum ka jingpynbna ha ka 06.
03.
2024 – No.
HSM/NS/18/2023/79315 ba la pynmih da ka shlem treikam Director of Health Service, Shillong, Meghalaya.
Ka seng ka la ong ba katkum katei ka jingpynbna, ka ophis ka la pynmih ïa ki jingkdew ban jied ïa ki kyrtong na bynta ka ‘Interview’ katkum ka jingwan shakhmat jong ki ne ‘merit’, hynrei kumba ka long, ki don bun tylli ki jingkynnoh na ka liang ki kyrtong (ki bym don ha ka thup kyrteng na bynta ka ‘Interview’) ba ka thup kyrteng ka long kaba thok bad kaba lah ban pynkhreh da ka jingtuklar jong ki briew kiba don ha ka bor – kiba don ha ki kyrdan bapher-bapher hapoh ka Sorkar bad ophis kumjuh.
Ka la ong ba ki don bun bah ki jingkynnoh ba ki kyrtong kiba la shah jied na bynta ka ‘Interview’ kim shym la lah ban kot ïa ki jingbuh kyndon na ka liang ka ophis, katba ki kyrtong ki bym shah jied ki don lut ïa baroh ki jingdonkam kiba ka ophis ka pan.
Ka seng kumta ka kyntu ba khnang ban don ka jingkhuid bad jingshai ha ka thup kyrteng ki kyrtong kiba shah jied na bynta ka ‘Interview’ bad ban kiar na kino-kino ki jingkam jong ka jingshah liang ba dei bahaïing, dei ban pynmih ïa ki ‘mark’ jong baroh ki kyrtong kiba la thep ïa ka kam khnang ban pynshai ïa baroh ki jingartatien halor ka rukom thung kam kumjuh ban kiar na kino-kino ki jingbym biang haba ïadei bad ka jingjied ïa ki kyrtong.
Shuh shuh ka seng ka kyntu ba ïa ki ‘mark’ ba la ïoh pdiang da ki kyrtong dei ban pynbna paidbah ha shuwa ban sdang ka ‘Walk-in-Interview’.
Ha kawei ka jingjia ïatyngkhuh kali kaba la jia ha ka step Lah Sngi U Blei, uwei u samla u la duh noh ïa la ka jingim hadien ba ka kali kaba u ñiah ka la ïatyngkhuh mar khmat bad kawei ka trok kit dewbilat kaba dang wan na Lumshnong, East Jaiñtia Hills District.
Katkum ka tyllong khubor kaba la ïoh la ong ba kane ka jingjia ka la jia ha surok ha Umroi Nongrah, Ri Bhoi District, ha ka por kumba 1:50 baje eiei step synñia.
La ong ba kane ka trok kit dewbilat kaba don ïa u registration number AS01-RC-3530 ka dei kaba dang thmu ban hiar sha Guwahati bad kaba la ñiah da u Bah Teining Parien na ka shnong Mootyrshiah, West Jaiñtia Hills.
Hynrei, ynda la poi ha Umroi Nongrah jong ka surok Shillong By-pass, ka la ïatyngkhuh mar khmat bad kawei ka kali Alto K10 kaba dang wan na ka liang pyrshah.
Ha kane ka jingjia, u nongñiah jong ka kali Alto K10 kaba don ïa u nombor ML05-S-5217 ïa uba la tip kyrteng kum u Donald P Syiemlieh na ka shnong Demseiñiong, Smit, East Khasi Hills District u la duh noh ïa la ka jingim na ka daw jong ka jingmynsaw jur.
Ka Sorkar Jylla lyngba ka tnat Social Welfare ha ka Lah Sngi U Blei ka la ai ïa ka jingkyrshan pisa kaba palat `15 lak sha ka Mawlai Town Dorbar (MTD) ban ïakhun pyrshah ïa ka jingkynrei jong u drok hapoh ka dong ka thaiñ.
“Ka jingkular jong ngi ka long ba khnang ban rat dyngkhong bad tehlakam ïa ka jingkynrei jong ka jingdie bad jingdih drok kaba la teh mraw khamtam ïa ki khun samla, ngi donkam ban ïalam nakhmat," la ong u Myntri ka tnat Social Welfare, Bah Paul Lyngdoh.
Haba kdew ba ka Sorkar ka dei ka nonglam lynti, u la ong ba tang ka Sorkar marwei kan ym lah ban thaw pyrthei lane pynlong doh long snam ïa ki jingthmu, bad kumta donkam ïa ka jingïatreilang jong ka imlang-sahlang.
“Ka jingïakhun kan ym lah ban long tang nangne na Secretariat, ngi donkam khamtam ïa ka jingkyrshan jong baroh kiba nongshong shnong ba don ka jingsngewkhia lem bad ki Dorbar Shnong," u la ong.
Haba pynsngew ba ka Sorkar ka da sngew burom shi kat dei ïa ka MTD, kaba long kawei na ki Dorbar kaba heh tam ha nongbah, u Myntri u la ong ba ka tnat ka la pynkhreh ïa ka jingpyllait pisa na bynta ka kylla ba 2, kaba long `15,65, 285 lak na bynta ban pyndep ïa ki kam ba sah ha ka ban wanrah ïa ka jaka sumar ne ‘Centre’ ka ban kitkhia ïa ki samla kiba la ngop ha ka jingkyrni ka jingdih drok.
“Kane ka dei ka thma kaba jar-jar hynrei kaba buh jingma ïa ka pateng khamtam jong ngi bad jong ka pateng ka ban wan.
Lada ngi dei ban jop ïa kane, ngi donkam ïa phi ban ïa ïaid ryngkat," la ong u Bah Lyngdoh.
Na ka liang u Secretary ka MTD, u Dr.
Marco Mitri haba kren shaphang ka Centre, u la ong ba kane ka jaka kan ai jingsumar bad jingïarap ha ka liang ki dawai-dashin bad ki jingïasyllok ïa ki samla ka Mawlai kiba la wan da ka mon sngewbha da ka jingthmu ban ieh noh ïa ka jingkyrni jong ki.
“Hashuwa ki la don 19 ngut kiba la wan shakhmat ha Shillong Polytechnic bad hadien shi bnai, ka la kiew sha ka 42 ngut…mynta ka la ïaid kumba 3 bnai eiei.
Ka por jong ka jingsumar kaba ngi la buh na bynta jong ki, ka long 4 bnai, hynrei ngi la pynjlan namar ki dang don kiba dang rung thymmai.
Ngi ai khublei ïa u MDC uba la shah ban pyndonkam ïa ka ‘Make-Shift Camp’ jong u," u la ong da kaba bynrap ba haduh mynta, ka jingsumar ka la don ha ka kylla kaba 2 kaba kynthup ïa ka jingïasyllok.
U la ong ruh ba ka MTD ka la shim ïa katei ka sienjam da ka jingthmu ban pyni ba ka Dorbar kam mut ban shu long Dorbar tang ha ka nam naba ka pyrthei ka la kylla bad ki jingsniew-jingjyrsieh ki la rung lut ha ki shnong ki thaw.
“Ngi buh thong ban pynkut shi syndon ïa kane ka jingsniew kaba thmu ban pynjot bad bam duh ïa ka ri bad ka jaidbynriew," u la ong.
Shuh shuh u Secretary u la bynrap, “Ngim kwah ban shu long tang ka ‘Make-Shift’ hynrei ban wanrah da ka Centre ka ban neh syndon.
Ngi kyrpad ïa ki shnong hapoh Mawlai kiba don jaka ban ai jaka ha ka ban pynïeng ïa kane ka jaka sumar.
".
U MLA ka Pynthorumkhrah Constituency bad uba long ruh u adviser jong ka shnong Lumdaitkhla u Bah A.
L Hek u la ong ba ka Meghalaya ka dei ban pynmih da ki nongïalehkai kriket kiba napoh ka Jylla bad ym shuh ban wanrah da kiba nabar.
Haba ai jingkren ha ka jingïalang ban plie ïa u mawnongrim na ka bynta ka Indoor Cricket Training Ground ha ka Lah Sngi U Blei, u Bah Hek u la ïathuh ba u la ïakynduh ïa u President ka Board Of Control For Cricket In India (BCCI) u Rojer Binny lem bad u Secretary u Jay Shah ha kaba ki la pynpaw ba ka Meghalaya kam dei shuh ban wanrah da ki nongïalehkai kiba nabar Jylla, hynrei ka dei ban pynmih noh da ki nongïalehkai kiba napoh kane ka Jylla.
“Te kumta nga la kyntu ïa baroh ki khynnah kiba don ïa ki sap ha ki jingïalehkai bapher bapher ba phi dei ban trei shitom na ka bynta ban pynkylla dur ïa ka jylla ha ki kam ïalehkai bad shisien ka sngi phin sa ïoh ban ïalehkai ym shuh tang hapoh ka Jylla, hynrei ha ki lympung ïalehkai hapoh ka ri bad wat shabar ri ruh kumjuh.
"Ha kawei pat ka liang u President ka Meghalaya Cricket Association u Naba Bhattacharjee u la ong ba ka Jylla ka la sdang ban pynïalehkai tang da ki nongïalehkai kiba napoh ka Jylla bad mynta ka Meghalaya ka la ïoh rung sha ka Elite Group jong ka Ranji Trophy hapoh ka jingïalam u Kishan Lyngdoh kum u kapten bad uba la long ruh u nongtied ba kynsai.
U la ong ba ka Jylla ka la nangkiew shaphrang ha ka kam ïalehkai kriket bad u la khmih lynti ba napdeng ki khynnah ïalehkai kin sa don iwei lane ar ngut ki ban ïoh ka lad ban mihkhmat ïa ka ri india ha ki kyrdan ïalehkai bapher bapher.
Ka Hynñiewtrep Youths’ Council (HYC) ha kine ki sngi bad taïew ka la pynjur shi kat dei ïa ka jingïakhun thma pyrshah ïa u drok da kaba hiar ban khynra ha ki jaka bad ki thaiñ bapher-bapher bad kumjuh ban ïoh bat ïa kito kiba donkti ha kine ki kam be-aiñ.
Ha kane ka jingïa-khun, la ïoh ban sakhi ba ka HYC ym tang ba ka la hiar ban khynra ïa ka jingjyllei       jong u drok ha ki bynta bapher-bapher jong ka rilum Khasi bad ban bat ïa kiba donkti, hynrei ka la mih shakhmat ruh ban ïarap ban ai ka jingsyllok bad pynïoh ka jingsumar ïa kiba la kyrni ha ka kam dih drok.
Kumta ka seng ha kane ka jingïakhun bad ban ïarap ïa ki khun samla kiba la ngop ha ka jingkyrni dih drok, ha ryngkat ka jingïatreilang bad ki bahaïing hasem jong kito kiba la ngop ha kine ki jingdih ba sniew, ka la ïoh ban ïa syllok bad ïalam ïa 2 ngut ki samla sha ka jaka sumar kaba don hajan Guwahati, Assam ha ka 19 tarik mynta u bnai.
Ïa kine ki samla la ïalam da ki bahaïing hasem ryngkat ka jingsynran lang ki nongïalam ka HYC kiba la leit hi shaduh ka jaka ai jingsumar sha Guwahati namar ki la ngop ha ka jingkyrni dih drok.
Ïa ka kynhun jong ka seng la lamkhmat da u samla Donboklang Kharlyngdoh, Vice President, CEC ha ka jingdon lang kiwei ki nongïalam ba kynthup ïa u samla Francis G Mawlong, Vice President, samla Isaac Basaiawmoit, Secretary, samla John Lyngdoh, Chief Organising Secretary bad kiwei ki dkhot ka CEC.
Shuh shuh na ka liang jong ka seng ka la ong ba nalor ki jingkhynra kan pyrshang ruh ban ïakren ïasyllok bad kiba kum kine ki khun samla ha ryngkat ki bahaïng hasem ba kin wad lad wad lynti ban buh ïa ki ha ki jaka sumar.
Nalor nangta, u la ong na ka liang ka seng kan ïarap ruh kat i bor ba lah na bynta ban ïa thaw lad ba ki khun samla ka jaidbynriew kin ïoh ïa ki lad sumar bad kin lait na kane ka jingpang kyrni drok.
Ka Lawei ka Ri Sports Social & Cultural Club ka la pynbna ba kan pynlong ïa ka rynsan ïalehkai siat carrom ba la tip kum ka 17th Open Meghalaya Carrom Board Competition 2024 naduh 18 haduh 22 tarik u Jylliew ha Indoor Sports Hall ha Mawlai Mawdatbaki.
Kat kum ka kyrwoh ba la pyllait da u General Secretary u Bah A.
Khyriem la ong ba ka tarik kaba khatduh ban pdiang ïa ki bai rung kan long ha ka 14 tarik u Jylliew.
Ïa ki jingtip kiba kham bniah ki lah ban ïakynduh ïa u Bah A.
Khyriem (92333267717), Bah S.
Khardewsaw (8974002538) bad Bah G.
Lymba (9863065546).
Ki nongïalam bad dkhot ka Hynñiewtrep Youths’ Council (HYC) ha ka janmiet Lah Sngi U Blei ki la tur sha thanat Sadar hadien ka jingshah rah jong uwei u dkhot ka seng ha ki CRPF katba dang khynra drok ha ki thaiñ Khyndai Lad.
Ha ka janmiet jong ka Lah Sngi U Blei ki dkhot ka HYC ki la bteng biang ïa ka jingleit khynra ïa ki nongdih bad nongdie drok ha ki thaiñ Khyndai Lad.
Ha ka por ba ki dang mareh ban beh ïa ki khynnah dih drok, uwei na ki dkhot u la shah bat ha ki CRPF bad shah patan sha thanat Sadar.
Na ka liang jong ki nongïalam bad ki dkhot haba ki la ïohi halor kane, ki la hiar sha thanat Sadar ban leit ïakren bad ki pulit kane ka thanat ba balei la rah bad patan ïa u dkhot jong ki sha thanat.
La ïoh ban sakhi ba ha ka por ba dang ïakren hapoh thanat, ki pulit ki la khang kdam ïa ka khyrdop kum shi bynta ban khang pyrshah ïa kiwei pat ki dkhot ban rung sha thanat.
Kumba hadien katto-katne por ka jingïakren la pyllait noh ïa une u dkhot uba la synran lang da ki nongïalam ryngkat ka jingpyrta ‘Tur Shaphrang Khlur ka Ri’.
Ïa ka met kaba sah jong u President ka Ri Iran, u Ebrahim Raisi, u Myntri ka tnat bar ri jong ka Iran, u Hossein Amir-Abdollahian ryngkat bad kiwei pat la lap noh ha ka Lah Sngi U Blei hadien ka jingwad kaba la neh bun kynta kaba la sdang ha ka Sngi U Blei.
Nalor jong u President Raisi bad u Myntri ka tnat bar ri, kiwei pat kiba la khlad ki long u nongïalam jingduwai ha Tabriz, u Mohammad Ali Al-e-Hashem, u Lat ka East Azerbaijan, u Malek Rahmati, bad ki nongpahara u President lem bad ki briew kiba pynïaid ïa ka ‘Helicopter’.
Lah ban kdew ba ka ‘Helicopter’ kaba la kit ïa u President ka Iran bad kiwei ka dang wanphai na ka thaiñ Khoda Afarin kaba don ha East Azerbaijan Province hadien ba u President u la leit plie ïa ka Dam kaba don ha khappud jong ka Iran bad Azerbaijan.
Hynrei kane ka ‘Helicopter’ ka la hap ha ki jaka lum hapdeng ka jingsniew jong ka suiñ bneng.
Na ka liang u nongïalam ka Iran, u Ayatollah Seyyed Ali Khamenei, u la pynbna ba kan don ka jingïam briew kaba san sngi lynter ha Iran, bad u la ai jingmynjur ruh ban thung ïa u Vice-President Mohammad Mokhber ba un long u President ba shipor jong ka Iran.
Ïa ka met kaba sah jong u President Raisi bad kiwei ba la ïoh na ka jaka ba hap ka ‘Helicopter’ la rah noh sha Tabriz.
U khlieh duh jong ka Iranian Red Crescent Society (IRCS), u Pir-Hossein Koulivand, u la ong ba ïa ka met kaba sah jong baroh kiba la don ha katei ka ‘Helicopter’ la kit noh da ki ‘Ambulance’ sha  Tabriz.
U la ong ba la pyndonkam ïa ki kynhun bapher-bapher ban wad ïa ka jaka ba hap ka ‘Helicopter’ hadien ba kawei ka ‘Drone’ ka la lah ban pynithuh shai haei kata ka jaka ka don.
Ka jingwad ka la ïaid naduh hynnin ka sngi hapdeng ka jingkah u lyoh bad jinghap slap.
Shuh shuh la ong ba katei ka ‘Helicopter’ ka la hap hajan kawei ka par ba tih tama (Copper) ba la tip kum ka Sungun, bad kane ka don hapdeng ka Jolfa bad ka Varzaqan ha ka East Azerbaijan Province jong ka Iran.
Ka don kumba 100 km eiei na ka nongbah Tabriz kaba long kawei na ki nongbah ba heh duh ha Iran.
Ha ka jingshisha, u President bad kiwei ki la thmu ban leit sha kane ka nongbah hadien ka jingïalang ban plie ïa ka Dam.
Naduh ka por mynsngi jong ka Sngi U Blei, la pyndonkam ïa 40 tylli ki kynhun ban wad ïa ka ‘Helicopter’ kaba la jah bad la lap pat ha ka step jong ka Lah Sngi U Blei.
U Ebrahim Raisi, 63, u dei na ka nongbah Mashhad.
U la shah jied kum u President ha u snem 2021, bad hashwa jong kata, u la long u heh duh jong ka tnat bishar, ‘General Prosecutor’ bad Vice Chairman ka ‘Assembly of Experts’.
U la long ruh u dkhot ka ‘Expediency Council’.
Na ka liang ki nongïalam na ki Ri bapher-bapher ki la pynpaw ïa ka jingsngewkyndit bad ka jingsngewsih halor ka jingkhlad noh jong u President bad u Myntri ka tnat bar ri ka Iran lem bad kiwei pat ha katei ka jinghap ka ‘Helicopter’.
Ka Sorkar India mynta ka sngi ka la pynbna ba lashai ka sngi kan dei ka sngi ban pynpaw ïa ka jingsngewlem ha ka Ri baroh kawei halor ka jingkhlad noh jong u President ka Iran bad kiwei.
Lashai ka sngi, ïa ka Lama Lai Rong jong ka Ri yn pynher tang shiteng, bad yn ym don kano-kano ka prokram lehkmen jong ka sorkar.
Ka SCA ‘A’ bad ka EWDCA kin pynkhreh ban ïaknieh ïa ka nam lahduh ha ka lympung ïalehkai kriket ki kynthei ba la tip kum ka Women’s League ba la pynïaid da ka Shillong Cricket Association.
Kane ka jingïakhun final kan long ha ka Sngi Balang ha madan ïalehkai kriket kaba ha Polo.
Ha ka jingïakhun semi final kaba la long ha ka Sngi Ba-ar, ka SCA ‘A’ ka la lah ban pynliem noh ïa ka SCA ‘B’ da 27 run lyngba ka DLS Method.
Ka SCA ‘B’ kaba la jop ïa  kynting pisa ka la ailad shwa ïa ka SCA ‘A’ ban tied nyngkong ha kaba ka la kamai 150 run bad shah pynhap 3 wiket ha ki 20 over.
Ka Neha Hajong ka la ïoh ban khyrwit ïa ka shiteng spah kaba 56 run na ki 52 bol.
Katba ka Natasha Rabha ka la shim 2 wiket ha ki 4 over na ka bynta ka SCA ‘B’.
Haba wan beh ïa ka thong, ka SCA ‘B’ ka la kamai tang 97 run bad shah pynhap 2 wiket ha ki 17.
2 over.
Ka Suriti Kumar Ray ka la ïoh ban khyrwit ïa ka shiteng spah kaba 61 run na ki 58 bol.
Katba ka Monica Singh ka la shim 1 wiket ha ki 2 over.
Ïa ka nam Player of the Match la khur da ka Neha Hajong.
Haba phai sha kawei pat ka jingïakhun kaba ar, ka EWDCA ka la pynliem noh ïa ka WKHDCA hadien ba la shah pynthud noh ha u slap.
Na ka liang ki bor pynïaid ki la pynbna ruh ban pynlong ïa ka jingïakhun final jong ka lympung ïalehkai U-18 Inter School Cricket Tournament hapdeng ka BK Bajoria pyrshah ïa ka St.
Xavier’s bad ruh ïa ka final U-16 hapdeng ka Sunrise Academy pyrshah ïa ka St Edmunds.
Ka  West  Khasi  Hills  District  Chess  Association (WKHDCA) kan pynlong ïa ka lympung ïalehkai chess ba la tip kum ka 10th WKHDCA State B cum Inter Schools Chess Championship ha ka 7 bad 8 tarik u Jylliew naduh ka por 9.
30 mynstep ha SGSY Hall jong ka C&RD Block Nongstoiñ.
Kane ka lympung kan long na ka bynta ki paidbah bad ki khynnah skul jong ka West Khasi Hills District.
Yn ai khusnam, memento bad ki syrnod sha baroh ki nongjop.
Ha ka open category yn jied 6 ngut kiba hakhmat duh ki ban mihkhmat ïa ka District sha ka Meghalaya  State Level ka  ban  long ha Tura, West Garo Hills District ha ka 12 haduh 15 tarik u Jylliew.
Kumta kiba  kwah ban shim bynta ki lah ban phone ïa u President ka WKHDCA Bah Richard Sun (7005842605).
Ki runar bym lah satia ban ithuh ki la leit ban prong tuh ïa ka jaka buh pisa jong ka State Bank of India (SBI) kaba don ha ICAR, Umïam da kaba pynpait ïa ka jingkhang ïit bad ka jingker nar kaba don sha ki bynta ba shadien jong katei ka bank ban ïoh rung shapoh.
Ïa kane ka jingjia la lap ha ka step jong ka Lah Sngi U Blei da ki nongtrei jong katei ka bank kiba la ïohi ïa ka jingshah pynpra jong ka jingkhang ïit bad jingker nar.
La ïathuh ba kitei ki runar kiba la ïoh ban rung shapoh ka bank, ki la hap ban phet bad mih thylli noh napoh katei ka bank namar ka jingbym lah ban pynpait ïa ka jaka buh pisa kaba don ha katei ka bank.
La ong ba ki runar hadien ba ki la ïoh rung shapoh ki la pyrshang ban pynpait ïa ka jaka buh pisa da kaba tih ïa ka kynroh, hynrei namar ka jingskhem jong katei ka jaka buh pisa kaba da ki nar, ki nongtuh kim shym la lah satia ban pynpait kumba ki thmu.
Na ka liang jong ki nongtrei ka bank, ki la pyntip noh ïa kane ka jingjia sha ki pulit ka thanat Umïam na ka bynta ban pynlong ïa ka jingtohkit ban lapdien ïa ki runar kiba donkti.
Ki pulit ka thanat Umïam kiba la wan poi ha katei ka jaka, ki la pyntip noh ïa kane ka jingjia sha ka tnat Crime Branch ban pynlong ïa ka jingtohkit kaba bniah.
U Rangbah Shnong ka Lumdaitkhla, Bhoirymbong u Bah S.
T Rympei u la ïathuh ba shiteng na ka madan ïalehkai ha Kurkalang la aiti sha ka Meghalaya Cricket Association ba kan pyndonkam, hynrei ïa kaba sah yn pyndonkam ha ka jingïalehkai phutbol bad basketball.
Haba ïakren bad U Nongsaiñ Hima, u Bah Rympei u la ïathuh ba ka jingheh jong kane ka madan ka don haduh 19 akar, hynrei la aiti sha ka MCA tang 7 akar duna na ka bynta ban tei ïa ka Indoor Cricket Training Ground.
“Ha ka jingshisha kane ka madan kham ha shwa ka dei beit tang na ka bynta kawei ka jingïalehkai, hynrei hadien ba ngi la ïakynduh ïa ki dkhot ka Meghalaya Cricket Association ngi la rai ban phiah noh ha ki ar bynta.
Te kumta ngi la ai ïa ka jaka kumba 7 akar duna sha ka MCA bad ïa kaba dangsah sa kumba 12 akar yn pyndonkam ha ka jingïalehkai phutbol bad ka jingïalehkai basketball.
"U la ïathuh ba kum ka shnong ka kwah ban kyntiew lang ïa baroh ki jait jingïalehkai la ka long ka cricket, football, basketball bad kiwei kiwei.
Ha kaba ïadei bad ka madan phutbol, u Bah Rympei u la ïathuh ba kat kum ka jingïateh kular, ka MCA kan sa pynbiang ha ka ban pynmadan, kumjuh ban thung phlang, ban pynïeng ïa ki dieng kol namar ïa ka madan ïalehkai phutbol yn sa rah noh kham sharum lem bad ka jaka ïalehkai basketball.
“Ka jingdon ïa ka madan ïalehkai phutbol kan pynmyntoi ym tang ïa ka shnong Lumdaitkhla, hynrei ïa ka Eastern Ri Bhoi bad ka dong Ri Bhoi hi baroh kawei," u la bynrap.
Shuh shuh u la ong ba ka liang ka shnong ka pdiang sngewbha ïa kino kino ki jingtyrwa kiba wan la ka long na ka Sorkar Jylla na ka bynta ban wanrah ïa ki projek bapher bapher kiba ïadei bad ki kam ïalehkai.
Naduh ki snem kiba mynshwa bad haduh mynta, ngi ïohsngew ïa ka jingkynnoh ba ka don ka jingpyndonkam bakla da ki seng saiñpyrthei kiba shong ha ka shuki ïa ki kynhun tohkit la ka dei ka Central Bureau of Investigation (CBI), Enforcement Directorate (ED) bad kiwei.
Ha kine ki snem ba ka BJP ka la synshar, kata, naduh u snem 2014, ngi shem ba kane ka jingkynnoh ka mih na ka por sha ka por.
Ki seng kiba don ha Liang Pyrshah ki kynnoh ba ka sorkar BJP ka phah tur ïa ki kynhun tohkit tang sha ki jylla kiba la synshar da kiwei pat ki seng saiñpyrthei namar ka kwah ban pynhiar kput  ïa ki nongïalam jong ki seng ki bym don jingïadei bad ka BJP.
Hynrei ka BJP ka la kam ba kane baroh ka dei kum shi bynta ban kem ïa ki briew kiba donkti ha ki kam bamsap bamngem.
Ngi sngewdei ba ïa ka bamsap bamngem dei ban rat dyngkhong na kane ka Ri bad ba ki kynhun tohkit kin leit khynra bad kem ïa kiba donkti.
Hynrei kaei kaba ngi shem ka long ba ka BJP kam ïapher than na ka Congress ha ka por ba ka dang synshar.
Ka Congress ka la ñion beit ïa kito ki nongïalam bad ki seng ki bym kyrshan ïa ka.
Mynta ngi ngi ïohi ïa kajuh kaba ka BJP ka leh.
Ka jingphah tur ïa ka CBI bad ED sha ki jylla bym synshar ka BJP ka la long shaba palat.
Ngim ngeit ba ki jylla kiba synshar ka BJP lane ki seng saiñpyrthei kiba don jingïadei bad ka ki long kiba khuid ba suba.
Ka jingbamsap kan don beit ha ki jylla kiba kum kine hynrei ngim lah leh eiei pat haba kaba bat ïa ki kynhun tohkit ka dei ka Sorkar Pdeng.
Ngi sngewthuh ba kine ki kynhun tohkit kin hap ban leit kat shaba phah ka Sorkar Pdeng bad kin ym lah ban ïaid lait na kata.
Ngi ïohi ruh ba lada don ka jingshah kynnoh bamsap jong uwei na ki nongïalam seng saiñpyrthei bym don jingïadei bad ka BJP, kita ki jingkynnoh bad wat ki jingtohkit ruh kumjuh ki jah rngai noh tang mar ïa pynïasoh sha ka BJP.
Lehse ka BJP ka long kum ka kor ka bor kaba pynkhuid ïa ki nongbamsap.
Katba dang pyrshah BJP ki dei kiba bamsap na kiba bamsap tam, hynrei tang shu la pynïasoh sha ka BJP pat, ki dei kiba khuid ba suba haduh katta katta.
Ka jingleh saiñpyrthei ïa ka kam bamsap bamngem kan ym ïalam ïa ka Ri sha ka jingbha bad jingkhuid.
Lada jia ba ka BJP ka duh bor noh ha ka ilekshon, ka sorkar kaba thymmai kan sa kput kylla sa ïa ka BJP haduh ban da jem jai.
Shaei ngin poi haba kumta? Lada ka BJP ka ngeit shisha ha ka jingpynkhuid ïa ka synshar ka khadar da kaba rat dyngkhong ïa ka bamsap bamngem, ka dei ban phah wan ïa kita ki CBI, ED sha Meghalaya ban tih bniah ïa ki kam hangne.
Na ka por sha ka por, ngi la ju kyntu ïa ka Sorkar Pdeng ba ka dei ban wanrah ïa ki kynhun tohkit ban lap haei ka don ka jingbamsap.
Lah ban kdew ba ha kine ki snem bad ki bnai, ka BJP ka la kynnoh ba ka sorkar ba la ïalam da u Conrad K.
Sangma ka la donkti ha ki kam bamsap bamngem kum ka jingpyntreikam ïa ka Saubhagya Scheme, ka jingtih bad jingkit dewïong be-aiñ, ka jingpyndonkam bakla ïa ka pisa ba la phah da ka Sorkar Pdeng sha ka Jaiñtia Hills Autonomous District Council (JHADC) bad Garo Hills Autonomous District Council (GHADC) bad kiwei.
Ngi kwah ba ka jingtohkit pyrshah bamsap kan long beit ha baroh ki jylla salonsar khlem da peit seng ne paralok lym kumta ngin ym lah ban ïaleh pyrshah ïa ka bamsap bamngem bad ngin nang ïai ran shadien.
Ki paidbah salonsar kim kyrshan ïa ka jingbamsap namar ki sngewthuh ba kiba shah ktah nyngkong eh ki dei ma ki.
Kat kane ka jingduk, jinghiran, jinglynga jingpisa, hynrei ki don pat kiba dang lapmiet ban kjit na u paidbah da kaba donkti ha ki kam bamsap.
Kynñioh kane ka jingpynkhuid ïa ki nongbamsap da kaba phah rung ïa ki sha ka BJP katba ïa ki bym treh, ki shah tangon ha ki aiñ ki kanun kiba da ki spah tylli.
Ha kaba kut, ngi kwah ba ka hok kan synshar bad kan ïeng rasong khlem da peit mano ba don liang shano, bad kiba la lap ba ki donkti, dei ban pynshitom katkum ki kyndon aiñ.
Ha ka jingshisha, ka kam bamsap bamngem kam dei ban don jingïadei bad ka saiñpyrthei, hynrei kane ka shu kut noh tang ha ka jingïakren, jingpyrta.
Balei ban shu leh klet ïa ki saiñpyrthei bad ki heh saiñpyrthei kiba la ju shah kynnoh donkti ha ki kam bamsap bamngem lada ki kylla rong bad ïasnoh kti bad ka seng kaba ïalam ïa ka jingsynshar? Mynta ka dei ka BJP bad ha ki sngi ki ban wan ka lah ban dei noh da kawei ka seng saiñpyrthei.
Kane ka mut ba kito kiba la phet sha ka BJP namar ka jingshah kynnoh bamsap kin hap ban mih noh na ka BJP lada wan da kawei pat ka seng ne kynhun ka ban synshar ïa ka Ri.
Haba kumta, ka jingïakhun pyrshah ïa ka bamsap bamngem ka long kamkai bad ka long kum ka jingrkhie beiñ ïa ki nongshong shnong kiba buh jingshaniah ha kita ki seng bad ki nongïalam ban pynkhuid ïa kane ka Ri na kiba bun ki jyrsieh kiba la pynran dien ïa ka Ri baroh kawei.
Ka HYC Maweit Circle ha ka Sngi Thohdieng ka la leit ban aiti ïa artylli ki dorkhas hakhmat ka DM&HO, West Khasi Hills halor katto-katne tylli ki mat jingdawa na bynta ka jingmyntoi ka dong bad ka thaiñ Maweit.
Ki dorkhas kiba ka HYC ka la leit ban aiti ki kynthup halor ka jingdawa ban don noh ïa ka Health & Wellness ha lai tylli ki Health Sub-Center, kata ha Porkhadoh, Miangshang bad Mawrynniew Health Sub-Center.
Ha kajuh ka por, ka seng ka la dawa ruh ban don noh ïa ka Health Sub-Center ha Mawmarin bad Shyrkon ‘A’ namar ka jingbun briew ka la biang pura katkum ka jingdawa jong ka Sorkar ban don ïa kum kitei ki jaka sumar.
Na ka liang ka HYC ka la ong ruh kum ban pynkynmaw, ka seng ka la leit ban dawa sha u Myntri ka tnad ba dei peit ha kine ki snem ba la leit ha kaba ïadei ban don kham bun ki Health Sub-Center ha ka thaiñ.
Shuh shuh ka la ong ba kane ka jingdawa ka la pynshong nongrim katkum ka jingdonkam jong ki paidbah ka thaiñ katba nang mih ki sngi ki snem namar ka jingjur jong kiba pang ba shitom ha ka thain.
Ka HYC ka la ïathuh ruh ba ha katei ka jingleit ïakynduh bad jingaiti ïa ka dorkhas, na ka liang ka DM&HO, ka la kular ban shim khia bad ban pynurlong kham kloi ïa kine ki jingdawa kaba ka HYC ka la buh.
Ka Khasi Students’ Union (KSU) Umsohpieng Unit ka la ai por shi taïew ïa ka kompeni Jio ba ka dei ban pynbiang ïa u Tower uba don ha Upper Nongkyndang ha West Khasi Hills lym kumta ka seng kan shim da kawei pat ka sienjam kaba tyngeh.
Ha ka kyrwoh khubor, ka KSU ka la phah ïa ka kyrwoh kaba shai sha ka kompeni Jio hadien ka jingthut khah-khah jong ka ‘network’ hapoh ka thaiñ lajan shibnai mynta ha kaba ka la ong ba lada ka kompeni kam lah ban pynbit pynbiang ïa u ‘tower’ hapoh shi taïew, ka seng kan sa shim pat da kawei ka sienjam.
“Ka seng ka la shim ïa kane ka sienjam hadien ba ka la ïohi ïa ki jingeh jong ki paidbah ka thaiñ ha kaba ka la ktah shikatdei eh khamtam ïa ki khynnah pule ba hap leh lyngba ka ‘online’ bad kiwei kiwei ki jingdonkam katkum ka juk kaba mynta," la ong ka kyrwoh na ka KSU.
Shuh shuh ka seng ka la ban jur ba lada ym lah ban pynbiang ïa utei u ‘tower’ hapoh shi taïew naduh ka 20 tarik Jymmang 2024, ka seng kan sa shim pat da kiwei ki sienjam, la ong u Publicity Secretary ka Khasi Students’ Union Umsohpieng Unit.
Ha kawei ka jingjia ha West Khasi Hills, ki ‘riew runar kiba don kumba 10 ngut eiei ha kaba don napdeng jong ki kiba la kieng atiar, ki la ïoh ban lute pisa na uwei u bar jylla ha ka por ba u la poi ha Shallang bad ïa kata ka pisa, la lute da kaba pynbor ïa u ban phah lyngba ka rynsan UPI (Unified Payments Interface).
Ha ka khubor ba la ïohlum na ki pulit ha ka Sngi Ba-Ar, la ong ba uwei u briew ïa uba la tip kyrteng kum u Pranav Prabhat u la ujor ba ha ka 17 tarik Jymmang ha ka por kumba 6:30 janmiet katba u dang don ha lynti na Riangdo ha kawei ka kali kamai, shi kynhun ki runar kiba don kumba 4-5 ngut ki la wan mih ha ka por ba ka kali ka la poi ha Shallang.
Utei u nongujor u la ong ba kitei ki runar ki la kynroi ïa u bad ïa u nongñiah ïa kata ka kali kamai, bad kham hadien, ki la beh noh ïa uta u nongñiah katba ïa u pat, ki la tan sha khlaw bad ki la byrngem byrsit ïa u.
Nalorkata, u la ujor ba sa shi kynhun kiwei pat ki runar kiba la kieng atiar bad kiba la don kumba 4-5 ngut, ki la wan mih ha katei ka jaka, bad ki la dawa pisa na u bad ha kajuh ka por, ki la shoh la dat ïa u.
Kham hadien, kitei ki runar ki la pynbor ïa utei u nongujor ba un phah pisa T.
61,500 lyngba ka UPI sha uwei u nombor/Account kaba don ïa ka kyrteng T.
Abban.
Ka Kong Idashisha Nongrang kaba dang shu shimti thymmai kum ka Director General of Police (DGP) ka Meghalaya, ka la pyntip ba kan ïakynduh ïa ki paidbah ha man ka Sngi Palei na ka bynta ban ïakren halor ki jingeh bad kiwei ki jingdonkam.
Kane ka jingïakynduh paidbah ka DGP kan sdang naduh ka 30 tarik mynta u bnai ka ban long ha shlem treikam ka DGP kata hapdeng ka 11 baje mynstep haduh 2 baje nohphai sngi.
Ka jingthmu ba hakhmat jong kane ka jingïakynduh ka long ban sngewthuh ïa ka jingeh jong ki paidbah, kumno ban weng ïa ki jingeh ba ïakynduh da ki paidbah bad ruh ban wanrah ïa ka jingïadei bad ka jingïajan kaba khlaiñ hapdeng ki pulit bad ki paidbah.
Kumta ha kaba ïadei bad kane, na ka liang ka tnat pulit ka la kyntu ïa ki nongshong shnong jong ka jylla Meghalaya ban kin shim kabu ïa kane ka lad ban ïakynduh bad ka DGP na ka bynta ban ïakren ïa ki jingeh.
La pyntip ruh ba ka jingpdiang ïa ki kyrteng jong ki briew kiba kwah ban ïakynduh hapoh ka shlem treikam jong ka DGP kan long naduh ka por 10 baje mynstep haduh 11.
45 mynstep.
Ki pulit ka East Jaiñtia Hills ki la ïoh ban kurup noh ïa u drok ‘Heroin’ uba shongdor haduh T.
5 klur 50 lak bad ruh ban kem ïa uwei u nongkhaïi na kawei ka kali kaba wan na Silchar, Assam.
U Superintendent of Police (SP) ka EJH u Giri Prasad ha ka jingtip ba bniah ba u la ai, u la ong ba kane ka jingïoh kurup ïa utei u drok ka la long halor ka jingïoh jingtip kaba bniah ba don ki nongkhaïi kiba la wan kit drok da kawei ka kali na Silchar.
U la ong ba ki pulit ka Anti Narcotics Task Force (ANTF) ba la lamkhmat da u Additional SP lem bad ki ophisar ka thanat Lumshnong ki la pynlong ka jingtalasi ha Lumshnong bad ki la bat ïa kawei ka Tata Sumo kaba dang wan na Silchar Assam halor ka jingïoh khubor ba don ki nongkhaïi drok ba wan kit drok da kane ka kali.
La ong ba ha ka jingkhynra ïa kane ka kali la lap ïa 58 tylli ki synduk sabon ba la thep da u drok Heroin uba don ka jingkhia 609 gram bad ka dor jong une u drok ka long kumba T.
5 klur 50 lak.
Une u briew uba shah kem, uba dei u trai jong une u drok u dei ba la tip kyrteng kum u Lalbiakdik Vaiphei ba 39 snem ka rta, ba shong ba sah ha Madanrting, East Khasi Hills, Shillong.
Na ka liang ki pulit ki la kurup noh ïa ka kali Tata Sumo bad ruh kawei ka Mobile Phone bad ki la pynrung ruh da ka ejahar hapoh ki kyndon ka NDPS Act pyrshah ïa utei uba shah kem.
Kane ka jingïoh kurup drok ki pulit kan dei ruh ka sien banyngkong hadien ka jingshimti jong ka Kong Idashisha Nongrang kum ka khlieh duh ka tnat pulit ka jylla ha ka Lah Sngi U Blei.
Ka seng Hynñiewtrep Integrated Territorial Orga-nization (HITO) sengkmie hapoh ka jingïalam jong u President u Bah Donbok Dkhar, ha ka Sngi Ba-ar ka la leit ban pynher krad ïa ki khynnah kiba ju shong thad lad hakhmat ka Civil Hospital Shillong ïa kiba la suba ruh ba ki dei kiba ju pyndonkam ban dih ïa u drok.
Haba kren sha ki lad pathai khubor, u Bah Donbok u la ong ba ka jingwan jong ka seng ka dei halor ka jingïoh jingujor na kiba bun ki paidbah ba ki ju don ki briew kiba ju wan shim dawai na ka Oral Substitution Therapy (OST) kaba dei ka jaka ai jingsumar na ka bynta kiba la kyrni ha u drok kaba don ha katei ka jaka bad hadien ba kitei ki briew ki la dep ban shim dawai ki ju shong thad lad bad pynwit ruh ïa ka lynti ïaid jong kiwei pat ki briew kiba wan shim dawai na katei ka jaka ai jingsumar.
Ha kane ka jingleit kyndang ka seng ïa kitei ki briew, ka la ïoh ban pynher krad haduh 7 ngut ki briew kiba shong thad lad kiba dei ruh ki bar jylla bad ki la don ruh kiba la phet noh mar sien ïoh jingtip ba la wan ka seng.
U Bah Donbok u la ong ba ka seng ka la leit ruh ban ïakynduh ïa ki bor ba dei khmih jong ka Civil Hospital Shillong halor kane ka bynta.
Kumta ka seng ka la phah ruh ïa ka kyrwoh sha baroh ki briew kiba wan shim dawai bad khamtam ïa kito kiba la kyrni ha u drok ba lada ki wan shim dawai na katei ka jaka ai jingsumar ki dei ban shim da ka akor ka burom.
Nalor nangta kim dei satia ban ïa shong thad lad ha katei ka jaka bad lada ka seng kan lap biang ïa kum kine ki jait briew kiba ju mlien ban shong thad lad kumne, ka seng sa wan beh beit naphang ïa ki.
“Hapoh kane ka jaka ki bun kiba thiah pang kumta ngi kyntu ba wat pynwit ïa ka ïaid ka ïeng jong ki paidbah kiba wan shim dawai nangne.
Na ka liang jong ngi, ngin ïai bteng ïa kane bad ngi la aiti ruh ha ka Shillong City ba kan peitngor manla ka sngi," la bynrap u Bah Donbok.
U Bah Donbok u la ong ruh ba ka sienjam ba ka seng ka la shim ka long ba man la ka sngi naduh ka por 10 baje mynstep haduh 12 baje mynsngi, na ka liang ka HITO Shillong City kan sa wan ban peitngor ïa katei ka jaka khnang ban tehlakam ïa ka jingwan shong thad lad jong kitei ki khynnah kiba wan shim dawai na katei ka jaka.
Ka Umphrup Sports Club ka la rah ïa ka nam lahduh ha ka lympung ïalehkai phutbol ba la tip kum ka 1st Raid Nongbri Knockout Football Tournament ba la pynlong da ka shlem treikam ka Executive Committee Raid Nongbri, Umphrup, Hima Khyrim hadien ba ka la lah ban pynliem ïa ka Laitdiengsai Sports Club da 3-2 kol.
Ha shwa ka jingïakhun final ki samla rangbah kaba la long ha 18 tarik mynta u bnai, ka la don ka jingïakhun phainal da ki kynhun jong ki samla kynthei kata ka Thadan Sports Club kaba la jop ïa ka Thangsning Sports Club lyngba ka tie-breaker bad kumjuh jong ki heprit shynrang kiba hapoh 14 snem rta.
Kum ban shu kdew ba kane ka dei ka sien ba nyngkong ïa ka Raid Nongbri kaba kynthup 12 tylli ki shnong ban pynlong ïa kane ka lympung ïalehkai ha ryngkat ka thong ban wanrah ka jingïatylli hapdeng ki shnong khamtam ki samla kane ka Raid.
Ha katei ka sngi la ïa donlang ruh da u Syiem Khynnah ka Hima Khyrim, u Pa’iem Habapan Sing Syiem kum u Kongsan ha ka jingïadonlang ki nongïalam ka Raid, ki nongïalam shnong nalor kiwei pat.
Ka lahduh ha kane ka sngi ka la ïoh rah ïa khusnam pisa ba T.
30 hajar tyngka ryngkat ka Trophy katba ka kynhun kaba la wan ba-ar ka la ïoh ïa ka khusnam pisa kaba T.
15 hajar tyngka lem ka Trophy na ka liang ki samla shynrang.
Ha ka liang ki samla kynthei, ka Thadan Sports Club kaba long ka lahduh ka la ïoh rah ïa ka song pisa kaba T.
10 hajar tyngka ryngkat ka Trophy katba ka kynhun kaba wan ba-ar pat T.
5 hajar tyngka lem ka Trophy.
Nalor kine, la sam ruh ïa ki khusnam sha ki nongïalehkai kiba la ïalehkai bha ha kane ka lympung ha kaba na ka liang ki kynthei ïa ka khusnam Youngest Player la ïoh da ka Balahunshisha Mawthoh na ka Umtngew SC, Best Player sha ka Naphidakmen Kshiar jong ka Thadan SC, Best Goalkeeper sha ka Larijanai Kshiar na ka Thadan SC bad Top Scorer sha ka Dahunshisha Mylliemngap jong ka Thangsning SC.
Ha ka liang ki samla shynrang pat, ïa ka khusnam Man of the Match jong ka jingïakhun phainal la ïoh rah da u Wanpyniar Nongbri ka Umphrup SC, Best Player of the Tournament sha u Lam Kharum -nuid ka Laitdiengsai SC, ka khusnam Best Goalkeeper sha u Nangkitboklang L.
Nongbri ka Umphrup SC bad Top Scorer sha u Ïohbor Nonglyer ka Laitdieng-sai SC.
Ka ophisar Indian Police Service (IPS) kaba kham hashwa bad kham rim tam ka Kong Idashisha Nongrang ka la shimti kum ka Director General of Police (DGP) bathymmai ka jylla ha ka Lah Sngi U Blei ha kaba ka buh ruh katto-katne tylli ki mat kiba kham hakhmat kiba ka tnat pulit kan leh kynthup ka jingpynneh ïa ka suk ka saiñ.
Ka Kong Nongrang kaba mih bujli ha jaka u DGP barim u Dr.
L.
R Bishnoi, ka dei ka ophisar IPS jong u snem 1992 ka Assam-Meghalaya cadre, ka la shakri baroh shikatta kum ka Director General ka tnat Civil Defence & Home Guards ka Jylla bad kham mynshwa ka la don ruh bad ka Sorkar Pdeng hapoh ka tnat MHA.
Haba ïakren bad ki nongthoh khubor ha ka Lah Sngi U Blei hadien ba ka la shimti kum ka DGP, ka Kong Nongrang ka la sngewkhia ïa ka jinglong-jingman ha Jylla khamtam ka jingkiew ki kam runar bad banjur ban pynneh ïa ka shongsuk-shongsaiñ kynthup ban ïakhun ïa ki jingshah thombor kum ki mat kiba hakhmat eh.
Haba kren shaphang ka jingïoh ïa ka kum ka ophisar IPS kynthei kaba nyngkong eh ha Jylla ban poi sha ka kyrdan DGP, ka Kong Nongrang ka la ong, “Kum ka ophisar kynthei bad ka longkmie, nga sngew khaiñ bha ba ki kynthei ki don la ka jong ka bynta.
Ka jinglong DGP ka kynthei kam dei ka jingdon kyndon ban long kum ka DGP, hynrei ngan pyndonkam ïa ka bynta ban pynthikna ba ki kynthei kin sngewtynnad bad kin sngew shngaiñ bad jingsuk ha ka leit ka wan.
“Nalor nangta, ka la ong ban pynbha shuh shuh ïa ka jingtreikam ki pulit, kaba donkam ka long ka jingsuk ban ïajan hapdeng ki pulit bad ki paidbah.
U rangïalehkai shadien barim ka Germany u Karl-Heinz Schnellinger, uba la mihkhmat ïa ka ri lajong haduh saw sien ha ka lympung ïalehkai World Cup, u la khlad noh ha Italy ha ka janmiet jong ka Lah Sngi U Blei ha ka rta kaba 85 snem.
Ïa kane la pynbna da ka klob barim jong u ka Cologne ha ka Sngi Ba-ar.
U Schnellinger, uba la ïalehkai teng na ka AC Milan bad ka AS Roma, u la long u rangïalehkai ba paw ha ki snem ba la leit bad u la long u rangïalehkai uba kynsai.
U Schnellinger uba la ïoh ban thep shi kol ha shwa ban kut ka jingïalehkai na ka bynta ban pynïakhaid ïa ka West Germany ha shwa ba kan shah rem da 4-3 kol ha ka jingïakhun semi-final pyrshah ïa ka Italy ha ka World Cup 1970.
Kan dei ka sien kaba saw na ka bynta u Schnellinger bad kaba khatduh ha ka World Cup hadien u snem 1958, 1962 bad 1966.
U la ïoh ban thep shi kol ha ki 47 sien ki jingïakhun ha ki lympung shabar ri.
Kumba ka paw u Schnellinger u la pynlut khambun ka por ha Italy bad la tip ruh ïa u kum u “Carlo il Biondo" (the blond Karl).
U la lah ban pynurlong ban rah ïa ka nam lahduh ha ka Serie A na ka bynta ka Milan ha u 1968 ha shwa ba un ïadon bynta ban rah ïa ka European Cup ha u 1969.
U rangïalehkai shapdeng ka Ger-many u Toni Kroos un shongthait noh hadien ka lympung ïalehkai European Championship 2024, la pynbna ka klob jong u ka Real Madrid ha ka Sngi Ba-ar.
Ka Madrid ka la ong ba utei u rangïalehkai ba la 34 snem ka rta uba la ïalehkai ha ki lympung ïalehkai bar ri jong ka Germany, u la rai ban pynkut noh ïa ka kam ïalehkai phutbol hadien ka Euro 2024.
“Ka kam ïalehkai phutbol ka jong nga kan kut noh ha kane ka aïom lyiur hadien ka Euro championship," la pynpaw une u rangïalehkai ba la 34 snem ka rta, uba la ïadon bynta bad ka Germany ban rah nam jop ha ka World Cup 2014.
Ha shwa ka European Championship, u Kroos un ïoh ïa ka lad ban ïadon bynta bad ka Real na ka bynta ka jingïakhun final jong ka Champions League ha ka sien kaba hynriew ha kaba kane ka kynhun kan ïakhun pyrshah ïa ka Borussia Dortmund ha Wembley ha ka 1 tarik u Jylliew.
U Kroos u la don bynta ruh ban rah nam jop ha ka Champions League bad ka Bayern Munich ha shwa ba un leit ïasoh sha katei ka klob kaba khlaiñ bor na Spain.
Kum ban shu pynkynmaw u Kroos u la pynïasoh sha ka Real ha u 2014 bad u la long u rangïalehkai uba kynsai na ka bynta ban ïasoh lang bad u Luka Modric.
Kat kum ka kyrwoh ba la pyllait hapoh ka website, ka Real ka la ong ba ïa u Kroos yn ïai kynmaw ha ka khana pateng jong ka Real Madrid  kum uwei hapoh ka klob bad kum u khlur ïalehkai ba kynsai ha ki lympung ïalehkai bar ri.
U Kroos u la ïadon bynta ruh ban khur ïa ka nam lahduh haduh saw sien ha ka La Liga.
U Marcus Rashford bad u Jordan Henderson kim shym la don hapoh ka thup kaba 33 ngut rangïalehkai ba la jied da u Gareth Southgate na ka bynta ka England ha ka Euro 2024.
U Rashford uba long u rangïalehkai ba dang 26 snem ka rta jong ka Manchester United, um shym la lah ban ïalehkai bha ha kane ka aïom, ha kaba u la ïoh ban thep 6 kol bad ïarap pynbuh bol ar tylli ha ki 33 sien ïakhun.
Une u rangïalehkai u la ïoh ban ïalehkai hynñiew sien na ka bynta ka England mynta aïom ha shwa ban un shah weng na ka jingïakhun pyrshah ïa ka Belgium ha u Lber.
Kumjuh u Henderson u la ïasoh sha ka Al-Ettifaq kaba na Saudi Arabia hadien ba u la mih na ka Liverpool ha ka aïom ba la lah hadien ba um shym la lah ban ïalehkai bha na ka bynta ka Ajax ha u Kyllalyngkot.
U Southgate u la bteng ban jied biang ïa u watla u la leit ïalehkai sha ka Saudi Pro League, hynrei u la shah beiñ ïa ki katto katne ki paidbah nongkyrshan ka England hadien ba u la wanphai biang ban ïalehkai na ka bynta ka ri pyrshah ïa ka Australia ha Wembley ha u Risaw.
U Henderson u la don lang bad ka kynhun ha ka jingïalehkai paralok ha u Lber pyrshah ïa ka Brazil bad Belgium, hynrei um shym la ïoh ban ïalehkai bha.
U Southgate un sa pynduna sa kumba hynñiew ngut ki rangïalehkai hashwa ba un pynbna ïa ka kynhun kaba khatduh kaba don 26 ngut ki rangïalehkai na ka bynta ka lympung ka ban long ha Germany.
Don bun bah tylli ki skhim ba la pynmih da ka sorkar kmie, bad na kita, ka don ka Central Sector Scheme kaba ka sorkar kmie ka bei pisa 100 na ka 100.
Nangta sa ka Centrally Sponsored Scheme ha kaba ki jylla ki hap nohsynñiang lang tang khyndiat kata 10 ne 20 ne 30 na ka 100.
Barabor ki jylla shatei lam mihngi kin hap noh synñiang tang 10 na ka 100.
Dang shen ka Indian Council of Medical Research (ICMR) National Institute of Nutrition, ka lah pynmih ka kaiphot, bad ki kyndon jong ka Expert Committee Members, kaba ïadei bad ka bam ka dih kaba ki khot “My Plate for the Day for 2000 Kcal".
Ha jylla Meghalaya, kumba 90 na ka 100, ki bam da ka ja, doh bad jhur, te yn ai kyrteng kumne “Ka pliang ja ha ka shisngi ban ïoh 2000 ka bor".
Kane ka pliang ja ka dei ban don 250 gm ki Cereals (u khaw, u kew, u riewhadem, ter ter) 85gm ki Pulses (Rymbai ja, shyieng phrisbin ter ter, bad 30 gm lah ban ïoh na ka doh, dohkha bad pylleng).
300ml ka dud/doi, 400gm ki jhur, 100gm ki soh, 35g ki shana bad symbai, 27 gm ka khleiñ bad umphñiang.
Kane kam mut ban bam shisien bam, hynrei baroh shisngi, bad ki jingthew ki long kat kum ka rta.
Katno tharai kane ka pliang ja kan shongdor? Hynrei hap pyrshang ban bam ba ha katei ka kaiphot ka ICMR ka ong ba 56.
4% ki nong India ki ïoh pang, namar bym biang ka bam ka dih.
Ka dei hangne ka sorkar kmie ka don ka Pradhan Mantri Garib Kalyan Anna Yojana (PMGKAY) Scheme, ka ICDS kaba tip kum ka Saksham Aganwadi and POSHAN 2.
0 na ka bynta ki khyllung / khynnah ka Pradhan Mantri Poshan Shakti Nirman (Ka bam ja sngi ki khynnahskul) bad kiwei kiwei, ki skhim, kiba ïadei halor ka koit ka khiah.
Namarkata, la pyllait paidbah ïa ki jingbam babha ba don kita ki bitamin / dawai pohkhyndew (minerals) batei ym tang ïa ka met hynrei ka pynproh jabieng ruh (fortified food) lyngba ki dukan rashon.
Ha kane ka Committee, ki don ki briew kiba kynsai na kiba kynsai tam.
Ka lah trei bor bah, haduh ba ka kaiphot kaba ka ai, ka dei kaba janai bha, bad ka la pynsuk ïa ki sorkar jylla ha ka Ri.
Ka don palat spah sla.
Ha kane ka dorbar mang tangka (Interim Budget) ka Ri India ba dang shu dep, ka jingmang tyngka, ka duna palat, lehse ka lah ba ym dap lada hap ban bud ïa katei ka kaiphot, hap ruh ban peit ruh ïa kiwei ki jongdonkam.
Ka Ri jongngi ka dei kaba donbok bha, namarlah jan mar shiteng la tawiar da ki duriaw bah.
Ki dohkha duriaw ki don ka dawai bah.
Kat shaba phin phai ïa la ki khmat bad ba phin peitthuh bha ba khlem artatien phin ïohi ïa kiei kiei kiba pyn myntoi.
Hooid, ban peit thuh bad ym ban peit lorni na ka bynta ban ïoh ïa khana lorni.
Kumta to da peit thuh bad to da ïohi bad da ithuh ne sngewthuh, ïa kaba lah ban ïohi.
To khmih bad to ithuh ïa ka durkhmat ka jong ki para briew naba ka ju batai shai ïa kaei kaba ki pyrkhat ki pyrdaiñ, kaba long bunsien kat kum kata kaba ki shem ha la ka dohnud.
To peit thuh ïa ki nongmuna bapher bapher ban ithuh ïa kata kaei kaei kaba kiba pynwandur ïa ki, ki don ban tyrwa ha nga ha phi.
To peit thuh ïa ki jain ki nep bad ruh ïa kiwei kiwei de ki mar ki mata naba ki don ha ki ïa ka khana ban ïathuh shaphang kiba ñiewkor ne kiba pyndonkam ïa ki.
To peit thuh ïa ki dak ki shin (signs) ne ïa ki shap (symbols) bad to da tip ruh de ïa kaei kaba ki thew lane ïa ka jingmut ka jong ki ne ïa kaei kaba ki don ban batai.
To peit thuh ïa ki dur ki dar, kiba la kynshew bha khop, khang ban ithuh bad sngewthuh ïa ka mynnor bad ïa ka rukom im ka jong kiba ha shwa.
Kumta to ngin sumar bad to ngin pyndonkam hok ruh ïa la ki jong ki khmat, naba kat shaba ngin phai la ki khmat ka sawdong ka sawkun kaba ngin ïohi shynna ka don ha ka ïa la ka jong ka khana.
Ka khana kaba ka kwah ban ïathuh ha ngi, na kaba ngin ïoh ïa shibun ki jingmyntoi.
To da peit thuh naba ngin ïoh, da shisha, ïa shibun bah ki jinghikai tang na ka sawdong ka sawkun.
To tip ba ki riewhyndai ki da iehnoh sha-dien ïa shibun bah ki dak ki shin kiba long kum ka jingkdew lynti bad ruh ka jingbatai ïa ka lawei ka jong ngi kiba kumne mynta.
To da ñiewkor ruh ban pule, ïa kiei kiei kiba ka dei ïa ngi ba ngin pynmlien ban pule, naba ka jingpule ka dei ka nongrim jong ka jingtip bad ka jingshemphang.
To tip ruh ba ka sawdong ka sawkun ka don la ka sur kren.
Ka ïai kren haduh mynta mynne hynrei uba bun um ïohsngew ïa ka sur ka jong ka.
Kiba ïohsngew pat de kim suitñiew kat ban shah shkor ïa kaei kaba ka don ban ong.
ñiar eh kiba lah ban ïohsngew ïa ka jingud sngewsih jong ka mei mariang, kaba kynthup ruh ïa ka meiramew.
ñiar kiba ïohsngew, nalor kaba lah ban ïohi, ba ka la nang ïai mana ba kam banse shuh ban leh lem, kumba ngi u khunbynriew ngi leh ïa ka.
Ym artatien ba baroh kine ki jingthaw kiba don jingim, ynda haba kumne mynta, kim lah khlem da bynñiaw ba U Blei u thaw ïa ngi u khunbynriew.
Ym aratien ba ki bapli ki la shu ïa ap hi kmang tang lano ba kin ïoh ban ïa ïeng ryntih, ha khmat jong U Blei, ban ïoh ban ïa tian bishar ïa ngi u khunbynriew.
U Blei, na mynnynkong, u lah buh beit buh ryntih ïa kiei kiei baroh.
Kita kiei kiei ki da long janai hi ruh.
Kiei kiei kiba u la pynlong ruh ki long pahuh pahai, na ka bynta ka jingdonkam ka jong u khunbynriew.
Hynrei ynda kumne mynta kita kiei kiei ki long pynban kiba kyrduh tang namar ka jingrah khlemakor than eh ka jong ngi u khunbynriew.
Ngi da poi syndon kat ban rhah lane ban khwan wat ïa kaei kaei kaba ngim da donkam shisha.
Ngi poi haduh ban lum bad ban kynshew wat ïa kaba ngim lah ban pyndonkam hok.
Ngi poi haduh u pud ba wat lada ngim lah ban pyndonkam hok, ïa ki ne ïa ka, pynban ban ïa sam lem noh bad kiba da kyrduh shisha pat ruh ngim treh lane ngim kwah.
Kaba kato tam katban khwan pynban wat na kiba kyrduh khang ban ioh ban leh sbun ïa kiba pahuh pahai.
Kane shisha kata ka i ïa jong ka jingïabeh thong ïa ka rongphong pyrthei.
Ka i ïa jong ka jingïapyrshang bad ka jingïatynneng.
Ka i ïa jong ka jingsarong biej ïa la ka bor, ka kyrdan bad ka spah.
Ka i ïa kaba tang ban ïoh ban don lem kat haduh ba ym pher wat da kaba shim kylliang, da kaba thok kaba shukor bad wat da kaba klop ne tuh.
Ka i ïa jong ka jingshah pynthame ha ka jinglamler.
Ka i ïa kaba ibeiñ bad kaba kyntait noh war ïa ka jingshisha.
Namar kata, ka i ïa kaba pynshongdor ïa u para briew tang kat kum ka bor, ka kyrdan bad ka spah kaba u don.
Ka i ïa kaba uba pahuh pahai u kñieh noh pynban ïa ka pliang ja ka jong uba kyrduh.
Ka dei halor kine kiei kiei ba uba pahuh u nang pahuh pahai katba uba kyrduh pat de u dang ïai kyrduh.
Te kumta ka khrai kaba pynïakhlad ïa uba pahuh na uba kyrduh kan nang ïar bad kan nang jylliew.
Kane keiñ, ngan pynkynmaw biang, ba ka dei ka jingma kaba khraw tam eh, la ïa kano kano ka imlang ka sahlang ne jaitbynriew.
Nga kubur bad u Dalai Lama ba u briew, ha ka jingrhah than eh ka jong u ïa ka spah pyrthei, u kum kheiñ dew thala noh pat de wat ïa la ka jong ka jingkoit ka jingkhiah.
Ynda u la sngewthuh ïa kata u poi pat ban ïapeiñ biang ïa kata ka spah, kaba u la lumthup, bad ka jingkoit jingkhiah kaba u la kum duh noh.
Hynrei bunsien u kyndit bynriew tad ynda la dier than eh ka por, ïa u.
Ka dei ruh ka jingshisha ba u briew, u pynkhuslai jingmut than eh ïa la ka lashai ka la shisngi kat haduh ba u da pynbijai ei pat de ïa la ka mynta.
Kaba kut ka jong u ka long ba um nang ban im ‘suk mynsiem’ lane ‘hun mynsiem’ la ha ka mynta lymne ka lashai.
Te kumta u bapli u poi pynban ban im, ïa ka jingim, kaba kum u ban nym ïap shuh ne im shyrta, kat haduh ba u shu ïap lehnohei pat de kyndit kyndit khlem da im, ïa ka jingim kaba shisha.
Naduh ka mynnor bad haduh ka mynta, ka jingïakren, jingïathir halor ka jingduna ka jingïatylli hapdeng ki dkhot ka jaitbynriew Khasi ka ïaid.
Na ka por sha ka por, ngi ïohi ïa ki nuksa kiba paw shynna kiba pynshisha ïa kane ka jingbym ïatylli.
Kawei na ki nuksa ba bha tam ka dei ba naduh u snem 1972 bad haduh mynta, ym pat don wat tang uwei u Khasi uba la long kum u Myntri Rangbah ka jylla uba la lah ban pyndep san snem pura ha ka shuki.
Ngi la don ïa ki Rangbah – D.
D.
Pugh, B.
B.
Lyngdoh, D.
D.
Lapang, E.
K.
Mawlong, F.
A.
Khonglam, J.
D.
Rymbai, Donkupar Roy – kiba la shong ha ka shuki Myntri Rangbah ka jylla, hynrei ym don wat tang uwei ruh napdeng kine kiba la lah ban pyndep san snem pura katba ki Myntri Rangbah na kawei pat ka jaitbynriew ki la lah ym tang ban pyndep, hynrei wat ban shong palat san snem ha kane ka shuki badonbor bad ba don jingkitkhlieh.
Sa kawei ruh ka nuksa ka dei lada ngi peitkai ïa ka jingmih bun bah ki seng kiba ngi ong kita ki ‘sengbhalang’ haduh ba la ishyrkhei sa ban peit.
La sngewjynjar ruh ban kynmaw ïa ki kyrteng jong kine ki seng namar ki mih thymmai na kawei ka por sha kawei pat.
Balei ka leit jia kumne? Ka jingbishni, jingpihuiñ lada long bha man bha kiwei pat ki para Khasi ka dei ka daw tynrai jong ka jingduna ka jingïatylli.
Ïalade ruh kim lah bad ïa kiwei ruh kim ailad.
Ym ju don kiba lah ban ïai neh namar ki shah tan palat ha ki para dkhot ka jaitbynriew.
Ka daw baroh ka dei na la rympei bad ym na kiwei ki ar.
Lada uwei u ar u ïohi ba kam don ka jingïatylli hapdeng ki para jaitbynriew, ka suk ban shim kabu na ka bynta ban pharia ïa ka jaitbynriew ba shi khmut shamoit ha ki rukom bapher-bapher la ka dei ka jingwanrah ïa ka jingïakynad, jingleh ïa ki kam ‘Benami’, jingshongkha khleh bad kumta ter-ter.
Dang ïashrut para ma ngi, dang ïoh thab-kti ei utai uba shong shabar! Hynrei ïa kata ruh imat ngim sngewthuh namar lada ngi la sngewthuh ïa kane, ka jingïatylli kan jin da la synshar la slem bah.
Sa kawei ruh ka bynta kaba pynïapait ïapra ïa ki Khasi ka dei ka jingsngew niam kaba la long shaba palat.
Ngi ju mlien ban kdew ba uta u dei na kata ka niam, uta na kata ka Balang, kata na ka kata, bad kumta ter-ter.
Ngim peit shwa ba ngi dei na kajuh ka jaitbynriew, hynrei ngi kloi ban ïa thew ïa ka jingïapher ha ka jingngeit.
Ka jingngeit ka dei ka kam shimet kaba kyntang bad ym dei ban pyndonkam ïa ka kum ka tari ban pynïapait ïapra ïa ka jaitbynriew.
Ka Riti Synshar jong ka Ri India ka shah ïa ngi ban bud ïa kano-kano ka jingngeit kaba ngi sngewbit.
Ngi lah ban jied ïa kano-kano ka niam lane ka Balang.
Ym don ba lah ban pynbor ïa ngi.
Hynrei kaba sngewsih pat ka long ba ngi pyndonkam bakla da kaba klet ba watla ngi ïapher ha kata ka jingngeit, ngi dei pat na kajuh ka thymmei ha ka liang ka jaitbynriew.
Ngim dei pat ban shongthait ban pyrta bad trei na ka bynta ka jingïatylli.
Lada ngim ïatylli para ma ngi dalade ïalade, shaei ngin ïa poi? Mano ban wan rap ïa ngi ha ka saw ka sian lada ngim ïa peit lem ïa ka bha ka miat para ngi? Mano ban ïada ïa ngi na ka jingwan ka umsaw? Mano ban ai jaka ïa ngi lada ngim kloi ban ïatreilang para ma ngi? Shaei ngin ïa phet? Ngim don jaka phet namar ngim don jaka satia shawei pat lait na kane ka khyndew ka shyiap kaba ngi don mynta.
Lada ngim ïa kloi ban ïatylli ha baroh ki jait kam, ngin ym lah ban wanrah ïa ki jingkylla bakhraw ha ka jaitbynriew.
Ïa ngi la ithuh lyng-ba ka jaitbynriew kaba ngi wan.
Ïa ngi la ithuh na ka riti dustur, riam ka beit, ktien ka thylliej, rukom ai jait ai kynja, rukom bat khyndew bat shyiap, rukom bam bad kumta ter-ter bad namarkata, ngi dei kita kiba wan na ka jaitbynriew Hynñiewtrep.
Hynrei lada ngi ailad pat ïa ki jingbishni ba kan synshar ïa ngi, ngin ïai long sah kumne shi kumne bad hajuh shi hajuh, khlem jingkiew sha ki kyrdan ba kham shalor.
Namarkata, lada ngi dei shisha kata ka jaitbynriew ‘tip-briew tip-blei’, ngi la dei ban ïa kyrsiew thiah noh iwei ïa iwei pat ban ïa wan sha ka jingïatylli.
Sdang shwa na ki kam barit eh ban pyni ïa kata ka mynsiem jong ka jingïatylli hashwa ban jam sha kiba kham heh bad kham eh.
Ka la dei ka por ba ngin ïa kylla thiah kylla dem namar ban ïa ïaid sah kumne shi kumne ka long kaba ma bad ka ban buh jingma ïa ki longdien mandien.
Ka United States ha ka Sngi Nyngkong, ka la phah ia ka khubor sngewlem sha ka Iran halor ka jingduh noh ia u President ka ri- u Ebrahim Raisi bad kumjuh ruh ia kiwei pat ki nongialam ba hakhlieh jong katei ka ri kiba kynthup ia u Myntri ka tnat kam bar ri jong ka Iran- u Hossein Amirabdol-lahian bad 2 ngut ki dkhot jong ka kynhun ba la buh kyrpang ban leit synran ia kitei ki nongialam ha katei ka sngi ba ka liengsuiñ kaba ki shong ka la thud shiteng suiñ bad leit hap bakla noh.
Kumta, la ong ruh ba katba ka Iran ka dang pynkhreh ban jied bad thung noh da uwei pat u President ha ka jaka jong u Raisi, ka US ka la pyntip ba ka ïeng skhem ruh ban ai jingkyrshan ia ka hok bad ka jingshngaiñ ki paidbah nong Iran haba iadei bad ka jingjied ia u nongialam uba thymmai u ban ialam ia ka Iran ha kine ki sngi ban wan.
Wat la ka Iran ka iohi ia ka US kum ka nongshun jongka, hynrei la ong ba ka US kam shym ieh noh ne klet ia ki paidbah ka Iran bad kumta ka la pynpaw ia ka jingkyrshan jongka bad ka la kular ruh ban peit-thuh ia ka rukom pyniaid ki bor pyniaid ka Iran haba iadei bad ka hok bad ka jingshngaiñ jong ki paidbah nongshong shnong.
La ong ba ka US bad Iran ka la jan poi sha u pud jong ka thma la bun sien namar ka jingiakynad hapdeng kitei ki ri ka ju jia khah- khah bad ki nongialam jong kitei ki ri kim lah ban pyniadei kumba ki lah ban pyniajan bad kiwei pat ki ri.
Ka seng Congress ka la pynmih ïa ka hukum kaba tyngeh sha kito kiba leh ïa ki kam kiba long pyrshah ïa ka seng ha West Bengal bad bthah ïa ka seng ha ka jylla ba ka la dei ban phah ïa ka kaiphot ha kaba ïadei bad ka jingpynsniewdur bad pyn julor ïa ka Board ba thoh bad buh jingpynbna habar ka shlem treikam jong ka seng ha Kolkata.
Shi sngi hadien ba u la kynthoh pyrshah ïa u heh nongïalam jong ka seng Congress ha West Bengal u Adhir Ranjan Chowdhury halor ka jingbuh jingkylli halor ka jingkohnguh bad jingmynjur jong ka heh nongïalam jong ka seng TMC ka Mamata Banerjee ban leit pynïasoh bad ka kynhun synrop INDIA, kiba bun ki Poster bad ki Board ba ju buh ïa ki jingpynbna kiba don ïa ka dur jong u President jong ka seng Congress u Mallikarjun Kharge ki la shah pynsniewdur bad shah tabaiñ sia khamtam kito kiba don ha ka shlem treikam jong ka seng kaba don ha Kolkata ha ka sngi U Blei.
Kum shi bynta ban shim ka jingsngewkhia halor kine ki jingjia, u General Secretary Organisation jong ka AICC, u K C Venugopal u la ong ba ka seng kan ym lah ban pdiang ne lah shah halor kum kine ki jingleh bym kohnguh ne bud ryntih ïa ki jingpynïaid jong ka seng.
U Symbud Myntri Rangbahduh ka Slovak- u Robert Kalinak ha ka Sngi Nyngkong u la pyntip ba ka jinglong jingman jong u Myntri Rangbahduh katei ka ri, ka la kham biang bad la ong ba u Robert Fico u la lait na ki jingma kiba ap ia ka jingim jong u hadien ka jingshah siat mynshem taiew.
U Robert Fico u la poi thiah hospital ha ka Sngi Balang mynshem taiew hadien ba u la shah siat haduh 4 kuli ha uwei u runar katba u dang mih na ka jingialang bad ki Myntri sorkar jong u ha katei ka sngi.
Wat la katta, la ong ba ka jinglong jingman jong ka met jong u pat kam pat khlaiñ bha namar ka jingmynsaw bad jingshitom ka la jur palat bad uwei na ki kuli kiba la ksam ia ka met jong u, u dei na ki bynta jong ka kpoh bad kumta kan dang shim por ia u ba un lah ban iaid ban ïeng kumba ju long barabor.
Ki la don kumba saw ngut ki lehnoh jong ka kynhun ISIS kiba la shahkem ha Ahmedabad ha ka lah sngi U Blei, khyndiat sngi hadien ba ka jaka sangeh liengsuiñ ha ka nongbah ka la ïohpdiang ïa ka khubor pyntriem ban shah pynbthei bom.
Ïa kine ki lehnoh ïa kiba la ngeit ba ki dei ki nongshong shnong jong ka Sri Lanka, la kem da ka kynhun Gujarat Anti-Terrorism Squad hadien ba la ïoh jingtip shaphang ka jingdon jong ki bad ka jingpyntikna ba ki dei ki lehnoh.
Kum shi bynta ban batai shai halor ka jingpyntreikam ha kaba ïadei bad ka jingïohkem ïa kine ki lehnoh ISIS, ki pulit ki la ïathuh ba kiba bun ki kynhun pulit ki la don bad thaw da ka kynhun ban leit thwet ïa kine ki lehnoh hadien ba la ïoh jingtip shaphang ka jingdon jong ki ha kane ka jaka bad halor ka jingthmu jong ki ban leit sha Ahmedabad na ka bynta ban leh ïa ki kam thombor ha ka ri.
U Vikash Sahay, uba long u Director General of Police, jong ka Gujarat, u la ong ba kine ki saw ngut ki lehnoh ki la shong da ka liengsuiñ IndiGo kaba dei ban leit sha Ahmedabad na Chennai ha ka Lah Sngi U Blei.
“Ka jingïohkem ïa ki ka la long hadien ba la pynlong ïa ka jingkhmih bniah ïa ka thup kyrteng jong ki nongleit jingleit kiba wan na ka thaiñ ba shaphang Shathie bad ïa kiba la shah ithuh kumba la pyntikna da ki heh sorkar ha Colombo," u la ong.
Ki pulit ki la ïathuh ba kine ki saw ngut ki briew, ki la ïa ithuh bad uwei u briew ba la tip kyrteng kum u Abu ha Pakistan lyngba ka Social Media.
“U Abu u la ai mynsiem ïa ki ba kin leh ïa ki kam thombor jong ki lehnoh ha India.
Kine ki la mynjur ba kin sa leh ïa ka kam thombor kum ki ‘riewkheiñduh ha ka jingpynbthei bom.
U Abu uba long u nongshong shnong jong ka Pakistan u la ai ruh ïa ki da T.
4 lak ha ki lut jong ka pisa Sri Lanka," la ong u Sahay.
Ka seng Aam Aadmi Party (AAP) ha ka Sngi U Blei ka la ong ba ki pulit jong ka Delhi ki la kurup noh ïa ka DVR jong ki CCTV Camera kiba la buh hapoh ka ïingsah jong u Myntri Rangbah u Arvind Kejriwal ha kaba ïadei bad ka jingtohkit halor ka jingpynshisha ba shah thombor ka Swati Maliwal.
Ka seng ka la kynnoh ruh ba ki pulit ki la thmu ban pynduh pyndam noh ïa ki sakhi shwa ka ilekshon, la ïathuh ka tyllong khubor.
Haduh ba la thoh ïa ka khubor kam pat don kano kano ka jingai jubab jong ki pulit ka Delhi ha kaba ïadei bad kane ka bynta.
Kumba la ïathuh la ong ba ka MP jong ka seng AAP ha Rajya Sabha, ha ka jingmudui jong ka, ka la ong ba u nongïarap ba ïajan bad u Kejriwal u Bibhav Kumar u la thap ïa ka da kumba 7 haduh 8 sien bad u la ïai kynjat na ka shadem bad ka kpoh haba ka la leit sha ka ïingsah jong u Myntri Rangbah ha ka 13 tarik, Jymmang.
Hadien ka jingshah thombor jong ka, ka la kynnoh ba ki kti jong ka ki la don jingmynsaw bad ka la sngewshitom ruh ban ïaid.
Ka seng AAP ka la ñiew kam kai ïa ki jingpynshisha jong ka bad ong ba ka Maliwal ka la leh mynleh tang namar ka jingshah hukum ha ka seng BJP ban pynjah burom bad buh jingeh ïa u Kejriwal.
Ha ka sngi Saitjaiñ, u Kumar u la shahkem ha ki pulit jong ka Delhi bad ka ïingbishar ka la phah ïa u sha along na ka bynta ban tohkit san sngi.
Ha ka jingai jingkren sha ki nongthoh khubor ha ka Sngi U Blei, u nongïalam jong ka seng AAP u Saurabh Bharadwaj u la ong ba ki pulit ki la dep ban shim ïa ki DVR (Digital Video Recorder) jong ki CCTV Camera.
“Ha ka sngi Saitjaiñ ki la kurup noh ïa ki DVR jong ki Camera kiba la buh ha ki phalor ban rung hapoh ka ïingsah jong u Myntri Rangbah, ha ki jingker kynroh bad ha ka sngi U Blei, ki la kurup noh ïa ki DVR jong ki Camera kiba la buh ha kiwei pat ki bynta jong ka ïing.
Ki pulit ki la sdang ban thaw da kawei pat ka khana ha kaba ïa ki CCTV (Camera) kiba la shah pyndam la kurup ïa ki," u la pynshisha, kumba la ïathuh ka tyllong khubor.
U Bharadwaj u la ong ba ki CCTV Camera bad ki Footage ba la ïoh ban kurup ki dei kiba la bat da ka Public Works Department bad mynta ki la don ha kti ki bor ba dei khmih.
U la buh ruh ki jingkylli halor ka jingtyllun jong kiei kiei baroh halor ka jingjia.
“Ïa ka Call la ai da ka Swati Maliwal ha ka 13 tarik, Jymmang bad khlem da ap ïa ka por, kiei kiei baroh ki la paw ha ki lad phah khubor.
Ïa ka ejahar halor kane ka jingjia la ujor hapoh ka kyndon 354 (B), kaba long ka bynta kaba ïadei bad ka kynthei, hynrei ïa ka ejahar la sam sha kylleng.
Ha kaba ïadei bad kane, u Bibhav Kumar, uba la shah kynnoh donkti ha kane ka jingjia bad ka seng AAP kim shymla ïoh ïa ka kopi jong ka jingujor ejahar," u la bynrap.
Ki pulit jong ka Delhi ki la buh jingmudui pyrshah ïa u  Kumar halor ka jingjrongkti bad thmu ban pynïap hadien ka jingmudui jong ka Maliwal.
Na ka liang u Kumar ruh u la buh kylla da ka jing-ujor ha Civil Lines Police Station, ha kaba u la pynshisha da kaba ong ba ka Maliwal da ka bor ka la rung khlem da ïoh jingbit hapoh ka ïingsah jong u Myntri Rangbah.
Kum shi bynta ban pynkhreh halor ka jingwan jong ka aïom Lyiur , ki bor pynïaid distrik jong ka Gangtok ha Sikkim ka la shim ïa ki sienjam na ka bynta ban ïada na ki jingtwa khyndew.
U District Collector jong ka Gangtok u Tushar G Nikhare u la pynmih ïa ka hukum ba la khang pyrshah ha ka ban tih ne ksam ïa ka khyndew ha ka distrik naduh ka 1 tarik, Jylliew haduh ka 30 tarik, Nailur.
Ïa kane ka hukum la ai hapoh ka jingtreikam jong ka kyndon ba 30 jong ka Disaster Management Act 2005, kaba la pyntreikam ha kum kane ka por ba dei ka por slap ha ka bynta ba shaphang Shatei-Mihngi, khamtam ha Sikkim.
Kumba la sakhi, la ong ba ka Sikkim ka ju kham ïohmad ïa ki jingtwa khyndew ha kum kine ki por kumba la buh jingthoh bad kane ka jingtwa khyndew ka ju long haba wanhap u slap uba jur ha kaba na kiba bun ki jingpyntreikam ha kaba ïadei bad ka jingtih maw ne ka jingpom surok ki ju jia ki jingtwa na ki bynta jong ki lum khamtam ha kine ki thaiñ.
Hadien ba la shimti kum ka khlieh duh jong ka tnat pulit ka Jylla, ka Director General of Police (DGP) ka Kong Idashisha Nongrang kan ïakynduh ïa baroh ki pulit ophisar kynthup ïa ki Superintendent of Police (SP) na kylleng ki district na ka bynta ban ïatai bad ai jingmut lang halor kiba bun ki mat bad ki jingeh kiba ka tnat ka ïakynduh ha ka rukom ai jingshakri bad ban pynkhlaiñ ïa ka tnat ha ka rukom treikam.
Ka Kong Nongrang ka la shimti kum ka DGP ha ka Lah Sngi U Blei hadien ba ka la shah thung ha kane ka kyrdan namar ka samoi treikam u Dr.
LR Bishnoi ka la poi sha kaba kut kum u DGP ka Jylla.
La ong ba kum ka rukom, ka DGP kum ka khlieh duh jong ka tnat pulit kan lum ïa ka jingïalang bad dei ha kane ka jingïalang ba kin mih ki jingïakren bad jingai jingmut lang kumno ban nang pynkhlaiñ ïa ka kynhun kaba trei ban ai jingïada ïa ki paid nongshong kum ka tnat kaba peitngor ban tehlakam bad khanglad ïa kino-kino ki kam bymman bad jingleh kiba long pyrshah ïa ka aiñ.
“Ngim artatien ba hapoh ka jingïalam jong ka DGP kaba thymmai kaba la don slem ha ka kam bad kaba la shakri bun snem hapoh ka Jylla bad ha ki tnat treikam ka Sorkar Pdeng kan long ka jingïarap ha ka jingtreikam bad ban ai jingshakri ïa ki paidbah," la pynpaw kiba bun ki pulit ophisar.
Ka Kong Nongrang kaba dei ka ophisar IPS jong u snem 1992, ka dei ruh ka ophisar IPS kynthei kaba nyngkong na kane ka Jylla ban poi sha ka kyrdan DGP.
Kum shi bynta ban wanrah ïa ka shongsuk bad ka jingshngaiñ ha ka jylla, ki la don baroh kumba 124 tylli ki Nakas (Checkpoints) ïa kiba la buh ha kiba bun ki distrik jong ka Manipur kiba don ha baroh ar, kata ha ki jaka lum bad ki jaka them.
Na ka jingnang bteng ha ka jingpyntreikam ïa ka jingpahara bad ka jingkhynra jong ki kynhun shipai ïada ki la don kumba 79 ngut ki briew kiba la shah kynnoh ba ki la donkti ha kiba bun ki jingïakynad ha kylleng ka jylla kiba la shahkem.
Ki kam ba la pyntreikam da ki kynhun shipai ïada ki kynthup ha ka jingleit khynra bad jingpahara ha ki jaka ba don ki kynhun ba la pyntreikam ha ki jaka ba kham jur ka jingmih jong ki jingïakynad ha ki distrik kiba don ha ki jaka lum bad ki jaka them.
Kine ki jingpyntreikam jong ki shipai ha ryngkat ki pulit ka jylla ki long halor ka jingthmu ban lah ban tehlakam ïa ki jingjia kiba pynduh ïa ka jingshngaiñ bad ka jingïada na ka bynta ki nongshong shnong baroh.
Shuh shuh la bynrap ha kine ki jingpyntreikam, nalor ka jingkem ïa ki briew, la ïoh ruh ban kurup ïa kiba bun ki tiar siat bad ki kuli ïasiat.
Ka Khasi Students’ Union (KSU) Laban Circle ka la ïoh ban shna haduh san tylli ki ïing ba la ker da ki tin ha Maxwelton Estate kaba don ha Laban na ka bynta phah sah ïa ki samla pule bad ki longïing kiba don khun don kti.
Haba ïakren bad u samla Reuben Najiar uba dei u President ka KSU Laban Circle, u la ïathuh ba ka seng ka la dep shna baroh san tylli ki ïing ha Maxwelton Estate khnang ban phah sah ïa ki para Khasi ki bym don jaka sah.
U la ïathuh ba nyngkong ka seng ka la ïoh ban shna tang kawei ka ïing ba la ker da ki tin.
Hadien kata, ka la ïoh ban shna biang sa ar tylli bad mynta pat ka la ïoh ban shna biang sa ar tylli kiba kham haneng bad baroh lang ki long san tylli.
Shuh shuh u la pyntip ba ki ar tylli ki ïing la sah ki samla pule, hynrei mynta ki dang ïoh shuti ba ki dang leit sha shnong bad ar tylli kin sa sah ki longïing kiba don khun don kti kaba ka seng ka la pynkhreh ha kine ki sngi ba kin wan sah noh.
U la ïathuh biang ba ka seng kan dang shna biang ïa ki ïing ba la ker da ki tin ha katei ka jaka ban ai jaka sah ïa ki samla pule bad ki longïing baduk ki bym don jaka sah.
Kum ban shu pynkynmaw, ka jingleit shna ïing ka KSU Laban Circle namar ki bar jylla ki la sdang ban bun ban sah ha Maxwelton Estate kaba lah ban buh jingma ïa ka jaidbynriew lada kin dang wan kine kiwei ki jaidbynriew ha ki jaka ba dang lait.
Kumta ban nym ailad ïa kiwei ki jaidbynriew ba kin wan shna ïing ka KSU ka la mih shakhmat ban shna hi ïa ki ïing bad ban phah sah da ki Khasi ki bym don jaka sah.
Ha kawei ka jingjia, ka jingai jaka sah ïa ki arngut ki briew kiba u trai ïing um ithuh, ka la ïalam pynban sha ka jingjah jong ka pisa haduh T.
5.
13 lak.
Katkum ka khubor ba la ïohlum na ki pulit, la ong ba uwei u briew na East Garo Hills ïa uba la tip kyrteng kum u Sengban G Momin u la ujor ba ha ka 14 tarik Jymmang ha ka por kumba 7:30 janmiet, uwei u doktor (Physician) ryngkat bad uwei pat uba la don lang bad u, kiba um ithuh satia, ki la wan sha ka ïing sah jong u ha ka shnong Dawa Mrongittim ban ai ïa ki dawai dashin na ka bynta u khun jong u.
La ong ba kine ki arngut ki briew kiba u Sengban um ithuh satia ki la pan jaka sah ruh.
Hynrei, ha ka jingujor, u Sengban u la ong ba ha ka por kumba 11 baje mynmiet jong ka 14 tarik Jymmang, kitei baroh arngut ki la mih noh na ka ïing sah jong u.
Na ka liang u Sengban, ha ka jingujor, u la pynpaw ba ha ka step kaba bud, kata, ha ka 15 tarik Jymmang, u la lap ba ka pisa kaba T.
5.
13 lak ka la jah na ka ïing jong u bad ka jingsuba ka long ba kiba la tuh ïa kane ka pisa ki dei kitei ki arngut kiba um ithuh satia.
U Vice-President ka United Democratic Party (UDP), Bah Allantry Dkhar ha ka Sngi Ba-ar u la ong ba ka ilekshon MP kaba dang shu dep ka long kaba kham pher bad ka jingjop ha ka 4 tarik u Jylliew ka lah ban dei jongno-re-jongno.
“Kito kiba la kyrmen skhem ban poi sha ka thong ki la lum jingkheiñ.
Katkum ka jingsngewthuh jong nga, ka lah ban dei ka jingjop jongno-re-jongno ha ka 4 tarik u Jylliew," la ong u Bah Dkhar haba kren sha ki lad pathai khubor.
Haba kdew ba ka ilekshon MP ba dang shu dep ka long kaba kham pher haba ïanujor bad kiwei pat, u la ong ba ki la don shibun kiei-kiei ha kane ka ilekshon khamtam ha ka por ba treikam ka jingjar-jar ha shuwa ban thep ‘vote’ bad kumta u la ban biang ba ka jingjop ka lah ban dei jongno-re-jongno.
Haba kylli, utei u nongïalam u la ong, “Ngi khmih lynti ïa kata, hynrei ka ilekshon ka dei ka ilekshon bad ngim dei ban klet ïa kane.
Hooid, ka jingkyrmen jong ngi ka shong ha ka jingtrei shitom ba radbah jong ki nongmihkhmat, ki nongïalam ka seng, lem bad ki nongtrei ha ki shnong ki thaw.
"“Hynrei kumba nga ong, ka ilekshon ka dei ka ilekshon, to ngi ap ïa ka 4 tarik u Jylliew," u la ong.
Haba jubab, u la ong, “Kaei kaba phi ïohi kam dei ka jingshisha kaba pura bad khatduh.
Kumba phi tip, ka jingthep ‘vote’ ka long ka kam shimet bad ka bym don ba tip satia mano-mano bad kumta kan sa mih ka jingong…ki ilekshon ki dei ki ilekshon.
"Ha kajuh ka por, u la pynsngew ba ka long kaba eh than ban ai ka jingkheiñ kaba paka ha kum kane ka por.
Shuh shuh haba jubab, u la bynrap, “Hadien ba la dep phah ïa ka khubor jong ka jingïalap da u kyrtong bad ki nongïalam ka seng, ka la don ka jingkynriah khamtam haba ïadei bad ki paidbah kiba ïadon bynta bad ka seng, hynrei haduh katno kane kan ïarap ïa ngi ka dei kaei kaba ngin hap peit ha ka 4 tarik u Jylliew.
".
Ka Hynñiewtrep You-ths’ Council (HYC) West Khasi Hills Dis-trict ryngkat ka HYC Nongstoiñ Circle ki la pynpaw ka jingsngewdiaw kaba jur ïa ka lawei ki khun samla ka thaiñ bad ka District namar ka jingnang jyllei ki kam dih bad khaïi drok katba nang mih ki sngi.
Halor kane ka phang, ha ka Sngi Ba-ar ka HYC ka la leit ban ïakynduh ïa u Deputy Commissioner (DC) ka West Khasi Hills bad ban aiti ruh ïa ka dorkhas ha kaba la pyntip ba tang ha kine ki artaïew ba ka HYC ka la mih shakhmat ban khynra ïa ka ïew Nongstoin, ka la lap haduh kumba 20 ngut ki nongdih drok.
Shuh shuh ki la pynpaw ruh ba ha ka jingkhynra, ka HYC ka la lap ruh ba ki don kiba die ruh ïa u drok da kaba ki rah khyndiat-khyndiat bad kane ka la nang pynsyier mynsiem ïa ki paidbah namar haba jyllei kine ki kam, ka tuh ka thiem ruh ka jur bha.
“Ngi kum ka seng ngi la aiti sha ki Pulit ïa ki briew bad ngi la thang ïa u drok ba la ïoh kurup bad ha kaba ngi la ïarap ban sneng bad kyntu ruh ïa kito kiba la lap ba kin kylla noh ka jingim ba thymmai bad ha kajuh ka por ngi maham ban nym pynjot ïa kiwei," la ong ka dorkhas ka HYC ba la aiti sha u DC.
Kumta halor kane, ka HYC ka la buh ïa ki katto katne ki mat ban kyrpad ïa u DC ba ka seng ka kwah tip ka kam bad ka thong jong ka tnat Pulit lyngba ka Anti Narcotics Task Force (ANTF) halor ka jingjyllei u drok ha Nongstoiñ bad hapoh ka District baroh kawei, namar katba nang mih ki sngi ki la nang jyllei.
Ka HYC ka la ai jingmut ruh ban pynkhlaiñ ki jingkhynra ban wanrah ïa ka suk ka saiñ.
Kaba ar pat, ka HYC ka la kyrpad ïa u DC ba un ïakren bad u Syiem ka Hima Nongstoiñ ban pynpra noh ïa ki ïing ba la jot rathai bad ki ïing kiba kylla long kum ka ktem jakhlia hapoh ka ïew khnang ban ym don ba pyndonkam ïa ki bad ban ym shah shuh ban sah hapoh ïew Nongstoiñ kumba la ju maham ha ki snem ba la dep.
Ka HYC ka la kyrpad ruh ban pynlong ka jingleit jurip ha kano-kano ka por ïa katei ka jaka na ka bynta ban lap ïa ka jingshisha.
Ha kawei pat ka liang ka HYC ha ka dorkhas ka la pyntip ba ka la ïakynduh ruh ïa ki nongdih drok kaba kam kwah pat ban pynpaw kyrteng ha kaba ki don kiba la phla hok ba ki la shah-teh shah-khum ne longmraw ha ka jingdih ha kane ka jingmlien bad ym tang ma ki hynrei sngew synei ruh ïa ki kmie ki kpa kiba longmraw namar ki khun namar kim lah tang ban leit buh ha jaka sumar (Rehab Centre) namar ka jinglut kaba bun.
Ka HYC ka la ong ruh ba ka jingkhynra kam dei tang ban lap ïa ki nongdih hynrei ka kwah ban pynduna bad ïaleh ban rat dyngkhong namar kum ka seng ka sngew kitram bad sngewkhia bad sngewsynei ïa ki bad ka kyrpad ban ïarap bei tyngka ïa ki kmie kpa ban sumar ïa kito kiba la thrang ban kylla bamut noh.
Shuh shuh la ong ba na ka bynta ban shngaiñ ka ïew ka hat, ki nongdie jingdie ha ïew Nongstoiñ khamtam ha Khlieh ïew bad hajan Them ïew, ka HYC ka kyrpad ïa u DC ban phah pahara janmiet naduh 4 haduh 8 baje man ka sngi haduh ban da khang dukan namar kim shngaiñ shuh.
Ka HYC ka la kyrpad ïa u DC ba un shim khia ban ïarap lem ha ka ban pynkhlaiñ ka jingpahara bad ki Police Check Point khamtam ha ki ïew khappud bad ruh ki khyrdop kiba rung ha ka District.
Ha ka hukum kaba la pynmih ha ka 20 tarik mynta u bnai, u Deputy Commissioner (DC) ka East Khasi Hills u la ong ba dei ban plie biang mardor ïa ka kam khaïi bar-ri na Majai Land Custom Station.
Ka jingpynmih ïa kane ka hukum ka long halor ka jingïoh pdiang jingtip ba ka la don ka jingkhang surok khlem da ïoh bor da u Syiem ka Hima Sohra ïa ka surok na Umdud sha Zero Point, kaba la ïalam sha ka jingkhang khyrdep jong ka kam khaïi bar-ri lyngba ka Majai Land Custom Station.
Ha ka hukum ba la pynmih, u DC u la ong ba ka jingkhaïi na Majai ka dei ban sdang noh mardor bad ha kajuh ka por u la ong ba kano-kano ka jingpynkheiñ ïa kane ka hukum, yn leh da kaba tyngeh katkum ki kyndon jong ka aiñ.
Kum ban shu kdew hangne, u Syiem ka Hima Sohra u la thoh sha u Superintendent ka Majai Land Custom Station halor ka jingkhang khlem buh por ïa ka surok Umdud-Zero Point ha kaba u la ong ruh ba ka jingpyrkhing u District Magistrate ka East Khasi Hills ban lum bai musur ka dei kaba long mar pyrshah bad ka hukum kaba shipor jong ka Meghalaya High Court kaba la shah ïa ka Hima ban lum T.
200 kawei ka kali haba pyndonkam ïa ka surok na Umdud sha Zero Point da kaba bthah ruh ban pynbha ïa kane ka surok.
U Syiem Sohra u la ong ba u District Magistrate ka East Khasi Hills lyngba ka hukum kaba 10 tarik Jymmang, 2024 u la pyrkhing ban lum bai musur ha kane ka surok katkum ka rukom synshar kaba la ju leh da ka Hima tangba ka High Court ka la pynmih ïa ka hukum ha ka 13 tarik Ïaïong, 2022 ha kaba ka la shah ban oh khajna T.
200 kawei ka kali.
U la ong ba wat ka Ïingbishar lyngba u Chief Justice barim, u Sanjib Banerjee bad Justice W.
Diengdoh ha ka rai kaba 2/6/2022 la pynpaw bad pynsngew biang ba ka Hima Sohra Syiemship ka don ka bor ban lum khajna bad kane ka rai ka pynksan ïa ka rai jong u nongbishar ba marwei kaba ha ka 13 tarik Ïaïong, 2022.
U Syiem u la ong ba kane ka jingpyrkhing u District Magistrate ban pyrkhing ïa u Syiem Sohra ban lum khajna ka dei kum ka jingkheiñ poh ïa ka hukum jong ka Ïingbishar.
La ong ruh ba kane ka jingkhang ïa ka surok ka dei ha ka por ba dang don ka jingbym shongsuk-shongsaiñ ha Majai ha kaba ka Hima Sohra ka la pyrshang ban pynbeit ïa ki jingeh kham kloi ban poi sha ka jingsngewthuh lang.
Kumta ban lait na kano-kano ka jingbym shongsuk ha ka thaiñ, ka jingkhang ïa ka surok ka dei kaba donkam ban tem ruh ïa ka jingïashit kaba lah ban mih bun ki jaka.
U Syiem Sohra u la ong ba un sa ai ‘show cause’ halor ka jingbym pynbha ïa ka surok da u kontraktor u Bah Tamdor Sing Nadon uba ka ophis Hima Sohra ka la bynshet ha u ban pynbha ïa kane ka surok man ka por kumba la ïa kut bad u namar ka mih ka jingujor ba khlem pynbha ïa ka surok kumba la ud da ki nongshong shnong ka Majai.
Kumta u la ong ba ka rai kaba 16 tarik Jymmang, 2024 ka long ban khang ïa ka surok bad kan bteng tad haduh ban da dep bishar ïa ka mukotduma  (Writ Petition of W.
P.
C No 114 of 2022) kaba dang sahteng ha Meghalaya High Court.
Shuh shuh u la ong ba lada don mano-mano ba sngew wit namar kane ka hukum ban khang ïa ka surok kaba la hukum da ka Hima Sohra bad ka Dorbar ki lah ban leit sha Ïingbishar ne sha kino-kino ki bor.
Ki pulit ka jylla ha ka Sngi Ba-Ar ki la pyntip ba uwei u nongshong shnong ka nongbah Shillong u la ujor ba ha ka 12 tarik Ïaïong, 2024, ka pisa kaba don haduh T.
99,928 ka la shah khate na ka ‘Credit Card’ kaba dei na ka Bank ICICI khlem ka jingtip jong u.
Ha kawei pat ka jingjia, ki pulit ki la ong ba uwei u nongshong shnong ka Jaisingpura Sultana, Rajasthan u la ujor ba ha ka 4 tarik Jymmang ha ka por kumba 5:20 janmiet, uwei na kiba ïatreilang bad u, u la ïoh ïa kawei ka ‘Phone Call’ na uwei briew ba la tip kyrteng kum u Ajay Charlie bad hadien, uta uba la ïoh ïa ka ‘Phone Call’ u la shah thok pisa kaba la kot sha ka T.
45,000.
Shuh shuh na ka liang ki pulit ki la pyntip ba u Nabajyoti Das, Cluster Manager ka Xpressbees kaba don ha New Bhaitbari, Rajabala (West Garo Hills), u la ujor ba u briew uba la ïatreilang bad u ha ka kam (Business Partner) ïa uba la tip kyrteng kum u Sarower Hossain, u la pyndonkam bakla ïa ka pisa kaba la kot sha ka T.
2,71,975 kaba dei ka pisa jong ka kompani.
Sa ha kawei pat ka jingjia, ki pulit ki la ïathuh ba u Chelfest Berry Nongrum u la ujor ba ha ka 19 tarik Jymmang ha ka por kumba 1:45 mynsngi, u la ïoh bat ïa arngut ki briew ïa kiba la tip kyretng kum u Ainingstar Sohshang (30 snem ka rta) bad u Shubash Thapa (38 snem ka rta), katba ki dang pyrshang ban tuh ïa ki ‘U-Channel’ bad kiwei na ka nala Wahthangsniang kaba don hajan ka Shillong Baptist Church.
Ha kawei pat ka khubor, ki pulit ki la ïathuh ba u Hrisikesh Roy, Assistant Manager (C), NPCC Ltd.
, u la ujor ba ha ka 17 tarik Jymmang, ki heh ka NPCC ryngkat bad ki shipai BSF ki la leit jngoh ïa kawei ka jaka ba dang shna ha Mikirpara Border Outpost, East Jaiñtia Hills, bad ki la lap ba ki runar ki la pynjulor bad lute ïa ki mar ki mata kiba shongdor kumba T.
2 lak na kane ka jaka.
Nalorkata, ki pulit ki la ong ba u Rahan Ali u la ujor ba ha ka 12 tarik Jymmang, ka thuk-thuk jong u (AS-17M-0711) ka la jah na ka Maternity Hospital, Tura katba u Chasin Marak u la ujor ba ha ka 17 tarik Jymmang, ka thuk-thuk jong u (ML-08H-3266) ka la jah na Tikrikilla, West Garo Hills.
Ha kawei pat ki jingjia, ki pulit ki la ïathuh ba ha ka 18 tarik Jymmang ha ka por kumba 8 baje mynmiet, ki runar ki bym lah ban ithuh ki la shoh la dat ïa u Tek Bahadur Thapa (34 snem ka rta) ha Khlieh Ïewduh, Shillong, bad la hap ban pynkit noh ïa u sha Civil Hospital, Shillong ban ai jingsumar hadien ba u la mynsaw malu-mala.
Shuh shuh ki pulit ki la ong ba ha ka 18 tarik Jymmang ha ka por kumba 10:30 mynmiet, ki runar ki la shoh la dat ïa u Ambase Thapa (40 snem ka rta) ha Jhalupara, Shillong, bad la rah ïa u sha Civil Hospital, Shillong ban ai jingsumar namar ka jingmynsaw.
U Vice-President ka United Democratic Party (UDP), Bah Allantry Dkhar u la ong ba ka National Testing Agency (NTA) lem bad ki bor pynïaid ka NEHU kim shym la pynkhreh bha haba ïadei bad ka eksamin Central University Entrance Test (CUET).
Kum ban shu kdew hangne, ki samla pule kiba la leit ban thoh ïa ka eksamin CUET kaba la long ha NEHU mynshem taïew ki la mad jingeh shi kat dei hadien ba la mih ki kynrum-kynram namar ka jingkynnoh jingbym biang ha ka rukom pynïaid ïa ka eksamin.
U Bah Dkhar u la ong ba haba phai sha ka CUET, ïa kane ka eksamin la pynlong da ka NTA ïa kaba la thung da ka Sorkar Pdeng.
U la ong ruh ba ka bynta ba khyndiat eh jong ka Sorkar Jylla haba ïadei bad katei ka eksamin ka long ha ka liang ka jingai jingmut kumjuh ban pynsngew sha ki bor pynïaid ka skulbah ban shim khia halor kane ka kam.
“Lada ki kam ki hap ban long ha kane ka rukom ha ka sien banyngkong, kata kan ym manbha na bynta ki samla ka Jylla hadien-habud khamtam ïa kito kiba kwah ban ïaid shakhmat bad ki jingpule ba shajrong jong ki," u la ong.
Utei u nongïalam u la ong, “Ka jingkylla kaba khraw bad ka NTA lem bad ki bor pynïaid ka skulbah kim shym la pynkhreh bha.
"Haba kdew ba ki la mih shibun kiei-kiei na katei ka eksamin kiba hap ban shim khia, u la ong ba u la ïoh jingtip lyngba ki lad pathai khubor ba ka eksamin ka la kut haduh ka por 9:30 baje mynmiet.
“Kane ka donkam ïa ka jingpynshitom kaba tyngeh na ka liang ki bor ba dei khmih ïa ka CUET bad nga ban jur ïa ka Sorkar ban pynsngew sha ki bor ba dei khmih ban pyntikna ba kiba kum kine kin ym jia shuh hadien-habud," u la ong.
Shuh shuh haba kylli, u la ong bynrap, “Lyngba ki jingkren u Myntri Rangbah bad Myntri ka tnad pule-puthi, la dep ban shim khia ïa kane bad ngi khmih lynti ba kan don ka jingpyrkhat ïa kito ki samla pule kiba shah ktah khnang ba kin ym duh ban jam shaphrang ha ka lawei jong ki.
".
Ka Fashion Society Shillong (FSS) ha ka Lah Sngi U Blei ka la pynlong ïa ka jingïalang kaba shongkun ban pyndon burom ïa ki nongïaleh ‘Hill State Movement’ na ki bynta ka Ri-Bhoi bad ka West Khasi Hills  District, ha Nongstoiñ.
Ha katei ka jingïalang la don kumba 60 ngut ki ‘Volunteer’ jong ka ‘Hill State Movement’ kiba la shah pynkup burom da ki ‘momento’, lane ki jingai sngewbha.
Ha kajuh ka por, la synran lang ïa ki da ki bahaïing bad ki nong kitbok-kitrwiang.
Ïa ka prokram la pynïaid da ka Researcher ba pawnam, ka Dr.
Jane E.
Warjri, bad ka Khmih Creative Society ka la ai katto-katne ki jingrwai ïeid ri.
Kane ka dei ka sien ba ar ba ka FSS ka la pynlong ïa kum kane ka jingïalang.
Kum ban shu kdew hangne, ka sien banyngkong ka la long ha Shillong ha u snem 2023, ha kaba ki ‘Volunteer’ ka ‘Hill State Movement’, ki la wan na kylleng ki distrik jong ka Jylla.
U kyrtong MP Lok Sabha jong ka Voice of the People Party (VPP), Dr.
Ricky A.
J Syngkon u la ong ba ka seng ka la dep khreh kot, ka la dep thoh ruh ïa ka eksam hynrei ka risol ne ka jubab na ki paidbah yn ap beit haduh ka 4 tarik Jylliew 2024.
Kane ka jingïakren bad u Dr.
Ricky ka long ban sngap ïa ka jingsngew jong u haba ka sngi ñiew ‘vote’ ka sah satang artaïew ban kynjoh sha ka 4 tarik Jylliew 2024.
Ki paidbah ka jylla Meghalaya kata ha Shillong bad Tura constituency ki la dep thep ‘vote’ ha ka 19 tarik Ïaïong 2024.
U Dr.
Ricky u la ong ba haduh mynta um lah ban ïoh jingkheiñ namar um lah ban ïohi haba ki paidbah ki rai marwei-marwei ha jaka thep ‘vote’ hynrei u don jingkyrmen ba ki paidbah kin rai ïa kaba bha tam.
“Kumba ngi la trei shitom ngi la pynshai sha ki paidbah ha ka por ilekshon ka long ruh kumba ngi la dep khreh kot, ngi la dep thoh ruh ïa ka eksam bad mynta ngin ap satang ïa ka jubab ha ka 4 tarik jylliew 2024" u la ong.
Ki kyrtong kiba la mih madan ban aireng ha kane ka  ilekshon MP na Shillong constituency ki don haduh hynriew ngut kata u Dr.
Ricky A.
J Syngkon na ka VPP, Bah Vincent Pala na ka Congress, Kong Ampareen Lyngdoh na ka NPP, Bah Robertjune Kharjahrin na ka UDP, Bah Lakhon Kma bad Peter Shallam kum ki kyrtong shimet.
Kane ka jingslem ban ñiew ïa ka ‘vote’ kaba ki paidbah ki la dep rai ha ka 19 tarik Ïaïong ka long ban ap lang haduh ban da pyndep thep ‘vote’ ha kiwei ki jylla khnang ban ïoh ñiew lang ha  kajuh ka sngi kata ha ka 4 tarik Jylliew 2024.
U Myntri barim ka Sorkar Jylla uba dei u MLA ka BJP na South Shillong konstitwensi u Bah Sanbor Shullai u la kam ba kumba 30% ki nongthep ‘vote’ ka South Shillong konstitwensi ki khlem leit thep ‘vote’ namar ki dom bym don u ‘Lotus’ ha ka kor thep vote (EVM).
U Lotus u dei ka shap jong ka BJP.
Haba ki nongthoh khubor ki buh jingkylli halor ka jingduna kiba leit thep ‘vot’e ha South Shillong konstitwensi ha kane ka ilekshon MP na Shillong Parliamentary konstitwensi, u Bah Sanbor u la ong ba ma u dalade u la lap ba ki paidbah hapoh ka konstitwensi jong u ki khlem leit thep ‘vote’ shuh wat kito kiba la ïeng laiñ ha ki jaka thep ‘vote’ ki kylli na ki nongpynïaid ilekshon la ka don ne em ka kyrteng u Bah Sanbor bad ka don ne em ka shap ‘Lotus’ jong ka BJP.
Hynrei u la ong ba namar ka jingbym don u Lotus, ki paidbah ki dom bad ki khlem thep ‘vote’ shuh ha South Shillong bad u la bynrap da kaba u la ong ruh ba u don ki sakhi ban kyrshan ïa ka jingkam ka jong u.
U Bah Sanbor u kubur ba ka BJP na Delhi ka la pynkohnguh ïa ka BJP Meghalaya ban nym buh kyrtong hynrei ban kyrshan beit ïa ka NPP ha kane ka ilekshon MP wat lada ka BJP ka la dep pynkhreh kham mynshwa ban buh kyrtong na Shillong bad Tura.
U la ong ruh ba ka BJP ka ai ka jingkyrshan ïa ki kyrtong ka NPP ha Meghalaya kumba la bthah da ki nongïalam jong ka seng namar kawei ruh ka NPP ka dei kaba don lang hapoh ka NDA.
Ka South Shillong ka dei kawei na ki konstitwensi kiba duna bha kiba leit thep ‘vote’ ha ka 19 tarik Ïaïong, 2024.
U Bah Sanbor u la ong ba wat hapdeng ki jingbatai ban pynsngewthuh bakla ïa ki paidbah da kaba thaw ktien ba ka NPP ka dei lang ka BJP.
U la ong ba ka don ka jingpynsngewthuh bakla kum ka jingpyntieng ban khang ïa ki Ïingmane lada jop ka NPP bad BJP na Meghalaya bad kane ka treikam khamtam ha ki shnong nongkyndong.
U Bah Sanbor u la ong ba u kyrmen ba ka NPP kan jop ha kane ka ilekshon MP na ka bynta ka jingmyntoi ka Jylla.
U la ong ba lada jop ka Liang Pyrshah kan long ka jinglehnohei namar ka Congress ruh kam lah ban leh ei ei bad lada jop lei lei ka VPP, kan long ka jingduh ïa ka Jylla.
Kan long ka sien kaba nyngkong eh ïa ki 3 ngut ki nongking-lieng ka Jylla, kata ka Elizabeth Vincent, u Batskhem Nongbak bad u Pynshngaiñ Kurbah kiba la shah jied ban mih -khmat ïa ka ri India ha ka jingïakob kinglieng ki ban long shabar ri.
Ka Elizabeth Vincent kaba na Ribhoi ka la ïoh rung sha ka ICF World Cup ka ban long ha ka nongbah Prague jong ka Czech Republic ha u ‘nai Jylliew mynta u snem.
Ki nongjop ha kane ka jingïakob ha kane ka jingïakob kin ïoh ïa ka lad ban ïashim bynta ha Paris Olympics 2024.
Kumba ka long mynta ka Elizabeth, u Batskhem bad u Pynshngaiñ ki la shah jied ban don bynta bad ka kynhun ïalehkai ka ri ka ban leit ïashim bynta ha ka International Canoe Slalom Tournament ka ban long ha Russia ha u Nailur mynta u snem.
Ka Elizabeth kaba dang 26 snem ka rta, kaba la ïoh rung sha ka World Cup, ka la sdang ïa ka jingkilanmet hapoh ka jinghikai ka coach lem bad u kpa jong ka, u Ian Vincent hajan ka shnong Umtham.
Kane ka nongïalehkai ka la ïoh ban mihkhmat ïa ka Jylla ha kiba bun ki jingïakob kynthup ïa ka National Games, Malabar River Festival bad ka Tawangchu Tides Festival kaba ha Arunachal Pradesh.
U Batskhem Nongbah uba dang 18 snem ka rta bad u Pynshngaiñ Kurbah uba dang 19 snem karta, ki la ïoh ban ïashim bynta ha ka Khelo India Games 2022.
U Batskhem uba na ka shnong Umtham uba la shah hikai ha u Ian Vincent, u la long tang kum u nongbylla, hynrei u don pat ïa ka jingthrang ban pynurlong ïa ki jing-angnud ha ka kam ïalehkai king-lieng.
Katba u Pynshngaiñ uba na Labyrwa u la sdang ban king-lieng naduh ba u dangkhynnah hapoh ka jingai jinghikai u Ian Vincent kum u coach bad u la ïoh ban khur ïa ka takma rupa ha ka Khelo India Games 2022.
U la ïoh ruh ka lad ban mihkhmat ïa ka Jylla ha ka Malabar River Festival bad ha ka jingïakob kaba la long ha Madhya Pradesh.
Na ka liang u Myntri Rangbah ka Jylla u Conrad Sangma u la leit ai khublei kitbok kitrwiang ïa kitei ki 3 ngut ki nongkinglieng ha shnong Umtham kaba ha Ribhoi.
Ha kane ka jingïalang kaba lyngkot la ïadon lang u Dr.
Wilbur Manners, President ka MCA, u Zorba Laloo uba long u dkhot ka MCA lem bad u coach u Ian Vincent.
Ka shnong Umtham kaba ha Ribhoi kala long kawei na ki jingïalehkai king-lieng da kaba pynlong ïa ka Megha Kayak Fest (international white water kayaking competition) bad ruh ïa ka IKCA Selection Trials kaba la long ha ka 18 bad 19 tarik mynta u bnai.
“Ka jingthmu ka jong nga ka long tang ban wan ban pynlut ïa ka por ha kane ka jaka bad phi bad ruh ban ai khublei ïa phi ki nongïalehkai.
Kum u Myntri Rangbah nga sngewsarong na ka bynta jong phi halor ka jingïalehkai bha tang ha ka por kaba lyngkot," la pynpaw u Conrad.
Ka Sunrise Academy ka la pynliem noh ïa ka St Edmund’s da 4 run (DLS method) na ka bynta ban rah ïa ka nam lahduh ha ka Under-15 Inter School Cricket Tournament ba la pynïaid da ka Shillong Cricket Association ha ka sngi Balang.
Ha kane ka jingïakhun final kaba la long ha madan ïalehkai kriket Polo, ka St.
Edmund’s kaba la jied ban tied nyngkong ka la kamai 107 run bad shah pynhap 3 wiket ha ki 15 over.
U Mannan Surana u la khyrwit ïa ka shiteng spah da kaba ïoh 65 run ha ki 41 bol.
Katba u Rohit Sharma u la shim 2 wiket na ka bynta ki 3 over.
Hadien ka jingpynduna ïa ka jingkamai run na ka daw ka jingpynthut u slap, ka Sunrise ka la kamai 33 run ha ki 4 over.
U Sparsh u la tied 30 run na ki 16 bol.
Ïa ka nam Player of Match la khur da u Rohit Sharma uba la tied 15 run bad shim 2 wiket.
Na ka daw ka jingshah pynthut noh ha u lapbah uba la neh kumba 2 kynta, na ka liang ki bor pynïaid ka SCA la pynkynriah noh ïa ka jingïakhun final jong ka lympung ïalehkai ki kynthei ne ka Women’s League sha ka Sngi Palei ha kaba ka SCA ‘A’ bad ka EWDCA kin ïaknieh ïa ka nam lahduh.
Ha ki jingïakhun semi final, ka SCA ‘A’ ka la pynliem noh ïa ka SCA ‘B’ da 27 run, katba ka EWDCA ka la pynliem ïa ka WKHDCA.
Ka B.
K Bajoria ka la rah ïa ka nam lahduh ha ka lympung ïalehkai Under-18 Inter School Cricket Tournament ba la pynïaid da ka Shillong Cricket Association hadien ba ka la lah ban pynliem noh ïa ka St.
Xaviers da 1 wiket.
Ha ka jingïakhun final kaba la long ha ka sngi Balang ha madan Polo, ka St.
Xaviers ka la kam trai ba kan tied nyngkong ha kaba ka la kamai 84 run bad shah pynhap 7 wiket ha ki 15 over.
U Alok Kar u la tied 47 run na ki 50 bol.
Katba u Jeetu Paul u la shim 3 wiket na ka bynta 3 over.
Haba wan shimti ïa ka pali kaba ar, ka B.
K Bajoria ka la kynjoh sha ka thong da kaba kamai 85 run bad shah pynhap 9 wiket ha ki 15 over.
U Anish u la tied 21 run na ki 24 bol.
Katba u Abhishek u la shim 3 wiket na ka bynta ki 3 over.
Ïa ka nam Players of Match la khur da u Jeetu Paul uba la shim 2 wiket.
Ka East Khasi Hills District Chess Association (EKHDCA) kan pynlong ïa ka prokram ban jied nongïalehkai chess (District Selection) ha ka 31 tarik mynta u bnai bad 1 tarik u Jylliew mynta u snem ha Umsohsun Community Hall kaba don hajan ka Old Dreamland Cinema Hall, Shillong ha ka por 9 baje mynstep.
Ki 12 ngut ki nongïalehkai kiba kynsai kin ïoh ïa ka lad ban mihkhmat ïa ka district sha ka lympung ïalehkai “47th  Meghalaya State ‘A’ FIDE Rating Chess Championship 2024" ka ban long ha Tura, West Garo Hills naduh 12 haduh 15 tarik u Jylliew mynta u snem.
Kat kum ka kyrwoh ba la pyllait da u Bah Jerry N.
Pajat, Publicity Secretary katei ka synjuk la ong ba ka bai rung kan long T.
200 ïa ki khynnah skul, katba T.
300/- na ka bynta kiba la heh la san.
La pynkhreh ruh da ki khusnam pisa na ka bynta ki nongïalehkai kiba wan ba nyngkong haduh ba saw, katba naduh basan haduh khatar kin ïoh da ki takma.
Ïa ki jingtip kiba bniah ki lah ban ïakynduh ia u Bah R.
Katrai, Genl.
Secy (8787333937) bad Kong Sumar Selon K.
Khonglah, Jt.
Secy (8794178094).
Ka lympung ïalehkai State Level Inter-School Athletic Meet 2024 ka la sdang ha ka 22 tarik u Jymmang 2024 S.
A.
I Training Centre, Shillong ha kaba la wan ïashim bynta da 809 ngut ki nongïalehkai na baroh 12 tylli ki district jong ka Jylla.
Kane ka la wan hadien ba la lah ban pyndep ïa baroh ki lympung ïalehkai District Level Athletics Meet ha baroh 12 tylli ki district.
Napdeng kitei ki 809 ngut, 397 ngut ki dei ki shynrang bad 412 ngut ki kynthei kiba la shah jied lyngba ka jinglah ban pynpaw ïa ka jingtbit jong ki ha kine ki khyndiat sngi ba la dep.
Ïa kane ka lympung la wan ban plie da u Working President ka Meghalaya State Olym-pic Association u Bah John F.
Kharshiing ha kaba la ïadon lang u rangïalehkai Olympic barim na Australia u Ian Cambell ha ryngkat u Secretary ka MSOA u Bah Finely L.
Pariat, ki ophisar ka tnat ïalehkai jong ka Sorkar Jylla kiba kynthup ïa u Assistant Director Bah Khroobok Passah, ka Sports Officer Kong Darlyne Khonglam bad kiwei kiwei.
Ka jingplie ïa kane ka lympung ka long tang dep rukom namar ki khynnah ki la hap ban ïeng na ki jaka shong bad kim shym la ïoh ban ïaid march pass sha madan namar ka jing pynthut u slap ba jur uba la neh kumba ar kynta, hynrei ïa ki jingïakob mareh la lah ban pynïaid beit shakhmat.
Ha kane ka lympung ïalehkai ka ban neh haduh lai sngi kynthih, la phiah ha lai tylli ki kyrdan ïalehkai kata ka Under-14, Under-16 bad Under-18 ha ka liang ki shynrang bad kynthei.
Nalor ki jingïakob mareh bapher bapher, kiwei pat ki jingïalehkai ki kynthup ïa ka jingkawang sum (Javelin), Shot Put, Discus Throw, High Jump, Long Jump bad kiwei kiwei.
Ïa ki kyntien pdiang sngewbha la ïoh na ka Sports Officer jong ka tnat Kong Darlyne Khong -lam bad hadien kane ka la don ruh ka jingbam smai da ki nongïalehkai.
Lah ban pynkynmaw ha ka State Level Inter-School Athletic Meet jong u snem ba la lah, ka West Jaiñtia Hills ka la ïoh ban bat ïa ka nam lahduh hadien ba ka la lah ban khur 14 tylli ki takma ksiar, 6 ki takma rupa bad 3 ki takma rnong.
Ïa ka kyrdan ba-ar la bud sa ka Ri Bhoi District kaba la khur 11 tylli ki takma ksiar, 8 ki rupa bad 13 tylli ki takma rnong.
Ka West Khasi Hills ka la wan balai da kaba khur 8 tylli ki takma ksiar, 6 ki rupa bad 11 ki takma rnong.
Haba phai sha ka East Khasi Hills kaba la biang nadong shadong ha ka jingdon ïa ki jaka ïalehkai ba paka, ka la wan haduh ka kyrdan ba hynñiew da kaba khur 5 ki takma ksiar, 4 ki rupa bad 6 tylli ki takma rnong.
Shi bynta ban rakhe ïa ka Swachh Bharat, ka NEEPCO ka la pynlong ïa ka jingïakob dro jingdro (drawing competition) ha Divine Saviour School kaba ha Laitumkhrah ha ka Sngi Balang bad ka phang jong kane ka long halor ka jingleh khuid.
Ïa ka nam nongjop ha ka Class-5 la ïoh da u Aaraino, ba-ar u Darius bad balai u Thrangki O Shylla.
Ha ka Class-4 la jop da u Andreas Marweiñ, ba-ar ka Safidaber Nongsiej bad balai ka Meliza Sohtun.
Ha ka Class-3 la jop da Zacharius, ba-ar ka Zarena bad balai ka Elizabeth Mynsong.
U nongmudui ïa ka mukotduma kaba ïadei bad ki karkhana thang dewïong be-aiñ ha ka Sngi Ba-ar u la pynpaw ha ka Meghalaya High Court ba ki don bun kiba kum kine ki karkhana, khamtam ha West Khasi Hills, kiba la treikam khlem kano-kano ka laisen ne ka jingïoh jingbit.
Ha kane ka sngi, ka High Court ka la ailad ïa u nongmudui ban wad ïa ka jingdonkti jong ki katto katne ki heh pulit, khamtam ha ka thaiñ Shallang, ha kaba ïadei bad ka jingkit ïa u dewïong ba la tih be-aiñ sha kitei ki karkhana.
Ha kajuh ka por, u lah ruh ban wad la ki trok kiba kit ïa u dewïong ba la khlong be-aiñ ki poi ne em sha ki karkhana thang dewïong kiba treikam khlem laisen.
Nalorkata, ka High Court ka la ong ba u nongmudui un wad ruh mano kita ki briew kiba donkti bha ha ka jingpynïaid ïa kitei ki kam be-aiñ baroh.
Na ka liang ki muktiar ka sorkar jylla ki la ong ba kane ka mukotduma ka dei ban mih ha ka taïew ban wan namar ka don sa kawei pat ka mukotduma kaba ïadei bad ka jingkit dewïong be-aiñ kaba ka High Court kan shong bishar.
“Ka rukom leh jong ka sorkar jylla ka dei beit ban kiar na kiba kum kine ki kam bad ban khmih lynti ba kin don da kiwei pat kiba kham bha.
Hynrei, ha kaba ïadei pat bad ka jingleh pyrshah da kaba tyngeh ïa ki kam be-aiñ, ym ïohi ba la leh eiei," la ong ka High Court.
Ha kawei pat ka liang, ka High Court ka la ong ba namar la dep ban thung ïa u Justice B.
P.
Katakey, Nongbishar ba la shongthait, ban peit la ka sorkar ka la pyntreikam pura ne em ïa ki hukum ka National Green Tribunal (NGT) ba la pynksan ruh da ka Supreme Court, ha kaba ïadei bad ki kam dewïong, lah ban aiti ha u Justice Katakey hi ban tohkit ïa ki briew kiba don bynta ha ka jingtih bad jingkit dewïong be-aiñ bad ka jingpynïaid ïa ki karkhana thang dewïong be-aiñ ba kynthup ruh ïa ka jingïoh jong kine ki karkhana ïa u dewïong ba la tih be-aiñ.
Ha kane ka jingtohkit, ïa ka jingdonkti jong ki briew kiba don ha ka sorkar (Administration), khamtam ki pulit, bad halor u Officer-in-Charge (OC) ka thanat Shallang, lah ban wad bniah.
Ka Khasi Hills Autonomous District Council (KHADC) ka la khmih lynti ba ki Autonomous District Council (ADC) kin nang khlaiñ ba kan long ka jingmyntoi lyngba ka jingpynkylla ïa ka Khyrnit Bahynriew (Sixth Schedule), bad na ka liang u Chief Executive Member (CEM), u Bah Pynïaid Sing Syiem u la ong ba kiwei ki Jylla ki bym don District Council ki jawdud ïa ki Jylla kum ka Meghalaya ha kaba ki la wan ruh sha kane ka Jylla ban kylli jingtip kham bniah.
Ïa kane la pynpaw da ki MDC haba ïashimbynta ha ka jingrakhe lyngkhuh snem kaba 71 ïa ka sngi ba pynkha ïa ki ADC lyngba ka Sixth Schedule, kata, ha ka 27 tarik Jylliew 1952 lyngba u nongïalam u Bah James Joy Mohan Nichols Roy, uba la tip ruh kum u kpa ka Sixth Schedule.
Haba ai jingkren ha ka jingrakhe kaba lyngkhot ha phyllaw ka KHADC, u Chief Executive Member (CEM) u Bah Pynïaid Sing Syiem u la kren shaphang ka jingpynkha ïa ka Sixth Schedule katkum ka Article 244A ka Riti Synshar bad ki aiñ kiba la pynkupbor ha ki District Council ban thaw na ka bynta ban ïada bad pynneh pynsah ïa ki riti ki distur bad ki rukom synshar tynrai lyngba ki Hima, ki Raid bad ki Shnong.
U Bah Pynïaid u la ong ba ki don ki MLA bad nongmihkhmat na kiwei ki Jylla kum na Nagaland kiba kwah ban tip shaphang ka KHADC bad ki don ruh na Ladakh kiba la wan shane hadien ba la weng ïa ka Article 370 ha Jammu & Kashmir.
U la ong ba ka jingpynkylla ïa ka Sixth Schedule kam dei ban pyntlot hynrei ban nang aibor bad pynkhlaiñ shuh shuh ban ïada ïa ka jinglong kyrpang jong ka jaitbynriew.
U CEM u la kynmaw burom ruh ïa u kpa ka Sixth Schedule uba dei na ka jaitbynriew Khasi, uba la ïasaid ban pynïoh ïa ki district council na ka bynta ka jingmyntoi ki riewlum kiba long ruh ki ritpaid ha kito ki por ba la ïoh laitluid ka ri India.
Nalor kane, u la kyntu ruh ïa baroh ban ai ka jingtreikam kaba bha tam na ka bynta ka pateng ki ban wan bad ka jingleh burom kam dei ban kut tang ha ka jingbuh syntiew hynrei lyngba ki kam kiba bun.
U la wer ruh ïa baroh ki MDC bad ki nongtrei ka KHADC ban ïatreilang bad ai jingmut kumno ban leh ïa kaba bha tam eh na ka bynta ka jaitbynriew.
U CEM barim uba dei u Nongïalam ka Liang Pyrshah ha KHADC, u la pynkynmaw ïa ka jingïakhih ha u snem 1952 haba u Lat u ai jingithuh ïa ki bym dei Khasi ban shah thung MDC ha KHADC.
U la ong ba dei ban ïeng pyrshah ïa ka jingthmu ban pynrung ïa ka kyntien ‘unrepresented tribe’ namarba ka District Council hi ka dei na ka bynta kiba dei ki trai muluk.
U la ong ba ka jingpynkylla ïa ka Sixth Schedule kam dei ban long ka jingduhnong bad ka dei ka kamram ki dkhot kiba la shahjied ban trei bad nang pynkhlaiñ ïa ka KHADC.
U Deputy CEM u Bah Pynshangaiñlang N Syiem uba pynïaid ïa ka jingrakhe, u la pynkynmaw shaphang ki aiñ ka Sorkar Pdeng ha kaba la kren shai ha ka Sixth Schedule kaba nyngkong ba kino kino ki aiñ ka Sorkar Pdeng ki bym ïahap bad ka Jylla, u Lat ka Jylla undon ka bor ban pyllait noh ïa kum.
kita ki aiñ, hynrei hadien ba la wan ka jingpynkylla ïa ka Sixth Schedule habu snem 1972, la bynshet noh ha u President ka ri ym shuh ha u Lat ïa kata ka bor.
U la ai nuksa ïa ki aiñ ka Sorkar Pdeng kum ki aiñ halor ki mar poh khyndew bad khlaw kiba donkam ban pyllait ïa ka Meghalaya.
Kumta u la ong ba lyngba ka jingpynkylla ïa ka Sixth Schedule kaba mynta, ka jaitbynriew kam dei ban duhnong na kane.
U la ong ruh ba ki don shibun ki mat kiba donkam na ka bynta ka jaitbynriew bad kiba ban ïatai sani ha ki rynsan ba dei bad lada donkam dei ban ïatai jar jar ha ki saw kynroh hynrei ban shu ïakren ha surok ka jaitbynriew kan nym ïoh myntoi than.
Ha kane ka sngi rakhe, la pynlong ïa ka jingbuh syntiew ha u motdur jong u Bah Joy ha phyllaw ka KHADC naduh u CEM, Chairman, Leader Opposition, Deputy CEM, ki EM, MDC bad ki nongtrei ka KHADC.
Ka Bharatiya Janata Party (BJP) ha ka Sngi Ba-ar ka la kren shai ba u Myntri Rangbahduh ka ri, u Narendra Modi un sa leit jngoh ïa ka Manipur bad kum shi bynta ban khmih bniah ïa ka jinglong-jingman, u Myntri Khynnah ka tnad kam pohïing ka Sorkar Pdeng, u Nityanand Rai u la don ha katei ka Jylla la 20 eiei sngi mynta.
“Uwei na ki nongïalam ba rangbah ka seng bad Myntri ka Sorkar Pdeng, u Amit Shah u la leit jngoh ïa ka Manipur.
Naduh 20 sngi, u Myntri Khynnah ka tnad kam pohïing ka Sorkar Pdeng, u Nityanand Rai u la sah ha katei ka Jylla," la ong u dkhot ka Legislative Council ka BJP bad Chief Whip ka ïingdorbar thawaiñ ka Bihar, u Dilip Kumar Jaiswal haba kren sha ki lad pathai khubor.
Haba kylli halor ka jinglong kumjuh jong ka Manipur wat hapdeng ka jingsah jong u Rai ha katei ka Jylla bad la u sngew dei ne em ïa u Myntri Rangbahduh ka ri ban leit jngoh ïa katei ka Jylla, u Jaiswal u la ong, “Hooid, u Myntri Rangbahduh un sa leit sha Manipur.
Nga dei tang u nongmihkhmat jong ka seng, ngam lah ban ong lano ka tarik hynrei u Myntri Rangbahduh u tip shaphang kane ka jingeh bad u ieid bha ïa ki nongshong shnong ka thaiñ Shatei Lam Mihngi.
"U Jaiswal uba la buh jingkylli ba ha ki 70 snem ba la leit jong ka Sorkar Congress, katno sien u Myntri Rangbahduh u la wan jngoh ïa ka thaiñ, u la ong ba ha ki 9 snem hapoh ka jingïalam ka seng, u Myntri Rangbahduh u la wan jngoh la palat 50 sien ïa ka thaiñ Shatei Lam Mihngi.
Haba kylli, u la ong, “Ha ka por ba la ïakren ban weng noh ïa kyndon 370 na Kashmir, kiba bun kiba ong ba lada weng ïa kane, ka ri baroh kawei kan ing bad hadien kane, la pyndam noh ïa ka 370 na Kashmir.
