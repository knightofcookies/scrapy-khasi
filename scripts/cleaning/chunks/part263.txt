Suting General Secretary, Bah H.
T.
Sten Adviser jong ka Jaiaw Umpohliew Block Committee, ki dkhot ka Executive Committee jong ka Dorbar Shnong, kmie kpa jong u samla Damebanmerbha S.
Blah, u Bah Shngaiñborlang Syiemlieh, ka Kong Ailin Blah, kiba haiing hasem bad u coach u Bah Donboklang Lyngdoh.
Na ka liang ka Dorbar Shnong Jaïaw Laitdom ka la pynkup burom ïa une u samla uba la wanrah nam bad burom, ha kane ka sngi kaba dei ruh ka lyngkhuh sngi ïap ba 188 jong u Pa’iem Tirot Sing Syiem, u Syiem ka Hima Khatsawphra (mynshuwa) bad ka Hima Nongkhlaw (kaba mynta).
U Samla Damebannberbha S.
Blah 16 snem ka karta u shong u sah ha Jaiaw Umpohliew, bad mynta u dang pule ïa ka klas XI ha skul BSF ha Umpling.
Ha kane ka sngi shuwa ban pynkup burom, la pynlong ka jingshngap jar kaba shi minit kum ka dak ka jingkynmaw burom ïa kane ka sngi khraw kaba dei ka lyngkhuh sngi ïap ba 188 jong u Pa’iem Tirot Sing Syiem u khlawait ka Jaitbynriew uba la ïaleh pyrshah ïa ka Sorkar Phareng ha ki spah snem kiba lah leit noh.
Ka Dorbar Shnong ka kitbok kitrwiang ïa u samla Damebanmerbha ba un nang kiew shaphrang ha ka kam ïalehkai bad ban pyndonkam hok ïa ka sap kaba u don.
Ha kane ka sngi, na ka liang u samla Damebanmerbha u la pyni ruh halor ka rukom ïalehkai Karate kaba la pynshohbiej bad pynshongshit ïa ki nongïalam jong ka Dorbar Shnong.
Shillong, Naitung 17: Ka Bouncers Association of Meghalaya (BAM), Treilang Welfare Society (TWS), Shillong College ryngkat bad ka Meghalaya AIDS Control Society ki la ïasnohktilang ban pynlong ïa ka Inter-College Arm Wrestling Championship 2023, bad ka la thmu ban pynlong ha ka 22 tarik mynta u Naitung, naduh ka 8:30 mynstep ha Shillong College.
Ha kaba ia dei bad kane ka jingiakhun kti, na ka liang jong ki nongpynïaid ki la pynkhreh ban pynlong ïa ka jingthew kilo na ka bynta kito kiba wan ban ïashimbynta ha ka 21 tarik mynta u bnai shuwa ban jam sha katei ka sngi, naduh ka por 10 baje mynstep haduh ka por 4 baje ka noh phai sngi ha gallery jong ka madan Malki.
Ka jingthmu jong kane ka Arm Wrestling Championship ka dei ban sei madan ia ki rang bad ki thei ïa khun kti (Arm Wrestling) kiba kynsai jong ka jylla ha kajuh ka por ban ai jing hikai ruh ïa ki kumno ban long adkar ban lait na ka jing pang ñiangkulia, bad ki jingkyrni jong u drok bad kiwei kiwei ki jingdih pynbuaid ha ka imlang ka sahlang.
Namar ka jingkiew sted bad jingsaphriang u ñiang kulia bad ruh ki khynnah kiba la kyrni ha u drok hapoh ka jylla na ka liang jong kitei ki synjuk ki la ïoh ban ïalumlang bad rai ban pynlong da kane ka rynsan ïakop khun kti ha ryngkat ka jing pynsngewthuh paidbah (Awareness Campaign on HIV/AIDS/drugs/Other relevantissues) halor kine ki mat khnang ba baroh ki nongïashim bynta, ki nong ïa sakhi kin ïoh ka jingpynshai halor kane ka bynta.
Shuh shuh ha kane kane ka sngi, ki samla kiba la khur namjop ha rynsan “Lah-duh na ki Lah-duh (COC – Champion of Champions)" jong ka jingïakhun kti kin ïoh da ka song tyngka.
Khadduh eh, na ka liang jong ki bor pynïaid ki ;a ïoh ban bynta ïa ki kyrdan bapher bapher (Category) ha kane ka Championship.
Na ka thup jong ki Shynrang ki kyrdan ki long kumne harum:Below 55 kgs kin hap hapoh ka Feather WeighBelow 65 Kgs kin hap hapoh ka Light WeighBelow 75 kgs kin hap hapoh ka Mid WeighAbove 75 kgs kin hap hapoh ka Heavy WeighKatba na ka liang jong ki Kynthei ki long kumne harum:Below 50 kgs kin hap hapoh ka Feather WeighBelow 55 Kgs kin hap hapoh ka Light WeighBelow 60 kgs kin hap hapoh ka Mid WeighAbove 60 kgs kin hap hapoh ka Heavy Weigh.
Ka ri bad ka jaidbynriew ka la kynmawburom ïa ka lyngkhuh sngi ïap kaba 188jong u Tirot Sing Syiemlieh, u Syiem ka Hima Nongkhlaw, uba la ïeng thma pyrshah ïa ka sorkar Bilat naduh ka snem 1829 haduh ka snem 1833.
U la ïap noh ha ka jingshah set byndi ha Dhaka ha ka 17 tarik u Naitung ka snem 1935.
Man la ka snem ka ka ri bad ka jaidbynriew ka ju kynmaw burom ïa une u Syiem uba khraw uba la lenlade ban ïada ïa la ka ri bad ka jaidbynriew na ka jingthombor ki nongwei.
Ka nam jong u ka dang ïai sah haduh mynta ha kaba ka ka sorkar India ruh ka la kheiñ ïa u kum uwei na ki Nongïaleg laitluid jong ka ri.
Ha ki jingrakhe kynmaw burom ïa ka sngi ïap jong u, kiba bun ki nongkren ki ju ban bha ïa ka kyntien ban lon ne ban shlur kum u Tirot Sing.
Ïa uno uno u briew uba leh ïa ki kam shlur ne ki kam ban ïada ïa la ka ri, la ju pynïasyriem ïa kum u Tirot Sing Syiem.
Kiba bun ruh ki ju ong ba dei ban long kum u Tirot Sing, ban bud ïa ki dienjat ne ki nuksa jong u haba don ki jingïalang khamtam ki ki jingïalang kiba ktah ïa ka ri bad ka jaidbynriew.
Ka jingkylli ka long, hato ka jaidbynriew ka bud shisha ïa ki dienjait jong u Tirot Sing? ne bun ki shu kren tang na ki rymmiang shyntur? Ne ki shu kren tang ban dep rukom katba ki kam pat ki long da kumwei.
Kane kadei kaba ka ri ka kylli ïa uwei pa uwei u samla Khasi, ïa uwei pa uwei u rangbah Khasi bad kumjuh ruh ïa ki kynthei Khasi, namar ba ka por jong u Tirot Sin Syiem ruh ki don ki kynthei kiba la pyni ïa ki kam shlur jong ki, kum ka Phan Nonglait bad kiwei kiwei.
Hapdeng kane ka jingkynmaw burom ïa ka mynsiem ïaleh u Tirot Sing Syiem, ka ri bad ka jaidbynriew i kumba la nang hiar arsut pynban.
U Tirot Sing bad ka Hima Nongkhlaw, ki la ïeng ïaleh ban pynher krad ïa u mynder na ki lum Khasi, hynrei mynta u mynder u la nang kiew bad nang dap ha kine ki lum Khasi.
U Tirot Sing u la pyni ïa ka mynsiem ïaleh bad ka mynsiem shlur jong u, hynrei mynta la nang mih ki riew khawpud kiba leh shlur bad kren shlur tang ha ka por ba don ki jingïalum paidbah.
Katba haba rieh pat ki la nang leh ki kam kiba die ïa la ka jong ka ri bad ka jaidbynriew.
Ka jinglalot spah, ka khwai myntoi shimet ka la shong kulai ha kane ka ri jong u Tirot Sing, ka ri jong u Monbhut, u Lorshon Jaraiñ, ka ri jong ka Phan Nonglait bad kiwei pat ki riewshlur.
Balei u Mynder u ïoh ban kiew shane, kam dei eh tang namar ba kam don ka aiñ ban teh lakam ïa kane ka jingwan rung kyrthep ki mynder, hynrei kadei ruh namar hangne don bun kiba khot bad wallam ïa ki ban long ki nongbylla ban long ki nongïarap namar ka dor bai bylla kaba tad.
Ka Hima Nongkhlaw ka la ïeng da ka thma namar ba ka East India Company ka shna surok ban pynïasoh ïa ki them ka Brahmaputra bad ki them ka Surma khnang ban suk ka khaïi ka pateng.
Hynrei mynta u kharlieh khar ïong u ïoh wan kiew shane lyngba ka khaï ka pateng.
Ka nuksa kaba rit eh ka paw tang na ka ïewduh, kaba la ju kheiñ ka ïew kyntang ka ïew u paid Khasi Khara, pynban ka kylla long ka pliang ja u nongwei u nongar namar ka jinglalot spah, namar ka jingkwah kamai suk u paid Khasi.
Ha ka shongkha shongman ruh kiba bun ki kynthei ki la klet noh ïa ki kam ba shlur ka Phan Nonglait, ha kaba kiba bun ki bar jylla ki la ïoh lad ban kamai hangne lyngba ka shongkha shongman bad kham ñiar ban lap ïa ki Kynthei ha kine ki sngi ba kin mih ban long ki nongïada ïa la ka ri ne ban ïeng ïaleh pyrshah ïa ka ri bad ka jaidbynriew.
Kumta la ïohi ba ki trai ri trai muluk ki la nang rit mynsiem katba nang mih sngi bad namar ba ki la duna than ki Riewshlur kum u Tirot Sing la hap ban shu ïa dawa na ka sorkar India ban wanrah da ki aiñ ban ïada ïa ka ri.
Nangta ki nongsynshar trai ri kum kum ki Syiem, ki Lyngdoh kim don shuh kiba long kum u Tirot Sing, hynrei la ïohi ba kiba bun ki Syiem kidei ki nongdie bynda ïa ka khyndew ka shyiap, ki nongwanrah mynder bad ki nongïaleh pyrshah ïa ka mynsiem ïakhun kiba bun.
Kumta lada kam don ka mynsiem ïakhun sa shisien pat kum u Tirot Sing ka jaidbynriew ha kawei ka sngi kan da long mraw ha la ka jong ka Ri.
Shillong, Naitung 17: Ka kynhun ïalehkai jong ki thei ka Lawei Smit SC ka la ïoh ban khylliap noh ïa lynti ïaid jong ka ha ka lympung Shillong Sports Association’s Women’s League 2023 da kaba pynliem 2-0 kol ïa ka Umpling SC na ka thup jong ka Group A ha ka jingïalehkai kaba long ha Third Ground, Polo, hynne ka Lah Sngi U Blei.
Ha kajuh ka por, na ka thup jong ka Group B, ki thei ka Maw U-Tieng SC bad ka Iasnohktilang Madanrting FC ki la ïakhaid da mar 1-1 ha ka jingïalehkai kaba khadduh na katei ka Group.
Hadien ka jingbym ïoh ban pynkhihjar haduh kaba kut jong ka kylla step, ha kaba ka thei-apkol jong ka Umpling, ka Sildah Rynjah ka la pynshohbiej hadien ba ka la lah ban ïada ïa bun ki kabu shuwa ba ka Irilang Khongsit kan sa ïoh ban pynïakhlad ïa ka jingïakhaid ha ka minit 52 jong ka kylla miet na ka bynta ka Lawei.
Ka Irilang Khongsit kan ka la ïoh ban tam shakhmat ïa bak ka Umpling shuwa ba kan shut ïa ka bol kaba ka thei apkol jong ka Rynjah kam shym la lah shuh ban tehlakam.
Tang hadien san minit, ka Fedilia Lamare ka la ïoh ban pynbud sa ïa ka kol kaba ar.
Watla ka Lawei kam shym la ïohrung shuh sha ka semi final hynrei ka la ïarap pat ban kyntiew 7 poiñ ha ka thup jong ka Group A, bad ki lah ban duh ïa ka kyrdan ba lai jong ki ynda la kut ka jingïakhun kaba lashai.
Katba na ka liang jong ka Umpling ka la pynkut ïa ka samoi ha ka kyrdan ba san, bad ïoh ban khur tang 3 poiñ.
Haba phai sha ka jingïalehkai kaba nyngkong, ka Jerina Mawlong ka la ïoh ban pynkhih ïa ka jar kaba nyngkong na ka bynta ka Iasnohktilang ha ka minit ba 36′ hynrei ka Daphishisha Syngkli ka la ïoh ban pynphai pat ha ka minit ba 42 na ka bynta ka Maw U-Tieng kaba la pynïakhaid ïa ka jingïalehkai da mar 1 kol.
Lyngba kane ka jingïakhaid ka Maw U-Tieng ka la pynthikna ban bat ïa ka kyrdan ba lai da 7 poiñ watla kan nym ïohrung sha ka semi final, katba na ka liang jong ka Iasnohktilang ka don ha ka kyrdan ba saw da 4 poiñ bad ka lah ban dang hiar sha ka kyrdan ba san ynda la kut ka jingïalehkai kaba lashai ka sngi.
Lashai ka sngi ha ka por 2:30 nohphaisngi, ka jingïalehkai ka long na ka Group A, ka Kick Start Football Coaching Centre pyrshah ïa ka Mawkriah West SC, katba ka Kharang SC pyrshah ïa ka Synroplang 77 na ka thup Group B ha ka por 4:15 jan miet.
Nongpoh, Naitung 17: Ban phai khmat kyrpang na ka bynta ban shakri ïa ka bha ka miat bad ka roi ka par ki paidbah ka them Ri Bhoi ha kaba dang don shibun ki mat ki jura ba dang donkam ban trei na ka bynta ban kyntiew ïa kane ka District, ka kynhun jong ki samla na Ri Bhoi ha ka jingïalam u Samla Jason Lennox Nongrum mynta ka sngi ki la suit la shor da kawei ka seng ba thymmai, ha kaba la ai kyrteng ka Ri Bhoi peoples’ Council (RBPC).
Haba suit ba shor ne pynbna paidbah ba la seng ïa kane ka seng ba thymmai la pynlong ha Parish Hall Nongpoh, kaba dei ruh ka sngi kaba ngi la rakhe ban kynmaw burom ïa ka sngi ïap ba 188 snem jong U Syiem Tirot Sing Syiem, uwei na u khla wait ka jaid byrniew ba kane ka seng ka la leh burom da kaba buh syntiew kum ka jingai burom ïa ki kambah ba une u Syiem ka jaid bynriew uba la len lade ïa la ka jingim na ka bynta ban pynioh ïa ka jinglaitluid na ka jingsynshar donbor ki Phareng ne ki Dohlieh na shiliang duriaw.
Ha kane ka sngi ba la pynbna paidbah ba la dep ban seng thymmai ïa kane ka seng la sakhi lang ruh da ka jingdon lang ki riew rangbah ka Ri Bhoi, ba kynthup ïa u Bah R.
R Kynsai Makdoh, CEM barim ka KHADC, u Bah Pluster Syiem, uwei na heh ophisar pulit barim ka jylla, u Bah Najim Kharmalki, u nongmihkhmat na ka Ri Bhoi Dorbar bad na ka Western Ri Bhoi Dorbar, u Bah Augustine Wahlang lem bad ki spah ngut ki dkhot kiba la wan ban pynïasoh na ka bynta ban long kum ki shipai ka jaid bynriew ha ka lama jong kane ka Seng Ri Bhoi Peoples’ Council.
Lyngba jong kane ka sngi, la pynlait paidbah ruh ïa ka shap (Logo) bad kumjuh ruh ka kyntien phira, ‘Tylli Lang, Ngin Tur shaphrang’ ba la pynlait da u Bah R.
R Kynsai Makdoh.
Haba ai jingkren ha kane ka sngi ku u Convener kane ka seng bad u ban sa shimti ruh kum u President, u Samla Jason Lennox Nongrum, u la ong ba ha ka jingshisha la bun tylli ki seng bhalang kiba la don ha kane ka District bad ha ka jylla, hynrei ka daw kaba la pynlong ban seng ïa kane ka seng, ka dei halor ka nongrim ba dang don shibun ki mat ki jura ba kum ki samla ka District ki hap ban trei na ka bynta ka jingdonkam ban kyntiew ïa kane ka District.
Kum ka ka jingmait phang halor ki mat ba kongsan ba kane ka seng ka angnud ban trei ha Ri Bhoi District, u Bah Jason Lennox Nongrum, u la ong ba dang don shibun ki bynta ba kum ki samla ki hap ban don ïa kata ka jingkitkhlieh da kaba jer kyrteng ruh kum ka jingïakhun ban pynduhjaid ïa ka jingkynrei u drok, ka jingdonkam ban dawa na ka sorkar ban pynbiang ïa ki lad ai jingsumar ba paka ha Ri Bhoi, ka ioh kam ioh jam ki samla bad kumjuh ruh kiwei kiwei ki kam kiba long na ka bynta ka jingbit jingbiang ki paidbah hapoh ka them Ri Bhoi.
Shuh shuh, u la kren ruh halor kiwei ki mat kiba kynthup ban kyrshan pura na ka bynta ban pyntreikam noh ïa ka la Inner lIne Permit bad ka jingpyrshah ïa ka Railway ba la lamkhmat da ka Khasi Student Union, katba ka sorkar kam pat lah ban buh ïa kita ki kyndon kiba tehlakam na ka jingwan rung kynthep ki bar jylla kaba la buh jingma ïa kane ka jylla ba don ki jaid bynriew Khasi ba tang shi troh.
U la kren ruh halor ki kam pud ki kam sam ba ha kane ka jingïapynbeit pud ha ka wat kaba ar, ka sorkar Meghalaya kam dei ban shul eh matlah, hynrei shuwa ban shim ïa ka rai ka dei ban da bishar bniah bin pa bin khnang kane ka kam pynbeit pud ka long kaba ai jingmyntoi ïa ki paidbah ha khapppud, ha kaba lah ban ong ba bun na ki nongshong shnong ha khappud khamtam ha Ri Bhoi ki kwah ban don sha ka jylla Meghalaya bad ban shu leh kumba la leh ha ka wat kaba nyngkong khlem da tih bniah ne wat ïa ki sakhi satar kiba biang lyngba ki kot ki sla ne a jinglong trai ha ka khyndew ka shyiap.
Shuh shuh, u la ong ruh ba dang don shibun ki kam kiba kum ki samla ki hap ban shim ïa kata ka jingkitkhlieh na ka bynta ka bit ka biang ki paidbah ha kane ka District, hynrei ïa mynta ka seng kan shu pynpaw tang ïa ki katto katne ki mat ki jura ha kaba nangne shakhmat ka seng kan sa dang bundien bad kum ka seng ruh kan nym long kata ka seng kaba shu seng tang ban mytoi shimet, hynrei kan trei borbah na ka bynta ka daw bah jong ka jaid bynriew khamtam na ka bynta ki paidbah ka dong bad ka thaiñ Ri Bhoi, u la bynrap.
Kiwei kiwei kiba la ai jingkren ha kane ka sngi ki kynthup naduh u Bah R.
R Kynsai Makdoh, u Bah Najim Kharmalki, u Bah Augustine Wahlang, ha kaba kum ki riew rangbah ruh ki la la pynpaw ïa ka jingsngewkmen ban don kita ki samla kiba kloi ba shim ïa ka jingkitkhlieh ban tei ka ka bha ka miat jong ka dong Ri Bhoi bad kum ki riew rangbah ki kloi ban ai jingkyrshan lada kane ka seng ka trei shisha na ka bytna ka daw bah jong ka dong bad ka thaiñ Ri Bhoi.
Nongstoiñ, Naitung 17: Ka UHM West Khasi Hills hapoh ka jingïalam u President ka seng u Moonstar Nongrem ka la leit buh syntiew ha u mot jong u Tirot Singh Syiem, Syiem ka hima Nongkhlaw ha Mairang kum ka dak ka jingkynmaw burom ïa ka lyngkhuh sngi ïap kaba 188 jong une u riew khraw, u riew shlur, u khla wait ïaleh pyrshah ïa ki dohlieh khlem pyndep haduh ka sngi ka jingïap.
Haba ai jingkren ha kane ka sngi ka seng lyngba u samla bishar Rekon Thabah general secretary ka seng, u la ong ba u Paiem Tirot Sing Syiem u la ieng ban ïaleh pyrshah ïa ka sorkar phareng kaba synshar ha kitei ki por.
U khlem pyndem wat ka jingïap kam shim la pynduh ïa ka mynsiem shlur bad u ieng ïaleh haka nongrim ban ïada ïa kane ka pateng, ban lait na ka jingshah teh mraw ha kiwei pat.
U la kyntu kynpham ïa ki para dkhot bad ïa baroh ba kane ka juk ka la dei sa ka kynti jong ki longdien ban bud ïa ki dienjat jong u khla wait ka ri, ban ieng tylli ka wei bad bad ban long ki samla kiba shlur kiba lah ban ieng skhem haka nongrim ban ieng ban ïada ïa ka Ri bad Jaidbynriew, na ka jingshah tyllep ha kiwei pat ki jaidbynriew.
Dei ban ieng ïada ïa ka jingshah tuh noh ïa ka hok longtrai man trai ha kiwei pat ki bor, kaba lah ruh ban long lyngba ki aiñ ki bapher bapher.
U la ong ruh ka por kam pat dier ba kum ki khun ka Jaidbynriew ba kin shim noh ïa ka sien jam ban ieh shadien ïa ka jingbishni pihuiñ, ka jingïakdew kti bad peit matdong iwei ïa iwei ïa ki paradoh parasnam, hynrei ban ieng tylli noh kawei bad ban pyni ki Khun Khasi ki long kiba ïatylli bad kiba la khreh ban ieng ïada sha kiwei ba kum ïa la ka Ri ka Jaidbynriew.
Ha kane ka sngi hadien ka jingkren, ka seng ka la pynlong ruh ïa ka jingsngap jar kaba shipor kum ka dak ka jingkynmaw ieit kynmaw burom ïa une u riew khraw bad u Khla wait ka jaidbynriew.
Ka Federation of Khasi Jaiñtia & Garo People (FKJGP) RL Iew Rambrai Unit, kum shi bynta ban rakhe ïa ka lyngkhuh sngi ïap ba 188 snem jong u Syiem Tirot Singh u khlawait jong ka jaitbynriew, ka la pynlong da ka penalty shootout ha Madan RL iew Rambrai sports club, ha ka ba 8 tylli ki team ki la wan ban ïa shim bynta, ha kaba ka iew Rambrai team ka la long ka lah duh bad ka shi paralok team ka la wan ba ar.
Ha kane ka sngi la ïoh ka jingïalang ba lyngkot bad la pynïaid ïa ka jingïalang da u bah Kipstar Kharbani President FKJGP RL iew Rambrai unit bad la ïadonlang u bah Jistarland Lyngkhoi president FKJGP Rambrai Circle kum u kongsan.
Haba ai jingkren u bah Jistarland Lyngkhoi president FKJGP Rambrai Circle, u la ong ba kum ki Samla Nongïalam dei ban kynmaw burom ïa ki kam ba khraw jong u Syiem Tirot Singh.
Watla u la ïap 188 snem, hynrei kum ka jaitbynriew dei lyngba u Syiem Tirot Singh u ba la bsut ha ki longdien kumno ban shakri ïa ka Ri bad ka jaitbynriew lyngba ka jingieid, khnang ba ka pateng ba mynta bad ka ban sa wan kan ïai phyrnai.
U la ong ba ka jaitbynriew Hynñiew trep ka ïai donkam shibun ki khun samla ban ïai shakri ïa ka Ri bad ka jaitbynriew bad ban ïai kynmaw ïa ki Nongïalam ba khraw kum u Tirot Singh.
Donkam ïa ki Samla ki ba ïai neh skhem kum ba u Tirot Singh Syiem u la ïai neh skhem, u ba lah ka ïap ha ïing byndi ban ïa ka ba long Syiem mraw.
Mawkyrwat : Ka shnong Kenïong ka dei kawei ka Shnong kaba thaiñ bad pynmih Knup man la ka snem.
Khyndiat shaphang ka Shnong Kenïong.
Ka shnong Keniong ka dei kawei ka Shnong kaba la rim bha kaba la palat spah snem ka la mih hadien u jumai bah ha ka snem 1897 hadien ba ki la wan na ka Shnong Nongbaw kaba la ktah jur ha u jumai kumta da ka jingaijingmut jong u sahep Missionary na ri Wale u Sahep William Lewis ban ih-noh ïa ka Nongbaw bad ban wan shong noh ha Keniong.
Namar kane ka Nongbaw ka don sha them ka ap jingma na ki jinghap ki jingtwa ki lum na ka jingkhih jumai.
Kumta baroh ki nongshong shnong kiba dang lait im na ka jingkhih jumai ki la pdiang ïa ka jingai jingmut jong u Sahep ki la mih noh na Nongbaw bad ki la wan sah noh ha Keniong.
Keniong la jer kyrteng da u siej ba ngi khot ‘shkenïong’ uba don byllai bha ha kane ka jaka khamtam ha kita ki por.
Dei ha ka snem 1902 ba ki la wan shong shnong noh ha Keniong bad ih noh ïa ka Nongbaw.
Ka shnong Keniong ka don ha surok Mawkyrwat-Ranikor-Nongjri Road kaba jngai tang kumba 20 Km ei ei na Mawkyrwat.
Katba nangïaid ki snem katba nangroi ka Shnong ka la mih ka jingïapher jingmut hapoh shnong kat haduh ba la mih ar kynhun.
Ka jingïakynad kaba jur kat haduh ba kata kawei ka kynhun kan da seng noh ka Shnong thymmai kaba ki khot mynta Thiepdiengngan-Keniong.
Kumta mynta ngi don ar tylli ki shnong Keniong bad Thiepdiengngan-Keniong.
Ka kyrteng Thiepdiengngan- ruh la jer kyrteng na uwei u lum uba don bun tang ki diengngan.
Kine baroh ar tylli ki shnong shong shnong ha ka juh ka jaka jong ka Shnong bad mynta kim don shuh ka jingïa kynad watla ki la don la ka jong ka jong ka bor shnong.
Ki briew hangne ki im da ka rep ka riang.
Ha ki por ba mynshwa ki briew ki shet ja da u phandieng, ka diengtlai ki pom ki ot ki dung ban pynlong pawder ki sa shet ja.
Ki mar rep ba ki rep ki long u Sohniamtra,u Synsar, u Sohmrit khlaw, u sla tyrpat, u kwai u tympew bad kiwei kiwei.
Nalor ka rep ka riang ki nongshong shnong ki trei ruh da kiwei ki kam kum kaba thaiñ khoh thaiñ Shang.
Ka jingthaiñ ba kham bun dei ka jingthaiñ ‘Knup’ ba jan baroh ki long ïing khamtam ha ki por mynshwa ki thaiñ Knup.
Ka jingthaiñ ‘Knup’ ka long naduh ki tymmen mynshwa kiba la lam lynti bad ba ka dangneh haduh mynta watla ka la kham duna kiba thaiñ Knup mynta hynrei ka long ka jingkyrkhu kaba khraw ïa ka dong ka thaiñ baroh kawei kiba pyndonkam da kane ka Knup ban kup ha ka por slap khamtam ki nongrep lyngkha.
Kane ka Knup ka ïaid bha ha baroh kawei ka West watla kam poi sha East ne sha Bhoi, naduh na thaiñ Mawkyrwat shaduh thaiñ Nongstoiñ, Riangdo, shaduh Eastern West ha ki thaiñ Mairang, Markasa ki pyndonkam da kane ka Knup.
Kum uwei na ki nongshong shnong kyntang ïawai nga pynpaw ka sngew sarong ïa la ka jong ka Shnong kaba pynneh ïa ki Matti ba la lam lynti da ki mei-ieit ki mei-rad jong ngi naduh mynshwa.
Bad nga ai ruh ka message sha ki longdien jong ngi ba ngin bud ïa ki nuksa ba la buh da ki manshwa jong ngi ba ngin pynneh ïa ka jingthaiñ ‘Knup’ bad ngin pynneh pynsah pateng la pateng ba ngin pyni sha ka pyrthei ba ka Shnong jong ngi ka long tang ma ka na kane thaiñ Maram kaba ju thaiñ bad pynmih Knup man ka snem tang shu poi ka aiom slap.
Khnang ba kan long ka jingkyrkhu ym tang ïa ka Shnong hynrei ïa kiba pyndonkam ïa ka ruh kumjuh.
Shillong, Naitung 17: U MLA jong ka Seng BJP, u Bah Sanbor Shullai, u la kyntu ïa ka sorkar pdeng ba kan pyllait ïa ka Meghalaya na ka jingpyntreikam ïa ka Uniform Civil Code (UCC).
Ha ka shithi ba u la phah sha u Chairman jong ka Law Commission ka ri India, u Justice Ritu Raj Awasthi, u MLA ka South Shillong, u la ong ba ka jylla Meghalaya kadei ka jylla kaba kyrpang kaba ka kheiñ jait na ka kynthei bad ka jingpyntreikam ïa ka UCC ka lah ban ïatyngkhuh bad ka riti ka dustur jong kane ka jylla.
U la ong ruh ba ka sorkar pdeng ka la pynpaw ka jingjynsur mynsiem ha kaba pyntreikam ïa ka CAA ruh, da kaba pyllait na ka jingpyntreikam ïa ka ha ki jaka ba dei jong ki riewlum.
U la ong ba kino kino ki aiñ kiba wanrah ha ka ri kim dei ban ktah ïa ka jinglong kyrpang ki rit paid.
U la ïathuh ruh ba ka Law Commission ka la pan jingmut na kiba bun ki liang ha kaba ïadei bad ka jingpyntreikam ïa ka UCC bad ka la ïoh bun bha ki jingai jingmut ha kaba ïadei bad kane ka aiñ kaba thmu ban pynlong tang kawei ka aiñ ha ri India ha kaba ïadei bad ka riti ka dustur.
Nongstoiñ, Naitung 17: Mynta ka sngi ki bor shnong jong ka shnong Maweit lyngba ki khun samla, ki la ïoh ban wanrah noh ïa ka met ïap jong u bah Hubert Marthong u ba dei uwei na ki rawon u ba la shah rah ha ka umsaw shibnai mynshuwa.
La ong ba ïa ka met ïap la lap nyngkong eh da ki katto katne ngut ki nongleit khwai naduh mynnin ka sngi, ba ki la ïohi ïa ka met ïap kaba la per ha sla um bad kaba la pyut lut baroh shimet hynrei la shu ithuh noh tang lyngba u sñiuh.
La ong shuh shuh ba la lap ïa katei ka met ïap na ka jaka kaba la jngai kumba 9 kilometer pajih na ka jaka kaba u la jah ne shah rah ha ka um saw ha kine ki shibnai mynshuwa.
Kiwei pat ki ar ngut ki lok kynthup ïa u bah Shilingbest Langrin bad u bah Kmenlang Nonglang bad kat haduh mynta dei satang ïa ka met ïap u Kmenlang Nonglang ym pat lap satia.
Nongstoiñ, Naitung 17: Ka Hynñiewtrep Youths Council Mawshynrut Circle ha ka jingïalam u President Samla Losbingwel Lyngkhoi, ka la leit ïakynduh ïa u Deputy Commissioner jong ka West Khasi Hills Bah Garod halor ka jingeh jong ka dong ka thaiñ, khamtam ka jingbym don jong ki tnad treikam ki office bapher bapher hapoh ka thaiñ.
Kumba la ju tip, ka Civil Sub-Division Mawshynrut ka lah don kumba 6 snem tam hynrei ki jingduna kiba bun ha ki don ha ka jingïakynduh ïa u DC, na ka liang u DC u la ong ba ka jingeh jong ka jingbym don ki tnad treikam ba biang ha Civil Sub-Division Mawshynrut, ka dei beit ka jingbym don ïa ka Permanent Office jong ka Civil Sub-division Mawshynrut.
Kane ka pynlong ïa ka jingbym don pura ki tnad treikam jong ka sorkar ha kane ka Civil Sub-division, na ka liang u DC u la ong ban don noh ïa ka Permanent Office jong ka Civil Sub-division Mawshynrut.
Kumba long mynta ka lah don lyngba ka jingdon pura ïa kane ka office, ka mut ki tnad treikam jong ka sorkar ki lah don beit.
Hynrei, kumba long mynta ka shitom namar bym don ïa kane ka office kaba biang ka eh ïa ki nongtrei sorkar ban ai ka jingshakri kaba bha ïa ki paidbah.
U la ong ba ka proposal Budget ïa ka Civil Sub-division office 2005 kane ka proposal kam ïahap shuh mynta lah buh thymmai da kawei halor kane.
Kumta na ka liang ka Seng ka kyntu ïa u DC ban shimkhia halor kane ka bynta kumjuh ïa u nongmihkhmat jong ka dong ka thaiñ.
Ha ka juh ka Seng ka kyntu ïa u Assistant Executive Engineer jong ka PWD Building, ban pynkloi noh ïa ka proposal Budget ba thymmai halor katei ka office Building jong ka Civil Sub-division Mawshynrut.
Ka Seng halor kane ka bynta kan dang ïai buddien khnang kan ai jingmyntoi ïa ka dong ka thaiñ jong ngi.
Shillong, Naitung : U Myntri Rangbah ka jylla u Conrad K Sangma hynne ka sngi Nyngkong u la leit ban ïashim bynta ha ka jingrakhe ïa ka lyngkhuh sngi ïap kaba 188 jong u khla wait ka jaidbynriew u Syiem Tirot Sing ha ka jingïalang kaba iaphuh ipheign hapoh madan Tirot Sing ha Mairang.
Nalor u Myntri Rangbah ka jylla ha kane ka prokram la ïa don lang ruh u Bah Phrestar Manik Syiem, Syiem ka Hima Nongkhlaw, u Bah K.
M.
Syiem, Deputy Syiem Hima Nongkhlaw, Bah Pyniaidsing Syiem, Chief Executive Member, Khasi Hills Autonomous District, Metbah Lyngdoh, MLA bad Chairman State Planning nalor kiwei pat kiba la leh burom na ka bynta utei u khlawait ka ri.
Na ka liang u Conrad Sangma u la pynlong ruh ka jingleit jngoh sha Nongkhlaw kaba dei ka jaka ha kaba la kha ïa u Syiem Tirot Sing hapoh Eastern West Khasi Hills ha kaba u la ïoh ban ïamir jingmut bad ki dkhot nongshong shnong jong kane ka thain kaba la pynmih ïa une u nongialam bashlur.
Ki nongshong shnong ka thain ki la rakhe ïa kane ka sngi ba kyrpang jong une u nongïalam lyngba ka jingpynlong ïa ki prokram bapher bapher, kata kum ki jingrwai bad ki jingtem jingput bad jingshad tynrai ïa kaba la pyrto da baroh ki nongwan ïashim bynta.
Na ka liang ka ophis jong u Syiem ka Hima Nongkhlaw ruh lyngba ka jingïarap na ka sorkar Meghalaya ka la lah ban pynlong ïa kane ka prokram kaba jop.
Haba aijingkren kum u Kongsan ha ka jingïalang u Conrad Sangma u la pynpaw halor ka jingkut jingmut jong ka sorkar ban pynneh pynsah ïa ka histori bad ïa ka kolshor jong ka jylla Meghalaya.
U la ong ruh; “Ka long ka burom kaba khraw ban ioh ia ka lad ban ïa don ryngkat lang ha kane ka jingrakhe ïa ka lyngkhuh sngi iap jong u Tirot Sing uba dei da shisha u riewshlur.
U Tirot Singh um dei satia tang u riewialeh laitluid hynrei ruh u long ka shap jong ka jingshlur ban ïa aireng ïa ka jingsynshar jong ki dohlieh ne ki British.
"Nga kyntu ïa ki samla bad ki khynnah pule hapdeng jong ngi ban shim ïa ki nuksa jong une u nongialam bad ruh ban pynneh pynsah ïa ka nam ka burom jong une u riewkhraw u jong ngi.
", la ong u Myntri Rangbah.
Nalor kata u la ong ruh, u Myntri Rangbah, u la ong ba ka sorkar Meghalaya ka ngeit ba ka long kaba donkam ban kynmaw burom halor ka jinglong jingim bad ia ki jingjop jong ki nongialam kiba la leit noh jong ngi bad ban pynrung ia kane ka sap ha phong hapdeng ki samla.
Na ka liang ka sorkar ka ai ruh ka jingkyrshan halor ki sienjam ba la shim da ka Khasi Autonomous District Council lem bad kiwei pat ki district council na ka bynta ban buh ia ki rekod bad ruh ban pynmih ia ki jingthoh kiba iadei bad ki nongialam jong ngi.
Nga sngewkmen ruh ban pyntip sha phi ba ka na ka liang ka sorkar ka don ia ka jingkut jingmut ban kyntiew ia ka roi ka par hapdeng ki kynhun samla lyngba ka YESS bad ka Meghalaya Grassroots Music Project.
"U la ong ruh ban kyntiew ia ka roi ka par na ka liang ka sorkar kan khmih ha kaba iadei bad ki jingtei bapher bapher ha kane ka thain ka ban kynthup ruh ia ka ophis deputy commissioner hapoh kane ka district kaba thymmai kumjuh ia ki convention centre, auditorium, jaka ialehkai sports bad ki jaka peitkai cinema hapoh ka district headquarter.
Kumjuh na ka liang u Bah Phrestar Manik Syiemlieh, Syiem ka Hima Nongkhlaw, ha ka jingkren u la pynpaw ka jingsngewkmen kaba khraw halor ka jingiadon lang jong u nongialam ka jylla u Conrad K.
Sangma ha kaba kum kane ka sngi kaba kyrpang.
U la ong ruh ba ka jingkyrshan ka jong u kan nang pynkhlain ha kaba iadei bad ka jingkut jingmut ka jong ngi ban pynneh pynsah ia ka nam ka burom jong u Syiem Tirot Sing bad ruh ban trei na ka bynta ka lawei kaba phyrnai bad ban pynneh ia ki hok bad ka jinglaitluid.
U la ong ruh; “Ryngkat lang ngin iaksaid ban pynkup bor ia ki briew ki jong ngi bad ban tei ia ka imlang sahlang da ka jingshlur, ka jingiatylli bad ka jingkiew shaphrang.
"La pynphuh pynphieng ïa kane ka jingrakhe kynmaw burom da ka jingrwai na ka Tirot Sing Memorial College bad kumjuh ruh ka jingïakop rwai tynrai jong ki Skul bad ka jingïakop siat khnam.
Nongpoh, Naitung 17: Da kaba kynmaw burom ïa ka lyngkhuh sngi ïap ba 188 snem u Syiem Tirot Sing Syiem kum u khlawait ka jaid bynriew uba la ïa khun pyrshah ban pynioh ïa ka jinglaitluid na ka jingsynshar donbor ki phareng bad ha kajuh ka por ban pynshlur ïa ki samla pule ka dong Ri Bhoi, ka Khasi Student Union, North Khasi Hills District Unit mynta ka sngi ka la lah ban pynkup burom ïa ki 75 ngut ki samla pule ka Ri Bhoi kiba la pas bha ha ki examination bapher bapher nalor ba ki la leh burom ïa kane ka lyngkhuh sngi ïap ba 188 snem u Tirot Sing Syiem.
Ïa kane ka jingleh burom ïa kane ka lyngkhuh sngi ïap jong u Pairm Tirot Sing Syiem bad ba la pynkup burom ïa ki samla pule ka dong Ri Bhoi la pynlong mynta ka sngi ha District Library Auditorium Hall, Nongpoh.
Haba pynkup burom ïa kitei ki samla pule shynrang bad kynthei ka KSU ka la ai nam ïa u (L) Fr.
Sylvanus Sngi da kaba ai kyrteng ‘Fr.
Sylvanus Sngi Lyngdoh Maitshaphrang Academic Excellence Award’ kaba la dei ha ka sienjam kaba ar ba kum ka seng ka la pynshlur ïa ki sala pule da kaba ai ïa ki khusnam kyrpang ba ki dang don kata ka mynsiem ban bteng ïa ki jingpule sha ki kyrdan kiba shaneng ba kum ka jaid bynriew ka dang donkam ïa ki samla kiba la stad la nang ban don ka jingkitkhlieh ban trei na ka bynta ka ri bad ka jaid bynriew.
Kine ki samla ba pynku burom ka KSU, ki kynthup naduh ki examination ha ka kyrdan SSLC, HSSLC, Degre bad kynthup ruh kiba la pyndep ïa ka kyrdan PhD bad nalor ki 75 ngut ki samla pule, ki 20 ngut ki dei ki samla kiba rung ha ka thup jong ka top 20 bad top ten jong ka SSLC bad HSSLC.
Kum ka jingkynmaw burom ïa u Paiem Tirot Sing Syiem, ka KSU ka la leh burom ruh ïa une u riewshlur ka jaid bynriew ha kane ka lyngkhuh sngi ïap ba 188 snem da kaba pynlong ïaka jingsngap jar kaba 1 minit bad la pyniphuh pynphieng ruh ïa kane ka sngi kyrpang da ka put ka tem bad ka rwai ka siaw na ka kynhun Jong ka Traditional Institute, Ribhoi College.
La sakhi lang ruh ha kane ka sngi bad ban sam ïa ki khusnam da ka jingdon lang u Bah Shemphanglang L Mawphlang, Vice President barim KSU Seng kmie, U samla Pynshaiborlang Rani, Information & Publicity Secretary KSU CEC, u Bah Ferdinand Kharbuli, Lecturer Khasi Dept.
Ribhoi College, Samla Albert Sngi Lyngdoh, Pyrsa jong u Late Fr.
Sngi, u Samla Ferdinald Kharkamni President Rangbah ka KSU NKHD, Samla James Mawphniang, Secretary KSU NKHD, bah Markus Marten President HNYF Northern Region, ki samla pule, ki kmie ki kpa lem bad kiwei kiwei.
Haba ai jingkren ha kane ka sngi kum ki nongïalam ka KSU, ki la kren kyrpang shaphang ki jinglen lade u Syiem Tirot Sing Syiem kum u syiem uba ïakhun bad ïada ïa la ka jong ka jaid bynriew ban ïakhun pyrshah na ka jingsynshar donbor ki phareng bad ha kajuh ka por ruh ki la ai ki jingkren ai mynsiem ïa ki samla pule kiba la ioh pdiang ïa ki khusnam ba kin dang trei shitom ha ki jingpule bad khamtam ba kin long kita ki samla kiba don ka jingkitkhlieh na ka bynta ka ri bad ka jaid bynriew.
Mairang, Naitung 17: U Myntri Rangbah, u Conrad Sanngma, u la ïathuh ba shen ka sorkar kan sdang ban shna noh ïa ka ophis jong u Deputy Commis sioner ha Eastern West Khasi Hills District, kaba long ka District kaba dang shu plie shi snem tam mynta.
Haba kren ha ka jingïalang ban rakhe kynmaw burom ïa ka jingdap 188 snem ka sngi ïap u Tirot Sing Syiemlieh, u Syiem ka Hima Nongkhlaw uba la ïaleh laitluid na ka sorkar Bilat kaba la long ha Madan Mot Tirot, u Conrad u la ong kane ka ophis kan dei kaba nyngkong eh ban shna namar ba ka la ïoh ïa ka District ba thymmai.
Haba kubur ba kiwei kiwei de ki ophis ruh ki long kiba donkam ban shna noh, hynrei u Myntri Rangbah u la ong ba ka sorkar kan shna noh shuwa ïa ka ophis u DC bad kiwei pat ki jingdonkamyn sa nang leh kham hadien.
Ha shuwa jong kane, u Bah Metbah Lyngdoh,MLA ka Mairang, uba long ruh u Chairman ka State Planning Board, u la kyntu ïa u Myntri Rangbah ban pynbian noh ïa ki jingdonkam ha Eastern West Khasi Hills District bad u la ïathuh ruh ba na ka liang jong u ruh u la ju ïakynduh ïa u Myntri Rangbah na ka por sha ka por ban ïakren halor ka jingdonkam ka District thymmai.
Shillong, Naitung 17 : U President ka HNYF, Bah Sadon Blah ha ka sngi Nyngkong u la ong ba ka jingdawa jong ka ACHIK ban pynlong ïa ka Tura kum ka nongbah Tlang kadei ka bym lah satia ban pdiang.
“Ym sngewlah satia ban pdiang ïa kum kitei ki jingdawea.
Balei? Namar ka Meghalaya ka dei ka jylla kaba rit," ong u Bah Sadon haba kren bad ki lad pathai khubor.
Shuh shuh u ong ruh ba lada ïa baroh kawei ka Ri lah ban pynïaid tang na Delhi khlem da pynkynrïah ïa kano kano ka nongbah kumta ka jingmut ban dawa kyrpang la ka jong lane ki jaka treikam jong ka sorkar na kawei ka distrik sha kawei pat ka long tang ban wanrah shuh shuh ïa ka jingbym sngewthuh jingmut bad ka jingbym shaniah shuh hapdeng ki para riewlum jong ka Meghalaya.
Haba ïadei pat bad ka jingdawa jong ka ACHIK ba dei ban pyntreikam beit naduh mynshwa ïa ka roster system, utei u nongïalam ka HNYF u la ong ba um don satia ha ka bor ban kren ei ei halor katei ka bynta namar kum ki nongshong shnong ka Ri India ki don ïa ka hok ban dawa la ka dei ban dawa naduh ba sdang lane nangne shakhmat ban pyntreikam ïa ka reservation policy bad ïa ka roster system.
Da kaba kynthoh pat halor ka hukum ba pynmih da ka DC jong ka East Khasi Hills dang shen, u Bah Sadon u la ong, “Lada ki jingjïa ba kumne kumta ki jia hangne hangtai, ngi don ka tnad pulit ban tuklar hynrei ban shu ai beit da ka hukum khang dam ïa baroh ba ki nongshong shnong ki dei ban shong noh ha iing kadei ka hukum donbor pyrshah ïa ka hok im laitluid jong ki nong India bad ruh ïa ka hok ban ïaid laitluid.
"Ha kajuh ka por, u Working President ka KHNAM, Bah Thomas Passah u la ong ba ka jingdawa jong ka ACHIK kadei ka bym don nongrim ei ei.
U ong ruh ba ha India dei tang ha Himachal Pradesh kaba don ar tylli ki nongbah, kata ka Shimla bad Dharamshala.
“Ka daw ka long ba ka ior bad ka jingthut ki lynti ïaid ha ka por tlang kadei ka dawbah kaba shem jingeh ban poi sha Shimla hynrei ha Meghalaya ka ïapher bad kam don satia ka jingdonkam ban don haduh ar tylli ki nongbah.
".
Khliehriat, Naitung 17 : Ia ka jingleh niam Behdeinkhlam kaba ju pynlong man la u snem la pynkut mynta ka sngi ha ka rukom kaba i shong kun ha ka lympung ha ka Bir Ait Nar ha shnong Tuber Kmaishnong ha kaba u Symbud Myntri rangbah jong ka jylla, u bah Sñiawbhalang Dhar u la long kum u kongsan bad u la ai sngewbha ruh T 1lak tyngka ïa ka Seiñ Raij Tuber, ha kane ka lympung la ïa don ryngkat lang ruh u myntri ka sorkar jylla, uba dei u MLA ka thaiñ, u bah Kyrmen Shylla, u MLA ba rim, u bah Justine Dkhar, u deputy Commissioner ka East Jaiñtia Hills District, u Abhilash Baranwal, IAS bad kiwei kiwei ki heh sorkar lem bad ki nongialam jong ka Seiñ Raij Tuber.
Ha kane ka lympung la wan poi haduh 65 tylli ki rot lane ki rong ki rup kiba la wanrah na ki Seiñ Raij Shnong bapher bapher, kine ki rot ba bun rong ha ryngkat ka sur ka ksing, ki jingput tangmuri bad bukur ki la nang pyn phuh pyn phieng shuh shuh ïa ka lympung, ha kajuh ka por ki la don ruh ki jingthoh bapher bapher kiba kit jingmut ha ki rot kiba thoh shaphang kumno ban sumar ïa ka mariang, kumno ban kiar na ki drok, kumjuh ruh ka jingsniew bapher bapher kum ka jingbat bor bad kiwei kiwei.
U bah Sñiawbhalang Dhar, haba kren kum u kongsan, u la ai ka jingkhublei Behdiengkhlam ïa baroh ki paidbah jong ka Seiñ Raij Tuber ba kin nang ioh ka koit ka khiah, ka bha ka miat, ba kin nang kiew ha ka ioh ka kot, ha ka rep ka riang bad ong ruh ba kane ka jingleh niam Behdiengkhlam ka dei ka burom ïa ka ri Jaiñtia.
Haba kren shaphang ki jingthoh ba la thoh ha ki rot ne ki rong, u la ong ba kine ki jingthoh kiba la thoh ha ki rot lane ki rong ki pynkyndit bynriew shuh shuh ïa ki nongmihkhmat ba kumno ban nang trei kham bha shuh shuh wanrah ïa ka bha ka miat ha ka imlang ka sahlang.
U la ai burom bad jingiaroh ïa u bah Kyrmen Shylla bad ong ba u dei u bym ju shong kli kti hynrei uba ju pyrkhat na ka por sha ka por halor kumno ban wanrah ïa ka roi ka par ha ka thaiñ bad hapoh ka district bad kumno ban wad ki lad kumno ban shna ïa ka surok ka ban leit sha Khloo Blai bad ban pynbha shuh shuh ïa ka Galary ne ka rynsan ha Ait Nar, u kongsan u la ong shuh shuh ruh ba kawei kaba kham kyrpang ka dei ruh ka memorandum kaba ka Seiñ Raij Tuber ka la buh hakhmat jong u kum u kongsan ban iarap pisa ïa ka Seiñ Raij ha kaba iadei bad ban pynbha shuh shuh ïa kane ka jaka ba leh niam ha Ait Nar bad halor kane u la kular ba sa iakren.
Khyndiat shaphang ka leh niam Behdeiñkhlam, kane ka leh niam Behdiengkhlam jong ka Seiñ Raij Tuber ka dei ka Behdeiñkhlam kaba heh duh ha Ri Lum Jaiñtia kaba ju pynlong shisien shi snem kaba don ka jingngeit ba kane ka leh niam ka dei ka ban beh noh ïa ka khlam, ka pang ka shitom, ka ju don ruh ka jingïatan Bhang hapdeng ka phang wah bad ka phang Neng ha kaba mynta u snem ka phang Neng ka la jop ïa ka phang Wah bad kane ka pyni ïa ka dak kaba bha, ha ka rep ka riang, ka koit ka khiah, ha ka kamai kajih.
La sakhi lang ruh ïa kane ka sngi pynkut ïa ka Behdeiñkhlam bad noh rong jong ka Raij Tuber da u Doloi Elaka Jowai, u Doloi Puramon Kynjing, ki MDC na Jaiñtia Hills Autonomous District Council bad kiwei kiwei ki ba la shah khot sngewbha.
Ha kane ka sngi, ka Seiñ Raij Tuber ka la aiti ruh ïa ka dorkhas (Memorandum) ha u bah Sniawbhalang Dhar ha kaba iadei bad ka jingdonkam ban pynbha ïa kane ka jaka lehniam ha Aitnar bad ruh ban pynbha ïa ki lynti, synkieng bad na ka liang jong u Kongsan ruh u la kular ban ïarap katba u lah.
Nongstoiñ, Naitung 17 : Ka jing jyllei ki kam tuh ha sor Nongstoiñ da kaba kyndang ïa ki ïing ki sem da kaba ot ïa ki tala bad pynpait ïa ki jingkhang ka la nang jur ha kine ki sngi.
Dang ha ka miet sngi saitjaiñ kawei ka ïing jong u bah P.
Mawlieh kaba don ha Nondeiñ ha syndah bad ka Meghalaya Rural Bank, ka la shah kyndang ha ki runar ki bym lah ban tip, ha kaba ki la ïoh ban rong haduh ar lak tam ka pisa, ar deng ki ksiar jong ki khun kynthei jong u, ar tylli ki cheque book kiba dei jong ka lok bad ka jong u.
U bah Mawlieh haba ïakren bad ki nongthoh khubor u la ong ba ha ka miet sngi saitjaiñ ym shym don briew satia, namar baroh shi ïing ki leit sha shnong Patharkhnang, namar ka don ka jingïaseng women week bad ha ka sngi u Blei ruh ka dei ka jingïaseng women Sunday kumta ha kitei ki ar miet ym don briew satia.
U la ong ruh ba dei ha ka step jong ka lah sngi u Blei ba ki don ki paralok kiba leit don kam shajan ka ïing jong u bad ki la ïohi ba ym shym la khang tala satia, ha kaba ki la pyntip sha u ha kaba u la wan beh wut wut bad u la lap ba ïa ka tala la dep ot bad la kyndang ïa ka jingkhang.
Haba u la rung ha pohïing u la lap ba ïa ka duli la pynpait bad ki jaka buh tiar ki la shah kyndang lut.
Nalor kata u la ong ba la lap ruh ba ka pisa kaba u buh hapoh ka duli ryngkat bad ki Cheque book, nangta ar jur ki ksiar jong ki khun kiba la buh bha hapoh ka duli kim don shuh.
Halor katei ka jingjia u bah Mawlieh u la ong ruh ba la suba jur ba ki runar kiba la kyndang ïa ka ïing jong u, ki lah ban dei ki briew kiba la kyrni ha ka jingdih drok, lane ki lah ban dei ki briew kiba la tip lypa ba ha kitei ki ar miet ym don briew ha ïing namar katei ka jingjia ka lah ban dei ha ka miet sngi saitjaiñ.
Halor katei ka jingshah kyndang ïa ka ïing u bah Mawlieh u la leit ban buh da ka ejahar ha Nongstoiñ Police Station bad ki pulit ki la register ïa ka mokotduma bad ka jingtohkit ban lap ïa kiba don kti ka dang ïaid shakhmat.
Shillong, Naitung 17 : Ki khraw pyrkhat ha ka Ktien Khasi ki la pynlong ïa ka jingïatai bad ka jingïamir jingmut kaba sani bha halor ka jingdonkam bad ki jingmyntoi ha ki liang bapher bapher lada ka Ktien Khasi ka ïoh ban rung noh ha ka Khyrnit kaba Phra jong ka Riti Synshar jong ka Ri.
Ïa katei ka jingiatai la pynlong da ka Khasi Department jong ka Sankardev College, Shillong da ka jingtreilang bad ka tnad Arts and Culture ka sorkar jylla ha kaba u Myntri katei ka tnad, Bah Paul Lyngdoh u la long u Kongsan.
Na ka liang u Myntri haba kren ha katei ka rynsan la pyntip ba ka sorkar jylla ka la shimkhia bha halor kane ka bynta ban ïai buddien khnang ba ka Ktien Khasi kan ïoh ban rung noh ha katei ka Khyrnit.
Ki khraw pyrkhat ha ka Ktien Khasi kiba wan ban donlang ha kane ka sngi ki kynthup naduh u Prof.
DRL Nonglait uba la wan na ka liang ka Khasi Authors Society bad kum u Head jongka Khasi Department NEHU, nangta Bah Erwin KSutnga kum u riewsaid-aiñ, Dr.
B.
Khyriem na ka liang ka Linguistics bad Professor ka Linguistics Department NEHU kumjuh i Prof Streamlet Dkhar kum ka dkhot jong ka Khasi Authors Society bad ka Sahitya Academy.
Kitei ki riewshemphang ki la ai jingpynshai ha la ki jong ki jong ki jingstad ba la pyntbit ha ka jingïatai kaba sngewtynnad bha kaba la pynïaid da i Dr.
SukjaiSwer, Head jong ka Khasi Department PG section, Sankardev College.
Shwa kane, la pdiang sngewbha ïa kane ka jingïamir jingmut da ka Principal jong ka College, Dr.
Eureka F P Lyngdoh bad ruh na u IQAC Coordinator Bah Manbor S Warjri.
Ha kane ka jingïamir jingmut la wan ban shim bynta da ki nonghikai bad ki khynnah pule jong ki college bapher bapher kiba don ha ri Khasi nalor ki nongïalam jong ki katto katne ki sengbhalang kiba la pyntylli lang ïa ka sur ban ïaid shakhmat ban ai jingkyrshan khnang ba kane ka jingdawa ba donkam kan ïoh ban urlong noh kham kloi.
Shillong, Naitung 17 : U Ksiang jong ka seng Hynniewtrep National Liberation Council (HNLC) u Bah Sadon K Blah ha ka sngi Nyngkong ula ong ba ka jingïakren ïasuk hapdeng ka Sorkar pdeng, sorkar jylla bad ka HNLC kala ïaid ha ka lynti kaba dei.
Haba ïakren bad ki nongthoh khubor, u bah Sadon ula ong “Haba ïadei bad ka jingkren ïasuk ka Sorkar Pdeng, Sorkar Jylla bad HNLC, ngi la sdang ha u bnai Jylliew jong u snem ba la lah.
Ka la ïaid la shisnem mynta hynrei ki kam ki la nang ïaid ha ka lynti kaba dei bad kam don satia kano kano kaba ïaid kynriang".
Ula pyntip ba ka Sorkar Pdeng, Sorkar Jylla bad ki Dkhot ka HNLC ki la shong jingïalang la bun sien.
Kat kum ka jingong jong u, kumba 6-7 sien ki jingïalang ki la long ha kane ka shisnem".
Ula ong “Kaei ka jingïakren kaba mih, ngim shym la lap ba kan ïaid kynriang lait noh tang ki kam technical bad ngin sa pynbeit ïa ki kawei hadien kawei pat.
Shisien ba ka jingkren ïasuk ba pura kala sdang, kam don lynti shuh ban phai dien".
“Ka jingdawa map noh ruh ka la mih hadien ka jingïalang bad ka Home Ministry lem bad artylli ki Sorkar.
Ki dang ïashong bishar halor kane bad katba ngim pat ïoh jingpynshai, ngim pat lah ban kynthoh eiei nalor kane" ula ong.
Shillong, Naitung 17 : Ki Pulit ka East Khasi Hills ha kine ki khyndiat sngi ki la pynlong ka jingkhynra kaba tyngeh ha kylleng ki bynta ka sorkar Shillong naduh kiba die kyiad beaiñ, kiba buaid ha ka por ba niah kali bad ter ter bad ki la kem ruh haduh 15 ngut ki briew kiba leh kam awria bad la pynngat ïa ki hapoh ka Immoral Trafficking Prevention Act.
U Superintendent of Police (SP) Bah Sylvester Nongtnger ha ka sngi Nyngkong ula ong ba ka jingïaid pahara da ka kjat ha ki thaiñ Khyndailad ban leh eiei pyrshah ïa ki nongdie met kiba ha kaba bun ki khep kam long tang ba ki die met sha ki briew hynrei ki wanrah ruh ïa kiba bun ki jingkulmar bad huri hura.
Halor kane, ki Pulit kila register case ïa kine ki briew hapoh ka Immoral Trafficking Prevention Act.
Une u Heh Pulit u pyntip ba ki la pynlong ruh ïa ka jingkhynra kyaid bad pynjur ïa ka jingiaid pahara ha kylleng ka Nongbah Shillong na ka bynta ka jingshngaiñ ki paidbah bad ban tehlakam ïa kino kino ki huri hura.
Ha kane ka jingkhynra, ki Pulit ki la ïoh ban kurup ïa palat 1,12,097 ml ka kyiad IMFL bad 7,74,000 ml ka kyiad pyrsi.
ïa kane ka jingkhynra la pynlong ha ka thaiñ Motphran, Paltan Bazar, Mawblei, Nongrim Hills, Laitumkhrah Bazar, Mawlonghat, Urkaliar, Upper Shillong, Polo, Mawbah, Jhalupara bad Upper Mawprem da ka jingïarap lang ki Pulit Commando Kynthei ba la tip kum ki Meghashakti.
Ha kajuh ka por, ki Pulit ki la bat haduh 277 tylli ki kali bad ïoh daiñ kuna haduh T.
236500 na ka jingpynkheiñ ïa ki kyndon ain ha ka jingtalasi kali bad miet bad step da ka Shillong Traffic Police ha kylleng ki jaka.
Kine ki briew ba ngat ha ka kuna ki dei kiba ñiah kali ha ka jingbuaid kyiad, niah thuk thuk khlem helmet, pynkylla ïa ki silenser, tah ïit ïong bad kiwei.
Shillong, Naitung 17 : U Managing Director jong ka Meghalaya Energy Corporation Limited (MeECL), u Sanjay Goyal ha ka sngi Nyngkong u la ong ba ka jingdon ka um ha dam Umïam ka la kiew bad kumta ïa ka jingpynlip bordig ha Shillong, Tura bad Jowai la lah ban pynhiar haduh ar kynta katba na bynta kiwei pat ki jaka sha ka 5kynta naduh ka 18tarik Naitung.
Katkum ka jingïathuh jong u, ka MeECL ha kine ki khyndiat taiew ka la bteng ban pynhiar ïa ki kynta pynlip bording bad mynta ka sah sa tang 5 kynta naduh ka 12tarik Naitung bad 4 kynta pat naduh ka 15tarik Naitung na bynta ki jaka ha sor.
“Ngi la nang pynhiar ïa ka jingbun kynta ka jingpynlip bording, da kaba buh hakhmat ïa ka jingnang kiew ka um ha dam Umïam bad ruh ban pyntikna ïa ka jingdon ka um katkum ka jingdonkam ha ka por tlang bad tad haduh ban da wan biang ka samoi ban wan," u la ong.
Shuh shuh u ong ruh ba ïa mynta hi, ka jylla ka la lah ban pynphai ïa ka bording ba ki shim kylliang kaba poi haduh 450 million unit (baroh) kaba la pyndonkam da ka jylla ha kane ka aiom tlang bad ha ki samoi ba duna um.
U ong ruh ba ka MeECL ka don ïa ka thong ban pyntikna ba kane ka jingpynlip bording kan ym buh jingthut shuh ïa ki paidbah.
Shillong, Naitung 17 : Ha kawei ka jingjia kaba sngewsih, arngut shi paralok ki khun samla ki la duh ei ïa ka jingim hadien ba ki la hap ban shah rong ha ka um ha ka wah ha Umsawli.
Kat kum ka khubor pulit ba la ïoh la ïathuh mynta ka sngi ki katto katne ngut ki samla kiba dei shiparalok ki la ïapynbeit leit kai sha Umsawli.
Hynrei ha ka por janmiet arngut ki la btuid bad hap shapoh wah bad shah rong ha ka um namar kim nang ban jngi.
Hadien ba la pyntip ia ka jingjia sha ki bor pulit ki pulit ki la leit sha katei ka jaka bad haba la wad ki la ïoh ban sei ïa baroh ar ki met iap uwei u dei uba sah ha Sngi Thiang, Lower Mawprem bad uwei pat na Nongmynsong.
U SP u la ïathuh ba u la ïoh jingtip halor kane ka jingjia hynrei kat haduh ba thoh ïa ka khubor um pat ïoh ïa ka jingtip kaba bniah namar ki pulit ki dang don ha ka kam ban pyndep ïa kaba donkam baroh.
Jowai, Naitung 18: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong kala poi sha ka jingïakhaid da mar shikol 1-1, kaba la long hapdeng ka Mookaswan Dongneiñ pyrshah ïa ka Chyrmang Wah, ïa ka kol na ka Mookaswan Dongneiñ la thep da u Tei Lyngdoh haka minit ba 65, na ka Chyrmang Wah la thep da u Arkiru Bang haka minit ba 42.
Ha ka jingïakhun kaba ar ka Myrjai kala pynliem da 5-0 kol ïa ka Salaroh, ïa kitei ki kol na ka Myrjai la thep da u Lamphrang Kyndait haka minit ba 15, u Jumonki Phawa haka minit ba 23, u Treilang Kyndait lai kol haka minit ba 26, 65 & 69.
Ha ka jingïakhun kaba lai ka Lumbhahdakha kala jop da 3-1 kol ïa ka Catholic Youth Mihmyntdu.
Ïa ki kol na ka Lumbhahdakha la thep da u Daeimitre Suchiang haka minit ba 42 & 46, u Gideon Mukhim ula thep haka minit ba 52.
Na ka Catholic Youth Mihmyntdu ïa ka shikol la thep da u Arki Tariang haka minit ba 54.
Katba ha ka jingïakhun kaba saw ka kynhun jong ka Nangbah Pohshnong kala pynliem da 2-1 kol ïa ka SCSC Nonglatem, ïa ki kol na ka Nangbah Pohshnong la thep da u Bah rang Lyngdoh haka minit ba 41 bad u Riyo Dhar haka minit ba 46.
Na ka liang ka SCSC Nonglatem ïa ka shikol la thep da u Tomi Lamare haka minit ba 19.
Shillong, Naitung 17 : Ki trai ri trai muluk, ka seng HNLC, KSU, HNYF, FKJGP, HYC, HITO bad kiwei kiwei, ki la kynmaw burom ïa ka lyngkhuh snem sngi iap ba 188 jongu Khlawait ka Jaidbynriew u Tirot Sing Syiem uba la nud ban ïakhun thma pyrshah ïa ki shipai phareng tad haduh ban da iap kum u Syiem ba khlem pyndem wait ha phatok ha Dhaka ha ka 17 tarik Naitung 1835.
U Tirot Sing Syiem u dei u Syiem ka Hima Nongkhlaw bad u dei tang ma u kum u Syiem uba la nud ban ïeng ïakhun thma bad ki shipai ka sorkar phareng ha u snem 1829.
Hynrei ha ka 13 tarik Kyllalyngkot 1833 ki shipai ka sorkar phareng ki la ïoh ban kem ïa u bad set phatok ïa u ha Dhaka tad haduh ba un da iap ha ka 17 tarik Naitung 1835.
Ki paid ka bri u Hynniewtrep ryngkat bad ki nongïalam jong kitei ki Seng ba la kdew haneng ki la kynmaw burom da kaba leit buh syntiew ha ki Mot sah kynmaw ba la tei ha ki jaka bapher bapher.
Hangne ha nongbah Shillong ka jingleit buh syntiew ka long ha ka dur mot jong u Tirot Sing Syiem kaba ha madan Iewrynghep (Firebrigade).
Ki nongïalam ka seng HNLC kiba don mynta ha ka miej jingïakren bad ka sorkar pdeng-sorkar jylla ruh ki la ïoh ban leh burom ïa une u khlawait ka jaidbynriew da kaba leit buh syntiew lang ha u maw Mot ha madan Iewrynghep.
Kan long ka sien kaba nyngkong hadien laiphew tylli ki snem ba ki nongïalam ka seng HNLC ki la ïoh ban wan ïashim bynta hapoh ka jingïalam u Vice Chairman u bah Manbhalang Jyrwa bad u Political Secretary bah Aristerwell Thongni.
Na ka liang u President ka KSU u Samla Lambok Starwell Marngar haba kren sha ki lad pathai khubor hadien ba la dep buh syntiew ha utei u maw mot u la kyntu ïa ka kynhun Myntri ba ha kane ka kynti haba ki leit sha Delhi ki dei ban wanphai ryngkat ki khubor kiba bha da kaba kin ïoh ka jingkular na ka sorkar pdeng ïa ka jingpytreikam kloi noh ïa ka ILP ha ka jylla bad ban pynrung ïa ka ktien Khasi bad Garo ha ka Khyrnit kaba Phra jongka Riti Synshar ka ri India.
“ Ngi kitbok kit rwiang ïa baroh ki myntri sorkar ha kane ka jingleit Delhi jongki shen ban ïa kynduh ïa ka sorkar pdeng khnang ba kin ïoh ban wanphai sha ka jylla ryngkat ka khubor ba bha kata ban pyntreikam noh ïa ka ILP ha ka jylla bad kumjuh ruh ban pynrung ïa ka ktien Khasi bad Garo ha ka Khyrnit kaba Phra" ong u bah Lambok.
“ Ngi kwah ruh ban kren shai ba mynta ka kynti kam dei ban kut tang ka jingleit Delhi hynrei haba ki wan phai sha ka jylla ki dei ban ïathuh shai kaei kaba mih na ka jingïakren bad ka sorkar pdeng bad balei ne na kaei ka daw ba ka sorkar pdeng ka pynslem ban pyntrekam ïa kine ki ar tylli ki mat ba la mynjur da ka Resolution hapoh ka ïing dorbar thawaiñ ka jylla.
Ngi kwah ban shai bad tip khnang ban nang ban rai kaei kaba ngin leh pat nangne shakhmat.
" ong biang u President ka KSU.
U la ong shuh shuh ba ka jingwan tuid ki mynder bad kiwei ki jaidbynriew sha ka jylla ka jur bha namar bym don aiñ ban khanglad ïa ki kumta ka la dei ka por ba ka sorkar kan pyrkhat sani bha bad pyntreikam noh ïa kane ka kyndon aiñ.
U samla Lambokstar u la ong lada ka sorkar pdeng ka ïai pan por shi ïai pan por ban bishar bniah ïa ka ILP ka pynpaw ba kam burom ïa ka Resolution ba la mynjur da ka Assembly bad ka pyni ruh ba ki 60 ngut ki MLA jongka jylla ki la pheil ban pynbor ïa ka sorkar pdeng ban leh ïa kaba donkam.
“ Ka dei ka resolution kaba tang shi sla ym dei da ki palat 2000 sla.
Kumta ka sorkar pdeng ka dei ban pynshai kdar balei kam mynjur ban pyntreikam ïa ka ILP ha Meghalaya lada ka lah ban ai sha kiwei ki jylla kane ka thaiñ kum sha ka Manipur, Mizoram, Arunachal Pradesh bad Nagaland" ong biang u sala Lambokstar.
U la ong ba ym dei ban aidaw ba ka jylla Meghalaya ka dei ka jylla ba hap ban ïaid lyngba sha kiwei ki jylla hynrei ka daw ka dei ka jingbym don mon jongka sorkar pdeng.
U la ther ruh ïa ka sorkar ba kam lah ban pyntreikam ïa ka Meghalaya Residents, Safety and Security Act (MRSSA) 2016 da kaba ong “ Ngim tip balei ki buhrieh wat ïa kane ka aiñ ruh haduh mynta".
Halor ka jingrai jongka sorkar ban wanrah ki jingpynkylla ha ki kyndon jongka MRSSA ha u snem 2020 une u President ka KSU u la ong ba ka don kaei re kaei ka jingïa suhbuit na sha lyndet pyrshah ïa ki trai ri trai muluk jongka jylla da kaba ong ruh “ Kano kano ka aiñ ba la saiñdur ban ai jingïada ïa ki trai ri trai muluk kin kut tang ha kaba shu eksamin beit.
Ngim tip kaei ka jingthmu hynrei kito kiba shong ha Secretariat te ki tip shai bha balei donkam ïa ka sorkar pdeng ban bishar bniah ïa kane ka aiñ ruh.
Lada kine ki nongmihkhmat kiba la jied da ki paidbah kim lah ban thaw aiñ te kan don jingmyntoi ban don kata ka Secretariat ruh?"U la ther shuh shuh ïa ka sorkar ba kam shym la buh ïa ki entry bad exit point kumba la kdew da ka MRSSA 2016.
Ka sorkar ka la dep kular ban sdang ïa ka wat ba nyngkong ban buh ïa kita ki entry bad exit point bad ki la plie ruh ïa ka entry point ha Umling, Ri Bhoi hynrei kaba sngewsih ïa katei ka jaka la pynkylla noh ban talasi ïa ka jingpang COVID-19.
Kumta u la ong ba ka sorkar ka dei ban kren shai halor kane ka MRSSA ruh.
Ki la pynpaw ba ki la dep pynkylla ïa ka aiñ bad phah sha u Lat ban soi pynskhem ïa ka hynrei mynta ym tip shano kata ka aiñ ka don?“Imat ka daw hi ka long ba kane ka sorkar kam don mon ban pyntreikam ïa kane ka aiñ MRSSA tangba ngim lah ban pdiang da lei lei ruh ïa kane, ngi la thait la jlep ïa kane ka kam ïaleh khun ja kai bad kine ki aiñ ban ïada ïa ka jaidbynriew kiba ngi la dawa mynta la bun bun snem" ong u Samla Lambokstar.
Ha kajuh ka por u la ong ba ka sorkar ka la dei ban khylliap ne pynwai noh ïa ka mat lynti rel ha ri lum Khasi bad Jaintia katba ym pat don kine ki aiñ ban ïada na ka jingwan tuid ki jaidbynriew bapher bapher sha ka jylla.
Ha kaba ïadei bad ka jingïeng pyrshah jongka KSU ban pyntreikam ïa ka UCC ha ka jylla, ula ong ka jingthmu jongka sorkar pdeng ban pyntreikam ïa ka UCC ka dei tang kawei ka thong kata ban pynthikna ba ka ri India kadei kata ka Hindu State.
Kane kan sa ktah jur ïa ka jinglong tynrai jongka jaidbynriew ïa kaba ka KSU kan ym ailad da lei lei ruh ba kan urlong.
Shillong, Naitung 18: Ka Meghalaya Chess Association (M.
C.
A) ka la dap da ka jingsngew sarong hadien ba arngut ki nongïalehkai ka jylla ki la ïoh ban kyrdan ba hakhmat ha rynsan lehkai Chess kaba la tip ruh da ka 5th Ayodhana International FIDE Rating Chess Tournament 2023 kaba la long ha Guwahati, Assam.
Ha kane ka jingïalehkai Chess ki la don haduh 333 ngut ki nongïalehkai kiba la wan ban ïashimbynta, u Barbith M.
Sangma, u ba dei u lahduh jong ka jylla ba mynta (State Champion) jong ka Garo Hills u la ïoh ban wan ha ka kyrdan ba lai ha ka thup kyrdan Below-1800 Rating katba u Advitiya A.
G a u khynnah skul napoh ka Army Public School, Shillong u la ïoh ban wanram nam ïa ka jylla da kaba jop ha ka kyrdan ba nyngkong na ka thup kyrdan Under-07 Category.
Shuh shuh, la ïoh jingtip ruh ba kine baroh arngut kin sa ïoh ban ïashimbynta sa ha ka 46th Meghalaya State A Chess Championship 2023 ka ban sa pynlong ha Auditorium Hall, Umsning, Ri-Bhoi District ka ban sdang naduh ka 21 haduh ka 22 tarik mynta u bnai (Naitung) 2023 kaba la pynïaid da ka Ri-Bhoi District Chess Association RBDCA).
Na kane ka lympung ka synjuk kan sa ïoh ban jied ïa ki saw ngut ki nongïalehkai kiba wan kham shakhmat (Top 4) ban leit mihkhmat ïa ka jylla ha rynsan ïakop kaba khamheh, ïa kaba la tip da ka 60th National Chess Championship 2023 ka ban sa long ha Pune, Maharashtra, ka ban sdang naduh ka 16 tarik haduh ka 26 tarik u Nailar 2023.
Shillong, Naitung, 18: Ka PFR Football Academy kaba long kawei na ki shlem ai jinghikai ïa ki khynnah ha ka jingïalehkai phutbal, ka la shah khot sngewbha ban ïashim bynta ha ka Under-15 Gold Cup National Football Championship ka ban sa long naduh 21 tarik haduh 23 tarik Naitung, 2023 ha West Bengal.
Haba ïa kren bad u President jong ka Academy, u Bah Franky Kharumnuid u la ong ba kum ka Academy ka dap da ka jingkmen kaba khraw hadien ba kane ka Academy ka la ïoh ïa ka jingithuh wat haduh ki nongpynïaid kiba na shabar ka jylla lyngba ka jingshah khot ban ïashim bynta ha kane ka lympung National Level kaba long kawei na ki rynsan kaba ki khynnah jong kane ka Academy kin ïoh ïa ka lad ban pynni ïa ka sap ka phong jong ki ha ka National Level.
U la ong, kan ruh ka jingai mynsiem ïa ki khynnah haba ki ïoh ïa ka lad ban ïalehkai ïa ki lympung ïalehkai shaba na la ka jylla namar dei ha kum kine ki lympung kiba heh kaba ki khynnah kin sngewthuh kumno ba kin nang lah ban trei shitom ban pynjanai ïalade na ka bynta ban pynlong ïa kane ka jingïalehkai kaba ki ieid kum ka lad jingkamai jong ki ha ki khyndiat snem ki ban sa wan.
Ïa kane ka kynhun yn ïalam da u Bah Tyngshaiñ-lang Kharlyng-doh kum u Head Coach bad u Bah Franky Kharumnuid kum u Team Manager.
Kane ka kynhun ka mih na ka Meghalaya ha ka 20 tarik mynta u bnai.
Na ka liang jong ka Management ka kitbok kit rwiang ïa kane ka kynhun bad kyrmen ba kin ïoh kheit ïa u soh jong ka jingjop ha kane ka lympung.
Nongstoiñ, Naitung 18: Mynta ka sngi ki bor shnong jong ka shnong Maweit lyngba ki khun samla, ki la ïoh ban wanrah noh ïa ka met ïap jong u bah Hubert Marthong u ba dei uwei na ki rawon u ba la shah rah ha ka umsaw shibnai mynshuwa.
La ong ba ïa ka met ïap la lap nyngkong eh da ki katto katne ngut ki nongleit khwai naduh mynnin ka sngi, ba ki la ïohi ïa ka met ïap kaba la per ha sla um bad kaba la pyut lut baroh shimet hynrei la shu ithuh noh tang lyngba u sñiuh.
La ong shuh shuh ba la lap ïa katei ka met ïap na ka jaka kaba la jngai kumba 9 kilometer pajih na ka jaka kaba u la jah ne shah rah ha ka um saw ha kine ki shibnai mynshuwa.
Kiwei pat ki ar ngut ki lok kynthup ïa u bah Shilingbest Langrin bad u bah Kmenlang Nonglang bad kat haduh mynta dei satang ïa ka met ïap u Kmenlang Nonglang ym pat lap satia.
K a jingnangjah ka riam tynrai katba nang ïaid ki por bad ki sngi ka pyni ïa ka dak ba ka jaidbynriew Khasi ka la nangduk nangduk katba nang ïaid ki sngi.
Ka jingduk kam dei tang ha ka liang ka spah ka phew hynrei ka dei ha ka liang ka akor ka burom kaba phalang ha ka riam tynrai la jong.
Kiwei kiba nabar kim lah satia ban ithuh ïa ki samla khasi namar ba la i beit kum ki nongshong shnong jong ka Asia ba shathie (south asia) ha ka riam ka beit jong ki.
Ki samla ki lah lehse ban sngew sarong bad kham sngew kyntnied ban ïoh riam pyrthuh nongwei, hynrei ka dak jong ka jinglong tynrai ka la nangjah rngai katba nangmih ki sngi.
Shano keiñ kane kan ïalam, ñiuma ka Globalisation ne kata ka jinglong kawei ka pyrthei ka la treikam, hynrei ka jaidbynriew ka la nangtlot bad nangduk katba nangmih ki sngi.
Lah ban ong ba mynta hi ym lah shuh ban ïohi ïa ka lawei ka jaidbynriew hapdeng ki samla lait noh tang ki longkmie ba la kham rangbah, wat na kine ruh la bun kiba ïatynneng nongwei lut.
La jia aiu ïa ka akor ka burom kaba la ïaroh eh hapoh ka ri India bad ruh hapoh ka jylla Meghalaya.
Hapdeng ki ri ka pyrthei la ithuh ïa ka India kum kawei na ki ri kaba don burom kumjuh ruh ka jylla Meghalaya bad khamtam ka jaidbynriew Khasi la tip kum ka jaidbynriew tip briew tip blei.
Hynrei kane rynjaiñ mynta pat ka dap tang da ki kam leh jubor khamtam eh ïa ki kynthei, khynnah bad ruh ki longkmie kumjuh.
Ka long kaba isaitmet ban ïohi ïa ka jingkiew stet jong kane ka kam sniew bad katkum ka National Crime Record Bureau (NCRB) ha India , la shem ba tang hapoh 60 minit 2 ngut ki kynthei ki shah leh beijot bad ka jingkiew ka long 7.
2 % haba ïa nujor bad ki snem ba la leit noh.
Kum shi bynta ban phai dien pat sha ka jingshah lehbeiñ jong ki kynthei la ïohi ba ha ki snem baladep kitei ki kam leh jubor ki la jyllei shisha haduh ba ki la pynsuhjer ïa ki kynthei.
Ha ka jaidbynreiw Khasi ka jingshah lehbeiñ jong ki kynthei ka dei hi ka jingshah lehbeiñ jong ka jaidbynriew, namar ba ki kynthei la ñiew ïa ki ba ki dei ka burom ka ijot jong ka jaidbynriew.
Ka la don ka jingïamir jingmut kaba jur bha jong ki kynthei bad wat ki riew aiñ hapoh ka ri halor jong kum kitei ki jingjia bad kumno ban wanrah ïa ki lad ki lynti ban teh lakam ïa ka.
Haba ïanujor bad kiwei pat ki jingjia ha kiwei pat ki bynta jong ka ri ne ki jylla, ym lah ban len ka jylla Meghalaya kaba dang don tang shi troh ka jingbun briew ka la roi bha ha kine ki kam sniew.
Kumta ka sorkar lyngba ka tnad pulit ka donkam bah thaw shisha ïa ki aiñ kiba kham khlaiñ na ka bynta ban ïada na ka jingshah thombor beiñ jong kiba lui lui.
Hynrei ha ka juh ka por ka imlang sahlang ka dei pat ban long kaba peitngor.
Ban tip khambha ïa ka jingroi palat jong kane ka kam ka long kaba donkam ban ïit bniah ne survey ïa kiei ki daw kiba la kha roi.
Hooid ki kynthei ki sngewthuh eh ïa ka jinglong ba kyrpang bad ba laitluid jong ki ha ka imlang sahlang, hynrei lada ïit ïa ka tynrai tharai ki shynrang kin lah ban ai ïa ka jubab kaba kham paka kaei ka daw kaba la pynlong ban pynjia ïa ki kam leh jubor.
Ym lah ban len hi ruh ba ka rukom im briew man briew ha kine ki sngi katba nangstad katta ka nang synjor bad ba ka akor ka burom ruh ka nanghiar.
Katba nang pyrthuh bud ïa ki nongsepngi kumta ruh ki kam sniew ki nangroi kum sha ri sepngi.
Ki bor kiba peit ïa ka aiñ kum ki pulit kiba donhok ban tohkit halor ki jingjia kin lah ban batai khambha ïa kaei ka daw kaba kito ki nongleh kam sniew ki shlur ne ki brai ban leh ïa ki kam pohjait.
Hato ka dei ka riam ki kynthei kaba pynbrai, ka jingpeit phlim palat, ka jingpeit ïa ki kot khlem akor, ka jingkyrni dih drok, ka jingsynjor ka jinglongshynrang, ka jinglehkput ne kiwei pat ki daw.
Kiba bun balang kiba sngewkhia ïa ka jingkynrei ki kam leh beijot ki la pynpaw ba ka riam jong ki samla kynthei ka dei kawei kaba i mutsniew (suspect) ba kadei kawei na ki jingkhang sha katei ka kam.
Kiba riew spah ki riam bad kiew beit ha ki kali la jong ban leit ban wan.
Kiba hapdeng ruh ki riam bad kiba duk eh ruh ki riam bad ki ïaid laitlan kum ki paidbah hi.
Hynrei kaei kaba sngewsih ka long na kum kine ki jingmutsniew (suspect), kiba ngat pat ha ka apot ki dei kito kiba lui lui kiba ym don ki lad jingïada.
Hooid sngewtynnad ban ïohi ïa ka jingïamir jingmut jong kito kiba la nang la stad halor katei ka phang, hynrei ka don ruh kaba donkam ban shim lang ïa ka jingai jingmut jong ki longkmie kiba ieit ïa ka burom ka akor Khasi la jong.
Ha kaba kut ka riam khyllah than ym tang ba ka wanrah ïa ki soh pyut, hynrei ka wanrah ruh ïa ka jinglong duk jong ka jinglong tynrai ne ka Identity jong ka jaidbynriew.
Dei namar kane ka daw, lah ban ong ba ka jinglong batynrai jong ka jaidbynriew khasi ym slem kan sa jahrngai na kane ka sla pyrthei lada kan ïai long ha kane ka dur kaba ki samla ha kane ka juk kim don mon shuh ban ri bad burom ïa ka lariti bad ka dur ka dar jong ka jaidbynriew lajong.
Shillong, Naitung 18: Ka kynhun ïalehkai kynjat bol jong ka Kick Start Football Coaching Centre ryngkat bad ka Synroplang 77 ki la ïoh ban khylliap noh ïa ka jingïaidlynti jong ki ha kane ka samoi lehkai jong ka Shillong Sports Association’s Women’s League 2023 da ka namjop hynne ka Sngi Hat Majai.
Ka Kick Start ka la lah ban pynliem ïa ka Mawkriah West SC haduh 6-0 kol na ka thup jong ka Group A, katba ka Synroplang ka la pynliem ïa ka Kharang SC haduh 5-0 kol na ka thup jong ka Group B.
Watla kine ki jingïakhun kim nym ïarap ïa ki kynhun ban bteng ïa ka lynti ïaid ha kane ka lympung namar la dep ban thikna lypa ïa ki saw kynhun kiba ïoh ïakhun ha ka semi final, baroh saw kynhun kiba ïalehkai ha kane ka sngi kaba khadduh jong ka jingïalehkai Group Stage ki la pyndep da ka mynsiem ïakhun kaba shongshit- Ka Mawkriah West bad ka Kharang ki don ha ka khep ban ïoh khur ïa ki lai point kiba nyngkong ka jong ki, katba ka Kick Start ryngkat bad ka Synroplang ki don ha ka lynti ban kyntiew ïalade ha ka miej kheiñ point napoh Group.
Ka Kick Start ka donkam ban jop khnang ban kyntiew ïalade sha ka kyrdan ba lai jong ka Group A ban tam shakhmat ïa ka Lawei Smit SC hynrei ka dang sah dien.
Baroh ar kynhun ki la ïoh ban pyndep ïa ki jingïalehkai napoh Group da 7 point hadien ba ki la ïakhaid ha ka jingïakynduh ka jong ki ha ka 21 tarik u Naitung kaba la kut da 0-0 hynrei ka Lawei ka la ïoh ban ïaineh ha ka kyrdan ba lai lyngba ka jingïapher kol (goal difference), kata da -1 to -2.
Na ka bynta ka Kick Start, ïa ki kol la ïoh ban thep da ka Eliva Kurkalang (5′), Shimtilang Thongni (19′), Banteilang Makri (26′), Daia Mawkhroh (47′, 49′) and Aidaris Kharmalki (60′).
Katba ha ka jingïalehkai kaba bud, ka Synroplang ka la ïoh ban kyntiew ïalade sha ka kyrdan ba saw, hadien ba ki la jop ïa ka Iasnohktilang Madanrting FC.
ka Daniela Mylliemngap (31′) ka la ïoh ban thep ïa ka kol kaba nyngkong nangta ka Ibannika Kharshiing ka la thep ar kol (41′, 53′), shi kol na ka Medariiaka Kharkongor (50′) bad na i Peacefully Nongrum (65′).
Hadien ba ka la ïoh ban jop ar sien lynter, ka Synroplang ka la pyndep ïa ka samoi da 6 point, katba ka Iasnohktilang ka la khylliap ïa ka samoi da 4 poiñ.
Hadien lai sngi, ïa baroh ar ki jingïakhun semi final jong ka Women’s League yn sa pynlong ha ka Sngi Saitjaiñ hapoh SSA Stadium ha First Ground.
Ka kynhun ba bat kyrdan ba nyngkong jong ka Group A, kata ka Laitkor SC kan aireng pyrshah ïa ka Lumparing SC (runner up Group B) ha ka por 2 nohphaisngi, bud sa ka jingïalehkai (winner Group B) jong ka lahduh samoi ba ladep, ka Mawlai SC pyrshah ïa ka PFR Academy (runners-up Group A) ha ka por 4 jan miet.
Bad ïa ki Ticket lah ban ïoh na katei ka jaka ban sa pynlong.
Ki nongjop ha kane ka jingïakhun kin sa ïakynduh ha ka final, ka ban sa long ha ka 29 Naitung ha ka por 4 ha First Ground.
Nongpoh, Naitung 18: Da kaba kynmaw burom ïa ka lyngkhuh sngi ïap ba 188 snem u Syiem Tirot Sing Syiem kum u khlawait ka jaid bynriew bad ha kajuh ka por ban pynshlur ïa ki samla pule ka dong Ri Bhoi, ka Khasi Student Union, North Khasi Hills District Unit ha ka 17 tarik mynta u bnai, ka la pynkup burom ïa ki 75 ngut ki samla pule ka Ri Bhoi kiba la pas bha ha ki examination bapher bapher nalor ba ki la leh burom ïa kane ka lyngkhuh sngi ïap ba 188 snem u Tirot Sing Syiem.
Ïa kane ka jingleh burom ïa kane ka lyngkhuh sngi ïap jong u Pairm Tirot Sing Syiem bad ba la pynkup burom ïa ki samla pule ka dong Ri Bhoi la pynlong mynta ka sngi ha District Library Auditorium Hall, Nongpoh.
Haba pynkup burom ïa kitei ki samla pule shynrang bad kynthei ka KSU ka la ai nam ïa u (L) Fr.
Sylvanus Sngi da kaba ai kyrteng ‘Fr.
Sylvanus Sngi Lyngdoh Maitshaphrang Academic Excellence Award’ kaba la dei ha ka sienjam kaba ar ba kum ka seng ka la pynshlur ïa ki sala pule da kaba ai ïa ki khusnam kyrpang ba ki dang don kata ka mynsiem ban bteng ïa ki jingpule sha ki kyrdan kiba shaneng ba kum ka jaid bynriew ka dang donkam ïa ki samla kiba la stad la nang ban don ka jingkitkhlieh ban trei na ka bynta ka ri bad ka jaid bynriew.
Kine ki samla ba pynku burom ka KSU, ki kynthup naduh ki examination ha ka kyrdan SSLC, HSSLC, Degre bad kynthup ruh kiba la pyndep ïa ka kyrdan PhD bad nalor ki 75 ngut ki samla pule, ki 20 ngut ki dei ki samla kiba rung ha ka thup jong ka top 20 bad top ten jong ka SSLC bad HSSLC.
Kum ka jingkynmaw burom ïa u Paiem Tirot Sing Syiem, ka KSU ka la leh burom ruh ïa une u riewshlur ka jaid bynriew ha kane ka lyngkhuh sngi ïap ba 188 snem da kaba pynlong ïaka jingsngap jar kaba 1 minit bad la pyniphuh pynphieng ruh ïa kane ka sngi kyrpang da ka put ka tem bad ka rwai ka siaw na ka kynhun Jong ka Traditional Institute, Ribhoi College.
Ha kane ka sngi la ïadon lang u Bah Shemphanglang L Mawphlang, Vice President barim KSU Seng kmie, U samla Pynshaiborlang Rani, Information & Publicity Secretary KSU CEC, u Bah Ferdinand Kharbuli, Lecturer Khasi Dept.
Ribhoi College, Samla Albert Sngi Lyngdoh, Pyrsa jong u Late Fr.
Sngi, u Samla Ferdinald Kharkamni President Rangbah ka KSU NKHD bad kiwei kiwei.
Nongstoiñ, Naitung 18: Ka KSU Ri Muliang Circle hapoh ka jingïalam jong u Samla Biangboy Sangriang president bad u samla Dominic Kharmaw, ha ryngkat ka jingsynran lang jong u Samla Armstrong Sohshang Assistant General Secretary KSU West Khasi Hills District, ka la kiew sha Shillong ban ïakynduh ïa ka Chairman jong ka Meghalaya Rural Bank (MRB), ban dawa buh ïa katei ka tnad jong katei ka bank hapoh Nonglang kaba hap hapoh Ri Muliang Block West Khasi Hills.
Na ka liang jong ka Chairman jong katei ka bank ka la bthah ïa ki nongïalam jong ka seng ban ïakynduh ïa u Regional Manager jong ka Meghalaya Rural Bank u ba dei peit ïa ka West Khasi Hills.
Kumta hynne ka sngi ka 18 tarik, ka la ïakynduh ïa utei u Regional Manager hapoh Nongstoiñ.
Ha jingïakynduh bad utei u khlieh jong ka West Khasi Hills, u la ong ba katkum ka jaka ka thaiñ Ri Muliang, ka la dei hok ban don noh ka bank ha katei ka jaka bad u la kular ban sa leit jurip ïa katei ka thaiñ shwa ban buh ïa katei ka bank ha kine ki taiew ban wan.
Kumban shu pynkynmaw ba ka thaiñ Ri Muliang ka dei ka thaiñ kaba dang sahdien ha baroh ki liang bad ka bank kaba jan tam ka dei hapoh Seiñduli, kaba jngai kumba 35 haduh 45 kilo meter bad ki paitbah ki shem jingeh shibun eh na ka bynta ban leit donkam ha ki bank.
Namar ka jingsahdien ha ka thaiñ baroh kawei, ka Sorkar MDA 1 ha u snem ba la dep kata ha ka 22 tarik Naiwieng 2022, ka la plie ïa ka C&RD Block ha ka shnong Nonglang West Khasi Hills na ka bynta ban wanrah ïa ka roi ka par hapoh ka thaiñ.
Khliehriat, Naitung 18: Ki bor district jong ka East Jaiñtia Hills District, hapoh ka jingpeit jong u Additional Deputy Commissioner, East Jaiñtia Hills, u bah J.
Shylla, MCS, mynta ka sngi la bteng biang ïa ka jingpynpra sa ar tylli ki karkhana coke, M/s Kamakhya Coke, kaba don ha Synrang Khimmyrsiang (hajan Lelad) kaba hap hapoh ka Elaka Sutnga bad kawei pat ka M/s SSS Coke ha Thanguatah ba hap hapoh Elaka Sutnga, kiba la shu tei beaiñ khlem pat ioh ïa ka Consent to Establish (CTE) na ka tnat Meghalaya State Pollution Control Board, ïa kitei ki karkhana la pynpra da kaba shu pynbthei da ki bom ha ka por 2.
30 myn sngi bad 3.
30 janmiet.
Ha ka por ba pynbthei ïa ki bom ha katei ka karkhana la ïa don lang ruh ka kynhun na ka ophis jong u Superintendent of Police, East Jaiñtia Hills District, ki nongtrei na ka tnat Meghalaya State Pollution Control Board bad na ka tnat District Commerce and Industries Centre.
Ka jingpynpra ïa katei ka karkhana ka long ruh katkum ka hukum lane ka Order No:EJHD/GENL.
261/COKE/Pt.
IV/2023/151 Dated 7th July, 2023 bad ka Order No: EJHD/GENL.
261/COKE/Pt.
IV/2023/152 Dated 11th July, 2023, ba la dep pyllait da uDeputy Commissioner ka East Jaiñtia Hills District.
Kum ban shu phai dien, naduh ka 12 tarik mynta u bnai naitung, ki bor district jong ka East Jaiñtia Hills District, ki la sdang ban pynpra ïa ki karkhana coke kiba la shu tei beaiñ hapoh ka district ha kaba ha ka 12 tarik la pynpra ïa ka M/s Halari Coke kaba don ha Pohrasong bad ka M/s Shauryamsi coke kiba don hapoh elaka sutnga bad ha ka 13 tarik la pynpra ïa ka M/s Druk Fuel Limited kaba don ha Nongjri kaba hap hapoh ka elaka Sutnga.
La ong ruh ba ka bor district kan nang ïai bteng shuh shuh ïa ka jingpynpra ïa kiwei kiwei ki karkhana coke ruh kiba dang don hapoh ka district kiba la tei beaiñ khlem pat ïoh ïa ki CTE na ka tnat Meghalaya State Pollution Control Board.
Nongpoh, Naitung 18: Ka long ka khubor kaba kyndit bad kaba pynsngewsih ym tang ïa ki khun ki hajar kiba hap hapoh ka Raid Nongtung ha Ri Bhoi District bad ka jingkhlad ba kyndit noh u Paiem Miwel Shadap, uba dei u Syiem ka Raid Nongtung ka la pynkyndit ruh ïa kiba bun balang ha ka District bad ha ka jylla hi baroh kawei kumba ka paw ba u dei uwei na u Syiem uba ju kren na ka bynta ban ïa khun ïa u pud u sam ba hap hapoh ka Raid Nongtung kiba don mar syndah bad ka jylla Assam.
Kumba la ioh lum jingtip mynta ka sngi, u Paiem Miwel Shadap u la khlad noh mynta ka sngi (18 Naitung 2023) ha ka por 9 baje ei mynstep ha ka ïingsah jong u ha Ka Shnong Umpowin Pdeng ha Ri Bhoi bad kaba dei ruh hadien ba ka jingpang jingshitom la ban la katto katne por.
Kum ban pynkynmaw, u Paiem Miwel Shadap, u dei u Syiem ka Raid Nongtung ba hap ha ka Hima Khyriem Syiemship ha Ri Bhoi District bad kumba la ju paw pyrthei une u Syiem u dei uwei na u Syiem uba ju kren ïa ki jingeh ki paidbah khappud ba hap ha ka Raid Nongtung (Block II) bad uba la ju kren ruh ban pan ka jingïada ba kyrpang na ka sorkar Meghalaya halor ki jingshah pyndik ki paid khappud bad khamtam ban ïada ïa u pud u sam ka Raid Nongtung ba hap ha ka jylla Meghalaya.
Kumba la ioh lum jingtip, halor kane ka jingkhlad noh une u Syiem ka Raid Nongtung, kiba haïing hasem bad ki khun ki kti jong u, kin pyndep noh ban tep don burom noh ïa ka met ba dang sah jong u ha ka 20 tarik u Naitung 2023 ha ka por 11.
30 baje mynstep ha u Lumg Jingtep ka Balang Presbyterian Umpowin.
Khyndiat haba kren halor kane ka jingkhlad noh une u Syiem ka Raid Nongtung, u Paiem Miwel Shadap ka la wan rah shisha ka jingduhnong kaba khraw ïa ki khun ki hajar jong ka Raid Nongtung, namar u dei uwei u na u Syiem uba shlur uba ju kren ïa ki jingeh ki paidbah khamtam bun ki shnong kiba hap ha ka Raid Nongtung ki don ka jingïaknieh jaka hapdeng ka Meghalaya bad ka Assam ba une u syiem u ju kren beit ïa ki jingshisha ba katkum ki kot ki sla kiba bun hi ki jaka khappud ki dei ha ka jylla Meghalaya.
Ha ka por ba u dang im bad dang don ha sla jong kane ka pyrthei u la dei ruh uwei na u Syiem uba ju kren na ka por sha ka por ïa ki kam pud ki kam sam bad ki jingshah pyndik ki paidbah ha khappud ha ka sorkar Assam bad haba phai halor kane ka bynta u tip kham bha ruh ïa ki pud ki sam lyngba ki kot ki sla ban pynshisha bad kane ka jingkhlad ba kyndit noh jong u ka la long ruh ka jingduhnong khamtam mynta ba ka jingïapynbeit pud ha ka wat kaba ar ka dang don hapdeng ka jingïakren hapdeng ka sorkar Meghalaya bad ka sorkar Assam.
Nongstoiñ, Naitung 18: Ka jingpynlip lait lane ‘Load Shedding’ ka ktah ka pynjynjar ym tang ïa ki nong Sor, ïa baroh hi salonsar kynthup ïa kiba na ki jaka nongkyndong ruh, pynpaw ki nongïalam jong ki ar seng, kata ka West Khasi Students Union bad Western Youth Federation.
U samla Donlad Marweiñ nongïalam ka seng WYF haba ïa kren bad u nongthoh khubor, u la ong, “Ngi pynpaw ka jingsngewkhia bad ym sngew lah pdiang haba ngi ïoh sngew ïa ka jingpynbna jong u Chairman jong ka Managing Committee jong ka MeECL, ha kaba u la pynbna ba yn pynjynsur noh ïa ka rukom pynlip lait ha ka Jylla.
Hynrei, lyngngoh pat ba kata ka rukom pynjynsur ka long pynban kaba noh shilliang".
“Balei ha Shillong Jowai bad Tura yn pynlip bording satang 2 kynta, katba ha ki jaka nongkyndong lane ha kiwei ki District, ka jingpynlip lait ka long beit 5 kynta", u la ong bad bynrap, “Kum ïa kane ka jingleh ngim sngew ïahap bad ngim sngew lah ban pdiang, namar haba ka Damsite ka la dap um hynrei dang pynneh sah ïa ka jingpynlip lait".
“Lada dang hap pynlip lait ruh dei ban long ryntih ïa baroh, namar mynta lah ar bnai lai bnai ki paidbah ki la shem jynjar, khamtam ha ka dong ka thaiñ jong ngi, bun bah ki khun samla kiba trei ïa ki kam ba bun jait lyngba ka bording, ki la shah ktah jur.
Khamtam eh kito kiba shim da ka ram ka shah ha kaba ki shem jingeh ban siew ïa ka ram ba ki shim tang na ka jingpynlip lait ba la palat pud".
“Ka long ruh kaba lyngngoh ba kumba long baroh shikatta, haba ka jingpynlip lait ka long da ki san lane hynriew kynta ha ka shi sngi, katba ka bill lait pat ka neh kumjuh khlem don kano kano ka jingpher.
Ngi sngew dei ban dawa ba lada leh dei ban long kaba ryntih ïa baroh ki District.
Lada ka dei ban pynlip lait 2 kynta ka dei ban long kumjuh sha baroh, ym ban noh shilliang lada dei ïa ki nongsor ne nongkyndong", u la ong.
Kumjuh ruh na ka liang u samla D.
Sun nongïalam ka seng WKSU u la ban ïa ka juh ka phang halor kane ka jingleh jong ka tnad MeECL bad ka sorkar.
U la ong ba kane ka jingleh kaba noh tarajur, ka pynpaw pynban ba kam don ka jinglong ryntih ha ki liang baroh hapoh ka Jylla.
Namar kata ki bor ba dei peit ïa kane ka bynta, ki dei ban da pyrkhat sani ym ban shu noh shillïang lada dei ha sor ne nongkyndong.
Mawkyrwat, ‘Naitung 18: Ki runar bym lah ithuh da kaba thmu ban leit tuh ki la leit ban prong ïa kawei ka ophis treikam kaba don ha Mawkyrwat, ka Khasi Hills Autonomous District Council (KHADC) Mawkyrwat Branch, kaba don ha Pyndenspar-Laitlawsang, Jakrem, South West Khasi Hills District.
Katkum ka jingïathuh jong u bah S.
Tiewsoh, Superintendent jong ka Taxe, In-charge KHADC Mawkyrwat Branch u la ong ba halor kane ka jingjia ïa ka sngi bad ka por jong ka jingjia ym la shuh ban tip, la ka dei ha ka sngi saitjaiñ ne ka Sngi U Blei ne ha ka Lah sngi U Blei, namar naduh ka sngi saitjaiñ haduh ka lah Sngi U Blei kane ka ophis ka khang ba ym dei ki sngi longtrei.
“La shu antad noh ba kiba leh ïa kane ka kam ki leh ne ki wan prong tuh ha ki por miet", ong u bah Tiewsoh.
Halor kane ka jingjia, la ïathuh shuh shuh ba katkum ki dak ki shin ba paw ki dien kjat ha ki bynta ba habar jong ka mala ba shajrong, ki runar ki la kiew na shadien jong ka jingtei da kaba ki la pynpait ïa u huk jong ka jingkhang bad rung shapoh ki kamra.
“Ki runar ki la pynjot ruh ïa ki tala bad pynphriang ïa ki kot ha ka kamra ba shong u Superintendent of Professional Taxes, In-charge Mawkyrwat Branch Office, ka kamra ban leh ïa ki Professional Taxes bad ym tang kata wat ïa kamra ba shong ka Magistrate First Class, Subordinate District Council Court Khasi Hills, Mawkyrwat ruh ki la pynphriang ïa ki kot ki sla sha madan", la ïathuh.
Katba ha ka tyllong khubor na ki pulit pat, la ïathuh ba halor kane ka jingjia na ka liang u bah S.
Tiewsoh, Superintendent jong ka Taxe, In-charge KHADC Mawkyrwat Branch u la dep ban buh ka ehjahar kum ka jingpyntip bad na ka liang ki pulit ruh ki la leh ïa la ka jong ka kamram bad la ong ba haduh mynta ïa ka jingjah jong ki kot ki sla ne ki tiar ki tar ym lah ban tip bad ka jingtohkit ka dang ïaid shakhmat.
Shillong, Naitung: Ka Meghalaya State Skill Development Society (MSSDS) ka la rakhe ïa ka “World Youth Skills Day" ha ka 15 tarik mynta u bnai halor ka mat “Skilling teachers, trainers & youth for a transformative future".
Ka jingthmu ha kaba pynlong ïa kane ka prokram ka long shibynta ban pynpaw halor ka jingdon kam ïa ka jingtbit bad ka jingshemphang na ka bynta ki lad ïoh kam ïoh jam bad ban seng ïala ki jong ki kam ki jam hapdeng ki samla bad halor ka jingdonkam ïa ka lawei ka jong ki.
Kane ka dei ka sngi kaba kongsan ka ban plielad na ka bynta ki kynhun kiba thaw ïa ki polisi treikam, ki nongai kam, ki kynhun kiba trei na ka bynta ka roi ka par ba kin ïoh ban ïamir jingmut bad ki samla halor ki sap ki phong kiba donkam na ka bynta ka ïoh ka kot bad ka roi ka par kaba neh.
Dei tang ka sap ka phong kaba lah ban kyntiew ïa ka ri bad ki briew jong ka sha ka lawei kaba kiew shaphrang bad kaba neh, bad ka Meghalaya State Skill Development Society (MSSDS) ruh ka rakhe ïa ka sngi ‘World Youth Skills Day’ lyngba ki khana jong ka jingjop.
Ha kane ka prokram la ïa don lang ruh u Challienkhum Songate, (IRS), Principal Secretary ka tnat Labour kum u Kongsan bad I Kong Isawanda Laloo, IAS kum ka Symbud Kongsan.
Kane ka sngi ka la nang pynïoh mynsiem shuh shuh lyngba ki nongai jinghikai na ki tnat bapher bapher lyngba jong ka Skills Meghalaya program.
Nalor kata kum ka dak jong ka jingithuh halor ka jingnoh synñiang ha kaba ïadei bad kane ka bynta la pynlong ruh ka jingsam khusnam na ka bynta ki 10 ngut ki nongai jinghikai kiba don ha ka kyrdan kaba shiphew, ha kaba ïa ka khusnam Best Trainee Award bad ka Award of Appreciation ka leit sha ki nongtrei jong ka MSSDS.
La ïoh ruh ïa ka jingrwai ba la thaw hi halor ka jingdonkam ban tyngkai ïa ka por lyngba ka Ka Kynhun ki Syrdeng kaba pynkynmaw ïa ki samla halor ka jingkut jingmut kaba mih lada ki nang ban pyndonkam ïa ka por.
Kumta la pyni ruh ïa ka jingïalehkai lyngkot ba la ai kyrteng “What Matters" lyngba ka kynhun Chiiung Group nalor ka jingshad ba la pynbit pynbiang da ka Eastern Dance Icons.
Ka ‘World Youth Skills Day’ ka pynkynmaw halor ka jingdonkam ban kyntiew ïa ki sap ki phong jong ki samla khnang ba kin lah ban thaw ïa ki lad aikam aijam.
Ka MSSDS ka la pynrung kyrteng haduh kumba 9000 ngut ki nongshah hikai bad jan kumba 4000 ngut kiba la ïoh jinghikai tang hapoh jong ka Skills Meghalaya bad ïai don ïa ka jingkut jingmut ban pynkup bor ïa ki samla ka jylla Meghalaya lyngba ki sap treikam bapher bapher.
Ki samla kiba don jingthmu ki lah ban leit mih sha ka ophis ka MSSDS ha Grove Site Building, 3rd Floor, Keating Road Shillong, bad na ka bynta ki jingtip kiba kham bniah ki lah ruh ban leit lyngba ka website @www.
mssds.
nic.
in.
Shillong, Naitung: Ka tnat shipai 50 Bn Border Security Force (BSF) Meghalaya ha ryngkat ka jingïatreilang bad ka Civil Hospital, Ampati, South West Garo Hills, ha ka 17 tarik mynta u bnai ka la pynlong ïa ka prokram ai snam mon sngewbha (Blood donation Camp) ha kaba ki la don haduh palat 45 ngut ki dkhot na ka tnat shipai BSF kiba la wan shakhamt ban ai snam da ka jingkut jingmut ban ïarap ban pyllait im ïa ki para mynsiem briew.
ïa kane ka prokram la wan plie da u Sh.
Yuvraj Dubey,Comdt ka 50 Bn BSF ha ryngkat ka jingïa don lang u ShRandheer Singh Gill, Second-in-Command, ka Dr Heena Khan Ac/Mo 50 Bn bad ki Medical napoh ka civil Hospital Ampati.
Haba aijingkren ha ka prokram na ka liang u Dr.
Denisha G Momin Medical Superintendent, Ampati civil Hospital u la pynpaw halor ka jingdokam ban wan shakhmat ban ai snam mon sngewbha, kata da kaba ong shi unit ka snam ba la noh synñiang da ki riew shimet ka lah ban pyllait im ïa kiba bun ki mynsiem briew.
Ha ka juh ka por u la pyrto ruh ïa ka sienjam ba la shim da ki dkhot jong ka tnat shipai BSF ban wan shakhmat ban ai snam mon sngewbha na ka bynta ban ïarap ban shakri ïa ka longbriew ka manbriew nalor ka kamram ban ïada ïa ki jaka khappud jong ka ri.
Shillong, Naitung 18 : Ki Myntri Sorkar ki dang ap ïa u Myntri Rangbah ka Jylla Conrad K Sangma, ba un batai lem ïa ki halor ka jingtyrwa ban leit sha Delhi ha ka ban buddien bad ka Sorkar Pdeng ïa ki artylli ki Resolution jong ka ïing Dorbar Thaw Aiñ ka jylla, ban pyntreikam ïa ka Inner Line Permit (ILP) bad pynrung ïa ka ktien Khasi bad Garo ha ka Khyrnit ba phra ka Riti Synshar ka Ri.
“Ngin ap ïa u Myntri Rangbah ban batai ïa ngi bad ngi kwah ruh ban ïohi ba kine ki kam kin nym sahteng shuh bad kumjuh ruh ba ki paidbah kin ym pyrkhat ba ngi la pynpjah ïa kine ki kam" ong ka Myntri bad Nongaiktien ka Sorkar MDA Kong Ampareen Lyngdoh haba ïakren bad ki nongthoh khubor.
Haba kylli, ka Kong Ampareen ka la ong “Ka ILP ka dei ka kam kaba ngi la ïakren na ka por sha ka por.
Ka MRSSA ruh ka dei kaba ngi la mynjur.
Lah dep ban pynkylla ruh ïa ka bad la dep ban mynjur" haba bynrap “Ka ILP ka dei kaba kam kaba ka Sorkar India kan hap ban ai jingmynjur bad ka dei ma ka kaba don ka bor ban ai jingbit ban pyntreikam ïa ka ILP hapoh ka Jylla Meghalaya".
Ka Kong Ampareen ka la ban jur ruh ba ki paidbah ki dei ban tip ïa ka jingshisha ba ki don katto katne ki kam namar ka jingïaid ka synshar khadar hapoh ka Ri kaba ngi ïadon lang, ngin hap ban ïaid kat kum ki katto katne ki jingdonkam bad ki rukom treikam.
Halor ka ktien ka thylliej, ka Myntri kala ong ba la pyntip ba ki don katto katne ki jingdonkam kiba ka Sorkar kan hap ban leh bad mynta ka Sorkar ka dang leh ïa kane.
Shillong, Naitung 18 : Ka Myntri ka Koit ka Khiah Kong Ampareen Lyngdoh mynta ka sngi Ba-ar, ka la ïathuh ba ka sorkar jylla ka la thung da ka Committee ka ban khmih bad bishar bniah ïa ki dawai dashin ba la dier por shwa ban bret noh ïa ki.
Kane kadei hadien ka jingjia ba dang shen ha kaba ka Tnad ka Koit ka Khiah ka la leit bret da ki lak tylli ki dawai sha Marten.
Ka Kong Ampareen Lyngdoh ka la ïathuh ïa ki nongthoh khubor ba ka jingtohkit halor katei ka dang ïaid shakhmat.
“Nga dang ap ban ïoh pdiang ïa ka kaiphod halor katei ka jingtohkit," kala ong.
“Hynrei ngi la thung pat ïa ka committee ka ban khmih bniah ïa ki dawai dashin ki ban bret noh khnang ban pynthikna ba ka jingbret ïa ki dawai dashin kan long ha ka lynti kaba dei da ki tnad sorkar" ka la bynrap.
Kala ong ba ym ju don kano kano ka committee ne ka bor sorkar ka ban khmih ban pynthikna ïa ki dawai dashin ki bym long shuh.
“Kam ju don kano kano ka jingtehlakam ïa ka jingpynjaboh (Pollution Control) ban pynthikna ba kan don ka jingbud ryntih ïa ki kyndon bad nangne shakhmat ngin phah bud ryntih ïa ki kyndon jingbthah ha kaba ïadei bad ka jingbret ïa ki dawai dashin bala dier por bad kitei ka long kaba donkam bha bad kum ka sorkar ngi donkam ban buh noh da ki kyndon" ka la ong.
Ka Kong Ampareen ka la ong ba la bthah ïa ka committee ba ka dei ban bud ryntih ïa ki kyndon jingbthah.
Ka tnad ka Koit ka Khiah, Municipal Board, Pollution Control Board, Drugs Controller Authority bad kiwei kiwei kin dei ki dkhot ha katei ka commitee.
Shillong, Naitung 18: Ka Myntri bad Nongaiktien ka Sorkar Jylla kong Ampareen Lyngdoh ha ka sngi Ba-ar, ka la pynpaw ba ka jingdawa Winter Capital ne nongbah Tlang jong ka A’chik Conscious Holistically Integrated Krima (ACHIK) kaba dang shah jingit mynta ha Tura, ka dei ka bym sngew ïahap satia ban mynjur namar ka Nongbah hi ka dei ka Shillong.
“Ha nga shimet nga sngew ba ym dei ban sngap ïa kum kine ki jingdawa.
Lada mih ki jingdawa wanrah ïa ka Winter Capital shatei, wanrah ia ka Spring Capital hangne, wanrah ia ka Summer Capital sha kiwei ki jaka, baroh kiei kiei kin sa ïaid bakla lut"Ka ong ba ka Meghalaya ka dei ka Jylla kaba don ïa ki District bapher bapher, bad lada man ki District ki dawa ban ai ïa ngi kata, ai ïa ngi kata, kan long kaba eh ïa ka Sorkar ban pynïaid ïa ki kam ki jam.
Ka Kong Ampareen kala kdew ba ka jingpynkha jong ka Sorkar ïa ki C&RD Block ha kylleng ki jaka ka dei kawei na ki sienjam ban rah shajan ïa ka jingshakri ka Sorkar sha u paidbah.
Ka la pyntip ba u Myntri Rangbah un sa ïakynduh ïa ka ACHIK ha ka 24 tarik Naitung ha ka jingleit jong u sha Ri-lum Garo.
Shillong Naitung 18: Ka Myntri kaba khmih ïa ka tnad Aiñ ka Kong Ampareen Lyngdoh hynne ka sngi Ba-ar, ka la ong ba ki pulit ki dei ban ïeng rangbah triang bad ban shim ïa ka rai kaba skhem ban pynthikna ïa ka jingshngaiñ bad jingïada ïa baroh ki nongshong shnong khamtam haba wat ki MLA ruh kim shngaiñ shuh.
“Wat ki MLA ruh kim shngaiñ shuh.
Nga tharai baroh ki tip ïa kata.
Ngi la ïohi ba bun ki MLA bad ka ïing ka sem ka jongki ki la shah pynjulor ha kine ki 4 bnai kiba la dep.
Kumta ki pulit ki dei ban ïeng rangbah bad ban shim ïa ka rai kaba tyngeh" ong ka Kong Ampareen, kaba ka ïing jong ka ruh ka la shah pynjulor dang shen bad uwei u rangbah briew ula leit ruh ban rung hapoh ïing jongka da ka jingthmu ban shim iaka jingim.
“Ki MLA, ki heh ophisar, ki bor pulit kin hap ban leh ïa kawei ki kam lym kumta kan poi sha kaba bakla bad donkam ban pynbeit ïa kane ka kam, ban pynneh pynsah ïa ka jingshngaiñ kaba long kawei na kiba kordor ha ka jingim" la ong ka Myntri Sorkar bad ka bynrap, “Nga thikna ba u Symbud Myntri Rangbah uba khmih ïa ka kam pohïing u dang khmih ïa ka kam bad ki pulit ruh ki la ïeng katkum ka jingdonkam bad nga sngew ba lada long kumno kumno ruh, ngi hap ban pynbeit ïa kane ka kam".
Ka Myntri Sorkar kala banjur ïa ka jingdonkam ban pyrkhing ïa ka jingpyndonkam ïa ki rynsan Social Media bad ka ong, “Ngin hap ban leh da kaba tyngeh pyrshah ïa kiba leh tam pud, ngi donkam ban ïa shong bad pyrkhat la ka long kaba donkam ne ka bym donkam ban thaw ïa ki aiñ ki kanun ban tehlakam ïa ka imlang sahlang halor ka jingïoh leh laitlan".
Ka la ong ba baroh kim dei kiba sniew hynrei ki don ki katto katne kiba pyndonkam bakla bad ngi hap ban trei shitom ban pynthikna kumno ngin pyrkhing ïa ki lym kumta kan synshar ka jingleh kum bym don aiñ bad yn ym lah ban ong pat ba ka sorkar kam shym la leh eiei.
Ha kaba ïadei bad ka jingshah kem jong ki 15 ngut ki thei die met, ka Kong Ampareen Lyngdoh kala ong ba ka kam die met kala long kum ka kam khaïi kaba heh naka bynta ki kynthei.
“Nga sngew ba dei ban pynthikna nyngkong ïa kine ki jingtip baroh bad ki pulit mynta ki la sdang trei bha ban pynthikna ba yn ym don mano mano kiba ïengkai ne ïaidkai shiteng miet.
Kano kano ka ban buh ïano ïano ha ka jingma, ngi hap ban long kiba peitngor, ngi hap ban long kiba husiar bad nga tharai ba ki pulit ki la leh ïa ka kam kaba dei bad ngi donkam ruh ban don ïa kiwei pat ki lad ki lynti bad ban pynthikna hashwa ba ngin kam ba kino kino kiba ïeng ha surok ki dei ki nongdie met namar kane ruh ka long kaba bakla" ong ka Kong Ampareen.
Ha kaba ïadei bad ka jingrai ki pulit ban pynjur ïa ka jingpahara ha ka nongbah Shillong, ka Kong Ampareen kala ong ban pynjur palat ïa ki pulit ruh kam long kaba bha bad lada duna palat ruh kam long kaba bha.
“Nga tharai kaba ngi donkam mynta ka dei ba ngin kyntu ïa ki paidbah ba kin long kiba peitngor bha ïalade bad lada ki kwah ban leh kumba ki ju leh, lada ki kwah ban mih shiteng miet ki dei ban nang ban don ruh ïa ka jingkitkhlieh.
Nga mut, shisien ba la pyndon bynta ïa ki pulit ban long kiba peitngor kumta kan ym kylla long pynban kum ka jingeh bad to ngin ïa peit bad bishar nangne shakhmat kaei ka ban mih" pynkut ka kong Ampareen.
Shillong, Naitung 18: U Naitonal President jong ka Seng NPP, uba long ruh u Myntru Rangbah ka Meghalaya, u Conrad Sangma u la poi ha nongbah Delhi mynta ka janmiet ban leit ïashim bynta ha ka jingïalang jong ka Kynhun National Democratic Alliance (NDA) kaba dei ka kynhun ba la ïalam da ka Seng BJP.
Ka jingïalang jong ka kynhun jong ki Political Party ba don ha ka NDA, ka long ha kajuh ka por ba ki Political Party bapher bapher kiba don ha ka Liang Pyrshah ki la ïakynduh ha nongbah Benguluru ban ïakren na ka bynta ka elekshin Lok Sabha kaban long ha u snem 2024.
Baroh artylli ki Kynhun ki don mar palat 30 tylli ki Party, kynthup ruh ïa ki Regional Party kiba na ka Dong shatei lam mihngi jong ka ri India.
Na ka NDA ki nongïalam kiba hakhmat ki long u Narendra Modi, Myntri Rangbah Duh ka ri India, u Amit Shah, Myntri Korbar ri, u JP Nadda, President ka BJP.
Ha ka liang Pyrshah don ka Sonia Gandi jong ka Congress, ka Mamata Banerjee jong ka Trinamool Congress, u Nitish Kumar, Myntri Rangbah ka Bihar, u Sharad Pawar nongïalam ka NCP.
La sngewthuh ba ha baroh artylli ki jingïalang ka jingïakren kan long halor ki buit bad ki mat treikam ban leit sha u paidbah na ka bynta ka jingïajied ïa ki MP sha Lok Sabha ha baroh kawei ka ri India.
Ha kajuh ka por u General Secretary ka UDP, u Dr.
Jemino Mawthoh,u la kyntait ïa ka jingmih khubor ha Delhi ba ka UDP ruh kadei ka bynta jong ka NDA.
Ha ka kyrwoh u Dr.
Jemino u la ong ba ka UDP ka don lang ha ka shatri jong ka North East Development Alliance ka kynhun ba ïalam da u Hemanta Biswa Sarma, bad kadei ka kynhun kaba ïatreilang tang na ka bynta ka roi ka par ha kane ka thaiñ.
Shillong, Naitung18 : U Myntri Rangbah ka Jylla Conrad K Sangma ha ka Lah Sngi U Blei ula hiar jurip ïa ka surok ba la shna pynheh ba pynïasoh ïa ka Mairang-Ranigodown-Azra, Assam, kaba dei ka surok kaba kongsan bha bad kaba shakri kum kawei pat lynti ïaid ban poi sha Nongbah Guwahati bad ka Kad Liengsuiñ Guwahati lyngba ka Mairang.
Ka surok Mairang-Ranigodown-Azra kan dei kawei pat ka surok ka ban pynïasoh ïa ka Eastern West Khasi Hills bad ka Ri-Bhoi District shaduh sha Kad Liengsuiñ Guwahati bad ruh sha Nongbah Guwahati.
Kane ka surok ka long kaba kongsan bha lada jia ryngkat ba jur ka dheng kali ne shah khang lynti ïa ka surok NH-6 ba pynïasoh ïa ka Shillong sha Guwahati.
Haba kren halor ka surok, u Myntri Rangbah ula pynkynmaw ïa ka por ba u dang dei u Nongïalam ka Liang Pyrshah ha ïingdorbar Thaw Aiñ ka Jylla ha u snem 2010-2011 kaba ula ban jur ban tei pynbha ïa kane ka surok khnang ban pynsuk ïa ka leit ka wan.
“Nga kynmaw ha u 2010-2011, ha ka por ba nga dang long u Nongïalam ka Liang Pyrshah, nga la kren ïa kane ka surok bad nga la kyntu ïa ka Sorkar ha katei ka por ba kan trei pynbha ïa kane ka surok namar ka Jylla ka donkam sa kawei pat ka surok ba pynïasoh sha Assam" ula ong hadien ba dep jurip ïa ka surok, kaba la dep ban trei pynheh mynta.
“Ha u snem 2018, haba ka thaw Sorkar da ma ngi, ngi la shimkhia bha ïa ka project ban pynheh bad pynbha ïa kane ka surok.
Nga kmen palat ban ïohi ba kane ka surok ka la dep mynta.
Kane ka dei ruh ka jingkular ba ngi la ai sha ki paidbah ha ka por elekshon bad ngi la lah ban pyndep ïa kane ka surok mynta" ula bynrap.
Halor ka jingkongsan ka surok bad ki jingmyntoi ba kan ai ïa ka Jylla, u Myntri Rangbah ula ong “Kumba phi ïatip, ka jingpynïasoh surok ka dei ka jingplie lynti ïa kano kano ka kam pynroi ba kan wan….
mynta ba ka la dep, kane ka surok kan plie ïa shibun ki lad ba ki kam khaïi pateng kin jia, ka lad ban kyntiew ïa ka kam jngohkai bad ruh ha kiwei ki kam ba kin mih".
U Myntri Rangbah ula pyntip ruh ba ki Satellite Cities kin sa mih ha kane ka surok ha ki snem ban sa wan,ki ban long marjan ka Nongbah Guwahati bad ka Kad Liengsuiñ.
“Naba kane ka surok ka lam beit beit sha Kad Liengsuiñ bad sha Nongbah Guwahati, kumta ka jaka bad ki thaiñ ba marjan ka Guwahati bad Kad Liengsuiñ kin sa ïohi kham bun ki kam pynroi ha ki snem ban sa wan namar ngin hap ban pynmih ïa ki satellite cities ha kaba ngin lah ban pynkha ïa ki Zone bad ka jingdon marjan ka Guwahati kan dei ka kabu ïa ngi" ula ong.
Haba pynpaw ïa ka jingsngew hun halor ka jingtei pynheh ïa ka surok, u Myntri Rangbah ula pynkynmaw ïa ka jinglong kongsan na ka bynta ka Jylla bad ki Nongshongshnong.
Ula ong “Haba nyngkong, ka dei ka jingpynïasoh sha ki paidbah, kaba ar ka dei ka lad kamai kajih ka ban sa plie lynti ym tang ïa ki paidbah ka thaiñ hynrei jong ka Jylla baroh kawei bad kaba lai bad ba kongsan eh ka dei ba kane ka surok kan shakri kum kawei pat ka lynti ïaid sha East Khasi Hills bad sha kiwei ki bynta jong ka Meghalaya".
Shillong, Naitung 18 : Ka General Assembly jong ka Presbyterian Church of India, ka la pynpaw ia ka jingbynniaw halor ka jingslem jong ka suk ka sain ban wanphai biang ha Manipur wat hadien ar bnai shiteng ba don ka jingkynad kaba jur.
Ha ka kyrwoh ba la phah da u Rev.
Dr.
K Lalrinkima, Sr.
Administrative Secretary bad Rev.
BB Lamin Moderator, la ong ruh ba ka jingeh bad jingjynjar ki paidbah bad ka jinglyniar jong ki lanot ka la sawa jam hynrei ym don ba iohsngew.
“Kumta, ngi na ka Balang ngi kyrpad jur ia kito kiba don ha ka bor ban shimkhia kane ka jingjia ha Manipur bad tehlakam noh mardor ban iada ia ka jingim ba kordor jong ki paidbah namar ia ka mynsiem la ai da u Blei bad ngi hap ban burom ia ka jingim jong iwei pa iwei," ong ka kyrwoh.
Ha kajuh ka por, ka Balang ka pynrem jur ruh halor ka jingthombor ia ki shong ki thaw, wiang ding bad lute ia ka jingdon jingem bad thang ruh ia ki iing mane bad pyniap bad pynjynjar sat ia ki nongshong shnong ba lui lui.
Nalorkata, la ong ruh ba ki pynrem jur ruh ia ki jingkynnoh bym hok kaba pyrshang ialam bakla da ki kynhun shimet pyrshah ia kiwei pat da ka thong ban ioh jingkyrshan na ki paidbah.
Na ka liang ka Balang ka kyntu ruh ia ki kynhun ba kynad ba kin wan sha ka miej jingiakren ban wanrah noh ia ka jingiasuk.
“Ngi long kiba kloi ban ia donkti lang na bynta ban wallam biang ia ka jingsuk.
Ngi duwai ruh ba ka jingjia ha Manipur kan kut noh bad ba ka suk ka sain sa shisien pat kan synshar ia ka jylla Manipur," pynkut ka kyrwoh.
Shillong, Naitung 18: Ka ïingbishar High Court of Meghalaya mynta ka sngi, ka la shim bishar biang ïa kampynkynriah ïa ki Harijan na Them Iewmawlong.
Ha kane ka jingshim bishar, u nongïasaid na ka bynta ka Harijan Panchayat Committee (HPC), u la ïathuh ba ka HPC ka kwah ban ïapynbeit bad ïasuk noh bad ka sorkar da kaba ïapynbeit hi para ki shabar ka ïingbishar.
Na ka liang ka ïingbishar ruh ka la ailad ïa ki ba kin leh kumta bad ka la pynpaw ruh ba kam sngewdei ba kan shu shim beit ma ka ïa kane ka kam haba kadei ka kam jong ka sorkar.
Ka hukum ba ka la pynmih mynta ka sngi, ka ong ba ka ïingbishar pat ka pynpaw ba kane ka kam ka la slem bad jrong palat bad ka kwah ba dei ban pyndep noh kloi katba lah.
Ka la ong ruh ba ha ka sien shong bishar biang ha ka 30 tarik u Nailar mynta ka snem, kane ka kam kadei ban dep noh.
Lah ban kdew hangne ba ka jingpynkynriah ïa ki Harijan na ka jaka ba ki don mynta ha Them ïew Mawlong kadei ka kam kaba la slem shisha, haba ka jingthmu ban pynkynriah shisha ka la sdang naduh u snem 2018, haba la mih ka jingïakhih kabajut ha nongbah Shillong.
Ka sorkar MDA I, ka la thung da ka High Level Committee ba la khlieh da u Bah Prestone Tynsong.
Ka Committee ka la aiti ia ka report sha ka sorkar bad ka sorkar ka la pynkhreh ïa ka blue print ban pynkynriah ïa ki.
Nyngkong ka HPC ka la pynpaw ba ka pdiang ia kane ka blue print, hynrei hadien ka la kylla ktien da kaba ai daw ba kadei ka jingsngewthuh bakla.
Hynrei mynta ka sngi lyngba kane ka jingpynpaw jong kine ki arliang mamla hakhmat ka ïingbishar ka kam ka lah ban poi sha kaba ïabeit, namar baroh arliang ki la pynpaw ba kin pan jaka wat na ki shipai ruh kiba don hangne ha nongbah Shillong.
Nongstoiñ, Naitung 18 : Ki bor District ka West Khasi Hills, ki la dep ban pynpra ïa ki atoskhana jong ki 13 tylli ki karkhana coke beaiñ ba don hapoh ka District bad la buh thong ruh ba hapoh 30 sngi, yn sa lah ban pynpra lut ïa baroh 57 tylli ki karkhana beaiñ.
a kane la pyntip da u Deputy Commissioner ka District lyngba ka kyrwoh, haba pyntip ruh ba ki bor District ki la dep ban kem haduh 6 ngut ki briew kiba dei ki trai jong kine ki karkhana ïa kiba la register case hapoh Shallang Police Station lyngba ka PS Case No.
39(12)2022U/S188/34/379/120BIPC R/w Sec 15 Environment (Protection)Act, Sec 3 jong ka Explosive Substances Act bad Sec 51(1), Benami Transaction (Prohibition) Act, 2016.
Kine ki 6 ngut ki kynthup ïa u Youdishthra Bham na Assam, u Ashish Arya na Guwahati Assam, u Khrawbok Rongrin na Shallang, u Hopeful Nongtdu na Rymbai Synrang, East Jaiñtia Hills, u Yaman Bansal na Beltola, Guwahati Assam bad u Eras Dkhar na Nongstoiñ, West Khasi Hills.
U Deputy Commissioner u pyntip ba ki karkhaan coke beaiñ ba la pynpra ïa ki atoskhana ki dei kiba don ha Nonglangpar (Kyllonmathei) kiba don ha ki co-ordinate (i) 25.
5220613, 90.
9035105 (ii) 25.
5224573, 90.
8992605 (iii) 25.
5201515, 90.
9032912 (iv) 25.
5185800, 90.
9041877 (v) 25.
5174384, 90.
9062416 (vi) 25.
5128946, 90.
9028738 (vii) 25.
5138295, 90.
9038863 (viii) 25.
5146504, 90.
9051718 (ix) 25.
5146671, 90.
9067402 (x) 25.
5177594, 90.
9006992 (xi) 25.
5191951, 90.
9023759 (xii) 25.
5214483, 90.
9009416 bad (xiii) 25.
5212888, 90.
8993075Lah ban kdew hangne ba ki don haduh 57 tylli ki karkhana coke ba beaiñ hapoh ka thaiñ Shallang bad ki bor District, ki la dep ban khang tala ïa kine ki karkhana naduh u bnai Nohprah 2022 hadien ka jingbthah jong ka Ïingkashari Meghalaya High Court.
U Deputy Commissioner u pyntip ba ha u bnai Rymphang haduh Ïaiong 2023, ki bor District ki la pynpra noh ïa ki jaka shet bad ki pipe ba pynïasoh bad ki atoskhana jong kine ki karkhana beaiñ ban pynthikna ba kin ym lah shuh ban dang treikam.
Haba pyntip ba katba ka bor District ka dang ap ïa ka kaiphod na ka Committee bala thung da ka Sorkar, kaba kheiñ ba diah halor ka jingdon u dewiong ha kine ki karkhana (Audit Committee on Source of Coal), ka bor District ka la khang haduh saw tylli ki karkhana ki ba don ïa ki kot ki sla kiba biang (Valid CTE, CTO) bad kine ki kynthup ïa ka M/s Shemphang Riangshiang, Pyndeng Jalong, Doranggri, Shallang, M/s Rilyngngam cok Industries, KyllonMathei, Shallang, M/s M.
D.
Coke Industries bad M/s Carbochemical India kiba don ha ka shnong Nongdakong,Shallang.
Hadien ba ïoh jingmynjur na ka Sorkar Jylla hapoh ka jingïalam bad jingkhmih jong u Bah H.
K.
Thabah, MCS, Additional Deputy Commissioner, I/c Mawshynrut Civil Sub-Division, la thaw ïa ka kawei ka kynhun kaba kynthup ïa ki Gazetted Police Officer, Meghalaya State Pollution Control Board, Commerce bad Industries na ka bynta ban pynpra bad pynbthei noh ïa ki Atoskhana jong ki 57 tylli ki karkhana saiñ dewiong beaiñ kiba la shna khlem ka CTE.
Na ka bynta ka bha ka miat bad ka suk ka saiñ jong u paidbah, la pynjari ïa ka hukum hapoh ka kyndon 144 CrPC kaba la pynmih ha ka 11.
07.
2023, ban khang pyrshah ïa ka ïaid ka ieng jong ki paidbah ne kino kino ki kynhun ha ka radius kaba 1 kilometer na ka jaka ba don kitei ki karkhana saiñ dewiong beaiñ.
La bthah ruh ïa ki paidbah ba kin ïatreilang bad ki bor synshar District katba kane ka kam ka dang ïaid, bynrap shuh shuh u Deputy Commissioner.
Jowai, Naitung, 18: Ki Pulit ka Anti Narcotic Task Force (ANTF) West Jaiñtia Hills District ha ka sngi Baar da ka jingïarap jong ka Dorbar Shnong Tpep Pale, Jowai ki la ïoh kem ïa san ngut ki briew kiba la suba nongkhaïi drok hapoh ka sor Jowai.
Na kine ki san ngut, ki Pulit ki la ïoh kurup kumba 0.
78 gm u drok Heroin, ka pisa ba T.
2700 hajar.
Kine ki san ngut ki kynthup ïa u Talu Kyndiah, 30 snem ka rta, u Justme Suting 21 snem ka rta, u Ham Lytan 41 snem, u Besty Sana bad u Sylvester Siangshai ba la 34 snem.
La ïathuh ba u Sylvester Siangshai u dei ruh u Pulit ka 3rd MLP Battalion jong ka ka West Jaiñtia Hills District.
Shillong, Naitung 18 : Ki Seng Saiñ Pyrthei bapher bapher ka Ri kiba don ha ka Liang Pyrshah, ki la thaw mynta da ka kynhun synrop Indian National Democratic Inclusive Alliance (INDIA) ban mih ïakhun pyrshah ïa ka Bharatiya Janata Party (BJP) bad ïa ki paralok kiba don ha ka National Democratic Alliance (NDA), ha ka elekshon MP-Lok Sabha 2024.
Ki Seng Saiñ Pyrthei bapher bapher ka Ri ki la jer kyrteng ïa kane ka kynhun Synrop da ka Indian National Democratic Inclusive Alliance (INDIA) bad ia kane la pynthikna ha ka sngi Ba-ar da ka RJD bad ka Shiv Sena.
Haba sam ïa ka jingtip hapoh ka Twitter jong ka JDU, la ïathuh ba ka kyrteng ba thymmai jong ka kynhun Liang Pyrshah la jer kyrteng kum ka “INDIA".
Haba pynthikna ïa kane ka kyrteng, ka Priyanka Chaturvedi jong ka Shiv Sena ka la ong “Ka jingïakhun ha u 2024 kan long hapdeng ka kynhun INDIA pyrshah ïa ka Kynhun ka NDA.
Chak De, INDIA".
Shuwa kane, u MP ka TMC Derek O’Brien ruh ula thoh “Chak De! INDIA" hapdeng ka khubor ba ka Liang Pyrshah ka la jer ïa kane ka kynhun Synrop “INDIA" ha ka jingïalang ba long ha Bangaluru.
Ha kane ka jingialang ba arsngi, ki khlieh Nongïalam jong kumba 26 tylli ki Seng Saiñ Pyrthei ki la ïashim bynta ban pynskhem ïa kane ka kynhun synrop ba thymmai, ka ban ïakhun pyrshah ïa ka BJP ba la ïalam da u Myntri Rangbah Duh Narendra Modi, ha ka elekshon Lok Sabha, 2024.
Shillong, Jymmang 28 : Ka United Democratic Party (UDP) ka la kyrpad ïa ka sorkar ba kan khot noh mardor ïa ka jingïalang jong baroh ki sengsaiñ pyrthei ban ïa kren halor ka Job Reservation Policy.
“Baroh ki MLA jong ki party bapher bapher bad ruh ki nongïalam kin kynduh ruh ïa u Myntri Rangbah la shai ka sngi ban kyrpad ïa u ban khot noh ïa ka jingïalang jong baroh ki party ban ïa kren halor ka Reservation Policy," ong u Vice President ka UDP, u Bah AF Dkhar ha kane ka sngi U Blei.
U ong ruh ba ka party ka buh ruh ïa ki jingai jingmut ha katei ka jingïalang jong baroh ki party.
Na ka liang utei u heh UDP haba jubab halor ka jingdawa jong ka VPP ban bishar bniah ïa ka Reservation Policy katkum ka jingbunbriew, u Bah AF Dkhar u la ong, “Kata kadei ka jingïohi jong ki hynrei ngi pat ngi don la ki jong ki jingai jingmut namar ngi la ïohi shibun ki jingduna ha kane ka Reservation Policy kaba mynta bad kumta ngi kwah ban peit shwa ïa kata bad kaba ar pat ngin sa kdew ruh haba ïadei bad kiwei ki pat kiba ïadei bad katei ka Policy," u la ong.
Shillong, Jymmang 28: Ka jingïakhih shong shah thngan u Bah Ardent ha ka sngi u Blei ka la kynjoh sha ka sngi kaba 6 bad ka jingshah thngan jong u ka la palat ïa ka 130 kynta, haba kren ha kane ka sngi sha ki paidbah kiba la ïalum bad ai khublei ïa u u la ong ba kane ka jingïakhih kaba u la sdang kam dei satia kaba nongkynti ka VPP ne u Bah Ardent hynrei ka dei ka nongkynti ka jaidbynriew.
“Wat sngewthuh bakla ba kane ka jingïakhih ka dei jong ka VPP ne jong nga hynrei ka dei jong ka jaidbynriew dei namar kata ka daw naduh ka sngi kaba nyngkong jong ka jingïakhih ngim shym la pyndonkam satia ïa ka lama party khnang ba kan ym don kano kano ka jingsngew khohñioh party hynrei na baroh kin sngew trai ïa kane ka jingïakhih, " u la ong ïa ki paidbah kiba ker tawiar ka data ba u shong bam ai khublei.
“Dei na kane ka jingïakhih ka dei jong ka jaidbynriew ba ngi la pynïeng da ka Lama ka Revolution Ïada la ka Ri kaba ngi la sdang ha ki snem ba mynshuwa bad ngim shym jied ban pynïeng ïa ka lama ka VPP," u la bynrap.
Lah ban sakhi ba na kane ka sngi ka jingwan mih u paidbah ban wan ai jingkyrshan ïa kane ka jingïakhih ka long kaba jur bha namar naduh mynstep haduh ka por 11 baje ki paidbah ki dang ïalum ban ai khublei ïa une u nongïalam ka jaidbynriew.
Shillong, Jymmang 28 : U Symbud Myntri Rangbah ba dei peit ïa ka tnad Urban Affairs, Bah Sniawbhalang Dhar u la kam ba ka sorkar jylla kan ym khot ïakren shuh ïa ka Harijan Panchanyat Committee (HPC) na ka bynta ban ïa syllok kaba ïadei bad ka jingthmu pynkynriah noh ïa ki na Them Iew Mawlong.
“Em, ngin ym khot ïa ki.
Ki (HPC) ki la pynpaw da kaba shai, kumta kumno ngin khot ïa kren ïa ki," ong u Bah Sniawbha.
U pyntip ruh ba ka sorkar ka la dep ruh ban phah da ka affidavit ban pyntip ïa ka Iing Kashari shaphang ka rai jong ka HPC ban ym pdiang ïa ka jingtyrwa jong ka sorkar jylla.
Katkum ka jingong jong u, ka sorkar kan sa shong pyrkhat biang shen ban ïa kren halor kane ka ishu.
U Symbud Myntri Rangbah dang shen u la pynpaw ba kam long satia kaba lah na ka bynta ka sorkar ban pdiang ïa ka jingtyrwa jong ka HPC namar ka jingdawa jong ki ka long kaba heh.
Lah ban kdew hangne ba ka sorkar ka la wanrah da ka blueprint hadien ba ka la kyntait ïa ka jingtyrwa jong ka HPC ha u Ïaiong 2022 kaba pan 200 square meter ka jaka ban ai sha iwei pa iwei i longiing jong ki 342 tylli ki long iing hapoh European Ward nalor ka jingpynlut ban shna ïa kitei ki iing jong ki.
Ka jingthmu jong ka sorkar ka long ban pynkynriah noh ïa kitei ki longiing na Them Iew Mawlong sha ka jaka jong ka Shillong Municipal Board hynrei ïa kane ka jingtyrwa la kyntait noh da ka HPC dang shen ha ka jubab kaba ki phah sha ka sorkar jylla.
Na ka liang ka sorkar ruh ka kren shai ba kan ym kylla satia ïa ka nongrim ba ka don haba ïadei bad ka jingthmu ban pynkynriah ïa ki sha ka jaka jong ka SMB.
Khliehriat, Jymmang 28: Ki pulit jong ka Umkiang Patrolling Post, mynta ka jan miet ki la ioh bat ïa ki ar tylli ki kali kiba wan na ki thaiñ Assam, kiba kit ganja (Marijuana) bad la kem noh ïa ki ar ngut kiba donkti, ha ka por 3 baje ki la ioh kurup ïa u ganja ba khia 57.
828 kilo bad ha ka por 6 baje jan miet ki la kurup biang 31.
142 kilo u ganja.
Katkum ka jingpyllait khubor u Additional Superintendent of police East Jaiñtia Hills District, u bah Banraplang Jyrwa, MCS, la ong ba ha ka por 3 baje mynta janmiet, ki pulit ki la ioh bat ïa kawei ka kali santro, kaba don u registration number AS-06-J- 5971, ha Damcherra, ha Umkiang, la ong ba katei ka kali ka la wan na Assam bad kiew sha Khliehriat, katba ki pulit ki dang pynsangeh ïa ka kali uwei uba shonglang ha katei ka kali u la ioh ban phet krad noh na kti ki pulit,.
Haba la pynlong ïa ka jingkhynra, ki pulit ki la lap ïa ki song ganja bad hadien ba la dep test la pynshisha ba ki dei ki ganja ba ju tip kum u Marijuana uba don 57.
828 kilo, ha kaba iadei bad kane ki pulit ki la bat noh ïa u Alajit Debbarma, 24 snem kyrta, uba na ka shnong Noya Bari, Gram, Baikunthapur, District West Tripura, la kurup noh ruh ïa katei ka kali, ïa ka ejahar la regiter ha Lumshnong Police Station bad pynngat hapoh ki kyndon aiñ jong ka NDPS Act.
Ha kane ka juh hi ka sngi, ha ka por 6 baje janmiet, ki pulit Umkiang, ki la ioh bat sa kawei ka kali kaba don u registration number AS-01-AT- 6157, kaba dang wan na Assan bad kiew sha Khliehriat, na kane ka kali ki pulit ki la ioh kurup ïa u ganja (Marijuana) uba don 31.
142 kilo.
Ha kaba iadei bad kane ki pulit ki la kem noh ïa u Pabitra Debbarma, 36 snem kyrta, uba na ka shnong Kumarribill, West Tripura bad la kurup noh ïa u ganja, ïa ka kali, kawei ka mobile phone, kawei ka RC bad kawei ka Pan Card.
Ia ka ejahar la register ha Lumshnong Police Station hapoh ki kyndon aiñ jong ka NDPS ActKi pulit ki dang pynlong ïa ka jingtohkit ban lap shuh shuh ïa kiba donkti ha kane ka jingkhaii ganja.
Shillong, Jymmang 28 : Ki lai ngut ki briew kiba la paw kyrteng kum ki Nongïalam ba hakhlieh duh kiba thmu ban pynkhie im thymmai ïa ka Garo National Liberation Army (GNLA), kila leit ban pyndem ïalade hakhmat ki Pulit ka West Garo Hills.
Kat kum ka jingpyntip na u Superintendent of Police ka West Garo Hills la iathuh ki Pulit ki la pynlong ïa ka jingtohkit ba mardor halor ka jingmih khubor bad ki dur shaphang ka jingpyn-im pat ïa ka GNLA ha Ri-lum Garo, kaba la ai kyrteng ruh ïa ki Nongialam kata ïa u Jingjang D Shira kum u Chief Executive Director ka GNLA, bad u Nengsrang Sangma kum u Secretary thymmai ka GNLA.
U pyntip ba ha ka jingtohkit, Ki Pulit la lap ba ki dur ba mih ha ki khubor ki dei jong u Namchang Ch Momin ba khot sin u Jingjang D Shira ba dang 22 snem na Darangagre, Dalu, u Adot M Sangma ba 26 snem na Ganipara, Dalu bad u Silwit R Marak ba 26 snem na Nalnapara, Dalu.
U SP u pyntip ba ki Pulit khlem da pynslem, kila pynlong ia ka jingkhynra kaikhlaw bad ka kynhun kala hiar sha Shnong Darangagre hynrei ha lynti, kila ioh khubor noh na Kherapara Outpost ba baroh kine ki laingut ki briew kila wan pyndem ïalade hapoh ka Outpost.
Ka kynhun kala leit phai sha Kherapara OP bad ka la pynlong ïa ka jingtohkit kaba bniah ïa kine ki lai ngut bad kila kem noh ruh ïa ki.
Hadien kane, ki Pulit ki la hiar khynra ïa ka ïing sah u Manchang Ch Momin ba khot sin u Jingjang, bad ïoh kurup ïa bun bah ki tiar ba donkam kynthup ki jaiñ commando, ki boot bad kiwei kiwei.
U Superintendent of Police u pyntip ba la pynthikna ba kam pat don satia ka jingpynim pat ïa ka GNLA bad kine ki lai ngut ki briew ki la leh ïa kane ka kam tang ban pyntieng pynsmiej ïa u paidbah bad ban dawa pisa na ki Nongkhaïi bad kiwei kiwei.
U ïathuh ba la suba ruh ba kin dang don katto katne ngut ki briew kiba iadonkti lang ha kane ka kam bad ka jingtohkit mynta kala ïaid shakhmat ban ratdyngkong naduh tynrai ïa kane ka jingïasuh buit.
Shillong, Jymmang, 28: Ka Khasi Student’s Union (KSU) ha ka sngi U Blei ka la dawa ïa ka Sorkar Meghalaya Democratic Alliance (MDA) ba la ïalam da ka National Peoples Party (NPP) ba ka dei ban khot ïakren noh mardor ïa ki nongïalam jong ka Voice of the People Party (VPP) shwa ba ka ding kan klang.
“La ïaid san sngi kynthih ka jingshah jingit jong une u rangbah halor ki ishu jong ka ri bad ka jaidbynriew baroh kawei.
Kum ka seng lada dei ïano ïano ruh kiba shim ïa ki ishu jong ka jaidbynriew ngi ai ka kti ka mon bad ka kti ka diang ban ai jingkyrshan," ong u President ka KSU, u samla Lambokstarwell Marngar ha ka jingïakren bad ki lad pathai khubor hadien ka jingleit jngoh bad ai mynsiem ïa u President ka VPP u Bah Ardent M.
Basaïawmoit uba dang bteng ïa ka jingshah jingit kaba la kynjoh mynta sha ka sngi kaba san.
“Naduh kaba sdang hi ngi la kren da kaba shai naduh ki snem kiba mynshwa ba ka Sorkar ka dei ban pyrkhat ban puson ban khmih bniah biang sa shisien ïa ka bhah thungkam thungjam kaba la don ha kane ka jylla jong ngi la san phew snem.
Naduh u snem 1972 ym pat shym la lah ban bishar biang ïa ka polisi.
Nga sngew ba ka dei ka ïa kaba biang tam ïa ka Sorkar ban peit bniah ïa kane ka mat.
Kane ka mat, kam dei shuh ka jingdawa jongno re jongno hynrei kumba ngi ïohi mynta ka dei ka jingdawa jong uba bun balang bad ka jaidbynriew ka Bri u Hynñiewtrep baroh kawei," ong u President ka KSU.
“Ka jingshah thngan ka la ïaid mynta la san sngi hynrei ngi ïohi ba ka Sorkar ka la long kuman bad ka sngap jar jar," u la kynthoh.
“Ka kyrwoh kaba ngi kwah ban phah sha ka Sorkar ka long, Sorkar lada phi don ka jingkitkhlieh ïa ka lawei bad ïa ka pateng ka ban sa wan, khot sha ka miej jingïakren ïa une u rangbah (Bah Ardent) bad ïa ka kynhun jong u namarba ngi ïohi ha kane ka kynhun (VPP) ki don ki khraw pyrkhat, ki don ki riewshemphang ban ïatai kumno ban pynwandur ïa kane ka Reservation Policy kumba ki paidbah ki angnud.
Dei ban bishar, dei ban khmih bniah biang sa shisien na ka bynta ka jingmyntoi jong uba bun balang bad khamtam eh na ka bynta ka jingmyntoi jong ki samla pule," la ong u President ka KSU.
U la ong ba ka seng ka shahniah tylli ha u Bah Ardent bad ka kynhun jong u, ban pyntyllun ïa kane ka kam khnang ba ka jingïakhih kan ym long kaba kulmar jingmut.
Haba kylli halor ka jingthaw jong ka Sorkar ïa ka komiti ban ïakren halor ka Reservation Roster System, u samla Lambokstarwell u la ong, “kato ka komiti ka long beit thik tang na ka bynta ka Roster System hynrei kaei kaba ngi kwah ïa ka Sorkar ka long ba kan ïakren ïa ka Reservation Policy.
"“San sngi ka la ïaid, kam (Sorkar) shuh ban dang kuman.
Wat ym ailad ïa ka ding kan klang, wat ym ailad ïa ka jingbitar ki samla kan long da kumwei pat.
Ngi dang ïaishah bad ngi dang ïai ap bad ka Sorkar ka dei ban sngewthuh ïa kata bad ngi ieh ha ka jingstad jong ka Sorkar kumno ka dei ban leh," la bynrap u samla Lambokstarwell.
“Ka jingkyntu na ka liang jong ka seng ka long khot ïakren ïa kine ki rangbah (nongïalam ka VPP) kumno ban bishar ïa ka Reservation Policy.
Ngi sngewthuh shai ba ka Sorkar ka don ïa ka tnat Aiñ, ka don ïa ki ophisar bad ka dei ban khot ïa kine ki rangbah sha ka miej jingkren," u la ong.
“Lada ka sorkar ka leh kyllut, na ka liang ka seng kam tip kaei ka ban jia nangne shakhmat bad ka sorkar kam dei ban ailad ïa ka ding ba kan klang," la ïai ban u President ka KSU.
Khliehriat jymmang 29 : Ka Nehru Yuva Kendra Sangathan(NYKS), Shillong, (Ministry of Youth Affairs and Sport, Government of India), myn ha ka 26 tarik mynta u bnai ka la pynlong ïa ka District Level YUVA UTSAV ha Jaiñtia Eastern College, Khliehriat, u Member Parliament, Shillong (Lok Sabha), u Bah Vincent.
H.
Pala, u la long kum u kongsan, u myntri ka sorkar jylla, u Bah Kyrmen Shylla, kum u symbud kongsan, la ïa don ryngkat lang ruh u Deputy Commissioner ka East Jaiñtia Hills District, u.
A.
Baranwal, IAS.
Ka jingthmu jong kane ka prokram ka long ban rakhe ïa ka Azadi Ka Amrit Mahotsav, ha ka rukom ba ju ong ka Yuva Shaktis, ban pynphriang jiingtip shaphang ka jingialeh ban ïoh ïa ka jinglaitluid ka ri India bad ruh ban ai burom ïa kito kiba la len ialade ha kato ka por ba ki iakhun ban ioh laitluid.
U Bah Vincent H.
Pala, u la iathuh ba kane ka NYKS ka dei ka kynhun kaba la treikam mynta la san phew wei snem, kaba don ruh ïa ka thong ban pynkup bor ïa ki samla ka ri ha ki bynta bapher bapher, u la ong ruh ba ki samla ki don ka bynta kaba kongsan bha ha ka imlang ka sahlang, kiba don bynta ruh ha ki kam bapher bapher ha ka imlang ka sahlang ban tei ïa ka ri, la bynrap ruh ba lyngba ka jingkiew stet ki kor ko bor (technology), ki samla ki ioh ïa ki rynsan ban lum jingtip bad kumjuh ruh ban pynpaw pyrthei ïa ki sap ki phong.
U Bah Pala u la batai ruh shaphang ka ‘Panch Prans’ kaba dei ka ktien phira (theme) jong kane ka prokram jong ka NYKS bad ong ba kane ka dei ka thong ban kyntiew ïa ka ri India, ban sngew sarong halor ka jingdon ki riew khraw, kumjuh ruh ban wanrah ïa ka jingïatylli, ban sngewthuh ruh ïa la ka kamram kum ki nongshong shnong ka ri, ban don ka jingkitkhleh namar ka ri, ban don ka jingïatreilang ban kyntiew ïa ka ri, ban ïarap, ban burom iwei ïa iwei.
U Bah Kyrmen Shylla, u la pynpaw ba kum u nongshong shnong jong ka ri, ka jingthmu kaba hakhmat eh ka long ban noh synñiang ban kyntiew ïa ka ri, u la ban jur ruh ba donkam ban don ki coaching center na ka bynta ki samla ba kin dup ïoh ruh ka lad ban kyntiew ïa ki sap ki phong ba ki don, ban thawlad ruh ban pynïoh ha ki ïa ki rynsan ban pynpaw ïa ki sap ki phong.
Haba kren pat shaphang ki jingeh ha ka ïohkam, ïohjam, u la ong ba ka sorkar India ka la shim ïa kane ka lad ban pynkup bor ïa ki samla ba kin pyndonkam ïa ki sap ki phong, u la kyntu ruh ïa ki samla ba kin don ka jingïatreilang bad ka sorkar ban dup lah ban kyntiew ïa ki ban long ka jingmyntoi ïa ki.
U Deputy Commissioner, East Jaintia Hills District, u la ong ba ka sorkar India ka la shim ïa kane synjam lyngba kane ka prokram YUVA UTSAV bad pynlong ha man la ki district, kaba don ruh ka jingthmu ban ïarap ïa ki khun samla bad kane ka Yuva Utsav ka dei ka ban lam lynti ïa ki samla ba kin kiew la ka dei ha ka sport bad kiwei kiwei bad ruh ban kyntiew ïa ka jinglong jingman jong ki samla, u la kyntu ïa ki khynnan samla ba ki dei ruh ban kyntiew ïalade katba ki lah da kaba pynlut por ruh ha ki jingpule bad ha kino kino ki jait jingpule ba kin dup kiew shaphrang bad kin ïoh ïa ka lawei kaba phyrnai.
Nongpoh, Jymmang 29 : Ka Kyrdem Sports Social and Cultural Club ha ka sngi Saitjaiñ ka la lah ban plie pyrda noh ïa kawei na ka lynpung ïalehkai phutbol ba la tip kum ka ‘1st open to All knockout football tournament 2023’ ba la pynïalehkai ha Madan ïalehkai phutbol ka shnng Kyrdem ha Ri Bhoi District.
Ïa kane ka tournament la wan ban plie padbah da u Bah Lover Roy Lyngdoh, uba dei uwei na u samla rangbah ka thaiñ Umroi kum u kongsan bad uba la bei tyngka ruh ban pynlong ïa kane ka tournament, ha kaba haduh 22 tylli ki kynhun ïalehkai na ki Club bapher bapher ki la wan ban shim bynta ban pynlong ïa kane ka tournament kaba jop.
La sakhi ruh ha kane ka jingplie pyrda ïa ka tournament da ka jingdon lang u Rangbah Shnong ka Kyrdem, u Bah P.
Mukhim, u Bah Jibansius Ramshon, Secretary ka Raid Mada Kyrdem, u Bah Ailad Shadap, bad kiwei kiwei ki riew rangbah.
Ïa ka jingïalang la pynïaid da u Bah Amberlight Masharing, Chief Adviser ka Kyrdem Sport Social and Cultural Club.
Ki ar tylli ki kynhun ba kynthup ïa ka Kyrdem Sport Club bad ka Mawkhanu Sport ki dei ki kynhun kiba ïa aireng ban ïa knieh ïa ka nam jop ha kane k sngi ba la plie pyrda ïakane ka tournament bad hapdeng ka jingïakhun naduh ka kylla step haduh ka kylla miet ka Mawkhanu ka la ioh rah ïa ka nam jop da kaba ïa shut tie breaker da 4-2 kaba dei hadien ba ha ka jingïakhun ha ka kylla step bad kylla miet ka la kut noh da kaba ki la ioh ban ïa tep mar shi kol.
Na ka liang u Bah Lover Roy Lyngdoh kum u kongsan haba kren ha ka jingïalang plie u la ai khublei sha baroh ki kynhun ïalehkai kiba la wan ban shim bynta bad u la pynpaw ruh ba kum u samla ka thaiñ u la bei tyngka ban pynlong ïa kane ka tournament ka dei namar ba u angnud ban kyntiew ïa ki sap ki phong ki khun samla haka kam ïalehkai phutbbol ha katei ka thaiñ.
Shuh shuh, u la ong ruh ba kum u samla u kwah ba ki khun samla ki dei ban pynlut ïa ka por ha ki kam ïalehkai sport nalor kiwei kiwei ki kam ba ki trei khamtam ki samla pule, namar ha kane ka juk mynta ka kam ïalehkai phutbol ruh ka la dei kawei na ka lad ka lynti ban ai kam ai jam ïa ki samla lada ki don shisha kata ka sap kyrpang ha ka kam ïalehkai phutbol, u la bynrap.
Nongstoiñ, Jymmang 29: Kum shibynta ban kyntiew shuh shuh ïa ki riew donsap ha ka tem ka put, ka shad bad ka rwai tynrai bad ruh ban plie lad ïa ka jingïashimbynta jong ki ha ki tamasa, ki prokram bad ki workshop ki bapher bapher ba ju pynlong ha ka jylla bad ha kylleng ka Ri India, ka tnat Arts & Culture jong ka sorkar jylla ka khot aplikeshon na ka bynta ki riew shimet bad ki kynhun kiba ju rwai, tem bad shad tynrai ba kin pynïasoh ïalade (empanel) bad kane ka tnat sorkar.
Kino kino kiba don jingmut ha kane ka bynta ki lah ban leit shim ïa ki aplikeshon na ka ophis jong ka Directorate of Arts and Culture, Shillong lane na ka ophis jong u Deputy Commissioner ka Eastern West Khasi Hills District, Mairang ha ki por long trei bad ka tarik ba khatduh ban pynpoi ïa ki phom aplikeshon ba lah dep pyndap ka long ha ka 31 tarik u Jymmang 2023.
Ka ishu jong ka Reservation Policy ka la khluit hadien ka jingmih jong u Bah Ardent Basaïawmoit ban shah thngan khlem buh por naduh ka 23 tarik mynta u bnai.
Kane ka jingshah thngan ka la poi sha ka sngi kaba hynriew bad satang shu sngi ka la dap shi taïew.
La ïohi ba ki paidbah ka Ri Khasi Jaiñtia ki la mih na kylleng kylleng ban wan ai jing kyrshan ïa kane ka jingïakhih.
Ka jingkyrshan ka la wan ruh na ki Sengbhalang bapher bapher jong ka Ri Khasi Jaiñtia, na ki Shnong, na ki Seng kynthei, na ki Seng Samla bad bun bah kiwei kiwei pat ki kynhun.
Lah ban kdew hangne ba ka Seng Voice of the People Party (VPP) ka la pynshai ba ka jingpynbha ne pynthymmai ïa ka Reservation Policy kadei ka mat ïaleh elekshon jong ka bad haba ka la jop 4 ngut ki MLA bad ym ïoh lad ban kren ha Assembly kadei hok ïaka ban wan sha u paidbah uba la ai jingkyrshan ïa ka Seng ha kane ka elekshon baladep.
Ka Seng ka la pynpaw ruh ïa ki nongrim da kaba ong ba ka Reservation Policy kaba la pyntreikam ha ka jylla naduh ka snem 1972, kadei kaba noh shiliang khamtam ha ka jingbun briew, namar haba ïanujor ïa ka jingbun briew hapdeng u Khasi Jaiñtia bad u Garo, u Khasi Jaiñtia u tam bun pal ïa u Garo,katba ka jingbhah kam pat ka long mar 40%,ïa kaba ka Seng ka ong ba ka la ktah shibun ïa ki Samla wadkam wadjam na kane ka thaiñ jong ka jylla.
Katba kiba pyrshah pat ki pynpaw ba kane ka mat ka long kaba ma haduh katta katta namar ba ka lah ban ktah ïa ka jingïapher sngew jaidbynriew hapdeng u Khasi Jaiñtia bad u Garo.
Ki la ong ruh ba kane kadei ka mat kaba eh bad tang la bakla ka lah ban poi sha ïingbishar bad lad ban duh ruh wat ïa ka jingbhah kam katkum ka percentage kaba long mynta.
Hynrei ki nongïalam ka VPP kiba la kren ha Assembly ki la pynpaw shai ba kane ka jingdawa jong ki kam mut satia ban pyrshah ne ban knieh noh ïa ka bhah ba ki Garo ki la ïoh, hynrei ban pynïph pat ïa ka hok kaba ki Samla na Rilum Khasi Jaiñtia kidei ban ïoh.
La ïohi ruh ba halor kane ka mat, ka Rilum Garo ka la tylli lang mlon ban pyrshah ïa ka jingdawa ka VPP,katba ha Rilum Khasi Jaiñtia pat kila don kiba pyrshah bad pynpaw ba ym dei ban pynkhih ïa kane ka ishu,ïoh ba ka mih ka jingïaumsnam hapdeng kine ki arkynhun jaidbynriew kiba ïashong ïasah lang ha kajuh ka jylla.
Kiba pyrshah ki la kynnoh ruh ba kane ka jingleh ka VPP kadei tang ka buit ban jop ïa ka elekshon MDC ha u snem 2024.
Pynban haba peit ïa ki election manifesto jong kiwei pat ki Seng Riewlum, kum ka UDP, ka HSPDP kamat ban review ïa ka Reservation Policy ka don ha ki kyndon ne ki mat ïaleh elekshon jong ki.
Kaba mut ba kine ki Party ruh ki leit sha u paidbah ryngkat ba kane ka mat kaba la pynkhih da ka VPP.
Te kan don ka jingïapher aiu na kane ka jingdawa jong ka VPP bad ki jingdawa ka UDP bad HSPDP.
Ka jingïapher hi ka long ba ka VPP kaba shong ha ka liang pyrshah ka pynkhih ba dei ban review noh, katba ka UDP bad HSPDP kiba don ha ka liang synshar ki sngap man man bad kim ong eiei halor kane ka mat kaba kila khlei ha ka por elekshon.
Shuh shuh haba peit ïa ka jingpynkhih ka VPP la ïohi ba ka jingdawa jong ka, kam dei ban leh noh wut wut ne ban rai wut wut, hynrei ka la ai jingmut ruh ban thung da ka Expert Committee ka ban kynthup lang ïa ki nongïalam na Khasi Jaiñtia Hills bad na Garo Hills bad kumjuh ruh ïa ki riewshemphang kiba tip bha ïa kane ka kam ba kin ïamir jingmut lang ban weng noh ïa kane ka jingeh kaba la khih phaloh la slem bha.
Ym lah ban klet ruh ba kaba kum kane ka jingkhih ka la jia ha ka snem 2005 ha ka por ba ka KSU ka la dawa ban pynkynriah noh ïa ka Headquater jong ka MBOSE na Tura sha Shillong.
Ha katei ka snem ka la mih ka jingkhih phaloh kaba jur hapdeng ki Khasi bad ki Garo, hynrei ka sorkar u Bah DD Lapang, ka la thung da ka Expert Committee ban ai jingmut sha ka sorkar halor kane ka mat.
Hadien ka jingai jingmut kane ka Committee, ka sorkar ka la pyntreikam bad baroh baroh ki la pdiang ïa kane ka jingpyntreikam ka sorkar bad kiba bun ki jingeh ka MBoSE la lah ban weng bad la weng noh ruh ïa ka jingïakynad hapdeng kine ki artylli ki jaidbynriew.
Te kat eh aïu ïa ka sorkar jylla ban kan thung ïa kane ka Expert Committee ban ïakren halor ka Reservation Policy.
Ne ka kwah ba kane ka ishu kan shu kyan napoh napoh katba nang mih ki snem.
Kaba ma ka long ïoh ba ha kawei ka sngi kane ka mat kan bthei syndon puk bad wanrah ka jingïapher jingmut hapdeng kine ki arkynhun ki jaidbynriew, namar kumba long mynta hi ka jingkyan napoh napoh ka don khamtam haba ka sorkar MDA:1, ka la pyntreikam ïa ka Roster System da kaba shim pyntreikam naduh u snem 1972, kata naduh ba la sdang pyntreikam syndon ïa ka Reservation Policy.
Mawkyrwat, Jymmang 29: Ka lympung ïalehkai jong ka Meghalaya State League 2023 kaba la long hapoh madan Artificial Turf, MDSA, South West Khasi Hills District ka la nang ïaid shakhmat ha kaba mynta ka sngi ka la poi ha ka wat ba khadduh jong ka Round – 4 bad ki kynhun la ïalehkai ki long ka Lumdiengngan Sports Club pyrshah ïa ka Riangdo Youth SS&CA.
Ha kaba phai ha ka jingïalehkai, ka jingïakhun hapdeng ki ar kynhun ka la long ka jingïalehkai ba itynnad ha kaba ki ‘rangïalehkai jong ka Lumdiengngan SC bad ka Riangdo Youth SS&CA ki la ïaleh da kaba ki don ka thong ban pynpoi ïa la ka kynhun sha ka jingjop.
Hynrei hapdeng jong ka jingïalehkai ka Lumdiengngan SC ka la ïoh ban thep nyngkong ïa ka kol ha ka minit kaba 36 na u Stepping Stone Wanshnong bad bud sa ka kol jong ka Riangdo Youth SS&CA ha ka minit kaba 40 na u Bansynshar Iawphniaw, nangta na u Sylvester Thongni ha ka minit kaba 42 ha kaba ïa kine ki kol ki la ïoh ban thep ha ka jingïalehkai jong ka kyllastep.
Haba wan phai sa ha ka jingïalehkai jong ka kyllamiet pat, na ka liang ka Riangdo Youth SS&CA ka la ïoh ban ïalehkai khambha shuh shuh bad ka la ïoh biang sa ki ar tylli ki kol kata na u John Kerry Wanniang ha ka minit kaba 49 bad kumjuh ruh ha ka minit kaba 86 shwa ban kut ki minit jong ka jingïalehkai.
Namarkata, ha kane ka jingïalehkai kaba la long mynta ka sngi kaba dei ka Round – 4 ka Riangdo Youth SS&CA ka la jop noh da 4 – 1 kol pyrshah ïa ka Lumdiengngan Sports Club.
Shillong (PIB): U Myntri Rangbah duh ka ri, u Narendra Modi u la aiti ia ka iing dorbar thawain Parliament ba thymmai sha ka ri ha ka 28 tarik mynta u bnai.
Ha ka jingai jingkren ha ka jingialang, u Myntri Rangbah duh u la ong ba ki don katto katne ki khyllipmat ha man ka histori jong ka ri kiba ngi rakhe.
Ki don ki tarik kiba sah jingkynmaw shirta, la ong u Myntri Rangbah Duh.
Ka 28 tarik u Jymmang, 2023 ka dei kum kane ka tarik.
“Ki briew jong ka India ki la ai sngewbha ialade na ka bynta ka Amrit Mahotsav," u la ong.
U Myntri Rangbah Duh u la ai khublei ia baroh ha kane ka sngi kaba kyrpang.
U Myntri Rangbah Duh u la ong ba kane kam dei tang ka jingtei hynrei ka dei ka dak jong ki jingangnud bad ki jingthrang jong 140 klur ngut ki briew ka ri.
“Kane ka dei ka jaka ba kyntang jong ka synshar paidbah kaba ai ia ka khubor jong ka India sha ka pyrthei," u la ong da kaba bynrap, “Kane ka Iing Dorbar Thaw Ain Parliament ba thymmai ka pyniasoh ia ka jingpynkhreh bad ka jingshisha, ka polisi sha ka jingurlong, ka jingkut jingmut sha ka jingpyntreikam bad ka sankalp sha ka siddhi".
Kane kan dei ka rynsan na ka bynta ka jingpynurlong ia ki jingthrang jong kito kiba la iakhun na ka bynta ka jinglaitluid.
Kan iohi ia ka jingkhie jong ka Aatmnirbhar Bharat bad kan iohi ia ka jingurlong jong ka Viksit Bharat.
U Myntri Rangbah Duh u la ong ba kane ka jingtei kaba thymmai ka dei ka dak jong ka jingia-im lang jong kaba hyndai bad kaba katkum ka juk mynta.
“Ki kam ba thymmai ki lah ban wan tang haba ngi iaid ha ki lynti kiba thymmai," la ong u Myntri Rangbah Duh uba la ong ruh ba ka India ba thymmai ka dang pynurlong ia ki jingthrang ba thymmai bad ka dang shim ruh ia ki lad kiba thymmai.
“Ka don ka bor kaba thymmai, ka jingskhem jingmut ba thymmai, ka jingkut jingmut ba thymmai, ka jingpyrkhat ba thymmai bad ka jingiaid lynti ba thymmai.
Ki don ki jing thmu ba thymmai, ki lad ba thymmai ki jingkut jingmut bad jingshaniah ba thymmai," la ong u Modi.
U Myntri Rangbah Duh u la ong ba ka pyrthei ka peit ia ka jingkut jingmut ka India, ka jingkhlain jong ki briew ka ri bad ka bor jong ki briew ka ri da kaba burom ia kine.
“haba ka India ka iaid shaphrang, ka pyrthei ka iaid shaphrang," u la ong.
U Myntri Rangbah Duh u la ong ba ka Iing Dorbar Thaw Ain Parliament ba thymmai kan wanrah ia ka roi ka par jong ka pyrthei na ka roi ka par jong ka India.
Nongstoiñ, Jymmang 29: Ka long kaei kaei kaba la pynkyndit haduh katta katta ïa ki ba bun ba lang jong ka sor Nongstoiñ, ban tip ba ïa ki tiar ki tar bad kiwei kiwei ki jingdonkam kiba la mang na ka bynta ka Hospital jong ki longkmie bad ar met bad Hospital sumar khunlung (Maternity and Child Hospital) kaba don ha Nongstoiñ, la sei noh bad rah noh sha kiwei ki District.
Ki tyllong khubor ki ong ba la rah noh ïa ki tiar sha Civil Hospital ha Mawkyrwat jong ka South West Khasi Hills District.
Lah ban pynkynmaw hangne ba ïa ka MCH Hospital Nongstoiñ, la lah ban pyndep ïa ka building la kumba katto katne snem bad na ka liang ki riew paidbah bad wat ki sengbhalang bapher bapher, ki la ju ïai pynkhih ïa kane ka mat ba ka sorkar ka dei ban pynbiang noh sa ki nongsumar sukher, ki tiar ki tar kiba biang ban ïarap ïa ki longkmie ba armet bad ki khunlung.
Ym tang katta ki la ju ïai ap khmih lynti ruh ban plie paidbah noh ïa ka na ka bynta ka jingmyntoi jong kiba bun.
Ha u Naiwieng jong u snem 2022 na ka liang ka tnad ka koit ka khiah jong ka sorkar ka la mynjur ban thied ïa ki tiar ki tar ha kane ka Hospital.
Hynrei, ka long kaba sngewsih ban tip ba dang ha ka 23 tarik u Jymmang 2023, ar tylli ki trok ki la wan ban ieng ha phyllaw jong katei ka Hospital bad ban kit noh ruh ïa ki tiar ki tar ai jingsumar ha katei ka Hospital sha Civil Hospital Mawkyrwat.
Na ka liang ka seng KSU hapoh ka jingïalam jong u samla Franklin Syiemiong General Secretary, ka la leit jurip ïa kane ka Hospital ha ka sngi nyngkong bad lap ïa ka jingshisha ba la pynkit noh ïa ki tiar na kane ka Hospital shawei pat.
Na ka liang u Bah Franklin Syiemiong u la ong ba ka seng ka la ïakynduh bad u DMHO ban kylli bad ka jubab ka long kaba shai ba la rah noh shawei.
Kumta u la ong ba na ka liang ka seng ka pynpaw ka jingpyrshah kaba jur halor kane.
U la ong ba kane ka dei ka jingleh shilliang bad jingñiew beiñ ïa ki paidbah ka District baroh kawei.
U la ong ba na ka liang ka seng kam lah ban pdiang ïa kane namar ïa ka bhah jong ka Nongstoiñ, la shu wan knieh noh bad rah shawei.
Ka seng ka artatien jur ruh ïa kane ka sorkar ba kan pynurlong ïa ki jingdonkam ha kane ka Hospital, namar baroh shikatta la ïai ap ban plie noh pynban mynta lei wat ïa ki tiar ki tar kiba la mang kyrpang bad kiba don hangne ruh ka tuh noh.
Kumjuh ruh na ka liang ki President rangbah jong ka seng WKSU, UHM, MYF, WYF bad HANM, ki la leit ban jurip ha kane ka juh ka sngi bad lap ba katei ka MCH Hospital ka long kaba thylli bad ym don tiar ei ei.
U Bah D.
Sun President ka seng WKSU u la pynpaw ba ha ka jingshisha ka West Khasi Hills ka la donkam palat ïa kane ka Hospital.
Ha ka jingshisha u la ong ba na ka liang ki paidbah bad ki sengbhalang bapher bapher ki la kyntur ïa kane ka kam naduh u snem 2013.
Baroh shikatta la ïai ap ba kan urlong noh bad la kyrmen ruh da kiba bun ban sa plie noh shen namar ïa ka building la dep la kumba katto katne snem.
Hynrei, kyndit khlem poi pyrkhat ka sorkar ka shu knieh kynthet noh ïa ka bhah kaba dei hok hangne.
Kane ka rukom leh u ong ka dei ka jing pyrshang ban pharia lane phiah noh ïa ka bhah jong ki paidbah Nongstoiñ.
Ha ka jingshisha ka long ka jingkyrkhu bad jingkyrmen khamtam ïa ki longkmie bad khunlung, pynban mynta long da khongpong.
U la ong ruh ba ka sorkar kam dei ban ïalehkai politik bad ka koit ka khiah jong ki paidbah ka West Khasi Hills.
Na ka liang u Bah Will Sohshang President HANM u la buh jingkylli ïa ka Minster jong ka tnad ka koit ka khiah ba halor kiei ki nongrim ba la rah noh ïa ki tiar nangne sha Mawkyrwat.
U la ba ka long kaba shisha ba ka South West ruh ka donkam ïa ki tiar ki tar jingsumar kiba biang.
Hynrei, ka sorkar ka la dei ban sanction thymmai lada donkam.
Tangba ïa kaba la sanction ha West Khasi Hills ym dei ban rah shawei.
U la ong kan don jingmut aiu ban shu tei kat kane ka building hynrei ym long pyndonkam bad ym don tiar ei ei.
Kaba tieng ka long ïoh kan sa shu long pynban ka ktem awria hadien habud kumba la ju jia ruh ïa ki building sah shrah jong ka sorkar ha Nongstoiñ.
“Kane ka kam ka dei beit ka buit poh politik hi ban khanglad ïa ki kam pynroi, tang namar ba ngim kyrshan ïa uno uno u kyrtong u ba ki mon ngi lah ban ong.
Hynrei ngi kren shai pat ba wat ïalehkai politik ïa ka koit ka khiah jong ki paidbah ka West Khasi Hills, namar kane ka lah long kum ka politik hi", u la ong.
Ki nongïalam jong ki san seng ki la buh por ruh shitaiew ïa ka sorkar lyngba ka Health Department ba kan pynshai halor kane ka jingjia.
Hadien ka shi taiew lada ka sorkar kan shu sngap mynthi, ki san sengbhalang kin sa shim ïa ka rai kumno ban leh da kaba yn rai ruh ryngkat ka sur jong ki paidbah nong West.
Nongstoiñ, Jymmang 29: Ha kaba ïa dei bad ka Hospital MCH ha Nongstoiñ, na ka liang u Bah Gabriel Wahlang MLA hadien ba u la shimti kum u MLA ba thymmai jong ka Nongstoiñ, u la thoh sha ka Myntri ka tnad ka koit ka khiah ba kan shimkhia lem ban plie noh ïa ka MCH Hospital, ka Hospital 50 jingthiah ban sumar ïa ki longkmie ba ar met bad ki khunlung.
Na ka liang u MLA naduh ka 18 tarik mynta u bnai, hynrei u la dep pynpaw da ka jingthoh sha ka myntri kong Ampareen Lyngdoh halor ka jingsngew pyrshah kaba jur, halor ka jingthmu ban rah noh ïa ki tiar kiba la thied na ka bynta kane ka Hospital sha Civil Hospital Mawkyrwat.
Ha ka shithi u la ban jur ba ha ka jingshisha la dep ban tei ïa ka building naduh u snem 2018.
Kumta ka jingkhmih lynti jong ki paidbah ban plie noh ka long kaba jur bha, namar kane ka Hospital ka long kaba donkam eh haduh katta katta.
Namar kata ban pynkynriah ïa ki tiar ki tar sha kiwei pat ki District, ka long kaei kaei kaba kum u nongmihkhmat jong ki paidbah um lah satia ban pdiang.
Hynrei, kumba ka paw imat ka myntri kam kheiñ snep ei ei ïa ka jingkyrpad bad jong u nongmihkhmat ka Nongstoiñ.
Kumjuh ruh ki don ki rew rangbah ka thaiñ Nongstoiñ kiba kynthoh jur, da kaba ong ruh ba kane ka kam ka sma jur bha ka iwtung politik.
Tangba, na ka liang u Bah Gabriel Wahlang MLA ba don burom ka Nongstoiñ, u la pynpaw shai ba un ym aili satia hynrei ban tur beit shakhmat halor kane ka kam na ka bynta ka bha ka miat ki paidbah ka Nongstoiñ baroh kawei.
Mawkyrwat, Jymmang 29: U Deputy Commissioner jong ka South West Khasi Hills District lyngba ka District Disaster Management Authority (DDMA) u la ai ïa kine ki jingtip kiba donkam na ka bynta u paid nongshong shnong ryngkat ki jingbthah ba kin bud beit bud ryntih na ka bynta ban ïada na kaba pluh ding kiba long ruh kum shibynta ban pynduna ïa ka jingpluh ding bad don ruh ki khep ha kaba la ju sakhi ïa ka jingpluh jong ki khlaw, ki ïing ki sem bad kiwei kiwei kiba wanrah ka jingjulor ïa ki mar rep, ka jingduh ïa ki mar ki mata bad wat ïa ki mynsiem kiba kordor.
Ha kaba ïa dei bad kane ki paidbah ki dei ban bud ryntih ïa kine ki jingbthah khnang ban ïada bad ban pynduna ïa ka jingjulor haba pluh ding da kaba ki dei ban kynmaw barobor ban pynlip shwa ïa i lyngkhot biri ne sikret ha shwa ban bret ym ban shu bret pathar.
Ki dei ban buh ïa ki mar kiba kloi ban kem ding ha ka jaka kaba kyrpang bad ban shna ïa ki trep lane ki iingsah da ki tiar ki bym lah ban kem ding.
Ymdei ban ieh ïa ka ding ha dpei lane ïa ki sharak kiba meh khlem da pynlip ha shwa ban thiah, ha kajuh ka por dei ban khot da ki briew kiba la tbit (Qualified Electrician) na ka bynta ban ring bording ne pyndait ïa ki waïar bad ka jingring ïa ki waïar bording kam dei ban ïaid lyngba ïa ka jaka buh skum kba.
Shuh shuh ka jingthang ïa ki ñiut, ki madan phlang, ki jaboh bad kiwei ka dei ban long jngai na ïing bad ban da khmih bniah.
Haba shna ïa ki thup skum dei barobor ban kynmaw ba kawei ka thup skum ka dei ban pajih 20 m na kawei bad na ka ïing bashong basah bad ka jingjrong jong ka skum kba kam dei ban palat ïa ka 8 m, bad ka jingkhia kaba 20 tons shi thup.
Ki dei ban buh um ha ki borti bad kiwei kiwei ki jingdiang hajan ka skum kba bad lada long kaba lah kan kham bha ban buh ïa ki skum kba hajan ki pung, ki wahduid khnang ban ïada bad ban pynduna na ka jingpluh ding.
Ki dei barobor ban kynmaw ban ym iehnoh marwei ïa ki khyllung harud dpei, hajan heater lane ha ïing shetja.
Ki khyllung ki shait sngewtynnad barobor ban tbeh kai ïa ki jingpruid, namarkata, dei ban buh ïa ki lighter, ki jingpruid ha ka jaka ba ki khynnah kin ym ïoh.
Haba ki khynnah ki ïalehkai ha ka kamra ba buh ïa ka heater ne shawla dei ban da peit bha bad ban ym ailad ïa ki khyllung ban ktah ne par sha ka jaka ba don ka ding bad ban tap barobor ïa jaka plok khnang ba ki khyllung kin ym ïoh thep ïa kino kino ki tiar ne shympriah kti ha ki jaka plok.
Nongpoh, Jymmang 29 : Kum ka jingai jingkyrshan ba pura ïa u Bah Ardent Miller Basaïawmoit bad ïa kiwei kiba la don bynta ha kaba ïa khun ban pynbit pynbiang noh ïa ka Job Reservation Policy hapoh ka jylla Meghalaya, ka Synjuk ki Seng Samla Shnong, Ri Bhoi ki la rai ba pynlong da ka peace rallay bad ruh ka jingïalang paidbah ha Nongpoh, ha kaba ka jingthmu ka long ban ai kata ka jingkyrshan ba pura halor ka jingdonkam ban pynkylla noh ïa ka Job Reservation Policy hapoh ka jylla.
Haba kren sha ki lad pathai khubor, u Chairman ka Synjuk ki Seng Samla Shnong Ri Bhoi District, u Samla Aristone Ryndongsngi, u la ong ba kane ka peace rally bad ka jingïalang paidbah kan long ha ka 31 tarik u Jymmang 2023 ha kaba ïa ka peace rally yn sdang na phyllaw ka ophis u DTO Nongpoh bad pynmut ha MUDA Shopping Complex, Nongpoh bad bun sa ka jingïalang paidbah ka ban sdang naduh ka por 1 baje noh phai sngi.
Kumba la pynpaw da u Samla Aristone Ryndongsngi, uba dei u Chairman ka Synjuk ki Seng Samla Shnong Ri Bhoi, u la ong haba pynlong ïa kane ka peace rally bad ka jingïalang paidbah ka dei ba long kaba ïaid beit ïaid ryntih khlem da pynmih ïa kino kino ki huri hura kiba ktah ïa ka shongsuk shongsaiñ ki paidbah bad ka jingthmu ba khmat eh jong kane ka peace rally bad ka jingïalang paidbah ka long beit ban ai jingkyrshan halor ka Job Reservation Policy ba ka sorkar jylla ka la donkam ban pynkylla ne pynbit pynbiang pura khnang ba kan nym don kano kano ka jingnoh shiliang ha ka liang ka thungkam thungjam ïa ki khun samla ka jylla.
Shuh shuh, u la ong ruh ba ka Synjuk ki Seng Samla Shnong Ri Bhoi, ka khot ka wer naduh ki longkmie ki longkpa, ki khun samla, ki riew rangbah bad baroh ki nongshong shnong shnong ka Ri Bhoi ba kin wan ban ïa shim bynta ha katei ka sngi bad ruh ba ki dei ban shim bynta ruh da ka jingtip briew tip blei ban nym mih kano kano ka huri hura kaba ktah ïa ka shong suk shongsaiñ ki paidbah ha kaba kane ka long ka jingmyntoi na ka bynta ka lawei jong ki khun samla ka Bri u Hynñiewtrep hi baroh kawei ha ka liang ka ioh kam ka ioh jam lada la lah ba pynkylla biang ïa ka Reservation Policy ha kaba kumba ka long mynta ka noh shiliang ka tara jur, u la bynrap.
Khliehriat jymmang 29: Ha ka jingïalang ba la pynlong myn ha ka 28 tarik mynta u bnai, la pynkhie im biang pat ïa ka Khliehriat Block Congress Committee bad ïa ka jingialang la pynïaid da u Vice President jong ka KBCC, u bah G.
Phawa bad la ioh ruh ïa ka jingkren maitphang na u President, u bah T.
Sana.
U bah T.
Sana u la ong ruh ba ka la dei ka por ban iatylli bang kum ka party, ban trei shitom na ka bynta ka party, ban pynkhie im biang ha ka wei ka jingmut khnang ban lah ban kyntiew ïa ka bha ka miat ha ka imlang ka sahlang, ka Committee ka don ruh ka thong ban ïasaid na ka bynta ka hok jong ka ri bad ka muluk.
Ha ka ne ka jingïalang la ïa don ryngkat lang ruh u District President jong ka East Jaiñtia Congress committee, u bah Thijlang Shyrmang, uba long kum u nonglam lynti, ïa ka party kaba dei ka party kaba ju peit ïa ki paidbah solonsar bad ka party kaba don ka nongrim, ong u kyrwoh.
La don lang ruh u President jong ka Khliehriat Block Youth Congress Committee, u bah Barister Suchen, Vice president, KBYCC, u bah Mechanki Dkhar, ka District Mahila President, ka kong Jhanika Siangshai bad u President jong ka Congress Wapung Circle, u bah Khmihbha Phawa.
Nongpoh, Jymmang 29: Ki samla thep kam na kylleng ki jaka naka dong Ri-Bhoi bad ka jylla mynta ka sngi kila pynpaw ka jingsngew diaw halor ka jingkynnoh ba la pynmih sop sop ïaki kyrteng jong ki samla kiba shah jied ban ïakhun ïa ka personal Interview khlem ka jingtip jong kiwei pat ki samla thep kam watla ki don bun ngut kiba la thep kam ha ophis u DMHO Ri-Bhoi District halor ka post Staff Nurse bad Store Keeper.
Katkum ka jingpynbna (Advertisement) naka ophis u DMHO, Ri-Bhoi District kila don 8 tylli ki post ba lait ba kynthup 1 ka post Store Keeper, 6 tylli ki Staff Nurse (PHC/CHC), bad kawei ka post Staff Nurse (RBSK), hynrei kaba pynlyngngoh ngaiñ ïaki samla thep kam mynta ka sngi, hadien ba kila poi ha ophis u DMHO kila iohi pynban ba kila don lypa ki kyrteng kiba la dep pynmih ban ïakhun ïaka Personal Interview.
Haba kren sha ki lad pathai khubor kawei ka samla thepkam jong ka post Staff Nurse kala pynpaw ka jingsngewkhia kaba jur ban poi ha ophis u DMHO khlem ka jingpyntip ïaki samla thep kam la pynmih lypa ïaki kyrteng jong kiwei pat ki samla kiba la shah jied ban ïakhun ïaka Personal interview, khlem da pynmih ruh haki website haba ki samla kila pyrshang ban wad jingtip, bad katei ka jingleit jong ki ha katei ka sngi ka long ka bym don nongrim namar namar naki 6 tylli ki post Staff Nurse tang 5 ngut kiba mih kyrteng, bad kala biang ban thung syndon da kitei ki samla kiba la mih kyrteng lypa, la ong katei ka samla.
Naka liang katei ki samla kala leit ruh ban wad jingshai, shano ka kyrteng kiwei pat ki samla haba kitei ki post ki dei kiba khlem da ïaleh eksam, hooid haka jingthep kam ki don ki samla kiba shah jied bad don ruh kiba shah kyntait, hynrei ka ophis u DMHO kala dei ban pyntip naduh ba sdang bad dei ban pynmih da ki kyrteng, hynrei katei ka jingpynmih kyrteng tang 5 ngut ban ïakhun ïaka Interview haka post Staff Nurse ha ophis u DMHO ka dei kaba la pynsuba sniew ïa baroh bad kam don jingmut ban pynlong Personal Interview, la ong katei ka samla da kaba bynrap ruh ba naka liang ki bor ba dei peit kila pynshai ba kila jied ïa kitei ki 5 ngut lyngba ki Internal Marks, u dak jingkylli ba heh hakhmat ki samla thep kam ha katei ka sngi ka long ba ki jied naka Internal Marks aiu haba khlem ïaleh eksam.
Shuh shuh katei ka samla kala ong ruh ba haka Advertisement naka liang ka ophis u DMHO ka pan ïa kiba la trei kum ki Staff Nurse haka por Covid-19 bad kiba don experience kumba 3 snem, bad kaba sngew lyngngoh ba shano kita ki samla kin ioh experience haduh 3 snem ban trei kum ki Covid Nurse haba u Covid-19 u wan lyngshop tang kumba 1 snem ne 2 snem duna.
Halor katei ka kynrum kynram kaba la mih ha kaba ïadei bad ka Personal interview ha ophis u DMHO hadien ka jing ujor ki samla thepkam naka liang ka KSU hapoh ka jingïalam u Bah John Lyngdoh President ka Nongpoh Circle mynta ka sngi kila leit mar mar sha ophis u DMHO ha Nongpoh bad pynsangeh mardor ïa katei ka jingthung kam bala pynsuba sniew ïa baroh ki nongthep kam ba ki dei ki briew kiba la don lypa bad dei ki briew jong ki Minister bad MLA bad kyntu ruh ïaka ophis u DMHO ba dei ban ai jingshai halor katei ka bynta bad ban pynbeit ïaka kynrum kynram ban sangeh shuwa ban pynlong ïaka Interview katba kim pat lah ban pynbeit.
Nongpoh, Jymmang 29: Kumba ha kine ki snem ba la leit noh la mih shibun ki jingïakren halor ka jingbym skhem shuh ka jingkieng Dwarksuid kaba rim hadien ba la lap ïa ki dak orpait hapoh ka jingkieng, hynrei namar ka jingshim khia ka sorkar jylla ki paidbah mynta ki la shngaiñ ban ïaid lyngba katei ka jingkieng kaba dei hadien ba la shna noh da ka jingkieng ba thymmai.
Kum ban pynkynmmaw, ha ki snem ba la dep noh ka sorkar jylla ka la hap ruh ban shna wat ïa ka jingkieng Nar (Bailey Bridge) namar ba la don ka jingma ban ïaid lyngba ka jingkieng barim ba ka sorkar ka la hap ruh ban pynlut tyngka ban shna ïa ka jingkieng nar na ka daw ka jingbym shngaiñ shuh katei ka jingkieng barim, hynrei kane ka jingkieng nar tang shipor ka ai jingshakri ha kaba ka don ka jingthud ha ka leit ka wan ki paidbah, hynrei naduh ba la pyndep ïa ka jingkieng ba thymmai ka ïaid ka ieng ki Kali paidbah ka la ïaid beit ïaid ryntih ba ki la ioh ban pyndonkam da katei ka jingkieng ba thymmai kaba dei hadien ba la ailad ban ïaid noh na kane ka jingkeing ba thymmai kaba la ai jingshngaiñ shibun ym tang ïa ki Kali ba kit khia hynrei ïa ki paidbah ba hap ban ïaid lyngba kane ka jingkieng ha Dwarksuid, Umiam.
Haba kren halor ka jingkieng rim, namar ka jingsator ka jingkieng bad ka jingbym shngaiñ shuh na ki dak orpait hapoh ka jingkieng, ka sorkar jylla lyngba ki bor synshar District ki la dep ruh ba pynjari wat da ka kyndon 144 CrPC ban khanglad ban ïaid ki kali kit khia ha kaba kane ka la buh jingeh shisha ïa ki paidbah, hynrei hadien ba la pyndep noh ban tei da ka jingkieng ba thymmai kane ka la ai jingshngaiñ shubun eh ïa ki paidbah nongleit nongwan bad kam don shuh kano kano ka jingthud ha ka leit ka wan ki paidbah.
Kumba la lap bad sakhi ha ka jingleit jurip u Mawphor, la lap ba tang hadien ba la pyndep ïa kane ka jingkieng ba thymmai, ka NHAI ryngkat ka bor District ki la ailad ban ïaid noh ïa ki Kali ki motor lyngba katei ka jingkieng ba thymmai ha kaba ka leit ka wan ki Kali ki motor wat ki Kali ba kit khia ruh kam don jingthud shuh kumba ki paidbah ki la mad ha ki snem ba la leit noh ba hap ban phirkir haba leit ba wan ka Jingkieng barim,Shuh shuh, u kumba la pynpaw da u Project Director ka NHAI, u Anand Singh Chauhan, la ong ba ka NHAI ka la shim khia ban phah pyndep kloi ïa kane ka jingkieng bad kane ka jingkular utei u Project Director ka la urlong shisha, ha kaba na ka daw ka jingshim khia ban pynsted ïa ka kam kumba la buh por ban pyndep ïa katei ka jingkieng, ki Company ba pyntrei ki la lah shisha ban pyndep bad ka la pynsuk shisha ïa ki paidbah ha ha ka leit ka wan lyngba kane ka jingkieng ba thymmai.
Kaba sah mynta ka long sa tang ba ka sorkar jylla kan plie paidbah noh ïa kane ka jingkieng ba thymmai ha Dwarksuid hadien ba la ailad ban ïaid noh ki Kali ki motor lyngba kane ka jingkieng ba thymmai.
Jowai, Jymmang 29: Ka Jaiñtia Coordination Committee for Reservation Policy (JCCRP) kaba kynthup ïa ki seng bhalang ka Jaiñtia Student Union (JSU), Jaiñtia Youth Federation (JYF), Jaiñtia Student Movement (JSM), East Jaiñtia National Council (EJNC), ka Synjuk Waheh Chnong Jowai bad ka Synjuk Waheh Chnong Ri Jaiñtia mynta ka sngi kila sdang ïa ka jingshong kyllaiñ myngngor ha Iawmusiang (Stand Ummulong) Jowai shi bynta ban dawa na ka sorkar ban pynbeit noh ïa ka ‘Reservation Policy’ hapoh ka jylla.
Na ka liang kiba bun na ki paidbah kila ïamih ban ïasnohkti lang kum ka dak ban pynsngew sha ki nongshong shnong jong ka Ri-Lum Jaiñtia, halor ka jingdonkam ban pynbeit thymmai mardor ïa kane ka rukom thung kam thung jam hapoh ka jylla kaba la noh shilliang la kynjoh 51 snem mynta.
Kiba bun na ki nongkren kynthup ïa ki nongïalam sengbhalang, ki nongïalam shnong, ki riew paidbah bad ki riew tymmen kila kynthoh jur ïa kane ka sorkar MDA-2 ba mynta kaba la ïalam da u Conrad K.
Sangma kum u Myntri rangbah.
Kiba pynsngew ba ka jingïoh lad jong ki nongïalam Garo ban long ki nongïalam ba hakhlieh ha ka shynshar khaddar kim shym la kwah shuh ban ïakren ïa kane ka jingeh jong ki samla kiba dei napoh ka Ri-Lum Khasi Jaiñtia.
Kila ban jur “ba ka por kala dawa bha ïa ka sorkar ba kan pynbha noh ïa kane ka rukom thungkam thung jam hapoh ka jylla, khnang ban lait na kino kino ki jingeh khamtam ïa ki samla wad kam ha kine ki sngi ba mynta, kumba la ïohi kiba buh hi ki khun samla ynda kila dep ïa ki jingpule kiba hap ban shong khlem kam khlem jam".
Shuh shuh kila kynthoh jur ïa baroh ki 7 ngut ki MLA jong ka Ri-Lum Jiñntia kiba la sngap jar ïa kane ka jingeh jong ki khun samla haduh mynta mynne, da kaba pynreh jur ïa ki jingkular kaba kila khlei ha ki por Election kaba ong ba kin trei na ka bynta ka jaitbynriew, hynrei ynda kila jop bad ïoh shong ha ka shuki kila klet pat ïa ka jingeh jong ki paidbah.
La pyntip ba ïa kane ka juh ka jingïashong kyllaiñ myngngor (Sit In Demonstration) kan long sa ha Khliehriat ha ka 31 tarik bad ha ka 2 tarik ha Amlarem Sub-Division bad ka por ka sdang naduh ka 10 baje mynstep haduh 5 baje janmiet.
La ïathuh ruh ba kane ka long tang ka jingsdang ba lada ka sorkar ka dang sngap mynthi kim banse ban shim da kiwei pat ki lad ki lynti ba kham tyngeh.
La kyntu ïa baroh ki nongshong shnong kumjuh ïa ka samla pule ka Ri-Lum Jaiñtia ba kin ïasnohkti lang bad kane ka jingpynbeit khnang ban kane ka jingdawa pynbha noh ïa ka Reservation Policy hapoh ka jylla kan long kaba jop.
Na ka liang kitei ki nongkren ki khlem da klet ban ai khublei ïa u bah Ardent Miller Basaiawmoit uba la mih shakhmat ban pynlong ha jingshah thngan hajan Additional Secretariat Shillong kaba la dap shi taïew mynta, la pynsngew da kitei ki nongkren ba ki ai ka jingkyrshah ba pura halor kane ka jingmih u bah Ardent na ka bynta ka ïap ka im jong ka lawei ki khun ka bri u Hynñiewtrep.
Shillong, Jymmang 29 : U nongïalam ka VPP ba dei ruh u MLA ka Nongkrem, Bah Ardent Miller Basaïawmoit hynne ka sngi u la phah da ka jingthoh sha ka komiti jong ka Roster System ba um pdiang satia ïa ka rai jong ka sorkar ban kynthup lang ïa u ha ka Committe on Roster System.
Ïa katei ka shithi, la phah sha ka Chairperson jong ka Committee bad Myntri ka sorkar jylla, Kong Ampareen Lyngdoh khyndiat kynta ha shwa ka jingkynduh ba nyngkong jong ka Committee ha kane ka sngi Nyngkong.
Ha katei ka shithi, u Bah Ardent u la ong, “….
Nga kyntait ban long u dkhot ha ka komiti jong phi.
Ka Voice of the People Party ka ieng beit ha ka nongrim ba donkam ban peit bniah biang ïa ka bhah thungkam thung jam (Reservation Policy) ha shwa kano kano ka jingïatai ha ka roster system.
Kumta lada ka Reservation Policy kadei kaba duna nadong shadong, ka jingïatai bad ka jingpyntreikam ïa ka roster kan dei kaba thut.
"Lah ruh ban kdew hangne ba u Bah Ardent u la shah thngan mynta la 7 sngi pura ban pynbor ïa ka sorkar jylla ba kan peit bniah biang ïa ka Reservation Policy.
Shillong, Jymmang 29 : Ka Hills State People’s Democratic Party (HSPDP) hynne ka sngi ka la shim ïa ka rai ban rah ïa ka ishu jong ka State Reservation Policy bad u Myntri Rangbah ka jylla bad ruh ha ka jingïalang jong ka Meghalaya Democratic Alliance.
Haba kren bad ki lad pathai khubor, u President ka party, Bah KP Pangniang u la ong ba ka party wat ha ka manifesto ruh ki la pynrung ïa ka Reservation Policy bad ka la kdew ruh ba lada ki paidbah ki jied bad pynkupbor ïa ka party, kin bishar bniah biang ïa katei ka policy.
Tangba, u ong pat ba na ka jingjur ki jingdawa, ka party ka la rai ban rah ïa kane ka ishu sha u Myntri Rangbah bad ruh ha ka Coordination Committee jong ka MDA ban ïatai halor ka jingdawa ban pynkylla ïa ka Reservation Policy.
“Ngin sa rah ïa kane ka phang bad u Myntri Rangbah bad baroh ki dkhot ka MDA ban kyntu ïa ka sorkar jylla ba kan ïatai lane rah ïa ka jingïakren halor ka Reservation Policy," ong u Bah Pangniang.
Ha kajuh ka por, u MLA ka Mawshynrut ba dei ruh u dkhot ka Roster System Committee u la ong ba un sa rah ïa kane ka phang kaba ki kren ha ka party ha ka jingialang jong ka komiti Roster.
Shillong, Jymmang 29: Ka All Meghalaya Labour Association (AMLA) ka la pynpaw ïa ka jingkyrshan pura ïa ka jingdawa ka VPP bad u Bah Ardent ban pynkylla thymmai ïa ka Reservation Policy bad ai por ruh ba ka sorkar ka dei ban sngap ïa kane ka jingdawa ban pynurlong noh ban pynpoi sha ka miej ka jingïakren hapoh 36 kynta lym kumta ka seng kan sa shim da ki sienjam kiba tyngeh.
Haba kren sha ki lad pathai khubor u President ka AMLAS u Bah Danny Dunai u la ong, “Ka seng ka ai por ïa ka sorkar 36 kynta ban khot ïakren ïa u Bah Ardent lada kata kam urlong na ka liang jong ngi ngin pynlong ka jingïakhih kaba tyngeh ban khot ïa ki nongtrei nongbylla, ki nongbuh dukan, ki ba treikam lajong bad kiwei kiwei ki jait kam ban khang dam shisyndon katba ka sorkar ka dang kuman bad hangta ka sorkar kan pei shkor ba ka thong ban kynjoh sha kata ka 10 billion dolar economy kan ym lah ban urlong lada ngim ïatreilang bad ka ïoh ka kot ka jylla kan khyllem hi lada ngi sahngeh ban trei ïa mkino kino ki kam".
“Shuwa ba kan poi sha une u pud ba ngin ïakhih ka sorkar ka dei ban khot ïakren noh wut wut ïa u Bah Ardent namar kiei kiba u dawa ki long kiba dei hok shisha khnag ban lah ban ïoh ïa ka bhah ba dei hok kum ka jaidbynriew Khasi," u la bynrap.
Shillong, Jymmang 29: Da ki hajar ngut ki paidbah jong ka Sohra Constituency kiba dei na ki thaiñ Laitlyngkot bad Nongkynrih ki la ïamih paidbah mynta ka sngi ban pynpaw ka jingkyrshan ïa ka jingpynbha ïa ka Reservation Policy.
Ki nongshongshnong naduh ki khynnah, ki samla, ki longkmie longkpa, ki la mih na ki Shnong 12 mer, elaka Laitlyngkot, Raid Nongkynrih, Umthli bad Nongtymmai ban pynlong da ka jingïaïaid paidbah sha Madan Syllai Sning ha Nongthymmai, Laitlyngkot da kaba ïapyrta ban dawa pynbha ïa ka Reservation Policy bad pynpaw ruh ka jingkyrshan ïa u Bah Ardent.
La pynlong ïa ka jingïalang ha katei ka madan, ha kaba la ïoh ïa ka jingpynshai na ki nongïalam kiba la khot ïa kane ka jingïalang bad kumjuh ruh na ki riew paidbah kiba la pynpaw beit tang kawei ka sur bad kata ka long ban kyntu ïa ka sorkar ba pan pdiang ïa kane ka jingdawa ka Seng Voice of the People Party, namar ka Reservation Policy ka la ktah palat ïa ki samla wad kam wad jam bad kan ktah ruh ïa ka lawei jong ki khun ki kti.
Ka Constitution jong ka Ri India Article 16 Clause 4(A) 4(B) ka shah ïa ki jylla lane State Government ban buh ïa ka Reservation Policy.
Ban pyntreikam pat ka long katkum ka jingibit ka sorkar jylla ba la pynshong nongrim katkum ka jingdonkam ha la ki jylla jylla.
Namarkata kadaw ba ki jylla ki ju pynkylla ïa ka Reservation katkum ka jingdonkam ha la ki jylla jong ki.
Kum ka nuksa ka jylla Telangana ka la pynkylla na ka 6 p.
c sha ka 10 p.
c.
ïa ki Tribal hangto bad la pynshong nongrim na ka jingbun briew (Population), khlem da ap ïa ka jingmynjur ka sorkar pdeng (Central Govt).
Ka Sorkar Telangana tang hapoh 8 snem ka la pynkylla ïa ka Reservation Policy namar ki Tribal ki lah bun ban ïa kaba 8 snem mynshuwa.
Haba phai sha ka Meghalaya naduh u snem 1972 ka jingbun ki Khasi, Jaiñtia ha ka jylla ha ka lah tam lypa ban ïa ki Garo.
Katkum ka census 1981 ka jylla ka don baroh 1335819, na kane ki Khasi, Jaiñtia ki la long 829392 kaba long 62.
09% na ka total ha ka jylla baroh kawei.
Ki Garo pat ki don tang 506427 kaba long 37.
91% na ka jingbun briew ha ka jylla.
Ha u snem 1991 ruh katkum ka census ha ka jylla Meghalaya ka long 1774778.
Khasi, Jaiñtia ki don 1105848 i.
e.
, 62.
31% na ka jylla, ki Garo pat tang 668930 kaba long 37.
69% na ka jingbun briew ha ka jylla.
Kumjuh ha u snem 2011 ka jylla ka don 2966899 Khasi, Jaiñtia 186347 kaba mut 62.
80% bad ki Garo tang 1103542 lane tang 37.
20% na ka jingdon briew ha ka jylla.
Namar kata naduh ba sdang ka jingbuh Reservation ha Meghalaya 40p.
c Khasi Jaiñtia 40 pc Garo ka long ka bym shongnia ei ei.
La 50 snem tam ngi la shah, ka la dei ka por ba mynta ka sorkar Meghalaya kan pynheh noh ïa ngi ki Khasi -Jaiñtia namar wat ka sorkar India ruh kawei na ki daw ba kongsan ban ai reservation ïa ki Scheduled Caster Scheduled Tribe bad kiwei pat dei na ka census (Population).
Namar kata ka shongnia bad shong hok ban pynkylla noh (Review) ïa ka Reservation Policy ha Meghalaya ban wanrah ïa ka jingbishar ba hok bad ba shisha.
Shillong, Jymmang 29 : Hynriew ngut ki MLA ba dang thymmai ka Jylla, ki la ïakynduh ïa ki Nongmihkhmat ka Ri Germany bad ïatai halor ki jingtei ba kongsan jong ki lad pynïasoh (transport infrastructure) bad ka jingpynïasoh da ki kor digital (digital connectivity) haba pynbeit jingmut eh ïa ki mat ba donkam hangne ha Jylla Meghalaya.
Kine ki hynriew ngut ki MLA ki dei u Myntri ba Tnad ïalehkai Bah Shakliar Warjri, Kong Santa Mary Shylla, Bah Damanbait Lamare, Charles Marngar, Ian Botham Sangma bad Bah Gabriel Wahlang.
