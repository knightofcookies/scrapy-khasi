Ki bahaïing hasem jong ar ngut ki khynnah samla kiba la jah rngai naduh ka 20 tarik mynta u bnai kim pat ïoh khubor satia halor jong ki watla ka jingwad ka dang bteng khlem sangeh haduh mynta ka sngi.
Kitei ar ngut ki kynthup ïa u Wanbok Kurbah (20 snem ka rta) bad ka Phibankyntiew Sun (18 snem ka rta).
“Ngim pat ïoh jingtip eiei.
Ngi la wad sha Lad Marpna, Mairang, Umsohïong, Bhoi – Umroi, Damsait.
Mynne ruh ngi la pynlong ïa ka jingwad shnong ha ryngkat ki pulit," la ong ka hynmen u Wanbok, Kong I.
Kurbah.
Ka la ïathuh ruh ba ha shuwa ba ka ‘phone’ jong u kan lip ha katei ka sngi, ka kmie ka la ïoh lad ban ïakren bad u.
“Ha ka por ba ïakren bad i Mei, u ong ba don ha Stand Mawngap bad i Mei i la ong ïa u ban leit noh sha ïing," ka la ong.
Kitei ar ngut ki dei kiba pule ha ka klas XI ha St.
Paul’s Higher Secondary School, Marbisu.
Ka la ïathuh ruh ba katba dang pynlong ka jingwad ïa ki ha ka Sngi Palei bad haba la pyni ïa ki dur, ki don ki briew kiba la ïohi ïa ki ha Lad Marpna katba ki dang thied jingthied ha ka por kumba 6 baje eiei janmiet (Sngi Balang).
“Ngim don daw eiei ha ïing bad ngi sah ha ka umdum," la ong ka hynmen u Wanbok.
Kitei ar ngut kiba na ka thaiñ Marbisu ki la jah rngai naduh ka Sngi Balang, ka 20 tarik mynta u bnai bad ym shym la tip shano ki leit ne don.
La ong ba ïa kitei ar ngut la ïohi khatduh ha ka por kumba 5 baje eiei jong ka janmiet Sngi Balang.
Ha kaba ïadei bad ka jingjah rngai jong kitei ar ngut, na ka liang ki bahaïing hasem ki la leit ban wad ha kylleng ki jaka bad leit pan jingïarap ruh na ki paidbah.
Na ka liang ki bahaïing hasem jong kitei ar ngut ki la shim khia da kaba leit ban ujor ne pyntip noh ïa kaei kaba la jia sha ki pulit ka thanat Mawngap.
Shuh shuh ki la buh ka jingkyrpad ba lada don kino-kino kiba ïohi ïa kitei ar ngut ba kin mih shakhmat ban ai ïa ki jingtip khnang ban lap ïa ki bad kino-kino kiba don ïa ki jingtip ki lah ban ‘phone’ ha kine ki nombar – 8837472633 lane 6909673390.
Ka Archery Association of Meghalaya (AAM) ka la pynlong ïa ka prokram ban jied ïa ki nongïalehkai siatkhnam ha ka sngi Saitjaiñ ha SAI Training Centre, Shillong ha kaba la wan ïashim bynta 31 ngut ki khynnah na kylleng ki district jong ka Jylla.
Ka jingpynlong ïa kane ka prokram ka long shi bynta ban jied ïa ki nongsiat khnam kiba kynsai ki ban mihkhmat ïa ka Jylla sha ka 43rd NTPC Junior Indian Round, Recurve & Compound National Archery Cham-pionship kaba la thmu ban pynlong ha Bharatpur, Rajasthan naduh 15 haduh 22 tarik u Nai-wieng mynta u snem.
Kitei ki 31 ngut ki nongsiat khnam kiba la wan sha kane ka prokam ki long na East Khasi Hills (11 ngut), Mawkyrwat (10 ngut), Nongstoiñ (2 ngut), Jowai (3 ngut), Ri-Bhoi (3 ngut) bad na ka tnat pulit 2 ngut.
Ha katei ka sngi la ïadon lang ki dkhot jong ka AAM, ki coach na ka tnai ïalehkai ka Sorkar Jylla ka Kong Bansaralin Dhar, ki coach na ka SAI ki long u Gunin Changmai, Besuta Vero bad u Jag Prasad.
Napdeng ki nongïaleh -kai kiba la wan sha kane ka jingpyrshang na ka bynta ka Indian Round, Recurve bad Compound ha ka liang ki kynthei bad shynrang, la ong ba yn sa jied sa tang mar hynriew ngut ki ban ïoh rung sha ka prokram ai jinghikai bad tang mar saw ngut ki ban shah jied ban mihkhmat ïa ka Jylla sha katei ka lympung (Junior National).
Ka Musniang SC bad ka Rangad SC ki la khur jingjop ha ka lympung ïalehkai 1st Division Football Tournament ba la pynïaid da ka East Jaiñtia Hills District Football Association (EJHDFA).
Kane ka la wan hadien ba ka Musniang SC ka la pynliem ïa ka Mukhaïalong da 3-1 kol, katba ka Rangad SC ka la pynliem ïa ka Shilliang Umshong SC ha ka jingïakhun kaba la long ha madan Artificial Turf kaba don ha Diengshynrum, Khliehriat ha ka lah sngi U Blei.
Ha ka jingïakhun kaba nyngkong, ka Musniang SC ka la ïoh ban the par kol lyngba u Mardiphone Rymbai ha ka minit kaba 11 & 20 bad u Oneenjoy Dkhar (45+3).
Katba ka Mukhaïalong ka la pynphai kylla shi kol lyngba u Bino Phawa (67).
Ha kawei pat ka jingïakhun kaba bud, ka Rangad SC ka la pynliem noh ïa ka Shilliang Umshong SC lyngba ka sh kol ba la thep da u Wingki Dkhar ha ka minit kaba 31.
Ka jingïalehkai ha ka sngi Ba-ar kan long hadpeng ka Synrang Shahkhain SC pyrshah ïa ka Rymbai Pohskur ha ka por 12 baje mynsngi, ka Khliehriat West FC ïa ka Byndihati SC ha ka por 2:30 janmiet.
Ar ngut ki rangïakura ka Jylla, u Shanborlang Marba -niang bad u Ïarapborsing Kharbani ki la khur ïa ka jingjop ha ka rynsan ïakura jong ka United Profes-sional Boxing ba la pynlong da ka Indian Boxing Council ha ka miet jong ka sngi U Blei ha Gujarat.
Ha kane ka kynti kaba mynta ka synjuk ïakura jong ka Meghalaya Profes -sional Boxing Council (MPBC) ka la phah lai ngut ki rangiakura, hynrei u Elbin Rani u la shah rem noh.
Kane ka long ka sien kaba hynriew ïa u Shanborlang ban kiew rynsan ha kane ka jingïakura, ha kaba u la lah ban pynliem ïa u Anakapalli Madanpratap uba na Andhra Pradesh lyngba ka knockout ha ka wat kaba lai jong ka kyrdan ïakura Super Fly Weight 52kg.
Kumba ka paw kane ka long ka sien ba hynriew kaba u la kiew rynsan ha ka Professional Boxing naduh ba u la khur jingjop ha ka Marine Pro Boxing Promotion ha u snem 2022 kaba la long ha Mumbai, katba u la ïakhaid pat saw sien ha ka Professional Boxing kaba la long ha u snem 2022 bad 2023 ha Manipur bad Delhi, bad ïoh jingjop ha Gujarat.
Katba u Ïarapborsing u la lah ban pynliem ïa u rang -ïakura uba na Telangana u Devavath Anil Kumar ha ka kyrdan ïakura jong ka Bantamweight 53.
5kg.
Wat la u Ïarapborsing u la mad ïa ka  jingshah rem ha ka jingïakhun kaba nyngkong ha Manipur ha u snem ba la lah, pynban ha kane ka kynti um shym la kynran dien na ka bynta ban pynliem ïa utei u rangïakura uba na TelanganaTe kumta u Ïarapborsing un leit ïashim bynta biang ha ka 10 tarik u Risaw mynta u snem ha ka nongbah Delhi na ka bynta ka wat kaba hynriew jong katei ka kyrdan ïakura.
Ha kawei pat ka jingïakhun jong ka kyrdan ïakura Featherweight 57kg, u Elbin Rani u la shah rem ha u Salim Khan uba na Haryana.
Kat kum ka jingïathuh da ki bor pynïaid ka MPBC, la ong ba na ka liang ka Indian Boxing Council ka la thmu ban plie lad ïa u Shanborlang ba un leit ïakhun sa sha ka rynsan ïakura jong ka World Boxing Council, hynrei kane kan shong tang lada u ïoh ki lad jingïarap ne ki nongkyrshan na ka bynta jong u namar ka jinglut jingsep ka long kaba bun.
Ka thoh, kynthoh bad kynnoh kam long kaba sniew wat la ka long kaba dei ne kaba lait.
Lymda dei ba katto katne ki Political Parties bad ki Seng bhalang ki pyrshah bad kynthoh ïa ka kyrteng Bharat, mangi ruh baroh ha kane ka Jylla ngin nym poi pyrkhat ba ka Meghalaya ruh kam dei ka kyrteng Trai Ri, hynrei ngi la pdiang ïa kane ka kyrteng la palat sanphew snem.
Haba pule ïa kiwei ki kot, Magazine, kot khubor etc.
kiba ngi ioh na Ri thor, nga iohi ba ka sorkar pdeng kaba mynta kam don jingsngew pyrshah ïa ka Thoh, kynthoh bad kynnoh Quote – “Pressure groups are Considereed indispensable for the Successful working of an effective Political system….
Unguote.
" Lada ngi ïa nujor na ka Bible, ngi sngewthuh ba lada ngi lah ban iohi ïa u thngiat ha ka khmat jong kiwei, kiwei ruh kin pyni lem ïa u khung ha ki khmat jongngi bad kan long markylliang ban pynkhuid ïa kaba bakla – share, subscribe and comment.
Ha kaba ïadei bad ka bynta – 2 jong ka Phang ba la kdew haneng, ka la don ka thoh, kynthoh bad kynnoh kaba la jur palat namar ka long ka por shwa ka Election sha ka Dorbar Thawaiñ ka jylla Meghalaya.
Ka jingkynthoh la ka long tang na ki Political parties bad sengbhalang kam da long kaba da pher than, la ka long kaba dei ne kaba bakla, namar la kynthoh khlem pat da tip bad iohi ïa ki syrnod jong kata ka UCC Bill.
Ka Constitution jong ka Ri India kum ka Federal Government ka bate ïa ki kam ban synshar ïa ka Ri ha ki Lai Rukom bad kita ki long (1)Ka Union List (2)Ka State List bad (3)Ka Concurrent List ba la pynkup bor da 47 tylli ki syrnot.
Kat ba lah ban sngewthuh ka UCC Bill kam hap hapoh ka Concurrent List bad lada sngew donkam ban pynlong aiñ bad pyntrei kam, ka sorkar pdeng kam lah ban shu pyntian jubor khlem da mynjur da ki Sorkar Jylla.
Ka Constitution jong ka Ri India ka long kaba bun bha ki khyrnit ki syrnet na ka daw jong ka jingïapher ki jaidbynriew, ki Riti ki Dustur bad ki jingngeit niam ba bun jait.
Haba don kano kano ka jingïakhajia ha ka rukom synshar khadar kaba kyllaiñ bad bym lah ban ïa mynjur lang, hap ban bishar bniah da ka constitutional bench jong ka ïing Bishar kaba hakhlieh Duh kata ka Supreme Court.
Kumba la pynpaw haneng, ka jingpyrshah da kino kino ki seng kam da pher than.
Hynrei ba ki Khristan kin pyrshah kat ïa ka UCC Bill ka long ka jingbakla kaba palat pud.
Lah ruh ban ong ba ka long ka pop kaba khraw namar ki la ïaid lait na ka jinghikai ka Baible ka ktien jong U Blei.
Deu.
6 : 13.
To men sheptieng ia u Trai uba u Blei jong me, bad to shakri ïa u, bad da ka kyrteng jong u men smai.
Ka jingngeit Khristan ka hikai ban sheptieng tang ia u Blei, hynrei ynda la sang ban synshar ka BJP kum ka Sorkar Kmie, baroh ki khristan ki la klet ban sheptieng ïa u Blei bad ki la sheptieng pynban ïa u Modi, u Amit Shah, ki RSS ka Hindubta bad ki la sheptieng ïa baroh ki Blei thaw Hindu bad klet jlang ban sheptieng ia u Blei, U Blei u la ai bainong ïa ngi ki Khristan da kaba pynpaw ha ka kot khubor Shillong Times bad NALOR PULPIT.
Ha ki nongpule bad khamtam ha ki Para bangeit, wat ai ba kane ka jingjia kaba la tip na ki kot khubor  kan pynsngewlehraiñ bad pynnoh mynsiem namar ka long kaba la pynpaw khnang ïa ki Pop jongngi da u Blei, Matt 10 26.
Namarkata top wat sheptieng ïa ki, naba ym don kaei kaei ruh ba la tap ïa kaba yn ym pynpaw, bad ba la buhrieh, ïa kaba yn ym pyntip.
ïa kaba ong ha phi ha kaba dum, To ïathuh ha kaba shai, bad ïa kaba phi iohsngew da ka shkor, to phin ïalap NALOR ki ing, Luke 21 : 32 – 33 Shisha shisha nga ong ha phi kane ka Pateng bynriew kan ym leit noh, tad ynda la pyndap noh ïa kine kiei kiei baroh.
Ka bneng bad ka khyndew kin duh noh, hynrei ka ktien jong-nga kan ym duh noh.
Nga kyrpad ïa ki nongpule khamtam ki para khristan ba kin sngewbha ban ïasam lem ïa ki jingsngew jong ki.
Ka Baibil ka long kaba ïar ban tip lut bad ban sngewthuh.
Kane ka jingbatai jongnga ka lah ban don bun ki jingbakla bad nga dei ban pan map na phi bad khamtam na u Blei lada don kino kino ki bynta kiba phi ïatip lem bad kiba ngan pdiang ban pynbeit ha ka bynta kaba 3.
Kat kaba nga lah ban tip, baroh kawei ka Bible kam don ka jinghikai ba ngi kum ki Khristan ngi dei ban sheptieng.
U Jisu Khrist hi u ong ‘Dei manga wat sheptieng.
"Khnang ban lah ban bteng ïa ka jingïasyllok, sngewbha ban ïa share, Subscribe and Comment namarba ka long ka lad ka lynti ban ïarap ïa ngi ba ngin beh sha pyrshah ka Dak, bad ba ngim dei ban sheptieng ïa ka UCC Bill ne kano ka aiñ pyrthei ban shna da kano kano ka Bor Synshar, Hadien kane, kaba bud kan long bynta kaba Lai – Ka Bor jong ki Blei Thaw.
Ki ’riew pawkhmat ka seng Bharatiya Janata Party (BJP) kum u Bah Alexander Laloo Hek bad u Bah Sanbor Shullai ki khlem shah thung ha ki nongïalam na Delhi ban shimti kum u President bathymmai ka seng ha Meghalaya ha ka jaka jong u Bah Ernest Mawrie, bad la thung pynban da u Rikman Momin na Rilum Garo.
U Bah Ernest u la shah jied kum u President ka BJP ha u Kyllalyngkot 2020 bad ka samoi treikam jong u ka dei ban kut mynta u snem hi namar ka dei tang lai snem.
Une u rangbah u la ïalam ïa ka BJP ha ka ilekshon MLA 2023, hynrei wat hapdeng kiba bun ki jingkob bad jingpynkhreh, ka BJP ka la ïoh tang arngut ki MLA (Bah Hek bad Bah Sanbor).
Naduh ba shimti u Bah Ernest kum u President, ki la mih bun ki jingshah kynthoh na ka liang ki nongïalam ka BJP bad kumjuh ruh na u Myntri Rangbah, Conrad K.
Sangma.
Ha kajuh ka por, u Bah Ernest u la kawang ktieh ïa ka sorkar u Conrad khamtam ha kaba ïadei bad ki jingkynnoh bamsap.
Ki jingkynthoh u Bah Ernest ki la pynbitar shikatdei ïa ka National People’s Party (NPP) haduh ba la poi u pud ba u Conrad u la kam ba kiba bun na ki nongïalam bad dkhot ka BJP ki kwah ban ïohi ba ka BJP kan pynhiar shuki noh ïa u Bah Ernest.
Ngim lah ban len ba u Bah Ernest u la lah ban pynshongshit ïa ka ïew saiñ hima sima ha Meghalaya naduh ba u la shimti kum u President ka BJP.
Ki jingkynnoh bamsap bamngem pyrshah ïa ka sorkar Meghalaya Democratic Alliance (MDA) banyngkong ki la pynkhih win ïa ka jylla.
Hynrei kaba sngewsih pat ka long ba kita ki jingkynnoh ki la shu kut tang ha ki jingkynnoh namar ka sorkar BJP ha Delhi ka khlem shim satia ïa ki sienjam ban tohkit ïa kita ki jingkynnoh.
Lah ban kdew ba ha kine ki snem bad ki bnai, ka BJP ka la kynnoh ba ka sorkar ba la ïalam da u Conrad K.
Sangma ka la donkti ha ki kam bamsap bamngem kum ka jingpyntreikam ïa ka Saubhagya Scheme, jingtih bad jingkit dewïong be-aiñ, jingpyndonkam bakla ïa ka pisa ba la phah da ka Sorkar Pdeng sha ka Jaiñtia Hills Autonomous District Council (JHADC) bad Garo Hills Autonomous District Council (GHADC) bad kiwei.
Kine baroh ki la shu sah tang ha ki jingkynnoh.
U National Vice President ka BJP, u M Chuba Ao, uba dei ruh u nongpeit nongkhmih ïa ka seng BJP ha Meghalaya, ha ka 3 tarik Nailur, 2022, u la ai ksai ba ka BJP ka lah ban weng noh ïa ka jingkyrshan na ka sorkar Meghalaya Democratic Alliance (MDA) hapoh shi bnai bad ba ka seng ka dang phah lum ïa ki kot ki sla kiba ïadei bad ki jingkynnoh bamsap bamngem pyrshah ïa ka sorkar ba la ïalam da u Conrad K.
Sangma bad hadien kata, kin sa wan ki kynhun tohkit kum ka Enforcement Directorate (ED) bad ka Central Bureau of Investigation (CBI) ban tih bniah ïa ki jingshisha.
Hadien pat, une u juh u Chuba Ao u la ong ba ka BJP ka dang phah wad ïa ki kot ki sla ha kaba ïadei bad kine ki jingkynnoh bamsap bamngem.
Ha ka por ba ïalap ilekshon, u Myntri Korbar Ri, u Amit Shah, haba wan sha Meghalaya, u la kynnoh ba ka Meghalaya ka wan nyngkong eh ha ka Ri ha ki kam bamsap.
Hadien ka ilekshon, ka BJP ka la ong pat ba kita ki jingkynnoh ki dei tang ki buit ban khroh ïa ki nongthep ‘vote’! Da ka jingbym leh eiei ïa ki jingkynnoh bamsap kiba ka BJP hi ka la khyllie, ngi shem ba kane ka seng saiñpyrthei ka dei kaba shu kwah pynheh ïew kai bad kam don jingmut kaba khuid ban rat dyngkhong ïa ka bamsap bamngem.
Kiba bun ki la nang pyrkhat ba u Bah Ernest un neh kum u President haduh ka ilekshon MP ka ban long ha u snem ban wan.
Hynrei lehse ki nongïalam ka BJP na Delhi ki la don da kawei pat ka jingpyrkhat.
Lane ka la don ka jingpyrkhat ba ka BJP kan wanrah da u Bah Hek lane u Bah Sanbor ban long kum u President ka seng.
Ïa mynta, ngim pat lah ban ong eiei halor u Rikman namar um pat da paw than ha ka saiñpyrthei wat la u la ju ïakhun ilekshon teng ha kine ki snem kiba la leit noh.
Lehse un ïalam hi u Rikman ïa ka seng BJP sha ka ilekshon MP Lok Sabha wat la na kaei kaba la mih na ka ilekshon MLA mynta u snem, ka i jynjar ïa ka BJP ba kan leh bha ha ka ilekshon MP na Shillong bad Tura konstitwensi.
Hynrei ban long u nongïalam jong kano kano ka seng khamtam hashwa ka ilekshon, kam dei satia kaba suk.
Ka por hi kan sa batai ïa ka lawei jong ka BJP ha kane ka jylla wat la ki dak ki shin kiba paw na ki ilekshon ki pyni ba kiba bun na ki paidbah kim pat i mon ïa kane ka seng ba kan synshar.
Ka dei ka jingshisha ba ïa u paid knup paid trap ka pyrthei ka la nang hiran.
U bapli u paid knup paid trap u shem shitom ban ioh ïa la ka bylla ka sngi, kaba thikna, kaba ka jingioh ruh kaba katba un lah ban pyndap pynbiang ïa la ki jingdonkam ne ïa la ka jong ka ïing ka sem.
Kaba katno tam kat ba un ioh ban kynshew kyndiap.
Ka dei ruh ka jingshisha ba ka la nangkiew stet stet ka dor ka mur jong ki mar bam bad ki mar kiba kham kongsantam eh.
Ka jingkiew ka jong ka ruh kaba khah khah.
Ka dei pat ruh ka jingshisha ba kane ka jingkiew jong ka dor ki mar bam ka dei eh na kane ka jinghiar ha ka jinglah ban pynmih bad ban pyndap pynbiang ïa ka bam.
Ka daw bah jong kane ka jinghiar jong ka jingpynmih ïa ki mar bam ka dei kane ka jinglong khyllah jong ka suiñbneng, kata, ka jingjlan jong ka jingrang tyrkhong than eh lem bad ka jingshlei um na ka daw ka jingther khyllah jong u lapbah lapsan.
Ki dei kine ki ar kiba pynjulor noh ïa ki jingthung jingtep.
Ki don ki bynta kiba ki jingthung jingtep ki shah pynjulor lehnoh-ei noh ha ki khñiang bad ki puit.
Ka jingrem than eh jong ka dor jong ka kit ka bah ruh ka dei kawei ka daw ba sa kiewdor kumne ki mar bam.
Kaba katno tam yndahaba jyllei seh kumne sa ki khyrdop khrong khajna be-ain.
Lah ban ong ba wat ha kane ka jylla ka jong ngi hi ruh ka jingpynmih ïa ki mar bam, khamtam eh ïa u kba u khaw, ka la nang hiar.
Ka hiar bad kan nang hiar arsut wei ba la nang bun kiba iehnoh ïa ka kam rep kam riang.
Kat shaba phai lah ban iohi shynna ïa ka jingiehnoh shrah ïa ki pynthor ki hali.
Lah ban iohi ïa ka jingbym pyndonkam hok shuh ïa ki jaka rep, kata, ka jingpyndonkam noh ïa ki da kumwei pat bad ym shuh ha kaba rep riang ne ha kaba thung ba tep.
Ha ka jaka jong u kba u khaw ba la mih bujli pynban da ki ‘Diesel Bunks’ & ki ‘Dhaba’ ne da ki ‘Eateries’ ne da ki ‘shopping complex’.
ïa kane lah ban sakhi kyndiang ha shilynter ne ha baroh arliang jong ki National Highways bad ki State Highways.
Ka dei ruh ka jingshisha ba kiba bun ki lyngkha ki risai ki la kylla pung dohkha, hynrei tang shiteng por, bad tang na ka daw jong ka ka ‘Aqua Mission’.
Ka pynshisha ba ka suk than eh ban tih pung dohkha hynrei ka shitom pat de ban ioh ïa ki symbai dohkha ne ban pynkharoi ïa ki dohkha.
Kaba katno tam ban pynheh pynsan dei rukom ïa ki dohkha bad ban lah pat ruh ban pynïaid iew ïa ki.
Ka dei ruh ka jingshisha ba ïa kiba bun ki jaka rep la long trai noh da ki bym don ïa ka jingtip bad ruh ïa ka jingtbit ïa ka kam rep bad ruh ïa ka kamri jingri jingdup.
La long trai noh ïa ki da kiba thmu ban aiti pateng ha kiba ki hi naduh nyngkong ka sngi ki khlem la pynheh pynsan ïa kita ki nongioh pateng ba kin ieit bad ba kin sngewtynnad ïa ka kam rep bad ïa ka kamri jingri jingdup.
Ki nongshimti ne ki nong-ioh kynti ki bym lah wat tang ban shah ïa ka jingïew jong ka eitsniang bad ka eitsyiar.
Kiba dang tieng dang smiej wat tang ïa u puit.
Kiba ym ithuh kano ka rashi bad kano ka wait prat.
Ki bym ithuh uno u japung bad uno u traw.
Kata ka dei ka daw bah ba salah ban sakhi kyndiang ia ki ‘farms’ kiba ki trai kim banse shuh ban shu iehnoh kumto ïa ki.
Ki ‘farms’ kiba wat lada ki la biang lut nadong shadong, kata, naduh ka ‘farm house, ki jaka ri syiar kiba kyrpang, ki jaka ri sniang kiba kyrpang bad tad haduh ki pung dohkha pynban ki kynjah jlang jlang.
Kiba ym don pat wat tang kawei ruh ka syiar, tang kawei ruh ka sniang bad kiba hapoh kita ki pung dohkha don pynban tang da ki jakoid bad da ki dohlun.
Kiba ïa ki tynrai sohtrun bad ki tynrai diengsoh ruh la tap noh bad kjap leh nohei noh da u phlang bad da u kynbat.
Kumta ïa kat ki jaka rep bad ki jaka kiba sboh bad kiba seisoh la nangioh ban long trai ne kamtrai noh pynban da ki heh saipan ki bym don jingtip bad ki bym don jing tbit, eiei ruh em, la ïa ka rep ka riang ne ïa ka kam ri jingri jingdup.
Ki heh saipan ki ban nym rep lymne kyntiew ïa ka rep.
Kane kaei kaei ka ktah jur bha ïa u paid knup paid trap uba tip, uba tbit bad uba ju im ja na ka kamrep bad ka kam ri jingri jingdup.
U bapli u ïaisah u paid knup paid trap uba rit mynsiem wei ba um lah ban don ïa la ka jong ka jaka kaba thikna, ha kaba un ïai rep bad un ïai ri ruh ïa la ki jong ki jingri jingdup.
U bapli u hap ban ïehnoh hi ruh ïa ka rep bad ka ri jingri jingdup wei ba u tip shai ba un nym lah bor ban don ïa la ka jong ka jaka ha kaba ba un rep un riang.
Kane ka dei kawei na ki daw ki dong ba wat tang hapdeng para mangi ruh ka kharai kaba pynïakhlad ïa uba pahuh na uba kyrduh ka la nangïar bad jylliew, katba nangïaid ki sngi ki snem.
Ka dei ka jingshisha ba katba uba pahuh u la nang pahuh pahai uba kyrduh pat de u la nang kyrduh, kat haduh ba un nym lah bor shuh hi ruh ban don wat tang ïa la ka jong ka jaka, kaba tang shi nongrim ïing.
Ha shwa ba ngin ïa kut noh shah ïa nga ba ngan kylli la ka dei ne em ba ïa ka jylla Meghalaya ka jong ngi la ioh ban pynïaid laitluid da uta u ‘Kumar’ ne da kita ki ‘Kumar’? Hato ka dei ne em ba ki don ki Directorates kiba la shah pynïaid ne ‘Direct’ pynban ha kita ki ‘Consultant’ jong kata ka ‘Agency’, ba la long khlieh da uta ne kita ki ‘Kumar’? Te hato mynlai saw snem mynshwa nga la bakla, mynba nga kum lait ang ba lehse kane te kam dei shuh ka ‘Meghalaya’ hynrei ka lah dei pynban ka ‘Kumarlaya’?.
Kawei ka longkmie na ka nongbah Arizona jong ka United States, ka la shah kem noh hadien ba ka la siat ïa la u jong u kurim na ka daw ka jingïakynad halor ka jingiaphet lok.
Ka Prescott Police Department ka la iathuh ba katei ka longkmie, kaba la ithuh kyrteng ka Christina Pasqualetto, ka la shah kem bad shah pynngat noh ha ki katto katne ki kyndon pynkheiñ aiñ kiba iadei bad ka jingpyniap briew namar ka jingthmu pyniap jong ka ïa utei u briew ha katei ka jingjia.
Kane ka la jia ha ka 20 tarik u Nailur, ha kaba katei ka longkmie 62 snem ka rta, ka dang wan phai na Gilbert sha ka iingsah jongka ha Prescott, kaba long ka iing ba ka ju iashong- iasah ryngkat bad utei u kurim jongka- u Jon pasqualetto.
Hynrei katei ka iing ka long ka jong utei u kurim jongka bad hadien ka jingleit poi jongka ha katei ka miet, ka la mih ka jingïakynad hapdeng kitei ki shijur halor ka jingiaphet lok jongki bad la ong ba ka daw jong katei ka jingjia ka long namar ba utei u kurim u la kwah ban iaphet noh badka, katba ma ka pat kam shym kwah kumta.
Kumta, katei ka briew ka la siat ïa utei u kurim katba u dang thiah ha jingthiah ha katei hi ka miet.
La ong ba utei u tymmen 80 snem u la shah siat na ki bynta jong ka ryndang kti bad hadien katei ka jingjia, la pynkit noh ïa u mar-mar sha ka jaka sumar bad la pynkynriah noh ïa u hadien sha ka jaka sumar ha Phoenix.
Hynrei la ong ba u Jon um shym la don kino- kino ki jingma ne jingmynsaw kiba jur bad ka jinglong- jingman jong ka met jong u ka biang beit hadien ba la dep ban ioh ïa ka jingsumar ha katei ka por.
Ka Christina ka la iathuh ba ha katei ka miet haba ka la leit ban kylli shai ïa u la u la pyrkhat bha ne em halor katei ka jingkwah jong u ban iaphet lok noh na ka, hynrei la ong ba utei u tymmen um shym la kylla jingmut ne pyrkhat shuh da kumwei kumba u la rai ban iaphet noh badka bad kane ka la pynkem bitar ïa ka bad dei ha katei ka por ba ka la sei ïa ka suloi rit bad siat ïa u katba u dang thiah ha katei ka jingthiah ba ka leit ban iakren.
Shuh shuh ruh la ong ba hadien ba u la shah siat ha katei ka miet, u la iakhun bad ioh knieh ïa ka suloi na ka kti jong katei ka briew ha katei ka por bad u la ioh ban phet kradNalor kata, la ong ba utei u tymmen u la dep ban phah buh da ki jingkhang tala ba thymmai hadien jong ka jingiaphet jongki, hynrei ki shabi bad kiwei de ki jingdon- jingem jong u ki la jah rngai lut.
Kumjuh ruh u Jon u la iathuh ha ki pulit ba ka Christina ka la tuh ïa ka ‘Check’ bad ka la ioh sei ruh ïa ka pisa kaba $10,000 kaba dei hok ka jong u.
Hadien ka jingtohkit bniah jong ki pulit, katei ka briew ruh ka la phla ba ka la tuh ïa katei ka ‘Check’ bad ka la pyndonkam ïa katei ka pisa ba ka la shim tuh na ka iing u kurim jongka ha kitei ki khyndiat sngi ba la leit.
Kine ki ri lum mihngi ka Ri Iodka, ki don ha ka jaka  kaba ithiang bad itynnad, khamtam eh hangne ha ki lum Khasi Jaiñtia.
Ka jingitynnad bad jingpyngngad jong kane ka jaka, ka la long shisha kum ka bai seng ba la pynshet ei ka mariang, kaba lada ngi nang ban pyndonkam, kan wanlam ïa ka jingiohnong bad ka spah kaba khraw ïa ka ri baroh kawei.
Bun bun ki jaka ha pyrthei kiba im jakpoh tang namar ba ka jaka jong ki ka long kaba itynnad.
Lah ban ai nuksa ruh ba ka Jylla Jammu bad Kashmir, ka ioh nongshibun na ka jingwan jingleit nongwan jong ki nongshang pyrthei, kiba kwah ban iohi pyrthei bad pyntngen bad pynjah thait ïa la ka met bad mynsiem.
Shuwa ban phah ne khring ia ki nongshang pyrthei ba kin wan kai sha kine ki lum dohkam ka jingpynphrang ïa ki khubor bad jingtip kiba ki nongshang pyrthei kin kwah bad angnud ban wan pynlut por bad pisa.
Lehse kum ka Sohra  ne kiwei kiwei ki bynta jong kine ki lum, da ka jingpynbna kaba biang ïa ka jingitynnad jong ka jaka ki briew  na shabar ki lah ban wan bad sahkai, lehse da ka jingïarap ki bor synshar, yn lah ban tei ïa ki hotel kiba bha bad kane kan long shisha ka jingioh nong kaba khraw ïa ki trai sh nong hangto.
Da ka jingwan sah jong ki briew ha ki hotel, ka mut ba ka bam ka dih ruh ka ïaid bad thnem.
Nangta ki trai shnong kin lah ruh ban sdang ïa ka jingshna ïa ki mar – kti kiba ki nongwan kai kin kwah ban thied kum ka tiar buh jingkynmaw.
Lane kum ha ki thaiñ jong ka wah Umiam Khwan, ki nongshang kai pyrthei ki lah ban sah da ki taiew ban sngewtynnad ïalade,khamtam haba ym don kum ki lieng bad kiwei kiwei ki  jingbiria  bad jingsngewtynnad.
Ka la dei ka por ba kito kiba don bok ban long ki trai shnong jong ki jaka ba itynnad ba kin pyrkhat kumno ban pynkylla spah ïa ka jingbhabriew ka mariang kaba la buh u Nongthaw u Nongbuh.
Lehse kum ha Smit jong ka hima Khyrim, katno ki nongshong shnong hangto ki myntoi da ka jingpynlong ïa ka shad bad pomblang shisien shisnem,kaba khring ïa ki nongpeitkai bad nongshang pyrthei kiba pynlut jynsur ha ki dukan sha bad jadoh bad ki jingthied de jong ki ïa ine ïatai kum u pai u soh bad kiwei kiwei ki jingdie.
Kumba long mynta ki bor synshar kim da salia eh ban pynroi ne kyntiew ia kane ka tyllong pynmih pisa khamtam hangne ha ki ri lum.
Lada ngin phai tang sha ki thor Assam bamarjan, lah ban iohi ba ka Sorkar ka ïaleh ban kyntiew ha kane ka phang ïa ki kat to katne ki jaka, kum ka khlaw Kaziranga ha Golaghat, kaba khring ïa shibun ki nongïaid suwari ban leit jngoh ïa ki mrad khlaw na kylleng ka Ri India bad ruh na kiwei kiwei ki ri ka pyrthei.
Kumjuh ruh ki don shuh shuh sa kiwei kiwei ki jaka ha ri – thor, kum ka Manas, kaba ka Sorkar ka pynshlur ïa ki briew ban leit peit bad sah kai.
Ka jingdon jong kine ki jaka baithiang bad itynnad ka long shisha ka jingkyrkhu, kiba ha kine ki lum ruh ngi dei ban shim kabu.
Hynrei tang ka jing-itynnad jong ka jaka kam biang, lada ym don ki jaka sah kiba biang, ka lynti syng-kien bad ka leit ka wan kaba suk khamtam eh ka akor bad ka jingkylluid bad ïar mynsiem jong u nongshong shnong.
Ka West Jaiñtia Hills District Cricket Association ka la pynliem noh ïa ka West Khasi Hills DCA da 7 wiket ha ka Zone 1 (Group-B) jong ka U-19 Boys Inter District Cricket Tournament kaba la long ha ka lah sngi U Blei ha madan Umbuda, Nongpoh.
U Maremdor Sutnga u la lah ban pynpaw ïa ka jingtbit ha ka ban tied bad kawang bol na ka bynta ban khur ïa ka nam Player of the Match.
Une u rangïalehkai u la lah ban khur 4/21 ha kaba ka la pynlong ïa ka WKH ban kamai tang 101 run bad u la lah ruh ban long kum u nongtied uba khlem shah pynkhyllem na ka bynta ban tied 34 run.
Ha kane ka jingïalehkai, ka WKH kaba la jop ïa ka kynting pisa ka la shimti ban tied nyngkong ha kaba ka la shah pynkhyllem noh baroh ki nongtied ha ki 23.
1 over.
Watla kiba bun ki la shah pynhap wiket, hynrei u Pynïerlang Shangdier u la long tang marwei na ka bynta ban tied 47 run na ki 33 bol (4 ‘four’ bad 4 ‘six’.
U Maremdor u la long uba kynsai napdeng ki nongkawang bol ka WJH, hynrei u la ïoh ban kawang bol tang 4.
1 over.
U Namewanki Pakynteiñ u la ïoh ban khur 4/29.
Watla ka la shah pynhap lai wiket, pynban ka WJH kam shym la shem  jingeh eiei na ka bynta ban kynjoh sha ka thong ha ki 12 over.
U Maremdor u la ïoh ban khyrwit 34 run na ki 26 bol kynthup ïa 3 ki ‘four’ bad ki ‘six’, katba u Namewanki u la long u nongtied ban khlem shah pynkhyllem na ka bynta ban tied 12 run.
U Ewanmidao Pyrtuh u la tied 19 run na ki 16 bol.
Kumba 30 tam ki briew ki la ngat ha ka apot bad khlad ha ka jingpluh ka jaka buh umphniang ha ka shnong Benin hajan khappud jong ka Nigeria, kaba la jia ha ka Sngi Saitjaiñ ha kaba la shem ïa ka metiap ba la ingkhong jong kitei kiba khlad napoh jong katei ka jaka ha katei ka sngi.
Katei ka jingpluh ka la jia ha kawei ka jaka kynshew umphniang kaba don ha ka thaiñ Shathie jong ka shnong Benin hapoh Seme Podji, ha kaba ki kali bad ki thuk-thuk ki ju leit ban pynlang umphniang ha katei ka jaka na ka bynta ban ioh ban pyndonkam pat hadien.
Ka Nigeria ka long ka ri kaba khlaiñ bha ha ka jingpynmih ïa ka umphniang bad kumjuh ruh kaba jur ha ki kam khaïi umphniang beaiñ ha kylleng sawdong jong ka ri Nigeria baroh kawei bad khamtam ha ki bynta khappud ha kaba ki don bun sien ki jingjia kem ding bad jingpluh jong ki pipe pyntuid umphniang bad ki jaka pynlang umphniang kiba shu bthei bad kem ding hi namar ka jing bym biang jong ka rukom buh bad ka jaka ka bym shngaiñ.
Ki paidbah kiba sah hajan jong katei ka jaka ba pluh ha katei ka Sngi Saitjaiñ, ki la iathuh ba da ka jingkyndit ki la ïohsngew ïa ka jinglynñiar jong ki briew kiba don ha katei ka jaka, ha kaba ki la ioh ïa ka ding kaba la klang bad kaba la heh bha bad kumta ki la pyntip mar-mar sha ki bor pyniaid jong katei ka thaiñ naka bynta ki jingiarap.
U Myntri ka tnat kam poh iing jong ka Benin u la iathuh ba katei ka jingpluh ha katei ka sngi ka long kaba la shyrkhei bad kaba la khlaiñ haduh katta.
Hynrei um shym la ai jingtip shai pat ba ha kano ka rukom bad na kaei ka daw kaba la pynlong ïa katei ka jingpluh ha katei ka sngi.
Tad haduh jong ka step Sngi U Blei, la ioh jingkheiñ ba ki don 34 ngut kiba khlad ha katei ka jingjia kynthup ïa 2 ngut ki khyllung.
Bad ïa ka met ba ingkhong jongki la ioh ban tam napoh jong katei ka jaka ba la dep pluh bad bam duh da katei ka ding.
Kumjuh ruh utei u Myntri u la iathuh ba ki don sa 20 ngut pat kiba dang don hapoh ka hospital bad kiba dang shah sumar bad katto katne napdeng jongki ki la mynsaw jur bad ki don hapdeng ka jingma kaba khraw.
Ka United States ha kane ka por ka la pyntip ba kam kwah ban tuklar hapdeng ka jingïakynad bad jingiapher jingmut hapdeng ka India bad Canada bad kumta ruh kan ialeh katba lah ban kiar na katei ka mat kaba lah ban ktah jur pynban ïa ka jinglong-jingman hapdeng kitei ri bad kumjuh ruh khnang ba ka jing-iadei hapdeng ka India bad United States pat kan ym don jingthut eiei bad kan iaid beit-iaid ryntih kumba ju long man ka por.
Namar la ong ruh ba ka United States ka ju pyrshang katba lah ban kyntiew ïa ka ri India khnang ba kan lah ban kot bor bad ka China ha ki liang kiba bun, hynrei ka US kam kwah pat ban tuklar haba iadei bad katei ka bynta hapdeng ka jingiadei jong ka India bad Canada ha kane ka por.
Kumba la iohi hi ba ka jingiadei hapdeng ka India bad ka Canada ka la tlor noh hadien ka jingshah siat iap u Hardeep Singh Nijjar uba la shah siat ha ka 18 tarik u Jylliew hapoh Surrey, kaba long ka shnong hapoh Vancouver.
Kane ka long hadien ba u Myntri Rangbahduh ka Canada, u Justin Trudeau ha ki khyndiat taiew ba la lah, u la ong ba ka don ka jing artatien ba ka India ka lah ban ïadon kti lang ha ka jingpyniap ïa utei u lehnoh uba long u nongshong shnong trai ka Canada.
Kumta, la ong ba ka Canada ka pynpaw ïa ka jingpyrshah jur halor ka jingleit ïadon kti jong ka India ha ka jingpyniap ïa utei u nong Canada bad kata ruh ka long hapoh u pud- u sam jong ka Canada.
Kumjuh ruh u Secretary of State jong ka United States, u Antony Blinken ha ka taiew ba la lah, u la kyntu ïa ka India ba kan iatrei lang bad ka Canada ha katei ka jingwad bniah ban lap la ki briew jong ka India ki ïadon kti lang ne em ruh ha katei ka jingleit pyniap ïa utei u lehnoh hapoh ka ri Canada.
Katba, na ka liang jong ka sorkar India, ka la kyntait ïa ka jingleit ïadon kti jong ki briew jongka ha katei ka jingpyniap ïa utei u lehnoh, khamtam ba ka long ruh hapoh u pud- u sam jong ka Canada.
Watla ïa utei u lehnoh, ka India ka la jer kyrteng ha ki bun tylli ki kam thombor kiba utei u lehnoh u la don kti.
Hynrei ka India ka la kyntait pat halor ka jingshah kynnoh jong ka jingiadon kti jongka ha katei ka jingleit pyniap ïa utei u lehnoh ha katei ka jingjia.
Katkum ka jingïathuh jong ki pulit hynnin ka sngi, la ong ba kawei ka kynhun jong ki briew ka la shoh ïa uwei u dkhot jong ka seng Shiv Sena ha Thane distrik kaba don ha Maharashtra.
Kane ka jingjia ka la jia ha ka sngi U Blei ha kaba hadien kane ka la don ka jingbuh jingujor pyrshah ïa ki 20 ngut ki briew kiba la donkti ha ka kam thombor, la ïathuh u heh pulit jong ka Ambernath ha ka jingïakren bad ki nongthoh khubor.
U Ajit Surendran Nair (39), uba long u Shakha Pramukh  jong ka Branch ka Shiv Sena’s (Eknath Shinde group) ha Navre Park kaba don ha Ambernath, u la ong ha ka jingbuh jingmudui sha ki pulit ba ka ilekshon ka dang bteng hapoh ka kynhun jong ka seng ha ka thaiñ ha ka sngi U Blei, la ïathuh ki pulit.
Ha katei ka por, ki briew kiba la shah kynnoh ki la poi ha katei ka jaka bad pyrshang ban weng ïa ki shuki ba la buh ban shong da ki dkhot jong ka kynhun.
Haba u Nair u la pyrshah halor kane, kine ki runar ki la shoh la dat ïa u bad byrngem ruh ïa u da ki kyntien kiba sngew shyrkhei, la ïathuh u heh pulit, katkum ka jingujor ba la phah.
Une u dkhot ka seng uba la shah shoh u la mynsaw bad u la leit ban buh da ka jingmudui sha ka jaka treikam jong ki pulit bad hadien kane, ki pulit ki la pynkit ïa u sha ka jaka ai jingsumar.
U Nair u la ong ruh ba u don hapdeng ka jingsngew sheptieng halor ka jingap jingma ka jingim jong u na kine ki nongthombor pyrshah ïa u, la ong ka jingujor.
Ha kaba ïadei bad ka jingkhmih bniah ïa ka jingmudui, ki pulit ki la buh jingthoh da ka ejahar pyrshah ïa ki 20 ngut ki briew, ha kaba san ngut napdeng jong ki la lah ban ithuh, kine ki nongthombor ki la shah pynngat hapoh ki kyndon jong ka Indian Penal Code (IPC), la ïathuh u heh pulit.
Ki la don kumba saw ngut ki lehnoh kiba dei na ki kynhun lehnoh bapher bapher kiba la shahkem ha ki jingleit khynra bad la ïoh ruh ban kurup na ki ïa ki tiar siat bad ki kuli, la ïathuh ki pulit hynnin ka sngi.
Ha ka por ba la pynlong ïa ka jingpyntreikam, ka kynhun jong ki pulit ka la ïoh ban kem ïa uwei u dkhot  jong ka kynhun lehnoh NSCN(IM) bad uwei pat jong ka People’s Liberation Army (PLA), bad arngut ki nongïarap jong ki lehnoh Kangleipak Communist Party (KCP) (Lamyanba Khuman faction) na Imphal East bad Bishnupur distrik, la ong ka jingthoh jong ki pulit.
La ïoh ban kurup ïa kumba hynriew tylli ki tiar siat, san tylli ki kuli bad ar tylli ki tiar pynbthei na ki ha ka por ba la pynlong ïa ka jingkhmih bniah, la ïathuh ka jingthoh ba la phah da ki pulit.
Ïa ka jingleit khynra la pynlong da ki shipai ïada ri ha ki jaka khappud bad ha ki jaka kiba kham ap jingma jong san tylli ki distrik, la ïathuh ka jingthoh.
Ïa ka jingïaid jong ki kali ha ki bynta jong ka surokbah National Highway 37 (Imphal-Silchar Road) la pyntreikam pyrkhing ha ki thaiñ kiba kham ap jingma bad kham duna ki bor pahara, la ïathuh shuh shuh ka jingthoh.
Ki la don baroh kumba 129 tylli ki Checkpoint ba la buh ha kiba bun ki distrik kiba don ha ki jaka lum bad ki jaka them bad 2,027 ngut ki briew ki la shahkem haduh mynta halor ka jingdonkti jong ki ha ki jingïakynad, la ong ka jingthoh.
Ka jingjia shah thombor ha ki lehnoh ha Pulwama ha u snem 2019 ha kaba ki la don kumba 40 ngut ki shipai kiba la ïap ka la pynlong ïa ka sorkar jong u Modi ba kan sloit noh ïa ka Article 370, la ong ka sorkar kmie ha ka Supreme Court ha ka Lah Sngi U Blei, la ïathuh ka tyllong khubor.
U Solicitor General Tushar Mehta, uba la ïatai nia bad ka sorkar kmie, u la ong, “Ki la don shibun kiei kiei kiba la jia…ka jingjia ha Pulwama ka la jia ha basdang u snem 2019 bad kane ka la wanrah ha ki jingmut jingpyrkhat na ka bynta ban pynïoh ïa ka shongsuk-shongsaiñ, bad shibun ki mat ba ïadei bad ka jingbuh jingshngaiñ ïa ka ri.
" “Ar tylli ki seng saiñ pyrthei kiba kham pawkhmat, kata ka seng NC bad PDP ki la pynibor halor kane ka rai ha kaba ïadei bad ka jingduh jong ki nong Kashmir ïa ka jinglaitluid bad ka jingsynshar hi.
“Ka jingshisha ka long ba ki nongshong shnong jong ka Jammu & Kashmir kim shym ïoh pura ïa ka hok tynrai, ki jingdon jingem, ki jaka sah bad ki kam hapoh ka jingdon jong ka jingphiah kaba shipor jong ki nongshong shnong bad kiwei pat na ka bynta ban ïoh ïa ka hok tynrai," la bynrap u SG Mehta.
Ym slem hadien ka jingshah jied biang ha ka sien kaba ar da kaba ïoh shibun ka jingkyrshan ha u Jymmang jong u snem 2019, u Myntri Rangbahduh u Narendra Modi bad ka sorkar jong u ka la sloit noh ïa ka Article 370 bad ka Article 35A ha kaba kane ka la wanrah ïa ka jingkylla ha ka saiñ pyrthei, ha kaba ka la lah ban pynurlong ïa ka jingkular jong ka seng Bharatiya Janata Party (BJP) kaba la shiphew snem.
Ka Article 370 ka ailad ïa ka Jammu & Kashmir ba kan don ïala kajong ka Riti synshar, ka lama bad ka hok ban wanrah ïa ki aiñ ki kanun lait noh ki bynta kiba ïadei bad ka ri.
Ka Article 35A ka ailad ïa ki nongsynshar jong ka Jammu & Kashmir ba kin jied ïa ki trai nongshong shnong jong ka jylla bad kumjuh ruh ban pynbiang ïa ka bhah ba kyrpang bad ban pynïoh ïa ki hok longbriew man briew sha ki trai nongshong shnong, lyngba ka hukum jong u ne ka President.
Ïa ki jingorpait bad ki jingtor ha Joshimath ka jaka kaba la shah ktah jur na ka jingngam jong ka khyndew yn sa khmih bniah da ki stad saïan na Central Building Research Institute, la ong u heh ba dei khmih jong ka Chamoli distrik.
Ha u Kyllalyngkot jong une u snem ba mynta, ka jingngam jong ka khyndew ka la ktah shibun ïa ka Joshimath ha kaba kane ka la pynlong ïa baroh ba kin phai khmat sha ka.
Ki jingtor bad ki jingorpait ki la jia ha kiba bun tylli ki ïing bad bun ngut ki briew ki la hap ban kynriah jaka noh kum shi bynta ban ïada ïa ka jingim ka jong ki.
U Chamoli DM Himanshu Khurana u la pynlong ïa ka jingïalang bad ki heh ba dei khmih jong kiba bun ki tnat ha Joshimath na ka bynta ban ïamir jingmut na ka bynta ban shim ïa ki sienjam ha ka bynta ban shna bad maramot ïa kiba bun ki bynta kiba la tor bad julor ha katei ka thaiñ.
U la hukum ïa ki ba ki la dei ban ïatreilang bad ki stad saïan jong ka CBRI bad ban ïatreilang na ka bynta ban khmih bniah ha kaba ïadei bad ka jingdon jong ki jingtor bad ki jingorpait ha Joshimath.
U la bthah ruh ïa ki heh ba dei khmih ba ki la dei ban pynkhreh ha kaba ïadei bad ka kaiphot kaba bniah ha ryngkat ka jingïatreilang bad ki stad saïan jong ka CBRI na ka bynta ban shna pynbha biang ïa ki ïing kiba la shah ktah jur na ka jingngam jong ka khyndew.
Ka ïingbishar bakyrpang jong ka Champhai, ha Mizoram ka la rai pynrem ïa uwei u briew uba la 30 snem ka rta ban set 20 snem ha patok halor ka jingjrong-kti bad leh kynshleiñ ïa kawei ka heprit.
U Special Judge ka POCSO Act u Sylvie Zomuanpuii Ralte u la rai pynrem ïa une u runar ïa uba la tip kyrteng kum u Vanhreluaia bad rai pynshitom ïa u da kaba set 20 snem ha patok.
Ka ïingbishar ka la daiñ kuna ruh da kumba T.
10,000 pyrshah ïa une u nongleh bymman bad da ka jingbymlah ban siew jong u sa ïa kawei pat ka kuna u la hap ban shong tam sa ar snem ha patok.
Kumba la ïathuh ka tyllong khubor, la ong ba u Vanhreluaia u la rah ïa ka khynnah kaba dang 5 snem na ka ïingsah jong ka kaba don ha Champhai bad leh ïa katei ka kam jakhlia pyrshah ïa ka.
Kane ka jingjia ka la jia ha u snem 2019 ha kawei ka  shnong kaba don ha Champhai jong ka bynta ba shaphang Mihngi jong ka Mizoram hajan khappud Myanmar.
Ki paralok jong kane ka heprit ki la mudui sha ki pulit halor kane ka jingjia ha kaba hadien kane u Vanhreluaia u la shahkem noh.
Ka Assam Environment and Forest Department ka la pynmih da ka jingthoh bad maham jur halor ka jingpyndonkam, ka jingshna, ka jingpynpoi, ka jingbuh, ka jingdie bad ka jingpyndonkam ïa ki bitor plastik kiba ngiam hapoh 1000 ml ka um ha ka jylla bad kane kan sa treikam naduh ka 2 tarik, Risaw jong u snem 2023.
Katkum ka jingthoh ba la phah, la ong, “Katba ki tiar Single-Use Plastic (SUP) kiba lah ban pynmih bun ki jaboh, kiba wanrah ïa ki jingjulor kiba slem ne shipor bad kiba buh jingma ïa ka koit ka khiah… Ka rai ka long ban pyntreikam halor ka jingpynduh pyndam ïa ki da ki kynhun kiba dei khmih, la ong ka District Administration and Police department and Pollution Control Board of Assam.
Kane ka jingpyntreikam kan sa long naduh ka 2 tarik, Risaw, 2023.
"Kane ka la long hadien ba u Myntri Rangbah jong ka Assam u Himanta Biswa Sarma u la pynbna ba la dei ban khang noh ha ka ban pyndonkam ïa ki bitor plastik kiba ngim ban thep um shi litre.
Ïa ka jingpynher ïa ki Drone ha kiba bun ki jaka jong ka nongbah Lucknow, kynthup ha Gorakhnath Temple, khlem da ïoh shwa ïa ka jingbit la khang pyrshah da ki heh sorkar jong ka Gorakhpur, la ïathuh ki heh ba dei khmih.
Ïa kane ka hukum la phah dang shen da u Additional District Magistrate Anjani Kumar Singh, ha kaba la thmu ban pyntreikam hapoh ki jaka ba hap hapoh ka jingkhmih jong ki pulit ka nongbah bad lada jia ba don kino kino kiba pynkheiñ ïa ka kyndon ba la buh kin sa shah ñiew ba ki dei ki nongpynkheiñ aiñ, la ong shuh shuh ki heh ba dei khmih.
Ka jingkyrpad ban ïoh jingbit ha ka ban pynher ïa ki Drone kan long lada pynher ha ki bynta jong ka Gorakhnath Temple, ka jaka rep jong ka Hindustan Urvarak and Rasayan Ltd, AIIMS, ka Railway Station, bad ki bynta kiba hap hapoh ka jingjngai kaba 2-km Radius na ka Mahayogi Gorakhnath University, kynthup ha Gorakhnath Arogyadham Balapar Sonbarsa, la ong ka hukum.
Ki bor pyniaid ka Iran ha ka Sngi U Blei, ki la pyntip ba ki la ioh ban kem noh ïa 28 ngut ki suba don kti ha ki kam thombor jong ka kynhun lehnoh Islamic State (IS) hadien ba la lap ïa ka jingthmu jongki ban wanrah ïa ki kam thombor hapoh Iran.
Ki bor pyniaid ki la ioh jingtip ba katei ka kynhun ka la thmu ban wanrah ïa ki kam thombor jongka hapdeng ka jingkynmaw jong ki paidbah ïa ka jingdap shi snem ka jingiakhih paidbah haba iadei bad ka jingkhlad jong ka samla Mahsa Amini ha ka 16 tarik u Nailur jong u snem 2022 ba la leit.
Kumta, la ong ba kitei ki 28 ngut ki long ki dkhot jong katei ka kynhun ba ki bor pyniaid ka Iran ki la pharep ba ki ïadon bynta ha katei ka jingthmu ban thombor ïa ka nongbah Tehran ha katei ka por.
Da kaba ioh ïa ka jingmynjur lang ha ki kam geo-politics ha ka New Delhi Leaders Declaration jong ka G20 Summit ba dang shu dep long shen ha kine ki khyndiat por ba la leit, ka India ka la pynpaw ba ka long ka nongkren kaba donbor ha kine ki sngi ba mynta.
Ha ka jingiakren bad ki lad pathai khubor ha New Delhi, u Sherpa jong ka G20- u Amitabh Kant u la ong ba ka long kaba kham pher bad ka bym ju kham jia hapoh ka histori jong ka ri India ban ioh ïa ka document kaba la ioh jingmynjur pura bad ka bym don kano-kano ka jing artatien ne jingkynthoh na kiwei pat ki ri kumba long ha kane ka kynti ba ka India ka la ioh ban pyniaid bad ialam hi ïa katei ka kynhun G20.
Shuh shuh ruh u Kant u la ong ba ka la shimpor haduh kumba 200 kynta ïa ki jingiakren bad ki kynhun jong ki nongmihkhmat jong ka India ban wanrah ïa katei ka jing iamynjur lang ha ka G20 Declaration kaba la pdiang ha ka Leaders’ Summit.
Shuh shuh ruh u la batai khyndiat shaphang kitei ki rukom treikam ha kaba u la ong, “Namar ba ym shym don ka jing iamynjur lang ha kano- kano ruh ka jingialang ki Myntri bad ki ju don beit ki jingartatien, bad kumta ruh ki lad pathai khubor ha kylleng jong ka pyrthei ki la don jingartatien shaphang ka jingseisoh jong katei ka jingialang ba la pynlong da ka New Delhi ha kine ki khyndiat por ba la leit.
"U Sherpa u la ong, “Ki jingiakren kiba la pynlong ha Manesar, kumba 60 km na New Delhi ki la long kiba bniah bha bad ka jingngeit jong ki nongialam ka ri naduh ka por ba dang sdang ka long ba ym lah ban pdiang ïa ka G20 kaba iaphiah.
" Shuh shuh ruh u la ong ba ka por shuwa ïa ka jingpdiang ka la don ki jingjop bad ki jingeh namar ka Russia bad ka G7 ki la kwah ïa ka jingkynthup jong katto katne ki kam.
“Hynrei ki Sherpa jong ki ri ba dang sdang kiew kum ka Brazil, South Africa bad ka Indonesia ki la iatrei lang bad ka India ban ioh ka jingmynjur lang.
Nagta pat ki la wan iasnoh kti lang sa ki Sherpa jong kiwei pat ki ri kum ka Saudi Arabia, Mexico, Argentina, Turkey khnang ban ioh ïa ka jing ïa mynjur lang".
Kumta, u Sherpa u la ong ba ka jingioh long President jong ka India ha kane ka kynti, ka la pyni ba ka G20 ka lah ban long ka rynsan kaba donbor tam ha ka pyrthei bad ka la pyni shai ruh ba ka G20 ka la kham khlaiñ bor ban ïa ka United Nations.
Ki ri kiba don hapoh jong ka kynhun G20 ki long kumba 65% na ka jingdon jong baroh ki briew hapoh ka pyrthei bad ki long rum kumba 85% na ka GDP jong ka pyrthei baroh kawei.
Shuh shuh ruh la ong ba ka G20 Leaders’ Decla-ration ka don ïa ka jingthmu jong u Myntri Rangbah -duh ka ri India, u Narendra Modi ïa ka pyrthei baroh kawei ba kan nang kiew ha ka liang ka roi ka par bad kumjuh ruh ka ban ialam lynti da ki longkmie, kumjuh ruh ka roi ka par kaba ñiewkor ïa ka bha- ka miat jong ki briew, ka jingkynthup lang ïa baroh, bad ki jingmih kiba don nongrim ha ka jingtreikam.
Ka declaration bad ka jingpdiang ïa ka African Union ka la pynlong ruh ïa ka India kum ka nonglam lynti na ka thain shathie jong ka pyrthei.
U Sherpa u la iathuh ruh ba ka  jinglong Presi-dent jong ka India ha ka G20, ka la sakhi ïa 112 tylli ki jingjop hapdeng ka jingiaid lynti bad jingialam jong ka India bad kaba long ruh palat ar shah ïa ka jingjop ban ianujor ha ka por ka jinglong President jong ka Indonesia ha ki por ba la leit.
Namar ka Indonesia ka la ioh 50 tylli ki jingjop ha u snem 2022 bad ka Italy ka la ioh 65 tylli ki jingjop ha u snem 2021.
Katba ki jingjop ne jingsei soh ha ka por ka jinglong President jong kiwei pat ki ri ha ki por ba mynshuwa, ki long hapdeng jong ka 20 bad 30.
Ki shipai ïada ri ki la ïohlad ban pynpulom ïa ar tylli ki kynhun lehnoh bad kem ïa san ngut ki riewkieng atiar kiba ju ïatrei bad ki lehnoh ha ryngkat ki tiar siat bad ki kuli ha Kulgam distrik kaba don ha Jammu Kashmir, la ïathuh ki pulit.
Ki pulit ki la ïathuh da kaba ong, “Ha ka jingpyntreikam kaba la wanrah ïa ka jingjop ha kaba ïadei bad ka jingïakhun pyrshah ïa ki kam pyntriem jong ki lehnoh, ki pulit jong ka Kulgam ha ryngkat ka jingïatreilang jong ki pulit ka kynhun 1RR, 9RR, 18 Bn CRPF, 46 BN CRPF ki la lah ban pynpulom ïa ar tylli ki kynhun lehnoh bad kem ïa san ngut ki riewkieng atiar ha ryngkat ki tiar siat bad ki kuli.
"Ar tylli ki pistol, 3 tylli ki bom kawang kti, uwei u UBGL, ki Pistol Magazine ar tylli, 12 song ki kuli jong ka pistol bad 21 song jong ka AK 47, la ïoh ban kurup hadien ba la dep ban khmih bniah na ki, la ïathuh shuh shuh ki pulit.
Ki pulit ki la ïathuh ba ïa kine kiba la shahkem la tip kyrteng kum u Aadil Hussain jong ka Poniwah, uSuhail Ahmad Dar jong ka Bugam, u Aitmad Ahmad Laway, uba long u nongshong shnong jong ka Brazilian Jageer, u Mehraj Ahmad Lone jong ka Hawoora bad u Sabzar Ahmad Khaarof Ghat Redwani Payeen.
U Symbud Myntri Rangbah jong ka Maharashtra u Ajit Pawar hynnin ka sngi u la ong ba un sa pdiang ïa ka rai kaba khatduh jong ka Election Commission of India (ECI) ha kaba ïadei bad ka kyrteng jong ka seng NCP lem bad ka shap, ha kaba ïadei bad ki jingkam ba la phah lyngba ki jingthoh da ka kynhun ba la ïalam ma u bad ka jong u Sharad Pawar.
ïa kane u la ïakren bad ki nongthoh khubor ha Pune habar jong ki ïing dara jong u Lord Ganesh kiba don ha kylleng ki jaka kiba u la leit jngoh, la ïathuh ka tyllong khubor.
U Ajit Pawar u la ïalam ïa 8 ngut ki MLAs ba kin leit ban pynïasoh bad ka sorkar synrop jong ka Shiv Sena-BJP ha  Maharashtra ha u Naitung, la ong ka tyllong khubor.
U Pawar u la kam ïa kiba bun ki MLA jong ka seng NCP kaba la seng da u pasan jong u u Sharad Pawar, bad u la pynshisha ba u la buh ïa ka kyrteng jong ka seng bad ïa ka shap jong ka ha ka rai jong ka ECI.
Ka kynhun jong u Sharad Pawar ka la kob ïa u Ajit Pawar hakhmat ka kynhun ba dei khmih halor ki kam ilekshon bad ka rai halor kane ka dang sah.
Haba la buh jingkylli shaphang ka kynhun jong u Sharad Pawar kaba la pynibor pyrshah ïa ki MLA kiba la leit ban pynïasoh bad ka kynhun jong u, u Ajit Pawar u la ong ba kin sa khmih bniah ha kaba ïadei bad ki hok jong ki, la ïathuh ka tyllong khubor.
“Ha kaba ïadei bad kane, la ong ba ka dei ka Elections Commission (EC) ka ban ai ïa ka rai kaba khatduh.
Baroh arliang ki la leit hakhmat ka ECI bad baroh kin sa buh hakhmat ïa ki nongrim ha ki tarik ba la buh.
Katba nga dang don ka jingsngew halor kane, ngan pdiang ïa ka rai jong ka ECI," u la ong ha ka jingkren jong u bad ki nongthoh khubor.
Ki pulit jong ka Assam ki la kem ïa lai ngut ki poiwir Kuki kiba na ka thaiñ kaba la shah ktah jur na ki jingjia ïakynad jong ka Manipur, ha kaba la kynnoh ba ki la donkti ha ka ban tuh ïa ki tiar siat na Cachar distrik.
Ïa kine kiba la shahkem la tip kyrteng kum Dimngel Lalboi Michael, Paojalen Dimngel, bad u Thangboi Dimngel, kine baroh ki dei ki nongshong shnong jong ka Saijong bad na Paohao kiba don ha Kangpokpi distrik jong ka Manipur.
Kine ki lai ngut ki la shahkem ha ki pulit jong ka Assam na Cachar distrik katba ki dang thmu ban leit jingleit da ka kali kaba don ïa u Registration number jong ka jylla Mizoram.
U Subrata Sen, uba long u Additional SP jong ka Cachar distrik, u la pynshisha da kaba ong ba ki la don kumba lai ngut ki briew kiba la donkti ha ka ban tuh bad lute na ki dukan bad ki Petrol pump ha ki ar bnai ba la lah.
Ha ki ar bnai ba la leit, kine ki runar ki la lute ïa ka pisa kaba T.
3-4 lak bad kiwei pat ki tiar kiba remdor na kiba bun tylli ki dukan, kynthup ka Wine bad ki tiar Hardware bad kumjuh ki la leit lute ruh na ki Petrol pump, la ïathuh u heh pulit.
U Myntri Rangbah jong ka Assam u Himanta Biswa Sarma u la pyllait paidbah ïa ka skhim “Chief Minister’s Atmanirbhar Asom Abhijan 2023" ban ai jingïarap sha ki samla ba kin lah ban trei ïa ki kam lajong.
Ka jingthmu jong kane ka skhim ka long ban kyrshan na ka bynta ban seng kam lajong bad ban ïeng ha la ki jong ki kjat.
Ha ka prokram ba la pynlong, u Sarma u la pyllait paidbah ruh ïa ka Registration Portal.
Hapoh ka jingtreikam jong kane ka skhim, yn sa ai da ka jingïarap pisa sha ki 2 lak ngut ki samla na ka bynta ka jingthmu ba kin ïoh ban seng ïa ki kam lajong khnang ba kin lah ban ïeng hala kijong ki kjat.
Shuh shuh la ong ba kane ka skhim, ka long ban pynkupbor ïa ki samla kiba khlem kam-khlem jam kiba la don ïa ki kyrdan jingnang jingstad, kane kan ïarap ha ka ban lah ban plie ïa ki lad ki lynti na ka bynta jong ki ba kin lah ban nang pyntbit shuh shuh ïa ka kam ba ki thmu ban trei bad ba ki ju trei bad lah ban pynmih kam shuh shuh ïa kiwei pat ki bym donkam- donjam khnang ban lah ban kyntiew ïa ka ïoh ka kot ha ki thaiñ nongkyndong.
U Sarma u la ong ba kane ka skhim ka long ban kyrshan ïa kiba thmu ban seng ïa ki kam lajong halor ka jingthmu ba ki samla kin lah ban nang kyntiew shuh shuh ïa ka ïoh ka kot ha ka jylla.
U la ong ba kane ka skhim khlem artatien kan long ka jingkyrshan bad ka jingkyntiew ïa ka ïoh ka kot ha ka jylla.
Kumba la sakhi, la ong ba kiba bun ki samla kiba khlem kam khlem jam ki dei kiba don ha ka kyrdan pule ba ïadei bad ka kam Engineering, MBBS, BDS, Agriculture, Animal Husbandry, Fishery bad kiwei pat bad ïa kine yn sa buh hakhmat eh bad yn sa ai jingïarap pisa sha ki mar T.
5 lak, la ong u Sarma.
Ha kawei pat ka bynta, ki samla kiba khlem kam-khlem jam kiba don ha ki Post-Graduates, General Graduates, ITI, Polytechnic yn sa buh ha ka bynta kaba ar na ka bynta ka jingïoh jingïarap pisa kaba T.
2 lak.
Ha ka bynta kaba nyngkong, u Sarma u la ong ba na ka T.
5 lak, ki nongïoh myntoi kin hap ban donkam ban pynphai da kumba T.
2.
5 lak khlem kheiñ sut bad kaba dang sah yn sa ïarap da ka sorkar.
Kumjuh na ka bynta ka kynhun kaba ar, u Myntri Rangbah ula ong ba T.
1 lak yn sa ai jingïarap da ka sorkar bad kaba sah ka dei ban hap siew ne pynphai pat da ki nongïoh myntoi khlem donkam siew sut.
Ka sorkar kmie kan ym pynbiang da ka pisa ha kaba ïadei bad ka jingsiew   kum ka bailutksan sha ki briew kiba mih na Manipur na ka jaka ba la shah ktah jur ha ka jingïakynad kiba don mynta ha ki jaka sah ba shipor ha Mizoram.
Ha ka jaka kane, ka sorkar kmie kan sa pynbiang ïa ki jingdonkam jong ki kiba man ka sngi kum ki jingbam bad ki dawai.
Ïa kane la pyntip da ka Ministry of home affairs (MHA) sha ka tnat ki kam pohïing jong ka Mizoram, la ïathuh ka tyllong khubor.
Kumba la ïathuh ka tyllong khubor, la ong ba u Home Commissioner jong ka Mizoram u H Lalengmawia u la pyntip ba kane ka dei ka jingpynbna ba la wan na ka sorkar kmie.
“Ka tnat ki kam pohïing ka la shu pyntip da ka jingphah ktien, bad ym lyngba ka shithi na ka bynta ban ai jingïarap sha ngi," la ong u H Lalengmawia.
U H Lalengmawia u la ong: “Ha ka jingbuh jingkyrpad jong ngi sha ka tnat ba dei khmih, ngi la dep ban pynkhreh ïa ka thup jong ki jingdonkam na ka bynta ban phah da hynriew bnai u khaw, ki jingbam shyieng, u phan, ka umphniang bam, u piat, ki dawai, bad kiwei pat ki jingdonkam ha ka ban ai jingsumar bad kiwei pat.
"Kane ka jingphah ktien jong ka MHA ka la long kum ka jingai jubab halor ka shithi ba la phah ha ka 23 tarik, Jymmang na u Myntri Rangbah jong ka Mizoram u Zoramthanga sha u Myntri ka sorkar kmie uba dei khmih ïa ka tnat ki kam pohïing u Amit Shah.
Ha ka shithi sha u Myntri ka tnat ki kam pohïing, u Zoramthanga u la pan jingïarap da kumba T.
10 klur ka pisa na ka bynta ban pynbiang ki jingïarap sha ki nong Manipur kiba la leit ban buhai shnong ha ki 11 tylli ki distrik jong ka Mizoram.
Ka Mizoram ka la don ïa kumba 11,973 ngut ki briew ki bym don jaka sah kiba wan na Manipur kumba la ïoh lum jingkheiñ haduh ka 23 tarik, Nailur.
U heh nongïalam jong ka seng All India Majlis-E-Ittehadul Muslimeen (AIMIM) u Asaduddin Owaisi ha ka sngi U Blei u la pynibor pyrshah ïa u MP jong ka seng Congress u Rahul Gandhi ban ïakhun ilekshon na Hyderabad bad ym na Wayanad ha kaba ïadei bad ka jingïakhun ïa ka ilekshon Lok Sabha.
U MP jong ka AIMIM u la ai jingkren ha ka jingïalang paidbah kaba la long ha ka Parliamentary konstitwensi jong u ha Hyderabad.
U Owaisi, kumba la ïathuh ka tyllong khubor u la ong ba ka Babri Masjid, ha Ayodhya kaba don ha Uttar Pradesh, ka dei kaba la pynpra ha ka por ba synshar ka seng Congress.
“Ngan ïakhun pyrshah ïa u nongïalam jong phi u Rahul Gandhi u ban sa ïakhun ïa ka ilekshon na Hyderabad bad ym na Wayanad.
Phi lah ban kren shibun kiei kiei, wan ha ka madan ban ïakhun pyrshah bad nga.
Ki briew jong ka seng Congress kin sa ong ïa shibun kiei kiei, hynrei nga la long uba la khreh… Ïa ka Babri Masjid bad ïa ka jaka mane blei jong ki Muslim ha Secretariat la pynpra ha ka por ba synshar ka seng Congress …" u la ong, la ïathuh ka tyllong khubor.
Ka seng Congress bad ka seng AIMIM ki la pynïeng khlieh ha Telangana na ka bynta ban ïakhun ilekshon bad baroh ar tylli kine ki seng ki la pynkhlaiñ ban don bynta ha ka jingïakhun na ka bynta ka ilekshon Assembly ka ban sa long ha ka jylla kham hadien jong une u snem.
Ha basdang jong une u bnai, u Rahul Gandhi ha ka por ba u la ai jingkren ha Vijayabheri Sabha kaba don ha Tukkuguda kaba ha Telangana, u la ong ba ka seng Bharatiya Janata Party, Bharat Rashtra Samithi, bad AIMIM ki la ïatylli bad ïatreilang ha Telangana bad ka seng kan sa ïakhun ïa kine baroh lai, la bynrap shuh shuh ka kaiphot.
“Ha Telangana, ka seng Congress kam shym ïakhun pyrshah ïa ka seng BRS hynrei bad ka seng BRS, BJP bad AIMIM.
Ki la kam hi ba ki dei ki seng kiba ïapher kawei na kawei pat hynrei ki la ïatreilang," la ong u Rahul Gandhi.
U MP jong ka Wayanad MP ruh u la pynshisha da kaba ong ba kam shym la don kano kano ka mukotduma jong ka kynhun CBI bad ED ka ban long pyrshah ïa u Myntri Rangbah jong ka Telangana u K Chandrashekar Rao ne u heh nongïalam jong ka seng AIMIM u Asaduddin Owaisi naduh ba u Myntri Rangbahduh u Narendra Modi u la ñiew ïa ki ba ki dei ki briew lajong.
Ka Utkarsh Small Finance Bank Limited (“USFBL" lane ka “Bank"), ka la pynbna ïa ka jingpyllait paidnah ïa ka jingshakri kaba thymmai, ka ban wanrah ïa ka jingkylla ha ka rukom sei pisa.
Ka Utkarsh Small Finance Bank ka trei tyngeh ban wanrah ïa ki jingtyrwa kiba biang, kiba treikam katkum ki bor teknoloji, kiba ïahap bad ki nongbuh pisa ka ban lam pat sha ka jinglah ban shaniah, ka jingkiew, kaba ïaineh, ka ban wanrah ruh ïa ka jingkylla ha ka imlang sahlang.
Ka Bank ka sngewbha ban pyntip ïa ka jingpyllait paidbah ïa ka jingshakri jong ka Interoperable Cardless Cash Withdrawal (ICCW) ka ban pyndonkam ïa ka UPI (Unified Payments Interface) ha baroh ki jaka ba pyntreikam ïa ki ATM jong ki.
Ka jingtyrwa jong ka ICCW ka pynkup bor ïa ki nongbuh pisa ha bank kiba pyndonkam bha ïa ki UPI ba kin lah da kaba suk ban sei pisa na ki Utkarsh Small Finance Bank ATM kiba la buh ban treikam na ka bynta ka UPI-ATM – ICCW, khlem da donkam shuh ïa ki Card sei pisa ne ki Debit Card.
U Govind Singh, Managing Director jong ka Utkarsh Small Finance Bank, u la ong, “Ngi khmih lynti ban ïohi ba ka lawei ha kaba ka ICCW kan long kaei kaei kaba ki briew ki lah ban shaniah ha ki kam kiba ïadei bad ka bank ha kane ka juk stad ba mynta, bad ka ban pynsuk haduh katta katta ïa ka pisa pilaiñ.
".
Hadien san snem, ka seng AIADMK ha Tamil Nadu ka la pynkut ïa ka jingïadei bad ka BJP bad ka la mih noh syndon na ka kynhun National Democratic Alliance (NDA).
Ïa ka rai ban pynkut ïa ka jingïadei bad ka BJP la shim ha ka jingïalang kaba la long kyrkieh hapdeng ki nongïalam ba hakhmat jong ka AIADMK nalor ki MP bad ki MLA.
Ïa ka jingïalang la pynïaid da u General Secretary ka AIADMK bad Nongïalam ka Liang Pyrshah ha Tamil Nadu, u Edappadi K.
Palaniswami.
Haba pule ïa ka rai kaba la shim ha katei ka jingïalang, u Deputy General Secretary ka AIADMK, u K.
P.
Munusamy, u la ong ba ki nongïalam ka BJP ha ka jylla, ha ka shi snem ba la dep, ki la pynbudnam khnang ïa ki nongïalam ka jylla kum u C.
N.
Annadurai bad ka J.
Jayalalithaa, bad ki la kynthoh ruh pyrshah ïa ka rukom treikam jong ka seng.
“Da kaba sngap ïa ka jingkwah jong palat 2 klur ngut ki dkhot ka seng, la shim ïa ka rai ban pynkut ïa ka jingïadei bad ka BJP bad ban mih noh na ka NDA naduh mynta ka sngi," la ong ka rai jong ka AIADMK.
Hadien ba la wai ka jingïalang, da ki spah ngut ki nongkyrshan ka AIADMK ki la leit sha ka shlem treikam jong ka seng na ka bynta ban lehkmen.
Ki khubor ki ïathuh ba naduh mynta ka sngi bad ha ki por ban wan, ka AIADMK ka la rai ba kan ym don jingïadei shuh bad ka BJP la ha ka ilekshon Lok Sabha ne ha jylla.
Lah ban kdew ba ka AIADMK ka la pynkhie im biang ïa ka jingïadei bad ka BJP ha shwa ka ilekshon Lok Sabha ha u snem 2019.
Ka Sorkar Jylla ka thmu ban ai jingmyntoi ïa haduh 1 lak ngut ki khynnah lyngba ka Meghalaya Early Childhood Development Mission (MECDM), la pyntip u Myntri ka tnat Social Welfare Bah Paul Lyngdoh ha ka Lah Sngi U Blei.
Ïa kane u Bah Paul u la pyntip hadien ba la wai ka jingïalang hapdeng ka tnat Social Welfare bad ka tnat Pule Puthi, ha kaba la ïadon lang ryngkat u Myntri ka tnat Pule Puthi u Rakkam A Sangma, ki ophisar bad kiwei kiwei.
Haba kren sha ki lad pathai khubor u Bah Paul u la ïathuh ba ka jingshong ïa kane ka jingïalang ka long ban pyrkhat bad ban wad ïa ki lad lynti kumno ban pyntyllun shakhmat ïa ka MECDM na ka bynta ka jingmyntoi ki khynnah ha ka jingïatreilang bad ka tnat pule puthi.
U la pyntip ruh ba ha ka jingïalang, lyngba ka presentation na ka liang u Principal Secretary ka tnat Social Welfare u la pynsngewthuh kumno ban pynïaid shakhmat bad kumno ban pynbeit ïa ki kynrum-kynram haba ïadei bad ki jyrwit-jyrwat kiba long kum ki mawjynthut lada pyntyllun noh ïa ka MECDM.
Khnang ba kan long ka jingmyntoi ïa ki khynnah jong ka jylla, ka jingïalang ka la rai ban don da ka Draft ka ban long ka kyndon lane ka lynti ban bthah ïa kitei ar tylli ki tnat kumno ba kin ïatreilang ban pyntyllun ïa ka MECDM, la ong u Bah Paul.
U Bah Paul u la ong ka jingbym don jong kumba 1500 tylli ki shnong ïa ki Anganwadi Centre ka la long ka jingeh ha ka ban pyntreikam ïa ka MECDM.
Kumta ha kane ka jingïalang la rai ban pyndonkam shwa da ki kamra jong ki skul kiba thylli ha ki shnong ki bym pat don ïa ki Aganwadi Centre.
Shuh shuh u Bah Paul u la pyntip na ka liang ka tnat ha kine shi snem ban wan, kan pyrshang ban thaw ïa 600 tylli ki anganwadi centre bad kumjuh ruh ban ai jinghikai ïa ki khynnah hapoh kine ki centre ban pynkhreh ïa ki khynnah.
Ka Voice of the People Party (VPP) ka la thoh sha u Myntri ka tnat Social Welfare ka Jylla u Bah Paul Lyngdoh ha kaba ïadei bad ki mat ba ktah ïa ki khynnah namar ka jingduna bad dkoh treikam jong ka ophis Child Protection Services (CPS) Megha-laya kaba hap hapoh ka jingpeit jong ka tnat Social Welfare.
Ha ka shithi ba la thoh sha u Myntri Bah Paul Lyngdoh, u General Secretary ka VPP u Dr Ricky AJ Syngkon haba pyntip, u la kyrpad ba u Myntri un tuklar hi halor ki jingduna bad jingdkoh treikam ha ka ophis jong CPS, kaba la ktah ïa ka rukom treikam jong kane ka ophis.
U Dr Ricky AJ Syngkon ha kane ka shithi u la kdew ruh ïa ki katto katne ki bynta kiba ktah, ha kaba u la ong ba ka ophis jong ka CPS Meghalaya ka dei kaba la sdang bad bei da ka Sorkar Kmie ha u snem 2012 da ka jingthmu ban ïada ïa ka hok jong ki khynnah katkum ki kyndon jong ki aiñ kiba bun, kum ka Juvenile Justice (Care and Protection of Children) Act 2015, Protection of Children from Sexual Offence Act, 2012, Prohibition of Child Marriage Act, 2006, Immoral Traffic Prevention Act, 1986 bad kiwei kiwei, ha kaba ka jingnoh jingïarap pisa ka la long 90 na ka Sorkar Kmie bad 10 na ka Sorkar Jylla na ka bynta ki phra tylli ki jylla ka thaiñ shatei lam-mihngi.
“Hynrei ka la long pat kaba kyndit ban tip ba ki Child Care Institution mynta ki don hapdeng ka jingeh na ka jingtyrkhong ka pla tyngka, la haba phai ha ka liang ka jingai jingsumar, ka jingsiew bai skul ne ka bai leit bai wan, kaba la ktah ïa ki khynnah bad ki nongtrei kiba ai ka jingshakri kaba pura sha ki khynnah," la ong une u nongïalam ka VPP.
U Dr Ricky u la ong kumba ka long mynta, ka jingïoh jingïarap ka dei beit tang na ki synñiang ba la noh da ki riewshimet, kaba dang lah ban pynneh bad pynïaid ïa kine ki Child Care Institution kiba dei jong ka Sorkar bad ban pynthikna ba ki khynnah kin ïoh ka jingbam ba man la ka sngi.
La ong ruh ba ki ophisar bad ki nongtrei kiba trei hapoh ka Child Protection Services haduh mynta kim pat shym la ïoh ïa ka tulop kaba la sah haduh saw bnai bad nalor kane, kam don satia ruh kano kano ka jingai sngewbha sha ki, wat la ki ai ïa ka jingshakri kaba pura bad janai na ka bynta ka bit ka biang jong ki khynnah.
Ka VPP ka la pynpaw ba kawei na ki daw ba la wanrah ïa ka jingeh bad dkoh treikam ka dei na ka jingbym ïoh pdiang ïa ka pisa na ka Sorkar Kmie bad kawei na ki daw jong kane, ka lah ruh ban dei ka jingbym shim jingkitkhlieh jong ka tnat ka sorkar jylla ban pynbit pynbiang ïa ki jingdonkam kiba donkam na ka bynta ban pynthikna ïa ka jingïaid beit jong ka skhim.
Namarkata, ka VPP ka kyrpad ïa u Myntri ban shimkhia bad tuklar mardor halor kane ka kam kaba la ktah shi kat dei eh ïa ki khynnah bad ruh ïa ki nongtrei jong ka ophis.
Ka Hynñiewtrep National Youth Front (HNYF), East Khasi Hills District ha ka Lah Sngi U Blei ka la leit ban ai jingmut ïa ka Deputy Commissioner (DC) ka East Khasi Hills District, ka Kong R.
M Kurbah ban shim khia ha kaba ïadei bad ka jingdheng kali ha nongbah Shillong bad ha kiwei kiwei ki bynta jong ka East Khasi Hills District ha ki sngi ba la sdang ka jinglehñiam Puja jong ki riewngeit Hindu kiba shong ba sah hapoh kane ka jylla.
Haba kren sha ki lad pathai khubor, u President jong ka HNYF, u Bah Bless Dkhar u la ong ba man la ka snem ba don ki jinglehñiam leh rukom lane ka Puja da ki riewngeit Hindu, ka ju wanrah jingeh bha ïa ki paidbah nongleit nongwan namar ka jingkhapngiah eh bad ka jingdheng kali.
U Bah Dkhar u la ong ba ka seng ka la wan ban ai da ka jingujor sha ka DC khnang ban nym shah shuh ïa kito ki nongdie madan ba kin die jingdie ha ki lynti ki syngkien ha ka por Puja namar kane ka wanrah ïa ka jingdheng kali kaba jur.
“Ka surok kam dei hi ruh jong ki hynrei wat la katta ka jingmane blei jong ki lada ka dei shapoh jaka jong ki, ngim don eiei ban ïakren hynrei lada ka dei pat ha ka jaka kaba dei ka ïaid ka ïeng jong ki paidbah, na ka liang jong ngi na kata ka daw ngi la wan ban ai da ka jingujor", la ong u Bah Dkhar.
U Bah Dkhar u la ong ba na ka liang jong ka DC ka la ïathuh ba ka dang shu dep ban shong jingïalang bad ki nongpynïaid jong ka ñiam Hindu bad ka la ong ba kam shah shuh ba ka jinglehñiam Puja kan long kumba ju long ha ki por mynshwa ba kin ïadie pathar ha ki lynti ki syngkien.
“Ngi sngewtynnad bad ngi sngewkmen ba ka DC ruh ka long ka briew kaba sngewkhia bha na ka bynta ka suk ka saiñ bad na ka bynta ka jingeh jong ngi u paidbah", la ong u Bah Dkhar.
U Bah Dkhar u la ong ruh ba ha ka por Khristmas, ki khristan kim ju wanrah ïa kano-kano ka jingdheng kali hynrei ki leit beit sha ïingmane bad kam ju don jingktah ne jingpynwit ïano ïano ruh.
U la ong ba ha ka sngi kut jong ka jinglehñiam Puja ruh lada ïaid na ki thaiñ Garikhana ka long kaba don jingma bha ïa ki Khasi namar ba kitei kiba lehñiam ki la ïaleh shongshit ha ryngkat ka jingbuaid.
Nalor kata, u Bah Dkhar u la ong ba ka seng ka la ïakren ruh bad ka DC ha kaba ïadei bad ka sngi bret blei jong ki riewngeit Hindu ha Wah Umkhrah kaba dei ka sngi pynkut ïa ka lehñiam Puja namar kumba ka long ym shah shuh ban bret plastik hapoh katei ka wah khnang ban pyntikna ba kane ka wah kan nym shah pynjakhlia.
Na ka liang ka DC ka la ong ba lada ki riewngeit Hindu ki bret ïa ka blei jong ki ruh ha katei ka wah, ha ka sngi kaba bud ki dei ban pynkhuid.
Kumta na ka liang ka seng ka la ong ba kan sa peit bad khmih la kitei ki riewngeit Hindu ki leh ne kim leh kumba la bthah ïa ki ban leh.
Ka Megha Health Insurance Scheme (MHIS), kaba dei ka Nodal Agency kaba pyntreikam ïa ka skhim Ayushman Bharat Pradhan Mantri Jan Arogya Yojana (ABPM-JAY) ha Meghalaya, ka la ïoh pdiang ar tylli ki khusnam kum ka jingithuh halor ka jingtreikam bha ha ka jingïalang jong ka ‘Arogya Manthan 2023’ kaba ar sngi ba la pynlong da ka National Health Authority jong ka Sorkar India, ha New Delhi ha ka 25-26 tarik u Nailur.
Ka ‘Arogya Manthan 2023’ ka dei ka jingïalang kaba kyrpang ban rakhe ïa ka jingdap 5 snem jong ka jingïaid lynti ka ABPM-JAY prokram, kaba la ïaid shakhmat bha ha ka ban pynbiang ïa ka jingai jingsumar ï ki million ngut ki nongïoh jingmyntoi naduh ba la sdang ïa ka ha ka 23 tarik u Nailur 2018.
Ka State Nodal Agency Meghalaya ka la ïoh ïa ka khusnam Best Performing State na ka bynta ki jylla kiba rit kaba kynthup ïa ka Ayushman Utkrishtata Award 2023 for Highest Number of Treatments (Risaw 2022 haduh Nailur 2023) bad ka Ayushman Utkrishtata Award 2023 for Gender Equity in Service Delivery (Risaw 2022 haduh Nailur 2023).
U MDC ka Shella konstitwensi, u Bah Teiñwell Dkhar u la pynsngew ha Ïingdorbar ka Khasi Hills Autonomous District Council (KHADC) haba ïadei bad ka jingbym long ryntih bad laitlan ka MDC Hostel ha kaba u la ïathuh ruh ka kylla kum ka ktem ki ksew namar ka jingjyllei palat ki ksew.
U Bah Teiñwell u la pynpaw ïa kane haba u wanrah ïa ka jingkren jong u halor ka jingmang pisa ïa ka legislative wing na ka bynta kiba bun ki jingdonkam kiba dei ban pynlut.
Haba batai shaphang ka jingdkoh ka rukom treikam ka legislative ha ka liang jingpyllait pisa, u Bah Teiñwell u la ai jingmut ban don noh sa uwei u Drawing and Disbursing Officer (DDO) u ban peit ïa ki kam ka legislative.
Une u MDC u la pynsngew ruh ïa ka jingbym don ka jinglong ryntih bad ka jinglong laitlan ka MDC Hostel bad ka jingjakhlia jong kane ka jaka sah.
U la ïathuh ruh ba ka jingboi jong ki ksew kam dei tang hakhmat khyrdop ka KHADC hynrei ha phyllaw jong ka MDC Hostel ruh ha kaba ka la kylla kum ka ktem ki ksew bad buh jingma ïa kiba ïaid lynti.
Halor ka jingbymdon ka jinglong ryntih ha kane ka jaka sah ki MDC, u Bah Teiñwell u la kdew ruh ïa ka jingbym lehkhuid ha kane ka jaka sah bad donkam ban maramot ïa ki bynta ba dei ban maramot.
U nongïalam ka Liang Pyrshah, u Bah Titosstarwell Chyne u la pynpaw lang halor ka jingdonkam ban khmih lang ïa ka jingshngaiñ ha MDC Hostel.
U Bah Titos u la pynsngew ruh halor ki jingdonkam ka shlem treikam jong u kum u nongïalam ka Liang Pyrshah namar ki don ki jingdonkam kum ki kot sada bad kiwei kiwei ki tiar naba ka shlem treikam jong u kam dei tang ïa u hynrei ïa kiwei ruh ki para MDC.
Haba ai jubab, na ka liang u CEM u la ïathuh ba ka Executive Committee ka la ïakren ïa ka kam kaba ïadei bad ka jingdonkam DDO, hynrei hap ban twad jingmut shwa na u Accountant General ban ïashai.
Haba ïadei bad ki jingdonkam ïa ki kot bad kot sada, bad kiwei kiwei, u CEM u la ong ba mynta la mang kumba T.
10 lak na ka bynta ka printing and stationery bad kane ka jingmang ka dei ruh na ka bynta ban pyllait noh ïa ka pisa kaba sahteng ban siew sha ki supplier lane ki nongpynpoi ïa ki tiar ki tar kiba donkam.
Haba ïadei bad ka jinglong ryntih, jinglehkhuid bad jingshngaiñ ka MDC Hostel, u  CEM u la pyntip ba ka Executive Committee dang shen ka la ïakren ïa kane, bad la rai ban phah lai ngut ki pulit Enforcement ban pahara ha MDC Hostel na ka bynta ka jingshngaiñ.
Halor ka jingboi ki ksew ha phyllaw bad buh jingma ïa kiba sah ha MDC Hostel, u CEM u la ong ba ka Executive Committee kan sa pyntip sha ka tnat ka Sorkar Jylla kaba khmih ïa ki ksew kynthup ka Shillong Municipal Board kaba dei ban peit ïa ki ksew lymwir ha kane ka nongbah.
Namar ka jingjur jong ka dheng kali ha kiba bun ki bynta jong ka nongbah Shillong, kumta ban poi biang por sha ka jingshong dorbar, u Chief Execu-tive Member (CEM) ka Khasi Hills Autonomous District Council (KHADC) Bah Pynïaid Sing Syiem ha ka Lah Sngi U Blei u la pyndonkam da ka thuk thuk ban ñiah hi ban wan beh ïa ka dorbar jong ka council.
Kane ka jingpyndonkam da ka thuk-thuk ban wan sha ka dorbar kyrpang jogn ka council, ka long ruh kum ka nuksa ïa kiwei pat ban bud ïa kane ka rukom khnang ban lait na ka jingdheng kali.
U CEM u la ai jingmut ïa kiwei ki MDC ba kin pyndonkam da ki thuk-thuk haba wan sha ïingdorbar bad ban buh noh ki kali ha ïing khnang ba kin poi biang por sha dorbar bad lait na ka jingsahkut ha ka dheng kali.
Haba kren ha kane ka sngi u Bah Pynïaid u la pynpaw ka jingsngewhun halor ka rai ba u la shim bad kdew ba kumno kane ka jingpyndonkam da ka thuk-thuk ka la pyllait ïa u na ka jingdheng kali bad u la poi ha ka por kaba biang sha ka dorbar.
U Myntri Rangbahduh ka ri, u Narendra Modi un sam kumba 51,000 tylli ki shithi thungkam sha kiba dang rung kam thymmai ha ka 26 tarik Nailur, 2023 ha ka por 10:30 mynstep lyngba ka ‘video conferencing’.
U Myntri Rangbahduh un ai jingkren ruh sha kiba dang rung kam thymmai ha kane ka jingïalang.
Ïa ka ‘Rozgar Mela’ yn pynlong ha 46 tylli ki jaka ha kylleng ka ri.
Ka jingpynrung kam ka long ha ki tnad Sorkar Pdeng bapher-bapher kumjuh ruh ki Sorkar Jylla/UT ki kyrshan ïa kane ka sienjam.
Kiba dang rung kam thymmai, ki dei kiba la jied na kylleng ka ri bad kin ïasoh bad ka Sorkar ha ki tnad bapher-bapher ba kynthup ka tnad Posts, Indian Audit & Accounts, Atomic Energy, Revenue, Higher Education, Defence, Health & Family Welfare, bad kiwei-kiwei.
Ka jingshlei um ha ka jylla Assam ka la nang jur ha ka Lah Sngi U Blei ha kaba ki la don palat 1.
90 lak ngut ki briew kiba la shah ktah bad sa uwei u briew u la ïap, la ïathuh ka tyllong khubor ba la wan na ki heh ba dei khmih.
U slap uba jur u la hap ha ki bynta ba shaneng ha kaba kane ka la nang bteng shuh shuh ka jingwan tuid jong ka um na kiba bun ki wah ha kaba ka la tuid haduh u dak uba ap jingma ha kiba bun ki bynta jong ka jylla, la ong ka tyllong khubor.
Ïa ka jingtreikam jong ki jhad bad ki lieng ha ka wah Brahmaputra la pynsangeh shwa ha Guwahati, bad ha Nematighat kaba don ha Jorhat namar ka jingkiew palat jong ka um.
Ka Assam State Disaster Management Authority (ASDMA) ka la ïathuh ba uwei u briew u la ïap ha Demow kaba don ha Sivasagar distrik, ha kaba da kane baroh kiba la ïap na kiba bun ki daw jong ka jinghap jong u slap uba jur ha une u snem ka la kiew sha ka 15 ngut haduh ba la ïohlum ïa ka khubor.
Ki la don baroh kumba 17 tylli ki distrik ïa kiba haduh mynta ki dang ngat hapdeng ka jingshlei um, ha kaba kane ka la ktah jur ïa ki 1,90,675 ngut ki briew, la ïathuh ka tyllong khubor.
Ka jaka kaba la shah ktah jur eh na ka jingshlei um ka dei ka Lakhimpur distrik ha kaba ki la don kumba 47,338 ngut ki briew kiba la ngat ha ka apot, ha kaba la bud da ka Dhemaji da 40,997 ngut.
Ki la don baroh kumba 427 ngut ki briew ki bym don ïing shuh bad kine ki la hap ban sah ha ki ar tylli ki jaka sah ba shipor ba la pynbiang na ka bynta jong ki,  ki la don baroh kumba 45 tylli ki jaka sam ïa ki jingdonkam sha ki lanot shlei um ïa kiba la pyntreikam haduh mynta.
Ka India ka la khur biang ïa ka takma ksiar kaba lai ha ka Asian Games 2023 lyngba ka kynhun ki nongshong kulai ne ka Dressage Equestrian kata u Anush Agarwalla, Hriday Vipul, Divyakriti bad Sudipti Hajela ha ka sngi Ba-ar.
Kane ka kynhun ka la lah ban kamai 209.
205 na ka bynta ban khur ïa ka takma ksiar bad kane ka long ka sien kaba nyngkong eh ha ki 41 snem na ka Equestrian ban khur ïa kane ka takma.
Hadien kane ka lympung ïalehkai kaba la neh kumba 10 kynta, u Agarwalla, Chheda, Divya-kriti bad ka Hajela ki la lah ban kynjoh sha ka thong.
U Anush Agarwalla bad u kulai jong u (ETR) u la lah ban kamai ha ki 71.
088 katba u Hriday Chheda-Emerald u la kamai 69.
941.
Ka Divyakriti Singh bad ka Adrenalin Firdod ki la kamai 68.
176.
Ka Sudipti Hajela bad ka Chinski ki la kamai 66.
706.
Te kumta ka India ka la lah ban kamai 209.
205 ha kaba ka la long kaba heh duh ban ia ka China, kaba la wan ba-ar da kaba kamai 204.
882.
U Anush Garwalla u la kamai 71.
088 katba u Hriday u la ïoh 69.
941 bad ka Divyakriti ka la ïoh 68.
176.
Baroh lai ngut ki la lah ban pynthikna na ka bynta ban pynliem ïa ka China bad Japan, kiba long ki ri kiba don jingkyrmen ban khur ïa ka jingjop.
Kane ka long ka sien kaba nyngkong eh ha kane ka jingïa-lehkai ha kaba ka India ka la lah ban khur ïa ka takma ksiar ha ka jingïalehkai jong ka dressage.
Ka takma kaba khatduh eh na ka dressage, ka dei ka takma rnong ha katei ka lympung kaba la long ha u snem 1986.
Ka India ka la khur ïa ka takma ksiar ha ka jingïalehkai equestrian jong ka Asian Games 1982 kaba la long ha nongbah Delhi.
Ha ka jingkhie bitar pyrshah ïa ka National Highway Authority of India (NHAI) halor ka jingjulor bad jot rathai jong ka surok bah ne ka National Highway-6, ki paidbah jong ka East Jaiñtia Hills District ki la pynlong da ka jingïakhih shong kyllaiñ mungor bad thiah madan hapdeng surok bah baroh shi sngi ryngkat bad ka jingthung kba bad khwai dohkha ha ki thliew bah kat ki pung rit jong katei ka surokbah ha ka Lah Sngi U Blei mynta ka taïew.
Katei ka jingïakhih kaba khampher ka la sdang shwa da ka jingïaid paidbah na phyllaw jong ka Community Hall Khliehriat West shaduh ka surok bah ha ka shnong Khliehriat kaba dei ka nongbah jong ka East Jaiñtia Hills District.
Ha kane ka jingïakhih ba la khot pynlong da ka Khasi Students Union (KSU) East Jaiñtia Hills District la wan ïashim bynta da ki spah ngut ki paidbah kynthup lang ki longkmie bad samla kumjuh ki seng bapher bapher ka district.
Khnang ban pyllait na kano-kano ka jingdheng kali bad jingjia ba sngewsih, ki bor pynïaid district jong ka East Jaiñtia Hills ki la kyrpad ïa ki bor pynïaid district jong ki district kiba marjan ban nym shah ïaid ïa ki trok sha East Jaiñtia Hills District.
Ki la don 8 tylli ki trok shipai BSF kiba wan na ka thaiñ Silchar kiba la poi ha katei jaka ïakhih bad shah pynphai noh.
Haba phai sha katto katne na ki nongkren ha ka jingïalang, u Bah Kynjaimon Amse u la ther tyngeh ïa ki ‘social media warriors’ kiba heh nia tang ha facebook hynrei ynda la dei ban hiar thma ki kynran dien.
U la ther ruh ïa ki ophisar sorkar ki bym shym la wan mih sha katei ka jingïakhih lane ban ïakren bad ki paidbah nongïakhih, hynrei u la ong lada dei ka public hearing jong ki karkhana pynmih dewbilat, ki ophisar sorkar ki leit ban sah miet lypa.
U la ong ha ka public hearing kaba dang shu dep ha Thangksai, ki ophisar sorkar bad baroh ki pulit jong ka East Jaiñtia ki leit sah miet lypa sha Topcem, hynrei mynta ha kane ka jingïakhih surok uwei u ophisar ruh ym ïohi dur.
U Bah Amse u la kyntu ïa u Myntri Rangbah ka jylla u Conrad K Sangma bad Bah Prestone Tynsong ban hiar jurip dalade ïa ka surokbah naduh na Jowai shaduh Malidor khnang ban sngewthuh ïa ka jingeh jong ki paidbah.
U la ong ha ka RTI kaba u lap, ka NHAI ka khrong pisa palat shispah klur na kane ka surok naduh ba la shna ïa ka, hynrei ka mang pisa pat tang 2 klur ne 3 klur ban maramot ïa ka surok.
U samla Streamly N Suchen, President KSU East Jaiñtia Hills District Unit, u la ong ka East Jaiñtia ka dei ka District kaba khlaiñ bha ha ka jingpynmih khajna ïa ka Sorkar Jylla, hynrei sngewsih pat ban ong ba ki kam pynroi ki shah khanglad ban wan hapoh kane ka district.
U la ong ka sorkar ha ka jingïalam u Conrad ha ka jaka ba kan pynbha ïa ka surok bad kiwei kiwei ki kam pynroi, hynrei ka pynkhlaiñ ïa ka seng bad thied jaka shabar ka Jylla Meghalaya ban shna ïa ki ophis treikam jong ki.
U President ka Seng Samla Shnong Umkiang (SSSU), samla Ellen Mynthlu, u la ong kiba don ha Secretariat sngewbha hiar leit peit da la ki jong ki khmat ïa ka surok sha ka thiañ Narpuh bad wat nym shong batai tang ha Secretariat khnang ban lap shisha ïa ka jingeh jong ki nongshong shnong khamtam ki khynnah skul kiba hap ban ïaid lyngba ki ktieh ba rben haduh ban poi sha skul.
U la ong ba ha ka pang ka shitom ban ïaid ïa kane ka surok ka long kaba eh bad shem jynjar ban ïa kaba ïaid ïa ki krem ki kroh bad kane ka buh jingeh haduh katta katta ïa ki paidbah ka thaiñ Narpuh.
U President ka Khasi Jaiñtia Tourist Maxi Cab Association, Bah Pyllaitdame Ladong u la ong ka jingsniew jong ka surok kaba la dap sa tang ki krem kiba heh hapdeng surok ka la buh jingma ïa ki paidbah, ki nongñiah kali kumjuh ïa ki kali hynrei watla katta u la ong haduh mynta ym pat la don kino kino ki jingjia mynsaw lyngba kane ka surok kumta u la kyntu shwa ba kan jia kaba kum kata jingjia sngewbha maramot noh ïa ka surok.
U samla KS Suchiang, General Secretary KSU uba dei ruh u President ka KSU Narpuh u la ong kum shibynta ka jingïakhih la rai ban kyntu ïa ki paidbah ba don kali kumjuh kiba kamai ban sangeh ïaid kali ha ki bynta u pud ka East Jaiñtia Hills District.
Kane ka jingsangeh ïaid kali ka sdang naduh ka por 7.
00 baje janmiet haduh 5 baje mynstep mynta ka miet bad kan neh shi taïew kata tang ha ki por miet.
Ka Ïingdorbar Khasi Hills Autonomous District Council (KHADC) ka la ai ka jingmynjur ban wanrah ka jingpynkylla hapoh ka Elaka Adminis -tration (Amendment) Bill, 2023 na ka bynta ban ithuh ïa ki seng samla shnong, seng longkmie, dorbar shnong, dorbar dong, bad social vigilance committee.
Ïa kane ka aiñ la wanrah da u Deputy CEM Bah Pynshngaiñlang N Syiem uba dei peit ïa ka tnat Elaka jong ka KHADC.
Na ka liang u nong-ïalam ka Liang Pyrshah, u Bah Titosstarwell Chyne u la ong ba ki MDC ka Liang Pyrshah kim pyrshah ïa kane ka aiñ, hynrei ym sngew ïahap ïa ka rukom wanrah ïa kane ka Bill namar ka por ka long kaba lyngkot khlem ïoh lut ban peit ïa ki jnit ki jnat hapoh jong kane ka aiñ.
Ka Liang Pyrshah ka la phet noh na Ïingdorbar hadien ba ka Liang Synshar kam treh ban phah shwa sha ka Select Committee ba kan khmih bniah bad ha u Risaw dei ban wan biang sha Ïingdorbar.
U Dy CEM u la pynshai shibun ki jingmyntoi lyngba kane ka aiñ kaba lah ban ithuh ïa ki seng longkmie, seng samla ha shnong bad kiwei kiwei.
U la ong ba lada donkam ban pynbeit biang ïa kane ka aiñ, yn sa wanrah biang ha Ïingdorbar hynrei kaba donkam kyrkieh ka long ban mynjur ïa kine ki kyndon hapoh ka aiñ.
U nongïalam ka Liang Pyrshah u la kynnoh ba ka dei ka jinglehbor naduh ka jingkhot pynlong ïa ka dorbar kyrpang bad ka jingmynjur ïa kane ka aiñ.
Hynrei u Bah Pynshngaiñlang N Syiem u la ong ba kam dei ka jinglehbor hynrei ka jingdonkam kyrkieh ban mynjur ïa ka Bill ban long ka jingshngaiñ ïa ka jaitbynriew.
U la ong ba shen yn sa phah sha u Lat lyngba ka tnat DCA ban mynjur ïa kane.
Ha kawei pat ka liang, ka Ïingdorbar ka la phah ïa ka Bill halor ka Hima Nongkhlaw sha ka Select Committee.
Ka Nongstoiñ College ha ka 25 tarik mynta u bnai ka la ïoh ban pynlong ïa ka Graduation Day jong ka kolej na ka bynta u snem 2023.
Ha kane ka sngi la ïoh ruh ban plie ïa ar tylli ki building ba thymmai ba kynthup ïa ka Commerce building bad ka Girls Hostel ha kaba u Rakkam A Sangma, uba dei u Myntri ka tnat pule puthi ka Sorkar Jylla u la ïadon lang kum u kongsan.
Ha katei ka sngi, ka kolej ka la ïoh ban pynkup burom kyrpang ruh ïa saw ngut ki samla pule kiba la pyndep ïa ka Graduate bad kiba la wan ha ki kyrdan kiba shakhmat ba kynthup ïa ka Ibajanai Lyngdoh 4th position ha ka Zoology, u Kosphalan Lyngkhoi 6th position ha ka Zoology, Pynshaitbor Thongni 6th Position ha ka Chemistry bad ka Pynishisha Wanniang 10th Position ha ka Political Science.
Nalor kitei ki saw ngut, ka kolej ka la ïoh ruh ban ai ïa ki memento sha baroh kiba la pyndep ïa ka Graduate jong u snem 2023 kiba kynthup ha ka Art, Commerce bad Science Stream.
Ha kajuh ka por la ïoh ruh ban pynkup burom ïa ki nonghikai kiba la pyndep ïa ka Doctorate Degree, kumjuh ïa ki nongkitkam barim ka Sponsoring Body.
Haba ai jingkren ha katei ka sngi, u Myntri u la ong, kane ka sngi ka long kaba kyrpang ïa ki samla pule kiba la pyndep ïa ki jingpule ki jong ki ha ki lai tylli ki stream bad u la ai ruh ka jingïaroh ïa ka kolej kaba lah ban plie ïa ar tylli ki building jong ka kolej na ka bynta ban shakri khambha ïa ki khynnah lyngba ka pule puthi.
U Myntri u la ïaroh ïa u MLA barim ka Nongstoiñ u Bah Macmillan Byrsat uba don ha ka sorkar MDA ka barim hapoh ka jingïalam u Conrad K Sangma kum u Myntri Rangbah uba la lah ban pynïoh ban mang kam ïa palat 40 ngut ki nonghikai ha ka Arts Stream.
U la ong ruh ba ka jingpdiang jong ka Nongstoiñ College ïa ka New Education Policy (NEP) kan ailad ïa ki samla ba kin ïoh ban jied ïa ka mon jong ki ban pule ha kiba bun ki bynta.
U la kular ruh ba kum u Myntri ka tnat pule puthi un ïai bteng ban shim ïa ka jingkitkhlieh na ka bynta ban pynbiang ïa ki jingdonkam ha ki jaka pule ban ai jingïarap sha ki kolej bad ha kajuh ka por u la kyntu ïa ki samla pule ka kolej ba kin pyrshang ban ïeng ha la ki jong ki kjat ym tang ban shu ap khmih lynti ïa ka kam sorkar.
U la ong ruh ba man ka snem 10 haduh 15 hajar ngut ki samla ki ïoh ban pyndep ïa ki jingpule katba ki kam sorkar kiba lait ki long tang shi hajar.
Kumta kum ki samla pule kim dei ban khmih lynti eh ïa ka kam sorkar, hynrei u la pynshlur ïa ki ba kin trei ïa ki kam ha ki kompeni kiba don shabar ka Jylla.
U la pynshlur ruh ïa ki samla pule ba ka dei ka bynta ka jong ki ba kin ai pat ha ka imlang ka sahlang bad ki lah ban kylla long ki nongïalam niam, ki nongïalam saiñ pyrthei, ki ophisar ha ki tnat sorkar bapher bapher hynrei ka dei ka bynta ka jong ki ba kin ai kaba bha tam sha ka imlang ka sahlang.
Ha katei sngi la donlang u Bah HM Shangpliang, nongaibuit ka tnat pule puthi ka sorkar kum u symbud kongsan, u DC ka West Khasi Hills, u MLA barim ka Nongstoiñ Bah Macmillan Byrsat uba long ruh u Chairman ka Governing Body ka Nongstoiñ College, u Dr.
L.
L Mawsor Secretary Governing Body, Dr.
I Mawthoh, Principal Nongstoiñ College, ki principal na kiwei ki skul, ki nonghikai, ki samla pule bad kiwei kiwei.
Wat la ka jingjah rngai jong ar ngut ki samla na ka thaiñ Mawngap ba kynthup ïa u Wanbok-lang Kurbah (20 snem ka rta) na Kyntoit Traw Saitkhlieh bad ka Phibankyntiew Sun (18 snem ka rta) na ka shnong Marbisu ka la ïaid sha ka 5 sngi kynthih, hynrei ki bahaïing hasem haduh mynta ki dang sah ha ka lyngngoh bad ka umdum namar kim pat ïoh jingtip satia halor jong ki.
Kitei ar ngut ki la jah na la ïing naduh ka 20 tarik mynta u bnai.
Haba U Nongsaiñ Hima u pyrshang ban ïakren bad ki bahaïing hasem jong kitei ar ngut, ki la ïathuh ba haduh mynta kim pat ïoh khubor shaei kitei ar ngut ki don wat hadien ba la ujor da ka ejahar ha Mawngap Outpost ha ryngkat ka jingïawad shnong ha kylleng ki jaka.
Katkum ka jingïathuh ki kmie jong kitei ki khynnah, ki la ong ba kitei ar ngut ki dei kiba ïa pule lang ha St.
Paul’s Higher Secondary School, Marbisu bad kim don kano-kano ka jingïadei samla hynrei ki la pynsngew ha la ki kmie ba ki shu ïadei paralok bad kam shym la don ruh kano-kano ka daw ha ïing ha sem.
“Nga khlem ïoh ‘phone’ eiei, nga ïalade nga kulmar khlieh.
Nga khlem mai khlem tim, nga shu knieh ïa ka ‘Mobile’ namar naduh bym don shuh ka klas ‘online’ ngim da ai lad shuh ka ‘Mobile’.
Nga lap ïa ka ‘Mobile’ ha ka 20 tarik mynstep bad nga la knieh noh.
Ha ïing te ka long kaba shida, ngam sngewtynnad ba kan bat ‘Mobile’ naba ka jingangnud jong nga kum ka kmie ka long ban pyndep shuwa ïa ka jingpule bad ba kan ïai ap ïa ka por namar ka dang khynnah," la ong ka kmie ka Phibankyntiew.
Ka la ïathuh ruh ba ka jingwad kam shym la sangeh bad ki la wad ha kiba bun ki jaka haduh mynta-mynne.
“Ngi kwah tip hangno ka don, haduh mynta ngim pat lap ksai," ka la ong.
Ka la ïathuh ruh ba ka khun jong ka, ka la wan law jaiñ skul shuwa sha ïing ha shuwa ban jah rngai ha katei ka sngi.
Haba kylli, ka la ong, “Nga sngew ba ka leit khot na ïing ne kumta hi ha shuwa ban ïa phet.
Lada don kiba ïohi pyntip lem sha ngi khnang ba kan ïoh wan phai noh sha ïing.
"Kumjuh, na ka liang ka kmie u Wanboklang ka la ïathuh ba haduh mynta ym shym la ïoh jingtip eiei shaphang jong ki bad kat shaba ong ki briew, ki la leit ban wad ïa ki naduh Marpna, Kynshi, Sohïong, Umsohïong, Dam, Bhoi bad kiwei-kiwei ki jaka.
“U rah ‘phone’ tangba ka la lip…u la ïakren khatduh bad nga ha ka por 5:30 baje janmiet (20 tarik).
Ngim ïoh ka jingtip kaba tikna, bun kaba bakla.
Haduh mynta ngim pat ïoh jingtip shaphang jong ki," ka la ong.
Ka la ong ruh ba ka sah ha ka umdum naba ha ïing ruh kim shym don kano-kano ka daw.
“Ngi la wan sha Bhoi, Dam, Mawphlang baroh kawei, Lyngkien, Sohïong By-pass, Marpna, Lad Umsaw, ngim shym lap ksai eiei," la ong uwei na ki bahaïing ka Phibankyntiew.
Na ka liang ka shnong mar syn tip halor katei ka jingjia, ka la lum ïa ka jingïalang ba kyrkieh ha ka Sngi U Blei bad ka la pynlong ïa ka jingwad shnong hynrei kim shym la seisoh satia.
Ka jingjah rngai jong kitei ki samla ka la jan kot shi taïew.
Ha kaba ïadei bad kane na ka liang ki bahaïing ha sem ki la kyrpad ïa ki paidbah ban ïarap lem ban pyntip sha ki lada ki ïohi ïa kitei ar ngut, ha kajuh ka por ban bat ïa ki bad shondur kumjuh ban pyntip bad phah ïa ki dur ha ki nombor – 9612679072, 8837472633 bad 6909673390.
Ka KSU Narpuh ha ka 25 tarik ka la leit sha shnong Brichyrnot da ka jingthmu ban ïashim bynta ha ka jingpynsngew paidbah ba la pynlong da ka Meghalaya State Pollution Control Board (MSPCB) halor ka jingkwah jong ka M/s Green Valley Industries Ltd ban ïoh tih khyndew ha Brichyrnot.
Ka KSU ha ka kyrwoh ba ka la phah ka la pynpaw ka jingsngewlyngngoh ba ha ba ka seng ka la poi ha katei ka jaka ha ka por 11:00 baje mynstep, ka la ïoh jingtip ba ka jingpynsngew paidbah ka la wai noh, kaba mut ba ka jingpynsngew paidbah ka la sdang ha ka por 10 baje mynstep katba ha ka jingpynbna la ong ba yn sdang 11 baje mynstep.
Ka KSU ka la ong ba kam ïoh shuh ban ïashim bynta ban pynsngew ïa ka jingmut halor ka jingktah ne bym ktah ïa ka mariang bad kynnoh ba katei ka jingleh jong ka Meghalaya State Pollution Control Board ka don kaei-re-kaei sha lyndet.
Ka la ong ba seng kam lah ban pdiang da lei-lei bad ka MSPCB kan hap ban pynlong biang da kawei ka jingpynsngew paidbah namar shibun ki paidbah ne ki ‘riew pawkhmat kiba kwah ban ïashim bynta kim ïoh shuh bad ki la pynpaw ka jingsngewlyngngoh bad jingsngewdiaw.
Shuh shuh ka la ong ba haba ka seng ka la wad jingtip la shem ba ïa ka ‘dara’ ne ‘pandal’ ba la shna dei tang ka dur, hynrei ïa ka jingpynsngew paidbah la pynlong hapoh ïing shnong ne Community Hall.
Namar kata, ka KSU ka la ong ba lada ka Sorkar ka ai jingbit ïa katei ka kompeni ban khlong khyndew na katei ka jaka bad lada jia ba pynjaboh ïa ki um ba don sawdong, kum ka Wah Umtalen bad Wah Lukha, ka seng kan pynsangeh ïa katei ka Shell Mines.
U State President barim ka Bharatiya Janata Party (BJP), Bah Ernest Mawrie u la ong ba ka jingthung ïa u Rikman Momin kum u President ba-thymmai ka long katkum ka rukom pynïaid ka seng ynda ka samoi treikam jong u President barim ka la kut.
“Mynta ka sngi, ka jingpynbna ka la mih na ka ophis ba halor jong ka seng, ki la jied ïa u President bathymmai, u Rikman Momin na Ri-lum Garo," la ong u Bah Mawrie ha ka Lah Sngi U Blei.
U la pynshai ruh ba kumba ka long, ka samoi treikam jong u ka la kut bad ka la tam palat ïa ka 3 snem bad kumta ka seng ka la shim ïa ka rai ban thung ïa u President bathymmai.
Na ka liang jong u, u la ai khublei ïa ki nongïalam ba halor jong ka seng naduh u National President, J.
P.
Nadda uba u Bah Mawrie u la trei hapoh jong u la palat 3 snem kumjuh ïa baroh ki nongïalam ba halor; kiba la ïatreilang bad u (kum ka kynhun) kum u State President ka Jylla.
“Kumta ka dei ka rukom pynïaid hapoh ka seng…haba ka samoi treikam ka la kut…ngi hap ban jied ïa u President thymmai," u la ong.
Ha kawei ka liang, u la kren shai ba u dang don bad ka seng bad un ïai trei ban pynkhlaiñ ïa ka na ka por sha ka por.
“Nga ai khublei kitbok kitrwiang ïa u President bathymmai, u Rikman Momin," u la ong.
Haba kylli, u la ong ba hapoh ka seng, ki don ar jait ki rukom pynïaid katkum ka riti synshar, ka jingjied bad ka ilekshon bad kumba ka long mynta, ka seng ka dang ïaid da ka jingjied ha ka ban thung ïa u President.
Ha kajuh ka por, haba jubab, u la ong, “Kam shym la don kano-kano ka jingïakren, ka dei ka rai jong ki…ki nongïalam ba halor jong ka seng.
"U la ïathuh ruh ba u la ïakren bad u Momin hynnin ka sngi hadien ba u (Mawrie) la ïoh ban ïakren bad 2-3 ngut ki nongïalam na Delhi.
“Ki la ong ïa nga ban pyntip sha u bad nga la pyntip sha u.
Mynne ki la pynmih ïa ka jingpynbna bad nga la pyntip sha u mynta ka sngi.
Nga la phah wan ïa u namar ngi don ka rukom ban aiti ïa ka kam," u la ong.
Shuh shuh u Bah Mawrie u la ong, “Lehse lashai, lashisngi un sa wan ban shimti ïa ka kam.
"Kum ban shu kdew hangne, ka kyrwoh ha ka Lah Sngi U Blei na u National General Secretary & Headquarter Incharge, u Arun Singh, ka ong ba u National President ka BJP, u Jagat Prakash Nadda u la thung ïa u Rikman Momin kum u State President ka BJP-Meghalaya.
Ka por ban pynphai ka Meghalaya Energy Corporation Ltd (MeECL) ïa ka bording kaba la shim kylliang na kiwei pat ha ki bnai kiba rang tyrkhong ka mariang kan dei ha ka 15 tarik Risaw.
Kumta ka MeECL kam pat lah ban weng noh shisyndon ïa ka jingpynlip bording mynta namarba ïa ka bording kaba pynmih mynta, la hap ban pynphai noh shwa sha kito kiba la ai bording ïa ka Jylla ha kito ki bnai ba rang tyrkhong, ha kaba la shim kylliang ïa ka bording na ki ban lait na ka jingpynlip bording ha kito ki bnai.
Na ka liang ki bor ba dei khmih ki la pynshai ba wat lada ka jingdon ka um ha pung Umïam ka la kham biang, hynrei kam mut ba ka bording ilektrik ha Jylla ka la pahuh.
Ka jingpynmih bording ha Meghalaya ka long tang kumba 3.
741 million unit katba ka jingdonkam ïa ka bording ka long haduh 6.
67 million unit.
Ha kawei pat ka liang, ka MeECL kan pynduna shuh shuh ïa ka por pynlip bording ilektrik ha ki jaka nongkyndong da kaba pynhiar sha ka 3 kynta na ka 5 kynta.
Halor ka jinglip khah-khah ka bording ilektrik ha thaiñ Nongpoh bad Ri Bhoi District, ka MeECL ka la shim ki lad ki lynti ban tan ïa ka KV laiñ na Byrnihat ban poi sha Nongpoh Sub Station, hynrei ka don ka jingeh ha kumba 200 mitar namar ym ïoh jaka ban pynïaid ïa ka laiñ.
“Ka jingeh ha thaiñ Nongpoh ka dei namarba ka thut ka rukom sam bording ym dei satia ba pyntreikam ïa ka jingpynlip bording kumba la shah kynthoh," la pynshai ki bor ba dei khmih ka MeECL.
U Myntri ka tnad Animal Husbandry & Veterinary, Bah A.
L.
Hek ha ka Sngi Ba-ar u la ïashim bynta ha kiba bun tylli ki jingïalang bad ki ophisar ka tnad halor ki mat bapher-bapher kumjuh ki thong ba la kynjoh da ki pham bad shnat treikam jong ka tnad.
Na ka liang ki ophisar ki la pynsngew ruh halor ki jingeh ba ïakynduh ha ki pham bapher-bapher kiba don ha Ri-lum Garo.
Kum shi bynta jong kane ka jingleit jngoh, u Myntri u la jurip ruh ïa ki pham Sorkar bapher-bapher kumjuh ïa kiwei-kiwei ki shnat treikam jong ka tnad.
U Bah Hek ha ryngkat ka jingdonlang u Secretary, AH & Veterinary, Dr.
C.
Manjunathan, IFS, Deputy Commissioner ka West Garo Hills, J.
Chelani, IAS, BDO ka Rongram, T.
N.
Sangma, MCS, Director, AH&V, Dr.
R.
Ch.
Momin, AHP, Garo Hills, Dr.
H.
K.
Marak, nalor kiwei-kiwei u la aiti ïa ki shabi jong ki 2 tylli ki thuk-thuk ba la mang hapoh ka Rashtriya Gokul Mission (RGM) na bynta ka ‘Batch’ ba nyngkong jong ka MAITRI’s (Private AI Worker) khnang ban ïarap ïa ki ha ka ban pynbiang ïa ka por haba ïadei bad ka Artificial Insemination (AI) ha khmat jingkhang jong ki nongrep.
Na ka liang u Myntri u la plie ruh ïa ka ‘Milk Parlour’ kaba la kyrshan pisa lyngba ka Meghalaya Milk Mission & National Programme for Dairy Development ha New Dairy Complex, Ganol bad Worker’s Amenity Block ba la kyrshan pisa hapoh ka National Programme for Dairy Development, West Garo Hills ha katei kajuh ka jaka.
U Symbud Myntri Rangbah uba dei u Chairman ka Regional Committee na bynta ka West Jaiñtia Hills, Bah Sniawbhalang Dhar u la ong ka shnong Lapangap kam hap ha ka jingïakajia pud bad ka Assam.
U la ong ba kam don ka jingïakajia pud haba ïadei bad ka Lapangap bad na ka liang ka Sorkar Meghalaya ka la buh 2 platoon ki bor pahara ha khappud bad ka jinglong jingman ka don ha ka jingpeitngor.
Haba kylli halor ka jingdon kiba wan kyntur pud sha Lapangap, u la ong ba ka Regional Committee kan sa khmih bha ïa kane.
U Bah Sniawbhalang Dhar u la ong ba ka jingjia kaba jia ka dei kham shajngai na ka shnong Lapangap.
U la ong ba ïa ki Regional Committee la thaw khnang da ka Meghalaya bad Assam na ka bynta ban khmih ïa ki jaka kiba donkam ban pynbeit bad ban poi sha ka jingpynbeit kaba pdiang lang baroh arliang.
U la ong ba ki Regional Committee na baroh ar ki Jylla ki la dep jurip dang shen ha ki jaka kiba don jingïakajia bad lada donkam, yn leit jurip biang ïa ki jaka.
Ki Regional Committee kin sa phah ïa ki kaiphod sha ki Myntri Rangbah baroh ar ngut.
Halor ka jingdon kiba kren khluit bad pynshit ban ai suloi ïa kiba sah ha khappud, u Bah Dhar u la ong, “kiei kita kiba ong.
Ki lah ban kren katba ki kwah hynrei ka Sorkar kan leh kaei kaba dei bad kaba bha tam na ka bynta ki paidbah.
Halor ka jingong ka Karbi Students’ Association (KSA) ban wanrah ïa ka jingjia kum ha Manipur, u Bah Sniawbhalang Dhar u la ong ba mano-mano ruh lah ban kren laitluid hynrei ka Sorkar kan leh kaba bha.
Kumta u Bah Sniawbhalang Dhar u la kyntu ruh ïa kiba leit sha khappud ban nym leh kano-kano kaba lah ban pynmih ka kynrum-kynram bad mih ka jingthut ha ka suk ka saiñ.
Ka Meghalaya Energy Corporation Ltd (MeECL) mynta ka leh tyngeh ban ïoh lum ïa ka bai bording ilektrik na kito kiba pynsahteng khlem pat siew, bad mynta ka la beh ram sa ïa ki kompani mobile kiba pynïeng mobile tower ha kylleng ki jaka jong ka Jylla namar ki khlem siew ïa ka bai bording ilektrik.
Ka tyllong khubor ka ïathuh ba ka MeECL ka la dep phah da ki jingthoh lane ‘showcause notice’ sha baroh ki kompani mobile kiba pynïeng mobile tower halor ka nongrim ba kine ki kompani ki dei ban shah ot noh ka bording ilektrik namar ki khlem pat siew ïa ka bai bording ilektrik kaba ki la pyndonkam.
La ïathuh ba kine ki kompani mobile ki pynïeng ïa ki mobile tower ha kumba 200 tylli ki jaka ha baroh kawei ka Jylla.
Ki don ki kompani kiba la pynïeng palat ban ïa uwei mobile tower ha kaba ki siew shwa ïa ka bai ilektrik tang ïa uwei u tower bad ki pynsahteng noh ïa uwei pat.
Kumta ka MeECL haba ka phah jingthoh ban pan jingshai (showcause notice) na kine ki kompani mobile, ka la pynrung lang noh hajuh ïa ki tower kiba la dep siew ïa ka bai bording ilektrik bad ki tower ba khlem pat siew namar ka don ka kyndon ba kine ki kompani mobile kin shah ot ka bording lada ki siew tang ïa uwei u tower.
Kumba ki kompani mobile kim ju map ne ailad ïa ki nongpyndonkam mobile haba la kut ka por (validity), ka jingleh jong ka MeECL ka long ruh kum ka jingbym ailad ïa kine ki kompani bad ka dei ka jingpynbor ba kin siew noh ïa ka bai bording ilektrik haba pyndonkam ïa ka bording da kine ki mobile tower.
Namar kata, ka MeECL ka la ai por ïa kine kompani mobile 45 sngi haba ïadei bad ka jingpan jingshai lyngba ka jingthoh kaba la buh jingkylli ïa ki, balei kim dei ban shah ot ka bording haba ki khlem pat siew ïa ka bai bording ilektrik.
Ka jingthmu ban pyntreikam ïa ka National Education Policy (NEP), 2020 ha ki kolej kiba don hapoh ka jylla ka la pynlong ban mih artylli kynhun, kita, ka kynhun kaba la mynjur ban pyntreikam ïa ka NEP bad kawei pat kaba ong ba ym dei ban kyrkieh ban pyntreikam ïa ka NEP namar kane kan sa wanrah shibun kï jingeh ïa ki khynnah bad ïa ki jaka pule.
Hapdeng kane ka jingkulmar bad ka jingpyrshah, ka la pynlong ruh pat ïa ki nonghikai, ki khynnah pule bad ïa ki kmie ki kpa ba kin dap da ka jingkulmar thlim namar haduh mynta ki kolej bapher bapher kiba don hapoh ka jylla kim pat sdang satia ban shim ïa ki klas jong ki.
Haba kren sha ki lad pathai khubor ha ka sngi ba ar, uwei u rangbah uba dei u kpa jong ki khynnah pule bad uba dei ruh ha kajuh ka por u Rangbah Shnong jong ka Mawlyndep, u Bah Jinu Kharbuki u la ong ba ka la don kumba shi bnai ba ki kmie ki kpa ki la pynrung klas ïa ki khun jong ki ha ki kolej bapher bapher, hynrei haduh kam pat don kano-kano ka jingshim klas kaba pura ïa ki khun ki kti jong ki na ka daw ba ka Meghalaya College Teachers Association (MCTA) ka don hapdeng ka jingïashrut bad u Vice Chancellor ka North Eastern Hill University(NEHU), u Prof.
Prabha Shankar Shukla.
U Bah Kharbuki u la ong ba kane ka jingkulmar kaba mih ka long ba hato ki jaka pule kin pyntreikam da ka rukom kaba rim lane da kaba thymmai.
“Shano ka lawei ki khun jong ngi? Mynta ngim tip shuh la ngin ïaid da ka ‘old system’ lane da ka NEP bad mynta ki khun jong ngi ki don hapdeng ka jingklumar jingmut", la ong u Bah Kharbuki.
Na ka liang jong utei u rangbah u la ong ba kum u kpa u sngewïahap ba dei ban pyntreikam noh ïa ka NEP namar ba ka la kham ïar khnang ba kan long ka jingmyntoi na ka bynta ka jingstad bad ka jingpule jong ki khynnah.
U la ong ba kum u kpa uba kren na ka bynta ki khun ki kti bad ka lawei ba phyrnai jong ki khun ki kti, u kwah ba ka MCTA kan ïa pynbeit mardor noh ïa kane ka jingbym sngewthuh jingmut bad u VC ka NEHU khnang ban ïoh pyntreikam noh shen ïa ka NEP hapoh ka jylla.
U la ong ba kiba bun ki jylla jong ka Ri India ki la dep ban pyntreikam ïa ka NEP katba hapoh ka jylla Meghalaya ki dang kwah shi kwah ïa ka rukom long kaba rim kaba pynlong ïa ka jylla ba kan sahdien shi sahdien.
“Shano ka lawei ki khun jong ngi? Bad shano ka jylla jong ngi bad ki samla jong ngi? Ha ka jingshisha ngi dei ban ai mynsiem ïa ki khun samla kiba pule ba kin ïoh ïa ka jingtip bad ka jingnang kaba ïar katkum ba la buh da ka NEP ba la pynkhreh da ki riewstad", la ong u Bah Kharbuki.
U la ong ba kum ki kmie ki kpa jong ki khynnah pule u la kyntu ïa ka sorkar bad ïa kiba dei khmih ba kim dei ban shongkli kti halor kane ka mat hynrei u la ong ba kum u kpa u kwah ba ka sorkar kan pynmih beit da ka hukum sha baroh ki kolej ba ki dei ban pyndonkam beit noh ïa ka NEP khnang ba ki khun ki kti kin ïoh jingmyntoi.
U la ïai ban jur ruh da kaba ong ba hapoh ka jylla, ka jingpas IAS jong ki samla Khasi ka dei naduh u snem 2011 bad ka daw jong kane ka dei namar ba kim don ka jingnang jingtip kaba ïar bad u la ong ba lehse, hadien ka jingpyntreikam ïa ka NEP hapoh ka jylla kin sa mih bun ki Khasi ki ban long IAS bad ha kata ka por ym donkam shuh ban wanrah da ki briew kiba nabar bad kane kan long ka jingïohnong na ka bynta ka jylla.
U la ong ba lada pyntreikam nyngkong ïa ka NEP hapoh ka jylla, kin don ki jingeh kiba bun rukom namar haba wan ki jingkylla, ki jingeh ruh ki don hynrei ngi dei ban ïaleh ïa kita ki jingeh bad u la ong ba kane ka NEP kam dei kaba dang thymmai hynrei na ka liang ka sorkar pdeng ka la dep ban pynmih ïa kane naduh u snem 2020.
“Ka sorkar ruh ka dei ban shimkhia ïa kane watla ngi sngewthuh ba ki bun ki jingduna bad ki jingeh bad ki jingdonkam kiba bun hynrei ka sorkar ka dei ban kular ïa baroh ki jaka pule ba ïa ki jingdonkam, yn shimkhia da ka sorkar," la ong u Bah Kharbuki.
Shuh shuh u la ong ba ki don kiwei kiwei ki kolej ha ki katto katne ki distrik kiba la pyntreikam ïa ka NEP hynrei u la ong ba balei pat hapoh Shillong ki dang ïaksaid, ïataiñia bad ïatei pop iwei ïa iwei.
Namar kata, u la kyntu ruh ïa kiwei kiwei ki kmie ki kpa ba ki dei ban ai lem ka jingkyrshan halor ka jingpyntreikam ïa ka NEP khnang ba ka jylla Meghalaya kan long ka jylla ka ban ïakhun lang bad kiwei ki jylla ha ka jingnang jingstad.
Uwei u pulit pahara jong u Deputy Commissioner ka East Jaiñtia Hills District u la shah kynnoh ba u la jrong kti bad shoh ïa uwei u nongñiah kali ha surokbah National Highway 6 hadien ba ka la don ka dheng kali ha ki bynta ka shnong Wahïajer bad Lumshnong ha ka Sngi Ba-Ar.
Halor kane ka jingjia, la ring dur da ki video bad pynsaphriang kylleng sawdong mynta ka step ha kaba la ïohsngew ba u Deputy Commissioner, u Abhilash Baranwal, IAS, uba la don lang ha ka por jong katei ka jingjia, u la shah tim da ka ’tien sih ’tien sang.
Katkum kane ka ‘video’, la kynnoh ba u nongbud pahara jong u DC u la shoh la dat ïa u nongñiah jong kawei ka kali haduh ban da mih snam.
U nongring ‘video’ u la leit buh jingkylli ruh ïa u DC halor ka jingshah shoh jong une u nongñiah kali.
Na ka liang u DC pat, u la ai da ka jingthoh halor katei ka jingjia, bad u la kynnoh ba uta u nongñiah kali u la buaid kyiad.
Ha kajuh ka por, u la kubur ba uta u nongbud pahara u la ktah kti ïa uta u nongñiah kali.
Ha u kyrwoh khubor, u Baranwal u la ong khnang ban lait na ki jingartatien bad sngewthuh bakla halor kane ka ‘video’ halor kaei kaba la jia ha surok National Highway 6 hajan ka shnong Wahïajer mynta ka sngi, u la don ha lynti ban leit ïashim bynta ha kawei ka prokram jong ka skul Divine Words Secondary School, Lumshnong bad ruh na ka bynta ka jingïalang bad u Project Director, DRDA, East Jaiñtia Hills, Block Development Officer, Lumshnong C&RD Block bad baroh ki Gram Sevak bad BTA jong ka Block.
Hynrei, u la ong ba ka la don ka dheng kali kaba shyrkhei ha kane ka surok NH-6 naduh Thangskai haduh Wahïajer namar ka jingdon jong ki katto katne ki kali kiba sniew ha kiba bun ki jaka ha surok.
U la ong ruh ba u nongñiah ïa ka kali jong u, u la ai dak khnang ban ïoh ban ïaid shakhmat, hynrei u la ngat ha ka jingshah tim shah tla ha uwei u nongñiah jong ka kali Mahindra Camper Pick up kaba don ïa u nombor ML 11 4554 kaba ïaid nakhmat.
Hynrei, na ka liang u nongñiah jong u um shym la pynsngap satia, hynrei u la bteng ban ai dak, hynrei kane ka kali kam shym la ailad satia.
Hynrei, katba u nongbud pahara jong u, u dang pynïaid ïa ki kali na ka liang jong u (DC) u la kyntu ïa u nongñiah ïa ka kali Mahindra ba un pyllait lynti.
U DC u la ong ba dei ha kane ka por la shem ba une u nongñiah jong katei ka kali u la don hapdeng ka jingbuaid bad la bthah ïa u ba un pynkynriah ïa ka kali sharud.
Hynrei kane ka jingkyrpad jong u DC ka la long lehnohei namar la kynnoh ba uta u nongñiah u la kren khor pynban.
Shuh shuh u DC u la ong ruh ba ka la don ka jingpyrshang ban shim noh ïa u shabi na utei u nongñiah khnang ba un ym lah shuh ban ïaid shakhmat.
Hynrei ïa kata ka jingleh, u nongñiah u khlem ailad satia.
Ha kata ka por, u DC u la ong ba u pulit uba pahara ïa u, u la wan ha katei ka jaka bad ban ïada ïa u, namar ka dei ka kamram jong u, u la pyndonkam da ka bor met kaba malu-mala tang ban pyllait ïa u DC na uta u nongñiah kali.
Hynrei, u la ong ba la mih shi kynhun ki briew kiba la ker ïa u bad ïa uta u pulit pahara bad ki la pyndonkam da ki kyntien khlem akor watla u DC u la pyrshang ban pynshai ïa kaei kaba la jia.
Ym tang ba ki la tim la tla, hynrei u DC u la ong ba ki la pyrshang ban khanglad ïa ka kali jong u ban ïaid shakhmat.
Dei tat haduh ban da wan ki pulit ba ka kali jong u DC ka la ïoh ban ïaid shakhmat, u la ong.
U la ïathuh ruh ba ïa u nongñiah jong katei ka kali Mahindra Camper Pick Up la ïalam sha hospital ban phah peit bniah, bad u DC u la ong ba la pynshisha ba uta u nongñiah u la don hapdeng ka jingshong shit kyiad bad um long satia uba bit ban ñiah kali ha kato ka por.
U la ong ruh ba ka jingmih jong katei ka dur khih kaba la saphriang kylleng kan ktah ïa ki sienjam ba la shim na ka bynta ka jingshngaiñ bad jingbha jong kiba bun kiba la ïaid ha katei ka lynti.
U nongaibuit sha ka tnad pule-puthi ka Sorkar Jylla, Bah H.
M.
Shangpliang ha ka Sngi Ba-ar u la ong ba ka Meghalaya State Education Commission (MSEC) kan sa khmih bniah ïa ka mat halor ka jingpynskhem kam ïa ki nonghikai SSA hapoh ka Jylla.
“Nga tharai phi tip ba ka Sorkar ka la thaw ïa ka MSEC bad ïa kane ka mat (pynskhem kam) yn phah sha ka Commission.
Ka Commission kan sa khmih bniah ïa kane bad ngi khmih lynti ba kan ai ki jingai jingmut sha ka Sorkar Jylla," la ong u Bah Shangpliang haba kren ha ka jingïalang bad jingpynkup burom ïa ka Sorkar Jylla da ka MSSASA kaba la long ha U Soso Tham Auditorium.
U la ong ruh ba nalor ka jingpynskhem kam, ka Commission kan sa khmih ruh ïa ka mat halor ka jingpynkiew tulop jong ki nonghikai.
Halor ka jingkhuslai jingmut jong kiba bun ki nonghikai SSA ba ka skhim kan sa kut noh hadien u snem 2026, u nongaibuit u la pynshai ba kan ym long satia kumta.
“Ngan pynshai sha phi…wat ngeit ïa kane ka jingong ba hadien ka 2026, kaei ka lawei jong ki nonghikai.
Kam dei kumta…ka Sorkar India ka la buh ïa ka thong na bynta jong phi bad ïa ngi kumjuh.
La ai sha ngi ïa katto-katne ki thong bad ïa kine dei ban pynurlong hapoh u snem 2026 bad haba kut jong u 2026, yn sa khmih bniah ïa ka SSA ha ka Jylla da ka Sorkar India," u la ong.
U la kdew ruh ba ka Sorkar India kan sa peit katno la kynjoh bad kiei ki bynta ki bym pat lah pynurlong bad hadien kane, kan sa buh da kiwei pat ki thong bathymmai bad kata ka lah ban dei nangne hadien 10 snem – ka lah ban dei ha u snem 2036 ne 2046 bad kumta yn buh ïa ki thong iwei hadien iwei.
“Weng ïa kane ka jingngeit na ka jingmut-jingpyrkhat jong phi," la ong u Bah Shangpliang.
Ha kawei ka liang, u la ong ba ka Sorkar hapoh ka jinglamkhmat u Conrad K.
Sangma ka don beit ha syndah bad ki nonghikai SSA bad ka minot ha ka ban shimkhia ïa ki jingeh ba ki nonghikai ki ïakynduh.
“Ka MDA-I ka la pyrshang ban leh shibun kiei-kiei bad ka la lah ban pynbeit ïa kiba bun na ki jingeh jong phi.
Mynta ka MDA-II ka la leh kham bun shah, tang hapoh 6 bnai, ka Sorkar ka la lah ban shimkhia jan baroh ki mat jingdawa jong phi," u la ong.
Na ka liang jong u, u la pynsngew ruh ba ka tnad ka la shimkhia ha ka ban pyntikna ban siew noh ïa ka tulop jong ki nonghikai ha man la ka 3 bnai nangne shakhmat.
“Ka 1‘Instalment’ na ka Sorkar India yn sa pyllait sha ka Sorkar ha u bnai Nailur…kane ka dei namarba shi bnai mynshuwa, haba u Myntri ka tnad pule-puthi u la don ha Delhi ha kaba nga ruh nga la synran lang ïa u, ngi la ïakynduh ïa ki katto-katne ki heh ophisar jong ka tnad treikam ka Sorkar Pdeng ba peit ïa ka SSA.
Ki la kular ba nangne shakhmat, ki kam kin ïaid beit bad katba ngi dang pynbiang ïa ki ‘Utilization Certificate’ (UC) bad bud ïa ki kyndon ba la buh da ka Sorkar India, ka jingwan jong ka pisa kan ym sangeh na bynta jong phi," u la ong da kaba bynrap ba ka jingsahkut pisa kan ym jia shuh nangne shakhmat bad ba ka 2Instalment kaba dei ban pyllait ha u Nohprah – ka kam ka la ïaid bad ka pisa kan sa sdang poi sha ki ‘Account’ jong ki nonghikai.
Shuh shuh haba pynsngew ba ka tnad kan dang hap pynbiang ïa ka ‘Capping Salary’ kaba kot sha ka T.
52 klur, u Bah Shangpliang u la pynbna ba ka kam halor kane ka bynta ka la ïaid shakhmat.
Ka Sorkar shen kan sa pynbha noh ïa ki ïingmala jong ki skul SSA ha kylleng ka Jylla, u la ong.
Ka PW (Physics Wallah), kaba long ka kompani ba pawkhmat bha ha ka Ed-Tech, ka la shim ïa ka bynta ba kongsan bha ban nang pynïar shuh shuh ïa ki lad ai jinghikai ha ka liang ka pule-puthi ha India bad ka la pynbna ïa ka jingpyllait paidbah ïa ka PWNSAT 2023 (Physics Wallah National Scholarship cum Admission Test).
Kane ka dei ka eksamin ka ban yn pynlong bad Offline bad Online ruh bad kan long ka eksamin kaba ki khynnah kiba naduh ka klass 6 haduh 12, kumjuh ruh kito kiba la ieh noh ïa ka jingpule, hynrei kiba kwah ban pule ïa ka JEE lane NEET.
Mynta u snem, ka Physics Wallah ka wanrah ïa ka jingtyrwa ban ai bai bam ne Scholarship kaba kot haduh 200 klur sha ki khynnah kiba leh bha ha ka eksamin jong ka PWNSAT.
Kane ka eksamin kan long ha ka 1, 8, bad 15 tarik U Risaw, 2023 ha ka Offline Mode bad ki khynnah ki lah ban leh ïa ka eksamin jong ki naduh ka 1 tarik haduh 15 tarik U Risaw ha ka ka Online Mode.
Ïa ka jingthep kyrteng na ka bynta kane ka eksam lah ban leh lyngba ka PW Website, bad app, lane ha ki PW Center kiba hajan naduh mynta haduh ka 15 tarik U Risaw, 2023.
Ka resol jong ka eksamin yn sa pynbna ha ka 20 tarik U Risaw, 2023.
Lyngba ka jingïoh ïa ki schloarship ki khynnah ki la ban leit pule ha ki Vidyapeeth Center na ki nonghikai kiba tbit.
Ki Vidyapeeth Centers ki don ha kylleng ka ri bad kin ai ïa ki lynnong jinghikai kiba biang bha bad kiba pynhikai ïa ki bynta bapher bapher ba ki khynnah ki donkam ban pule na ka bynta ka JEE/NEET, bad ka Physics Wallah ka ju lah ban pynïoh ïa ka resol kaba bha.
U Ankit Gupta, CEO Vidyapeeth Offline, PW u ong, “Ka eksam jong ka PWNSAT ka dei kawei na ki lynti jong ngi ban ai kylliang sha ki khynnah bad ïahap ïa ki ba kin lah ban pynurlong ïa ka jingangnud jong ki ban pule Engineering lane ha ki jingpule kiba ïadei bad ki dawai dashin ne Medicine.
Mynshem snem, ka eksam jong ka PWNSAT ka long kaba jop.
Ka eksam ka la lah ban ïarap palat 1.
1 lak ngut ki khynnah pule bad kumba palat 120 klur ka Scloarship la ïoh ban sam.
Ngi ngeit ba man la ki khynnah ki don hok ban ïoh ïa ka jingpule kaba bha, khlem da thew ïa ka ïoh ka kot jong ka longing-longsem jong ki.
"Mynta u snem, ka Physics Wallah ka khmih lynti ban ïoh ïa ka jingïashim bynta jong khambuh shuh shuh ki khynnah ha kane ka eksam jong ka PWNSAT.
Kane ka kynhun ka sngew skhem ba ka eksam jong ka PWNSAT kan ïarap ïa bun ki khynnah ba kin ïoh ban pynurlong ka jingangnud jong ki ban pule Engineering lane ki jingpule ïa ki dawai dashin ne Medicine.
U Chief Executive Member ka KHADC, Bah Pynïaid Sing Syiem ryngkat ki EM, u Magistrate na shlem treikam ka Deputy Commissioner East Khasi hills, ki pulit ka East Khasi Hills District, u Syiem ka Hima Mylliem lem bad ki Myntri ki la leit jurip ïa ka Ïewduh ha ka Sngi Ba-ar ka 29 tarik Nailar, 2023.
Ïa katei jingjurip la sdang na jaka ïeng kali na khlieh Ïewduh ha kaba la ïakynduh nyngkong bad ki ophisar ka Meghalaya Urban Development Agency (MUDA) kiba peit ïa ka parking namar ka jingjaboh kaba long kum ka jaka riehtngen ki nongleh kam sniew.
Hadien kata la ïaid sha Them Mawlong bad pynkut ha Motphran.
Kane ka jingleit jurip ka long shi bynta ban wanrah ïa ka khuid ka suba ha Ïewduh bad ban pynbha ïa ki bording ha ka por mynmiet, ki CCTV khnang ban shngaiñ ki nongshong ïew bad nongleit nongwan.
Haba ïakren bad ki nongthoh khubor, u Bah Pynïaid u la ong ba ka jingwan jurip ka long ban wanrah ïa ka jingshngaiñ bad ka jingïada ïa ki paidbah nongleit nongwan bad ki nongshong die dukan ha Ïewduh bad kaba ar ka long ban wanrah ïa ka khuid ka suba.
“Ngi la ïoh ka jingujor na ki ’riew paidbah ba kam shngaiñ shuh haba leit sha Ïewduh namar ki bun ki nongriehtngen kiba leh ïa ki kam sniew, kaba la pynlong ïa ngi ban wan peit da la ki jong ki khmat ïa ka Ïewduh" u la ong.
Nalor nangta u la ïathuh ba ka jaka ïeng kali ha khlieh Ïewduh ki don saw tylli ki mala, hynrei ki don ki mala kiba ym lah shuh ban rung namar ka jingdum wat ha ka por mynsngi kaba pynshlur ïa ki nongleh kam sniew ba kin wan riehtngen.
Shuh shuh u la pynpaw ruh ka jingsngewkhia halor ka jingngop ki samla ha ki jingdih pynbuaid.
Kumta u kyrpad ïa ki ophisar ka MUDA ba kin wanrah ïa ka jingshai hapoh ka jaka ïeng kali ha khlieh Ïewduh namar ki nongleh kam sniew kin kham duna khnang ban shngaiñ ïa kiba wan sha ïew.
Namar kata, ban wanrah jingshngaiñ ha katei ka jaka, u la ong ka KHADC kan sa mang pisa na ka 15Finance Commission ban buh da ki bording ban shai ha ka por mynmiet bad ban buh ruh ar tylli ki kali ban kit ïa ki jaboh na kane ka ïew.
U nongwad RTI napoh ka thaiñ Panaliar Jowai, u Bah R.
K Rymbai ha ka Sngi Ba-ar u la buh por lai sngi ïa u Executive Engineer (EE) ka tnat PWD Roads Shangpung Division, u Bah D Tariang ban ai jubab ïa ki jingkylli jong ka RTI lym kumta un ujor sha ka ophis jong ka State Information Officer pyrshah ïa utei u EE.
Haba kren sha ki lad pathai khubor, u Bah R.
K Rymbai, u la ïathuh ba ha ka 15 tarik u bnai Rymphang 2023, u la pan da ka RTI na u EE ka tnat PWD Roads Shangpung Division, u Bah D.
Tariang ha ryngkat ki jingkylli ba kynthup ki kyrteng jong ki kontraktor, ka kam ba la mang, ka pisa ba la pyllait sha ki kontraktor na ka bynta u bnai Jylliew, Nailur bad Nailur 2019 bad naduh u bnai Nohprah haduh Jylliew 2022 hynrei na ka liang u EE u la kyntait ban jubab ïa kine ki jingkylli namar ki kyndon jong ka Sec 8 (i) of the RTI Act 2005.
“Hadien ka jingwad bniah halor ka jinglong jingman ki surok hapoh ka thaiñ Shangpung Division, ngi sngew ba ka long kaba donkam ban wad bniah, haduh katno ka tnat PWD ne ka sorkar ka pynlut ban aiti ïa ki kam maramot surok man u bnai namar kum ba ïohi mynta ki surok ki long kiba la jot bha", la kynnoh u Bah Rymbai.
U Bah Rymbai u la ong ba kane ka jingpan RTI na u EE ka PWD (Roads) Shangpung Division kadei namar u la don jingthmu ban ujor sha ka Meghalaya State Lokayukta namar kumba la paw ka don kaei kaei sha lyndet namar ki surok hapoh kane ka thaiñ ki long kiba la jot bha.
“Namar kane lada u EE PWD (Roads) Shangpung Division u Bah D.
Tariang um lah ban jubab ïa ka RTI hapoh lai sngi ngan ujor ïa u sha ka ophis State Information Officer namar une u EE u la pynkheiñ ïa ka aiñ RTI Act 2005", la ong u Bah Rymbai.
Ka Voice of the People Party (VPP) ha ka janmiet jong ka Sngi Ba-ar ka la leit sa sha Mawlai ban pynrung kyrteng ïa ki paidbah khnang ba kin long noh kum ki dkhot ba pura jong ka seng.
Ha kane ka sngi pynrung kyrteng kaba la pynlong ha Mawlai Nonglum la ïadon lang da u MLA ka Mawlai u Bah Brightstarwell Marbañiang, u Bah Adelbert Nongrum MLA North Shillong konstitwensi, u Bah Ardent Miller Basawïawmoit kum President ka VPP uba dei ruh MLA ka Nongkrem lem bad kiwei kiwei ki nongkitkam jong ka seng.
Hashwa ban pynlong ka jingpynrung kyrteng ïa ki paidbah sha ka seng, na ka liang u Bah Brightstarwell bad Bah Ardent ki la ai jingkren ban pynshai sha ki paidbah halor ki nongrim jong ka seng.
Haba ai jingkren na ka liang u Bah Brightstarwell u la ong ba katno u sngewkmen ba ki nong Mawlai haba ki jied ïa ki nongmihkhmat kim jied da ka mynsiem kaba sngewieid hynrei ki pyndonkam da ka bor jabieng bad kane ka dei kawei ka mat ba ka seng ka ju pynsngewthuh ha man ki jingïalang ha kino kino ki jaka.
Nalor nangta u la ong ruh sha ki paidbah kiba wan  pynïasoh ba ka VPP ka don ar tylli ki nongrim kiba skhem ka long ban wanrah ïa ka synshar ka khadar kaba khuid kaba suba bad kawei ka long ban pynneh ïa ka hok longtrai kum ki trai ri trai muluk la ha ka synshar khadar ne ha ka ktien ka thylleij ha ka jingngeit ne ka jinglong trai ha ka khyndew ka shyïap.
Na ka liang u Bah Ardent M Basaïawmoit u la ong ba ka seng VPP kam dei tang ka seng saiñpyrthei ban mih ïakhun ïa ka ilekshon, hynrei ka dei ruh ka seng ban saiñdur bad ban thaw thymmai ïa ka jaidbynriew bad ban wanrah ïa ka jingkylla ïa ka ri bad jaidbynriew.
U la ong ba ki konstitwensi ban pynjop ïa ki kyrtong ka VPP ki dei hok ban sngewsarong ba ki la pynjop ïa ki kyrtong namar ki nongkyrshan ka VPP ki dei kiba khampher na kiwei pat ki seng saiñpyrthei.
Nalor nangta u Bah Ardent u la ong ruh ba kam pat don kawei ruh ka seng saiñpyrthei naduh ba la ïoh ïa la ka jong ka jylla kaba lah ban pynurlong ïa ki jingkular kiba la kular ha ka por ilekshon, hynrei ka VPP ka la pynurlong ïa kawei ka jingkular ka long ban pynkylla ïa ka bhah thung kam thung jam hapoh ka jyllaWat la ka seng la la jop mar shiteng ïa ka jingdawa hynrei kim pat hun ïa ka expert committee ba la thaw da ka sorkar da kaba ong ba hapoh shi snem ka sorkar kan buh por.
Halor kane ka seng kan ai da ka jingthoh sha ka sorkar ba kane ka mat kam dei kaba kyllaiñ bad hapoh 6 bnai kan ai por bad ka la biang.
Hadien kata ka seng kan pynlong sa kawei ka jingïakhih ka dei halor ka jingpynlut phut palat ka sorkar nalor ka jylla meghalaya ka dei kaba duk tam hapoh ka ri.
U rangïalehkai phutbol ka Jylla u Aibanbha Dohling u la pynïasoh sha ka Kerala Blasters na ka bynta ka aïom ïalehkai Indian Super League.
Une u rangïalehkai barim ka FC Goa uba la san na ka shlem treikam jong ka Tata Football Academy u la soi ïa ka kontrak kaba lai snem bad kane ka klob ka ban kut haduh u snem 2026.
Ïa kane ka pynthikna da katei ka klob ISL ha kaba kam shym la pynpaw ha kaba ïadei bad ka jingsiew na ka bynta utei u rangïalehkai ‘dien barim ka Shillong Lajong FC.
Kumba ka long mynta u Aiban u la long u rangïalehkai uba la ju mlien ha ki lympung ïalehkai hapoh ri India.
Ha u 2016 u la pynïasoh sha ka Shillong Lajong na ka bynta ka lympung ïalehkai I-League bad u la pynlut ïa ka por ïalehkai haduh lai snem.
Lyngba ka jinglah ban pynpaw ïa ka jingtbit kum u rangïalehkai ‘dien, u Aiban ha u 2019 u la pynïasoh sha ka FC Goa na ka bynta ka lympung ïalehkai ISL.
Hadien ba u ïasoh sha katei ka klob na Goa, u Aiban u la ïoh ban ïalehkai tang shisien ha ka Indian Super League (ISL) jong ka aïom ïalehkai 2019-20.
Hynrei ha ka aïom ïalehkai 2020-21 bad 2021-22 u la ïoh ban ïalehkai tang katto ktne ki jingïakhun bad ïadon bynta ruh bad katei ka kynhun kaba la khur ïa ka nam lahduh ha ka Durand Cup 2021.
Hadien ba ka FC Goa kam shym la plie lad ïa u naduh u ka aïom ba la lah, u Aiban u la pyrshang ban ïasoh noh sha kiwei pat ki klob bad mynta ka kynti utei u rangïalehkai  ba dang 27 snem ka rta u la lah ban pynïasoh sha ka kynhun jong u Ivan Vukomanovic na ka bynta ban pynkhlaiñ ha ka bynta kaba shadien hadien ka jingmih noh u kapten ka klob u Jessel Carneiro.
Kumba ka paw ka Kerala Blasters ka la wanrah ïa ki rangïalehkai ba thymmai hashwa ban sdang ka ISL 2023-24.
Kine ki kynthup ïa u Prabir Das, Naocha Singh bad u Pritam Kotal, kumjuh ïa u rangïalehkai ‘dien na Montenegro u Milos Drincic.
Shuh shuh ka la wanrah ruh ïa kiwei pat ki rangïalehkai ban pynkhlaiñ ïa ka kynhun kum u Ishan Pandita, Lara Sharma (ba la shim wai na ka Bengaluru FC) bad u rangïalehkai shakhmat u Jaushua Sotirio na ka Newcastle Jets FC.
Ka Kerala Blasters ha kane ka kynti kaba mynta kam shym la lah ban ïalehkai bha ha ka Durand Cup ha kaba ka jingïaid lynti jong ka, ka la poi sha kaba kut tang ha ka jingïalehkai (group) ha kaba ka la jop tang shisien na ki saw sien ïakhun.
Shi kynhun ki briew kiba la sngewthuh ba ki lah ban shah kem halor ka jingtohkit kaba ïadei bad ka jingpynïaid be-aiñ ïa ki karkhana thang dewïong ha kane ka jylla, ki la ïoh jamin lypa na ka Meghalaya High Court khnang ba kin lait na ka jingshah kem ha ka Sngi Ba-Ar.
Hynrei ka High Court ka la ai jamin lypa ïa kitei ki briew ha ryngkat ki kyndon kiba ki hap ban bud.
Mynta ka sngi, ka ïingbishar ka la ai hukum halor ka jingpan jamin lypa lane ‘Anticipatory Bail’ jong kitei ki briew hadien ka hukum ba la wan na ka Supreme Court.
Kitei ki briew ki la pynpaw ba ki lah ban shah kem ha kaba ïadei bad ka jingpynïaid ïa ki karkhana thang dewïong be-aiñ ha ka jylla.
Haba peit bad bishar ïa ka jinglong jong ki nongrim ba kitei ki briew ki la shah kynnoh, na ka liang ka High Court ka la ong ba ïa mynta, ka lah ban ym pat donkam ïa ki pulit ban kem ïa kitei ki briew.
Hynrei haba ai jamin lypa ïa ki, ka High Court ka la bthah ba ki dei ban ai ïa ka ‘bond’ kaba T.
10,000/- ryngkat bad u nongbah khlieh na ka bynta kaba kum kane kajuh ka dor.
Ïa kane dei ban pyndep hapoh shi taïew naduh mynta ka sngi ha ïingbishar u Chief Judicial Magistrate, West Khasi Hills.
Nalorkata, kitei ki briew kiba la ïoh jamin lypa kin hap ban bud ïa ki kyndon jong ka Section 438(2) jong ka Code of Criminal Procedure, 1973.
Ka High Court ka la pynpaw ruh ïa ki nombor ‘Mobile Phone’ jong kitei ki briew khnang ba lada donkam, kitei ki briew kin hap ban ïathuh ha kaei ka jaka kaba ki don.
Ha kajuh ka por, ka High Court ka la ong ba kitei ki briew kiba la ïoh jamin lypa kim lah satia ban mih na Meghalaya lait noh sa tang lada ki leit sha Assam.
Lada ki leit sha Assam palat hynñiew sngi, kin hap ban pyntip lypa shwa ïa u pulit uba tohkit halor ka jingtreikam jong kitei ki karkhana thang dewïong be-aiñ.
Lada don ka jingpynkheiñ ïa ki kyndon ba la buh, kitei ki briew kin duh noh syndon ïa ki jingmyntoi ba ki la ïoh na kane ka hukum jong ka High Court.
Shuh shuh lada ka sorkar jylla ka ïoh ïa kino-kino ki jingthoh ne sabut pyrshah ïa kitei ki briew bad lada donkam ban tohkit ïa ki, ka sorkar ka lah ban leit sha ïingbishar ban kyrpad ban weng noh ïa katei ka jamin ba la ai mynta ka sngi.
Ka kompeni Meghalaya Cement Limited, Topcem ha ka Sngi Ba-ar ka la weng kam noh shi syndon ïa ki 2 ngut ki nongtrei kiba kren da ki ktien khlem akor bad kiba la pynshit ïa ki pulit ban bom naphang ïa ki paidbah ha ka jingpynlong ïa ka jingpynsngew paidbah jong ka kompeni dewbilat kaba la long ha ka shnong Thangskai ha ka 24 tarik mynta u bnai.
Kitei 2 ngut ki nongtrei kiba la shah weng kam noh bad kiba trei kum ki Administrative Officer hapoh jong katei ka kompeni ki kynthup ïa u Arun Kejriwal bad u Umesh Kumar.
Na ka liang ka HR Department ka Meghalaya Cements Limited ka pyntip ba ka la pynmih ïa ka hukum ha ka Sngi Ba-ar ba la weng kam noh shi syndon ïa kitei 2 ngut ki nongtrei jong ka kompeni.
Ka Shillong College bad ka St.
Anthony’s College ki la jam sha ka final ha ka lympung ïalehkai Inter College Football Men Tournament ba la pynïaid da ka skulbah NEHU.
Kine ar tylli ki kynhun kin pynkhreh ban ïaknieh ïa ka nam lahduh ha ka jingïakhun final ka ban long ha ka sngi Palei ha ka por 10 baje mynstep ha SAI Training Centre, NEHU.
Haba phai sha ki ar tylli ki jingïakhun semi final kiba la long ha ka sngi Balang, ka St.
Anthony’s ka la pynliem noh ïa ka Seng Khasi College, Shillong da 3-1 kol bad ka Shillong College ka la jop da 6-1 kol ïa ka Edmund’s College.
Ha kane ka sngi la ïadon lang u MLA ka Mawlai Constituency u Bah Brightstarwell Marbaniang.
Ka kynhun ki ‘thei ïalehkai phutbol ka Jylla ka long ba la khreh ban ïashim bynta ha ka Hero Sub Junior Girls’ National Football Championship 2023-24 (Tier 1) ka ban long ha Amritsar, Punjab.
Kane ka kynhun hapoh ka jingïalam ka Kong Ïaikyntiew Nongkynrih (Football Coach) kan mih na ka nongbah ha ka sngi Ba-ar.
Kane ka kynhun ka la shah pynïakap ha ka Group-C kaba kan ïakhun pyrshah ïa ki kynhun kum ka Gujarat, Assam bad Chhattisgarh.
Te kumta ka Meghalaya kan ïakhun nyngkong ha ka sngi sngi U Blei (3 tarik) pyrshah ïa ka Gujarat, kumjuh ïa ka Assam ha ka 5 tarik bad ïa ka Chhattisgarh ha ka 7 tarik u Nailur.
Kane kan dei ka sien kaba nyngkong ia kane ka kynhun jong ki khynnah ba kin ïoh ban ïashim bynta ha kum kine ki lympung ba la pynïaid da ka All Indian Football Federation (AIFF) hadien ka jingwan lynshop ka khlam Covid-19.
Watla kiba bun na ki khynnah ki dangdei kiba thymmai, hynrei la khmih lynti ba kin ïalehkai bha na ka bynta ban wanrah nam bad burom ïa ka Jylla hi baroh kawei.
Kiwei pat ki kynhun kiba don ha ka Group-A ki long ka Jharkhand, Tamilnadu, Goa bad ka Manipur.
Ha ka Group-B ki long ka Arunachal Pradesh, West Bengal, Haryana bad ka Maharashtra.
Ha ka Group-D ki long ka Bihar, Uttarakhand, Punjab bad ka Mizoram.
Ki kynhun ki ban wan ha ki kyrdan ba hakhlieh jong kitei ki group kin ïoh rung sha ka semi final ka ban long ha ka 11 tarik bad ïa ka final yn pynlong ha ka 13 tarik u Nailur.
Ka Lumpariat bad ka Chutwakhu ki la khur jingjop ha ka lympung ïalehkai 2nd Division Football Tournament na ka bynta ka 6th Debo Shullai Memorial Trophy ba la pynïaid da ka West Jaiñtia Hills District (WJDSA).
Kane ka la wan hadien ba ka Lumpariat ka la pynliem noh ïa ka Dongmihsngi da 2-0 kol, katba ka Chutwakhu ka la pynliem ïa ka West Madan Mustem da 1-0 kol ha ka jingïakhun kaba la long ha Kiang Nangbah Stadium Ladthadlaboh, Jowai ha ka sngi Balang.
Ïa ki kol jong ka Lumpariat la thep da u P Marboh ha ka minit kaba 25 bad u Rihok Chyrmang haka 80+2.
Katba ia ka kol jong ka Chutwakhu la thep da u rangïalehkai ka West Madan Mustem u Rilangki Lyngdoh ha ka minit kaba 67.
Kum shibynta ban rakhe ïa ka National Sports Day, ka shlem treikam u District Sports Officer, South West Khasi Hills ha ka 29 tarik mynta u  bnai ka la pynhap pyrda noh ïa ka lympung ïalehkai kaba ar sngi kaba tip kum ka 2nd Inter School Mawpoint & Tug of War Competition 2023  kaba la pynlong ha madan MDSA Stadium Mawkyrwat.
Ha kane ka sngi u Bah T.
Lyngwa, Deputy Com-missioner jong ka SWKHD u la long u kongsan ha ryngkat ka jingdonlang u Bah D.
Syngkon, DSO ka South West Khasi Hills District, ki khynnah skul ki nonghikai bad ki ophisar.
Ha kane ka lympung ki don haduh 18 tylli skul kiba wan ban ïashim ha ka jingïalehkai Mawpoiñ, katba ha ka jingïalehkai Tan Tyllai pat ki don haduh 10 tylli ki skul kynthup ïa ki kynthei bad shynrang.
Haba phai sha ka jingïalehkai ha kane ka sngi kaba long shisha kaba iphuh iphieng bad kaba pynshongshit ïa ki nongpeitkai.
Haba phai sha ka jingïalehkai Mawpoint jong ki khynnah shynrang, ka Modern Academy Higher Secondary School ka la wan ha ka kyrdan kaba nyngkong bad kaba wan ba-ar kadei ka Phlorosy Dew secondary School.
Katba ha ka jingïaleh-kai Mawpoiñ jong ki khynnah kynthei, ka Little star Hr.
Secondary Sc?ool ka la wan ha ka kyrdan nyngkong bad kaba wan ba-ar ka dei ka Nonglang Secondary School.
Haba phai pat sha ka jingïalehkai Ïatan Tyllai jong ki khynnah shynrang bad kynthei, ka Nativity Hr Secondary School ka la long ka lahduh ha kane ka lympung bad kaba wan ba-ar jong ki khynnah shynrang kadei Rangthong Christian Higher Secondary School bad  kaba wan ba-ar jong ki khynnah kynthei ka dei ka Little Star Hr Secondary School.
Ha kane ka sngi la ïoh ruh ban pynphuh pynphieng shuh shuh  ïa kane ka prokram da ki jingshad na ki khynnah skul JNV Mawkyrwat.
Halor ka Block I & II kaba dei ka jaka jong ka Ri Jaiñtia naduh barim bajah.
Ka Sorkar Assam mynta ka la leh donbor ban bishar ïa ka shnong Mukroh kaba dei hapoh u pud u sam ka Ri Jaiñtia hapoh ka jingsynshar ka Jaiñtia Hills Autonomous District Council, Jowai mynta.
Ka Nongbishar ka Commission ka sorkar Assam ka la wan poi ha Shillong ban ai sakhi da ki briew ka Meghalaya baroh ïa ka Commission katkum ka khubor 8th Nailar 2023 ba la mih ha kawei ka kot khubor.
Kane ka mut ban bishar ïa ka shnong Mukroh ïa uto u briew u la dep shah siat ïap ha ki pulit Assam ha Mukroh kiba dei hapoh u pud u sam jong ka shnong Mukroh kiba la ïap 5ngut da ka jingsiat ki pulit Assam.
Kane ka Commission Assam ka mut ban leh bor ïa ka sorkar Meghalaya ba kam ngeit ïa ka Commission jong ka sorkar Meghalaya ban bishar ïa ka shnong Mukroh ïa kito ki briew kiba la dep siat ïap da ki pulit Assam.
Kane ka jingleh jong ka Assam ka long ban iuhroit ïa ka jingsynshar ka Meghalaya State.
U paidbah ka Ri Jaiñtia u dei ban sngewthuh ïa ka jingmut ka jingleh bor jong ka sorkar Assam ïa ka ri Jaiñtia mynta hapoh ka State Meghalaya.
U paidbah ym dei ban ngeit ïa kane ka jingthmu ka sorkar Assam ban leh bor ïa ka shnong mukroh bad kumjuh ruh ïa ka Block I & II kaba dei hapoh u pud jong ka ri Khasi Jaiñtia naduh barim bajah.
Ka lympung ïalehkai Under-16 Boys Football Tournament ba la pynïaid da ka East Jaiñtia Hills District Football Association (EJHDFA) ka la nangjam shaphrang ha madan Artificial Turf, Khliehriat ha ka sngi Balang.
Ha ka jingïalehkai kaba nyngkong, ka jingiakhun ka la kut khlem da lah pynkhih jar hapdeng ka Umtyra SC bad ka Lad-Dongwah.
Kumjuh ha ka jingïakhun kaba bud, ka Ehrang SC ka la pynliem noh da 3-0 ïa ka Tangnub SC.
Ïa kine la thep u Mynjuri Byrloi ha ka minit kaba 18, u Savayus Masa (42 & 48).
Ha kawei pat ka jingïakhun, ka Khliehriat HSS bad ka Nongthymme ki la pynïakhaid da mar 1-1.
Ha ka jingïakhun kaba khatduh jong kane ka sngi, ka R.
Shkenshynriah SC ka ka pynliem noh ïa ka R.
Madanpynriang SC lyngba ka shi kol ba la thep da u Ïaishah Bareh lyngba ka penalty ha ka minit kaba 17.
Ka Pommura SC ka la ïasam mar shi point bad ka Mawlyngngad SC ha ka SSA U-20 4th Division Football League 2023, hadien ba ki ïakhaid mar 1-1 kol ha ka sngi Balang.
Ha kane ka jingïakhun kaba la long ha madan 3rd Ground , Polo, ka Pommura ka la pynkhih jar nyngkong eh lyngba u Arbistar Wankhar (13), hynrei ka Mawlyngngad ka la lah ban pynphai kylla lyngba u Freddy Khryiemmujat (65) na ka bynta ban ïakhaid mar shi kol.
U khlur nongkawang sum jong ka ri, u Neeraj Chopra u la khmih lynti ban ïai bat kum u rangïalehkai uba khlem shah rem ha ka Diamond League ha kaba un ïashim bynta ha ka sngi Palei ha Zurich.
Ha ka sngi U Blei, u Chopra u la lah ban pynpaw ïa ka jingtbit ban khur ïa ka nam lahduh ha ka World Championships kaba la long ha Budapest ha kaba u la lah ban kawang 88.
17m.
U la khur ïa ka takma rupa ha u snem 2022.
Une u khlur ïalehkai ka ri  u la long u nongkawang sum uba lai ban thaw ïa ka khana na ka bynta ban khur ïa ka jingjop ha ka Olympic bad kumjuh ha ka World Championships hadien ka rekod ba la bat da u Jan Zelezny na Czech Republic bad u Andreas Thorkildsen jong ka Norway.
U Zelezny u la khur ïa ka takma ksiar ha ka Olympics jong u snem 1992, 1996 bad 2000, katba u la khur jingjop lai sien ha ka World Championships ha u snem 1993, 1995 bad 2001.
Katba u Thorkildsen u la khur ïa ka takma ksiar ha ka Olympics 2008 bad ruh ha ka World Championships 2009.
Kumba ka paw u Chopra ba dang 25 snem ka rta u la long u rangïalehkai u bym pat shah rem ha kane ka aïom, ha kaba u la jop ar sien ha ka Diamond League kaba la long ha Doha (5 tarik u Jymmang) bad ha Lausanne (30 tarik u Jylliew) hashwa ba un khur ïa ka jingjop ha ka World Championships.
Ha Zurich, u Chopra un ïakhun pyrshah ïa ki nongïalehkai kum u Jakub Vadlejch na Czech Republic, u Julian Weber na Germany bad u Anderson Peters na Grenada.
Ka kynhun ïalehkai kickboxing ka Jylla kaba don hapoh ka synjuk jong ka Meghalaya State Kickboxing Association (MSKA) ka la khur haduh 10 tylli ki takma ha ka WAKO India National Kickboxing Champion-ship kaba la long ha Ranchi, Jharkhand bad u Ryan Mukhim u la long u rangïalehkai ba dang-khynnah tam ha ka rta 6 snem.
Ha kane ka lympung kaba la sdang naduh 23 haduh 27 tarik mynta u bnai, ka Jylla ka la khur 5 ki takma ksiar, 2 ki takma rupa bad 3 ki takma rnong.
Kiba la khur ïa ka takma ksiar ki long ka Isapynbiang Lyngdoh ha ka Point Fighting – Below 18 Kg (Ch 2016 – 2018), Kyrshanlang Dkhar ha ka K1 (Rules – Ring) – Below 51 Kg (OJ 2004 – 2005), ka Reyana Syiemsad ha ka Low Kick (Ring) – Below 48 Kg (OJ 2004 – 2005), Banpynkhraw Warshong ha ka K1 (Rules – Ring) – Below 45 Kg (YJ 2006 – 2007) bad u Thangoulian Manlun ha ka K1 (Rules – Ring) – Below 70 Kgs (YJ 2006 – 2007)Kiba la khur ïa ka takma rupa ki long u Gavin Albert Kharshandi ha ka Low Kick (Ring) – Below 48 Kg (YJ 2006 – 2007) bad u Winningstar Lyngdoh Nonglait ha ka K1 (Rules Ring) – Below 51 Kg (OJ 2004 – 2005).
Ïa ki takma rnong la khur da ka Caress Syad ha ka Low Kick (Ring) – Below 63.
5 Kg (YJ 2006 – 2007), Mebankitbok Mynsong ha ka K1 (Rules Ring) Below 51 Kg (OJ 2004 – 2005) bad ka Wansuklang Khyllep ha ka Kick Light (Tatami) – Below 89 kg (YJ 2006 – 2007).
Ïa kane ka kynhun la ïalam da u coach kata u Jezerel Sangma Jezreal Oyami bad Indahun Ïawphniaw, ryngkat u Manager u Wallambok Mawlong bad Particia Synjri, katba u Shaibor-lang Lyngdoh Maw-phlang kum u WAKO India Referee bad Bah Lorenzo Pearson Warjri kum u Official.
Ïa kane ka kynhun la pdiang burom ha ka sngi Balang tang mar ïa wanphai sha la ïing ha kaba la ïadon lang u Bah Allantry Franklin Dkhar ryngkat u Joint Secretary ka Meghalaya Basketball Association u Bah Donbok Ïawphniaw, kumjuh u Bah Lorenzo Pearson Warjri, Working President ka MSKA ryng-kat bad ki kmïe kpa, ki nonghikai skul.
Ha ka Sngi Ba-Ar, ka Sorkar Pdeng ka la pynbna ba ka la pynhiar ïa ka dor jong ka tyndong lyer shet lane ka Liquified Petroleum Gas (LPG) da T.
200.
Ki Myntri ki la wan sha ki lad pathai khubor ban ïaroh ïa u Myntri Rangbahduh, u Narendra Modi, halor ka rai ban pynhiar ïa ka dor jong kane ka mar bakongsan kaba la pyndonkam da ki phew klur tylli ki longïing longsem ha ka Ri baroh kawei.
Ngi la ïohsngew ïa ka jingud jingnam jong ki nongshong shnong halor ka jingrem dor jong ka LPG kaba la ktah shikatdei ïa ka pla tyngka jong ki.
Sa katto katne bnai, ka Ri kan sakhi ïa ka ilekshon ha ki jylla kum ka Rajasthan, Madhya Pradesh bad Chhattisgarh kiba dei ki jylla kiba kham bun ki MLA bad MP.
Sa tang phra bnai eiei, ka ilekshon ban jied ïa ki MP Lok Sabha kan sa long ha kane ka Ri.
Namarkata, ngi tip shai ba katei ka jingpynhiar ïa ka dor LPG ka dei beit namar kine ki ilekshon kiba la tied ïa ka jingkhang bah jong ka BJP.
Ngi kynmaw ba katto katne snem mynshwa, u Modi u la kyntu ïa ki nongshong shnong kiba kham don kham em ba kin kyntait noh ïa ka jingpynduna dor lane ‘subsidy’ ba ki ïoh halor ka LPG khnang ba ïa kato ka pisa yn lah ban pynïoh LPG ïa ki longïing longsem baduk.
Ha kane ka jylla jong ngi ruh, la bun kiba la shim ïa ki LPG ban shet jingshet bad ban kyntait noh ïa u rnga, dieng bad umphniang sharak.
Da shisha ka long kaba donkam ban kyntait ïa u rnga bad ka dieng namar ki kham pynjaboh ïa ka mariang nalor ba ki pynsyllen ïa ki khlaw ki btap.
Dang nyngkong, ki bun bah kiba la shongshit.
Hynrei suki-pa-suki namar ka jingkiew dor jong ka LPG, ki baduk ki la ïa lynñiar bad ki la hap ban iehnoh ïa kita ki tyndong lyer bad ban phai biang sha u rnga.
Ngi dei ban sngewthuh ba ha India bad ha kane ka jylla, kiba bun ki dei ki baduk kiba hap ban ïakhun ban ïoh kamai bad ïa ka ja ka jhur.
Kam dei kaba suk ïa ki ban siew ha ka dor kaba heh namar ka jingmih ka duna.
Ka BJP bad ka Sorkar Pdeng ki la sngewthuh ïa kine ki jingeh jong ki paidbah ba kam banse ban pynbna ïa ka jingpynhiar dor ïa ka LPG.
Lada kam pynhiar dor, ka BJP ka lah ruh ban shah pynrem syndon ha ka ilekshon.
Ngi kynmaw ba ka BJP ha ki snem 1997-1998, ka la shah rem ha ka ilekshon ha Delhi namar ka jingkiew dor jong u piat.
Naduh kato ka por, ka BJP ka khlem lah shuh ban wanphai sha ka bor synshar ha Delhi.
Kane ka seng kam pat klet satia ïa kaei kaba la jia ha kato ka por bad namarkata, ka sheptieng ba mynta ka kynti ruh, ki paidbah ha ka Ri kin bitar lep bad kin jied noh da kiwei pat ki seng.
Ban ïalehkai bad ki paidbah ha kaba ïadei bad ka dor ka mur jong ki mar bakongsan kam dei ka kam kai.
Sa tang lada kata ka seng saiñpyrthei kam don mon shuh ban jop ilekshon bad ban synshar biang, kan leh kumba ka kyllut.
Hynrei ka seng saiñpyrthei kaba dang thrang hi ban jop ilekshon, kan ïaleh katlah katïai ban pynduna ïa ka dor ka mur jong ki mar ki mata bad khamtam eh ki marbam mardih bad ki mar bakongsan khnang ba kan ym shah ktah jur ha ka por thep ‘vote’.
Hynrei ngi sngewdei ban kynthoh hangne ba ha Meghalaya, ki paidbah kim da ïakhih khuslai than lada kiew dor makna.
Ki sngap beit man-man.
Kim long kum ki nongshong shnong sha rithor ki bym ju map ïa ka sorkar kaba ym lah ban pynhiar ïa ka dor ka mur jong ki mar ki mata.
Hangne, ngi shem ba wat lada kiew dor sa katno-katno ruh, ki paidbah ba bun ki sngap beit bad ki thied beit khlem jingkhuslai.
Lehse wat ka Sorkar Pdeng bad ka BJP ruh kin lyngngoh ïa kane ka rukom long jong ki nongshong shnong ka Meghalaya.
Ngim tip na kaei ka daw ba ki paidbah hangne ki sngap mynthi beit, hynrei ka dei kaei-kaei kaba sngewdiaw lada ngi pyrkhat bha.
Kum ki nongshong shnong ngi don ka hok ban kren bad mih sha surok haba la kiew dor shaba palat ki mar ki mata khamtam ki marbam mardih khnang ba ka sorkar kan sngewthuh ba kam dei ban kheiñ sting ïa ki paidbah.
Ha kawei pat ka liang, ngi dei ban sngewnguh ba ngi dang don ha ka Ri synshar paidbah bad ka Ri kaba bun ilekshon.
Lada ym dei kumta, ka sorkar kan ym sngap wat tang khyndiat ruh ïa ka khia ka shon jong ki nongshong shnong, bad kan ym pynhiar ïa ka dor jong ka LPG ne kiwei pat ki mar ki mata bakongsan.
Kum ki nongshong shnong ngi dei ban long barabor kiba peitngor ïa ka jingleh jingkam ka sorkar khnang ba kan ym shim sting ïa ka kam kaba ka dei ban trei na ka bynta jong ngi.
Ym don sorkar khlem ki paidbah.
Hynrei lada ki sorkar ki leh sting, ngi lah ban duh noh wat ïa ka synshar paidbah bad ka jinglong laitluid.
Ha kito ki jaka kiba ki Phareng ki la jop, ki pynrung shisyndon ïa ki aiñ khyndew ki aiñ khlaw.
Don ki jingpynïaid ryntih bad ki jingmana ïa kiba ïa kiba ki nongshong shnong ne ki trai khyndew ne khlaw ki dei ban bud bad pyntreikam.
Don ruh ka jingkheiñ jingdiah kaba biang bad kaba thikna bad ym don iwei i dkhot khyndew ne khlaw iba khlem hap ha ka jingkheiñ jingdiah bad ba yn ym tip ba ym don ba long trai.
Kumta da kaba leh kumne ym don kano kano ka jingkulmar ne jing-ïakam kynti, ne ka jingai pata arsien ïa ka juh ka jaka ne ïa die ïa thied ïa kajuh ka khyndew ne khlaw arsien lai sien.
