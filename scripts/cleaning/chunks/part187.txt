U President ka HYC Samla Lumlang Kharsyiemlieh u la ong ba ka Shnong ka la kyrpad ïa ka Seng ban ïarap bad ka Seng ka ai ka jingkyrshan ba pura ïa ka Dorbar Shnong, haba maham ba kane ka kompani ka dei ban wan ïalam shuwa ïa katei ka longkmie ba jah, lym kumta kan ym ïohlad satia ban plie biang ïa ka karkhana.
Ka HYC ka la maham jur ruh ïa ki bor pynïaid ka kompani ba kim dei ban plie ne kyndang ïa ka tala katba kim pat lah ban pynurlong ïa ki kyndon ba la buh.
Shillong, Nailur 22: U MLA ka Mawphlang u Bah Mathew Kurbah mynta ka sngi u la wanrah ha ka jingtip ka Ïingdorbar lyngba ka kynta jingkylli ba na ka daw ka jingkiew dor ki marbam mardih namar ka jingduna u khaw ka la pynlong ïa kiba bun ki Khynnah ban pep skul noh shiteng por bad pynkha roi ruh ïa ki jingsniew ha ka Jylla.
U Bah Kurbah u kwah ban tip katno sien ka tnad food and civil supplies ka la leit khynra ïa ka jingdie tuh ïa u khaw bad kiwei ki marbam.
Na ka Liang u Myntri u Bah Comingone Ymbon u la ïathuh ba la ju pynlong ïa ka jingkhynra ia ki dukan ha Ïewduh, Laitumkhrah, Rynjah bad kiwei kiwei de ki jaka.
Ha kane ka jingiabuh jingkylli la mih ruh ka jingwad jingshai na u Saleng halor u khaw plastik nangta ka jingkiew dor ki marbam mardih bad u Saleng uba dei u MLA ka Congress u la ong ba ka jingkiew dor ka la kham jur hadien ba la dep ka elekshon MLA mynta u snem.
Ha kane ka jingwad jingshai u Saleng u la kylli ruh kaei ba ka sorkar ka la leh halor u khaw plastik ba u la wanrah nuksa ha ka sien shong dorbar baladep bad ong ruh shano ka sorkar ka buh ïa une u khaw ba ka khlem test ïa u.
Kane ka jingong u Saleng ka long hadien ba u Myntri ka tnad sam marbam u la ong ba lada ki dkhot ka ïing ki ïoh jingtip ne ki paidbah ki lap ïa uba kum une u khaw kidei ban wanrah sha ka tnad treikam jong ka sorkar khnang ba kan ïoh ban test.
U la pynshai ruh ba une u khaw plastik ba ki paidbah ki ïa ong ha ka jingshisha udei uta u fortofied rice ne u khaw ba la khleh vitamin.
U Bah Ardent Basaiawmoit u la kylli hato ka jingkiew dor kadei nabar ba don kiba dawa pisa ne ka extortion?U Myntri u la iathuh ba ka ju don ka jingleit khynra da kaba pyndonkam ruh da ki mobile app.
Shillong, Nailur 22 : Ka Myntri ka Tnad ka Koit ka Khiah Kong Ampareen Lyngdoh ha ka sngi Thohdieng ka la pyntip ba ka Tnad ka la pan ïa ka jingpynshai na ka Tnad Home (Political) bad ruh ka Tnad Law halor ka rai jong ki katto katne ki District ban ai ïa ki Provisional Permanent Residency Certificate sha ki samla pule MBBS jong ka Open Category.
Haba wanrah ïa ka statement hapoh ka ïing Dorbar ba ïadei bad ka call attention notice u MLA ka North Shillong Bah Adelbert Nongrum, ka kong Ampareen ka la ong “ Namar ka jingbym long shai bha halor ka bynta jong ki bor district haba ïadei bad ka jingai ïa ki Permanent Residency Certificate, namar don katto katne ki District ki la ai ïa ki Provisional PRC sha ki samla pule Open Category dang shen, la rai ban phah ïa kane ka kam sha ka Tnad Home (Political) bad ruh sha ka Tnad Law ban pan jingpynshai".
Ka Kong Ampareen ka la ïathuh ba ka tnad mynta ka dang ap sa ïa ka jingpynshisha ïa 2 ngut ki kyrtong kiba shah jied ban leit pule MBBS na ka bhah pule ka Jylla.
Ka Meghalaya ka la ïoh 92 seat mynta u snem bad sa ar seat napoh ka central pool.
Napdeng kine, 52 seat ki dei na ka central pool, 13 RIMS, Imphal, 14 NEIGRIHMS Shillong, 3 Tripura bad 10 ha Assam.
Ka kong Ampareen ka ong ba kat kum ka jingkam nongshong shnong da ki kyrtong, la bthah ïa ki Deputy Commisssioner ba kin pynshisha ïa ka jinglong trai shnong ba pura jong ki.
Ka pyntip ba ka Tnad ka la ïoh pdiang ïa ki kaiphod na ki DC bad dei halor kine ki kaiphod bad ki kot ki sla ba la ai, ka Tnad kala pynmih ïa ka jingai bhah pule MBBS ha ka 31 tarik Nailar, 2023 bad hadien ka jingïoh biang sa 2 seat na ka central pool, ïa kane ka jingai seat la pynthymmai biang ha ka 4 tarik Nailur 2023.
Ka Myntri ka ong ba hadien ka jingïoh pdiang ïa ki jingujor na ki katto katne ki kynhun Sengbhalang, ka Tnad ka Koit ka Khiah ka la pynmih ïa ka jingpynbna ha ka 6 tarik Nailur 2023, ba pynsangeh ïa ka jingai bhah pule jong ka Open category kat bym pat lah ban pynshisha ïa ka jinglong trai shnong jong ki kyrtong kat kum ka OM ka Tnad Home (Political) ba pynmih ha ka 10 tarik Jylliew, 1983.
Ki phra ngut ki samla pule ba shah jied ha ka Open category ki kynthup ia u Mehbub Hassan, Monimul Ekram Mondall, Mahmudul Islam, Atida Zaman, Chiranjit Kumar Paul, Angoor Zaman Hoque, Abul Kala, Golam Mahdi Alom bad Ayush Kumar.
Kat haduh ka 21 tarik Nailur, ka jingpynthikna ïa ka jaka sah jong ki hynriew ngut ki samla pule kala wan poi.
Kine ki kynthup ïa u Mehbub Hassan, Md Mahmadur Islam, Atifa Zaman, Chiranjit Kumar bad Angoor Zaman Hoque kiba la ai ïa ka PRC na ka bynta ka higher education bad training ba la ai da u SDO Dadenggre sub-division West Garo Hills bad u Ayush Kumar uba la ai ia ka PRC ba la ai da u DC ka East Jaintia Hills.
Shillong, Nailur 22 : U Nongïalam ka AITC bad Myntri Rangbah barim ka jylla u Dr Mukul Sangma ha ka Sngi Thohdieng, ula ong ba un sa shong bishar ba hapoh kaei ka kyndon jong ka aiñ ba la ai ‘Legal Notice’ sha u da u Henry Lalremsanga, u Chairman ka 2B’s Group of Companies.
U Dr Mukul haba ïakren bad ki nongthoh khubor, ula pyntip ba um pat ïoh pdiang ïa kane ka legal notice.
“Namar kata, ngan ap ïa ka.
Ngan sa peit kaba kumno kata ka legal notice ba la ai bad kaei kata ka kyndon aiñ kaba u (Henry) la phah sha nga ïa kane ka notice.
Ki don katto katne ki kam kiba ki kynhun ïasaid aiñ jong ki kin tip, ngin sa ïakhmih bad ki yn da la poi ka por" ong u Dr Mukul.
Haba kylli la kane ka legal notice ka shong nongrim ban ai pyrshah ïa ka hok jong u Dkhot ka ïing Dorbar, u Myntri Rangbah barim ula ong “Ta ka daw nga ong ba hapoh ka kyndon aiñ aiu ba u (Henry) u ai ïa katei ka lad ban phah sha nga ïa ka legal notice".
Ka legal notice ba la phah da u Bah K Kharmawphlang, Legal Counsel ba mihkhmat ïa u Henry Lalremsanga, kala dawa ïa u Dr Mukul ban panmap khlem kyndon hapoh ka 7 sngi ba kynnoh ïa u Henry kum u ‘Kingpin’ khaïi droks.
Ka la dawa ruh ïa u Dr Mukul ba un siew ïa ka bai mynraiñ khmat ba 20 klur tyngka hapoh ka 7 sngi ba ïoh pdiang ïa kane ka notice.
Kane ka legal notice ka dei kum ka sienjam pyrshah ïa ka jingkren u Dr Mukul ha ka 19 bad 20 tarik Nailur.
Haba ban biang ba ka jingkren jong u hapoh ka ïing Dorbar ka dei tang ka jingai jingmut ïa u Myntri Rangbah, u Dr Mukul ula ther pat ïa u Myntri Rangbah ba ula rah ïa kane ka kam shabar ka ïing Dorbar ban u la ai jingmut ba ïa kane ka legal notice la dei ban phah sha u Myntri Rangbah.
“Hapoh ka ïing Dorbar, ka jingkren jong ka ka la shai bha.
Ka la long eh kum ka jingai jingmut ïa u Myntri Rangbah.
Dei tang u Myntri Rangbah uba la kren ïa kane shabar ka ïing Dorbar.
U dei ban phah ïa ka legal notice sha u Myntri Rangbah" ula ong.
Shillong, Nailur 22: Ha ka sngi kaba kut jong ka dorbar synrao mynta ka sngi, ka la mih ka jingïakhluit hapdeng u Myntri Rangbah u Conrad Sangma bad u MLA ka VPP, u Bah Ardent Basaïawmoit.
Kane ka la mih haka por ba u Conrad u dang jubab ïa ka Call Attention Notice halor ki khubor kiba la mih ba ka jylla Meghalaya kadei ka jylla kaba duk tam ha ri India.
Haba jubab ïa kane, u Conrad u la kdew shibun tylli ki mat da kaba kren siat bad kynthah ruh ïa u Bah Ardent ba u long khim jingmut bad uba shu wohdong beit ïa kaei kaba la leh da ka sorkar.
U Myntri Rangbah u la kren pyrshah ruh ïa ka jingdawa u Bah Ardent halor ka jingpynlong palat pud ïa ki Festival ne ki tamasa.
U Conrad u la ong ruh ba u she jingeh ban pynshai ïa ki briew ki bym sngewthuh.
Hamar kane ka por u Bah Ardent u la ïeng lyngba ka Point of Order, ha kaba u la ong kdew ba ki kyndon pynïaid ïingdorbar ki kren shai ba ha kaba ïadei bad ka Call Attention Notice, u Myntri udei ban jubab beit ïa ki point kiba la wanrah da ki dkhot, ym dei ban un shu jabab lut kat kaba u kwah.
U MLA Nongkrem, u la ong ruh ba lada u Myntri Rangbah u kwah ban ban ïatainia u long uba la kloi ban ïatainia khamtam ha kaba ïadei bad ka jingkynnoh ïa ka jinglong khim jingmut ne ka jinglong ka jingmut jingpyrkhat.
“Lada u Myntri Rangbah u kwah ban ïatai halor ka jingmut jingpyrkhat ngin iatai, namar ka jingmut jingpyrkhat jong u riewlum bad ki briew kiba la heh la sah shabar jylla ka ïapher", la ong u Bah Ardent.
Hamar ba dang khluit ka jingïania la ïeng sa u Dr.
Mukul Sangma, uba la kdew ba ki kyndon ki kren shai ba u Myntri haba u jubab ïa ka Call Attention Notice udei ba jubab beit ïa ka phang bad kam dei ruh ban jrong.
Na ka liang u Deputy Speaker uba pynïaid ïa ka ïingdorbar u la kylli na u Bah Ardent la u dang kwah ne em ba u Myntri Rangbah un dang pynshai.
U Bah Ardent u la ïeng da kaba ong ba um kwah shuh ïa ki jingpynshai na u Myntri Rangbah, hynrei namar ba u Myntri Rangbah u la kwah ban ïatainia, na ka liang jong u ruh u long uba la kloi.
Shillong, Nailur 22: U Bah Paul Lyngdoh Myntri ka tnad Tourism, u la ïathih ha ïingdorbar Thawaiñ mynta ka sngi ba ka sorkar ka la mang ban pynlut 8.
49 Klur tyngka na ka bynta ka Cherry Blossom Festiab mynta ka snem.
Ïa kane u Bah Paul u la ïathuh ba ha por ba ba jubab ïa ka Zero Hour Notice ba la wanrah da u Bah Adelbert Nongru, MLA ka North Shillong mynta ka sngi kaba dei artad ka sngi ba kut jong ka Dorbar Synrai.
ia kane u la ong ba ka festival kam dei kaba la bei tyngka beit da ka sorkar hynrei kadei kaba ioh jingkyrshan na ki kompeni bad na ka jingdie ia ki ticket ruh.
U Myntri u la iathuh ruh ba ka jingmang tyngka ka la don ruh halor kane ka festival ia kaba lah ban lap ha ka head 104, kaba mang 1.
99 Klur, katba ka jingpynlut kan long 8.
49 Klur kaba mut ka festival ka hap ban pynmih hi nalade sa 6.
49 Klur tyngka da kaba die ia ki ticket bad ka jingiarap na ki kompeni.
U la pynshai ruh ba wat lada kane ka jigpynlong ïa ka Cherry Blossom Festoavl kam shym la paw la ka jong ka head ha ka Budget, hynrei ka la don ha ka head 104 kaba la mang na ka bynta ki Festival ha kaba la mynjur ruh da ka ïngdorbar ha bnai Lber mynta ka snem.
U Bah Adelbert Nongrum haba wanrah ïa kane zero hour notice ban wad jingshai halor ka jingthmu ka sorkar ban pynlong ia ka cherry blossoms festival naduh u naiwieng mynta ka snem.
U MLA ka North Shillong u kwah ban tip nangno ka sorkar kan ioh pisa ban pynlong ia kane ka tamasa kaba la thmu ruh ban pynlong shabar ri kata sha Thailand.
Ka daw ba u Bah Adelbert u kylli kumne kadei namar ba ha ka budget ne ka jingnang pisa mynta ka snem ym shym la pynpaw ei ei bad wat ha kane ka dorbar Synrai ba mynta ruh ym shym la pynpaw ei ei.
Shillong, Nailur 22 : U Henry Lalremsanga ula phah da ka ‘Legal Notice’ sha u Myntri Rangbah barim bad Nongïalam ka All India Trinamool Congress (AITC) u Dr Mukul Sangma bad dawa ban siew ïa ka bai mynraiñ khmat ba T.
20 klur nalor ban panmap halor ka jingkynnoh ba u dei u ‘Kingpin’ ki kam khaïi droks hapoh ka ïing Dorbar Thaw Aiñ ka Jylla Meghalaya.
Une u Nong Mizoram uba dei u Chairman ka 2B’s Group of Companies, ula dawa ïa u Dr Mukul ban siew ïa kane ka bai pyn mynrain bad ban panmap hapoh ka 7 sngi lym kumta un mudui da ka mukotduma kam bymman (Criminal) bad Civil suit pyrshah ïa u hakhmat ka ïing Bishar.
ïa kane ka ‘Legal notice’ la phah da u Bah K Kharmawphlang & Associates, Advocate and Legal Consultant jong u Henry Lalremsanga.
Kane ka ‘Legal Notice’ ka kren halor ka jingkynnoh bym shong hok bad jingkawang ktieh ïa ka long ryngïeng jong u Lalremsanga hapoh ka Dorbar Synrai jong ka ïing Dorbar Thaw Aiñ bad ka jingkren sha ki lad pathai khubor kiba mih paidbah ha ka 19 tarik bad 20 tarik Nailur, 2023.
Ka la pynpaw ba kine ki jingkynnoh ki la saphriang kylleng sawdong bad buh ha ka jingma kaba bun ïa u Lalremsanga shimet bad ha ki kam ba u trei.
La pynpaw ba u Lalremsanga ula shah kem khlem shonghok ha u snem 2013 haba ïadei bad ka jingkurup ïa ki dawai ba shalan watla u don ïa ka Licence ban shalan ïa ki dawai.
Ka ïing Bishar Special Court NDPS Act, Patiala House Court, New Delhi, ha ka 218 ka la pynkut ïa kane ka mukotduma da kaba ong ba duna palat ki sakhi ban pynshisha ïa ka jingpynkheiñ aiñ.
Ka Notice ka ong ba ka jingkynthoh pynjah burom, ka bym don ka jingshisha, ka la wanrah ïa ka jingsngewdiaw kaba jur ïa u Lalremsanga, ïa ka ïing ka sem jong u bad ïa ki kam ba u leh shabar ka Ri.
Kane ka jingkynthoh ka la ktah ïa ka Jaidbynriew Mizo hakhmat ka pyrthei.
U Legal Council u Lalremsanga ula pynpaw ruh ba kine ki jingkynnoh ba poh dor, ki dei kiba la pynmih khnang tang ban myntoi ha ki kam saiñ pyrthei.
Nalor ki jingdawa bai mynraiñ khmat bad ban panmap, la dawa ruh ba dei ban sangeh shisyndon ha ka ban pynmih ïa kino kino ki jingkren lamler bad jingkynthoh pynjah burom ïa u Lalremsanga.
La ong ba kane ka ‘Legal Notice’ kan dei ka ruh kum ka kabu ba khatduh ban pynbeit ïa ki jingleh bakla kaba la pynjah burom ïa ka burom ka ijot jong u Lalremsanga.
Mumbai, Nailur 23: Hashuwa ban jam sha ka samoi lehkai 2023-24 jong ka lympung Indian Super League, ka Mumbai City F, ka lahduh jong ka samoi ba ladep ka la ïoh ban pynbna ïa ka thup kyrteng jong ki 27-ki player jong ka kynhun.
Ka kynhun kaba la lamkhmat da u Des Buckingham ka la pynkhihwin ïa ka samoi ba ladep jong ka ISL, da kaba pynkheiñ haduh 17 tylli ki rekod jong kane ka lympung, shuwa ba kan ïohrah ïa ka trophy ha kaba ar sien lynter na ki 18 sien ïakhun, bad dang sah sa ar wat ban ïalehkai.
Kane ka kynhun ka la phaikhmat mynta ka samoi jong ka ISL ban leh ïa kaei kaba ym pat shym la don kano kano ka klob kiba la lah ban pyndep – bad kata ka long ban ïada ïa ka burom na ka jingshahknieh.
Haba phai sha ka samoi ba ladep, ïa ka nam ISL Player of the Season bad ka khusnam AIFF Men’s Player of the Year, la khur da u Lallianzuala Chhangte, bad ha kane ka kynti i kumba kane ka kynhun ka dangkwah ban pyntyllun biang ïa kaei kaba ka ladep ban ïoh khur’ kumba la paw ïa ka jingkhlaiñbor jong ka klob kaba don ruh ïa u Jorge Pereyra Díaz, Bipin Singh bad u Vikram Partap Singh ha ki bynta ba shakhmat.
Hadien ba ka la jop haduh ar sien kynthih ïa ka burom jong ka ISL Shield, u Greg Stewart u don mynta ïa ka jingthrang ban kyntiew ïa ka burom sa ha ka sien ba lai ban pynsahnam ïa ka klob.
Ka jingdon jong ka Mumbai City ïa u Phurba Lachenpa, Rahul Bheke, Rostyn Griffiths, Mehtab Singh bad u Apuia, ka long kaba kongsan na bynta ka kynhun namar ki long ka jingkyrshan kaba skhem ban pynkhlaiñ ïa kane ka kynhun kaba la ïalam da u Des Buckingham.
Mynta ka kynti ki la don kumba phra ngut ki player ba thymmai jong ka klob kiba kynthup ïa u – Akash Mishra, Tiri, Yoëll van Nieff, Abdenasser El Khayati, Jayesh Rane, Seilenthang Lotjem, Franklin Nazareth bad u Nathan Rodrigues – kiba la pynïasoh bad ka klob ha ka aïom lyuir ban mad ha ka sien ba nyngkong ïa ka ISL ryngkat bad ka Mumbai City FC.
Ka thup kyrteng jong ki player ka long kumne harum:Goalkeepers: Phurba Lachenpa, Mohammad Nawaz, Bhaskar Roy, Ahan PrakashDefenders: Rahul Bheke, Valpuia, Tiri, Mehtab Singh, Sanjeev Stalin, Rostyn Griffiths, Nathan Rodrigues, Akash Mishra, Halen NongtduMidfielders: Yoëll van Nieff, Vinit Rai, Jayesh Rane, Apuia Ralte, Franklin NazarethForwards: Vikram Partap Singh, Lallianzuala Chhangte, Gurkirat Singh, Seilenthang Lotjem, Abdenasser El Khayati, Greg Stewart, Ayush Chhikara, Bipin Singh, Jorge Pereryra Diaz.
Nongpoh, Nailur 23: Ka long ka burom bad ka jingsngewkmen ym tang ïa ka University of Science & Technology, Khanapara ha Ri Bhoi bad ka jingioh pdiang kawei na ka Public Relation Officer ka USTM ïa ka khusnam ba la tip kum ka ‘Aadhvika National Award 2023’ kan long ruh ka burom bad ka nam ïa ka Ri Bhoi District bad ka jylla hi baroh kawei.
Kane ka Public Relation Officer ka USTM, Baridua, Khanapara kaba la ioh pdiang ïa katei ka khusnam ka dei ka Dr.
Rani Pathak Das, kaba trei kum ka Public Relation Officer jong ka University of Science and Technology Meghalaya (USTM).
Ïa kane ka khusnam la sam da u Jual Oram, uba dei u Minister barim ka sorkar pdeng ha ka jigndonlang u MB Jayaram, Chairman, PRCI, ka Geetha Shankar, National President, PRCI ha ka jingpynkup burom ba la pynlong ha Civil Services Officers Institute Auditorium Chanakyapuri ha New Delhi.
Kumba la pynpaw, kane ka Aadhvika National Award ka dei ka khusnam ba la ju ai burom man la u snem ïa ki riew kynthei lyngba ka Public Relation Council of India (PRCI) bad ha kane ka kynti katei ka Public Relation Officer ka USTM ruh ka la ioh pdiang ïa katei ka khusnam halor ki kam ba ka la trei ha katei ka skulbah jong ka USTM, Meghalaya.
Kane khusnam la bhah ruh ha ki 7 tylli ki bynta jong ka Aadhvika Award kaba ki ai burom kyrpang ïa ki jingjop jong ki riew kynthei bad ba la sam ruh ha ka 17th Global Communication Conclave ka Public Relation Council of India, ha kaba ka Dr.
Rani Pathak Das na USTM ka dei kawei na ka longkmei kaba la ioh pdiang ïa kane ka khusnam.
Haba ioh pdiang ïa kane ka khusnam, ka Dr.
Rani Pathak Das ka la ong, “ Ba ka burom bad ka jingïaroh ka leit sha baroh ki kynhun treikam hapoh ka USTM, Meghalaya bad kane ka jingioh pdiang jong ka ïa kane ka khusnam ruh kan nym urlong lada kam ioh kata ka jingkyrshan na ki para nongtrei ha ki bynta bapher bapher jong ka jingtreikam ban kyntiew ïa ka pule ka puthi lyngba ka USTM Meghalaya".
Shuh shuh, ka la ong ruh ba ka ai khublei kyrpang ïa ka Public Relation Council of India kaba la shim ïa ka bynta ba hakhmat ban ai ïa kane ka burom ba ka la ioh bad ha kajuh ka por ruh ka la pynpaw ba kino kino ki Longkmie kim dei ban duh mynsiem haba ki trei ïa kano kano ka kam bad ka jingïatrei ryngkat bad ki paidbah na ka bynta ka bha ka miat kam shym la sepei haba ngi don kata ka mynsiem ban shakri ïa ka imlang ka shalang, ka la bynrap.
Don ka ma ha ba la than ka suk, kine ki dei ki kyntien jingsneng jong u Myllung Soso Tham ha ka khana ba dei shaphang u masi lur bad ka masi lyngki ba la sot na ka kot Phawer Aesop.
Lehse ha ki sngi ba la thoh ïa kane ka ka kot kitei ki kyntien ki dang long kiba kham suhsat ba kham kylliañ ban pyrkhat bad ki long ka pharsi kaba siat jngai na ka jingim kaba man ka sngi jong ki briew.
Hynrei ha kine ki sngi kitei ki kyntien ki la long ki bynta jong ka jingim kaba man la ka sngi jong ki briew.
Ki briew ha kine ki sngi kiba mynta ki im shisha ha ka jingsuk na ka daw jong ka jingroi jong ka jingnang jingstad, ka ïoh ka kot bad ka jingkiew ka imlang sahlang.
Hynrei ka long pat kaba shisha kaba u nongrwai u rwai ‘katba nangwad jingsuk nang kham jynjar pynban".
Kine ki dei ki sngi kiba ki paidbah ki im ha ka jingsuk hynrei shibun bah ki jingma bad ki jingbymthikna ka jingim ki ap ïa ki.
Kumta katei ka ktien don ka ma ba la than eh ka suk ka kham don jingmut shibun eh ha kine ki sngi ba mynta ban ïa ki sngi kiba la thoh paidbah ïa ki ha kipor jong utei u myllung.
Ka jingim ha kine ki sngi ka la long shisha kaba suk ba lah ban ïohi ba tang ha ka jingjngai kaba shiteng kilo meter ruh ki paidbah ki la ap khia ban kiew da ka kali ne taxi kum ka nuksa na Police Pazar ha Motphran bad na them Bijoi sha Motphran.
Ki khynnah skul ha kine ki sngi kham ñiar ba kin iaid kjat lait tang ki katto katne hynrei la pynsuk ïa ka jingim jong ki da ki kali na iing (hooid ka don kam eh ka kali namar ba ki kot skul ha kine ki sngi ki la khia than).
Hynrei wat la katt ruh ka jingim hi ka la long kaba suk shisha.
Ki briew ki ïoh ïa baroh ki jingdonkam bad ki jingkwah jong ki ha kine ki sngi, hynrei shibun ki jingeh ki ap ïa ki.
Ki jait jingbam aïu ba ki briew kim ïoh ban bam ha kine ki sngi ba mynta, hynrei ha ka jaka ba kin nanglong kiba koit bakhiah pynban ki nang bun ki jingpang jingshitom.
Ka jingim suk palat jong ki briew ha kine ki sngi kiba mynta ka buh ha shibun ki jingma ïa ka jingim jong ki.
Ka jingbym pynmlien shuh ban ïaid kjat ka kham pynstet shuh shuh ïa ka rta jong u briew, ki jingpang ki kloi ban kem ha ka met kaba la pynsuk palat bad ka met kam don shuh ïa ka bor ban ïaleh pyrshah ïa ki jingpang.
Ha kine ki sngi kawei na ki jingpang kaba la pynsitom ïa u briew ka dei ka jingpang shini bad kane ka long ka kmie jong kiba bun ki jingpang na kane ka jingpang shibun kiwei pat ki jingpang ki ïoh ban shong skum ha ka met jong u briew.
Ka jingkiew ka jingsngaid jong u briew ka dei kawei na ka daw jong ka jingim suk palat namar ba kiba bun ki bam katba ki kwah katban iaid kjat pat kim lah.
Ym tang ha kaba ïadei bad ka koit ka khiah hynrei wat ha ka imlang sahlang ruh ka wanrah shibun ka jingeh bad ka jingma namar ba la than eh ka suk.
Haba peit ia ka jingkiew ka ïoh ka kot ha kine ki sngi kiba mynta la ima shisha ba dei kane hi kaba la buh ha ka jingeh ïa kiba duk ba suk pat namar ba wat la ka bam ka dih ka kiew dor kiba riewspah kim salia, hynrei kiba duk pat ki shah khñoit katba nangmih ki sngi.
Ka jingsuk ba ka spah ka ai bunsien ka pynsarong ïa ki briew bad katba ki nang riewspah katta ka jingsngew ïeit iwei ïa iwei pat ka la nangduna bad ka jingiabeh sha ki kam jingïatylli ka la nang duna shibun lait noh tang ha ki por ba ïa beh burom.
Ha kine ki sngi haba jia ka jingïap briew ne kino kino ki kam paidbah ym lah shuh ban ïoh ia ka jingiatreilang kum ha ki por ba mynshuwa namar ba ka jingroi ka ïoh ka kot ka pynsarong ïa ki paidbah hi.
Haba don kano kano ka jingjia ïap briew lah ban ïohi ba ki paidbah ki poi tang ban ïaleit ontep burom hynrei hadien kata tang shi ïing shi sem hi.
Ka jingïoh jingsuk jong kiba bun ka wanrah ka jingpynshoi kaba jur ïa kiwei pat kiba dang duna ban kot lang sha ka juh ka kyrdan bad ki la mih shibun ki kam kiba ktah pat ïa ka imlang sahlang, naduh ki kam bamsap kam lehjubor bad kiwei pat.
Katba ki briew ki nangriew spah katta ki kynroh ki nangjrong bad kane ka pyni ka ka dei shisha ba katta katba nangwad jingsuk katta ka nang jynjar pynban namar ba la nangtei kynroh bad pynjngai ïa lade na la ki parabriew.
Nongstoiñ, Nailur 23: Ka ophis jong u Deputy Commissioner (Supply), ka pynbna paidbah sha baroh ki longïing kiba don hapoh ka Eastern West Khasi Hills District, Mairang ba la pyllait paidbah ïa u Khaw jong ka National Food Security Act 2013 jong u bnai Nailur 2023 lyngba ki dukan rashon.
Ïa u khaw hapoh jong ka NFSA 2013 PHH bad AAY la bthah ban sam kat kum ka scale ba la buh da ka sorkar, kata NFSA- PHH 5 kilo shi khlieh briew bad ym donkam ban siew pisa.
AAY 35 kilo shi card bad ym donkam ban siew pisa.
NON-NEFSA 205 kilo shi card ha ka dor 13 tyngka shi kilo.
Ym bit ban ai duna ne ot na ka bhah ba la buh ne mang da ka Sorkar ha kaba ïadei bad ka jingsam ïa uno uno u marbam ba la ai na ka NFSA bad Non NFSA.
La bthah ruh ïa baroh ki FPS dealer ba kim dei ban pynduh khaw ïa kito ki nongbam, lada kim pat don ïa u Aadhaar Card bad ïa kito ki ba la pynjah ïa ki ration card jong ki.
Ïa ka bai kit bad bai kali ban pynpoi ïa kine ki marbam hapoh jong kitei ki lai tylli ki skhim, yn bei pisa da ka Sorkar sha ki Wholesaler ne Dealer kumba ju leh na ka por sha ka por.
Lada lap ïa kino kino kiba pynkheiñ ïa kitei ki kyndon haneng yn pynshitom katkum ka aiñ.
Lada don kano kano ka jingujor halor ka jingbym tikna ka jingsam ïa ki mar rashon.
Ki nongïoh bhah ki lah ban phah da ka jingthoh sha i District Grievance Redressal Officer & Addl.
Deputy Commissioner (Supply), Eastern West Khasi Hills District, Mairang lane ha ka Complaiñt Box ba la buh hapoh Office jong U Deputy Commissioner (Supply).
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ïa ka ktien Khasi bad ban kdup shitylli ïa baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da ka ba synrop lang ar ne lai kyntien ban shna kawei ka ktien ka ba kit jingmut, ka ba thiang snah bad ka ba lyngkot katlah katïai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha ka ba dang dei ban tuklar da ka iktiar ba pura halor ka ktien:Penance: ka mut nguhlet- nguh ka dei ba pyndem blei; let ka dei ka ba leh bym dei ha ka imlang sahlang ka longbriew manbriew.
Kumta nguhlet ka dei ba duwai phirat ban ainguh bad panmab na U Blei na ka bynta ka lait ka let.
Percent: ka mut na-ka-shispah – na-ka-shispah ka dei ka jingkheiñ ne jingthew bynta na ka shitylli ba shispah.
Perfect: ka mut paka- paka ka dei ba biang thik nadong shadong.
Perspective: ka mut thewjngai- thew ka dei ba tynjuh jingkheiñ; jngai ka dei ba don sha pajih na ka bor ïohi ne bor sngew ha lade.
Philosophy: ka mut salon saiñnia saiñpyrkhat- salon dei ka ba ïathuh khanatang ki ba don ka khubor ba jylliew jingmut ki ba long artat ka nuksa bad jingsneng ha ka longbriew manbriew ka imlang sahlang lyngba ki ryta; saiñ ka dei ba phrang pynjanai; nia ka dei ka kyntien shongsbai ba khia jingmut; pyrkhat ka dei ka jingmut ha jabieng briew ka ba shemphang.
Phrase: ka mut ‘tienkaplang- ‘tien ka dei ka bynta ba shim lyngkot na ka ktien; kap ka dei ba synrap ar ne lai bynta hajuh; lang ka dei ryngkat kawei na ki ba bun.
Piece: ka mut lyngkhot- lyngkhot ka dei shibynta ba dkhat na ka met ba shitylli.
Plan: ka mut pyrshot, saiñkam- pyrshot ka dei ba pyrkhat lypa na ka bynta ka kam ka ba dei ban leh hadien; saiñ ka dei ba phrang pynjanai; kam ka dei ka jingtrei ban pynlong kumba thmu ban sule ha lade shimet, ha ka imlang sahlang bad ka longbriew manbriew.
Policy: ka mut kpait-saiñ-kam- kpait ka dei ka lynter ba pruid dak; saiñ ka dei ban phrang pynjanai; treikam ka dei ba leh kumno kumno na ka bynta ban sule kumba thmu.
Kumta policy ka dei ba pruid dak bad phrang janai na ka bynta ban leh kano kano ka ban sule kumba thmu.
Politics: ka mut saiñpyrthei, saiñhima- saiñ ka dei ban phrang pynjanai; pyrthei ka dei ka jaka shityllup ka meiramew; hima ka dei ka bri synrop lang ïa ki raij jong ki kur ba pynlong ïa ka synshar hapoh u pud u sam ba la pruid dak ha kawei ka bri.
Pressure: ka mut bankhïa- ban ka dei ba tynrong nalor ha kaei kaei; khia ka dei ka jingthew ka ba jubor ban tynjuh kit ne rah.
Kumta bankhia ka dei ka ‘tienkaplang ka ba thew ba la tynrong jubor kaei kaei ha ka ba ym lah shah shuh ban kyrshan.
Pressure group: ka mut kynhun bankhia- kynhun ka dei ka jinglum lang katto katne ngut ki briew.
bankhia ka dei ba tynrong jubor kaei kaei ha ka ba ym lah shah shuh ban kyrshan.
Presentation/ Gift: ka mut bujai, aisngewbha- bujai ka dei ba wanlam eiei ki paidbah kum ban pynpaw sngewnguh ïa ki kynja longsan mansan; ai ka dei ba sam lem sha kiwei; sngewbha ka dei ba noh ka monlade da ka ba hun mynsiem.
Privilege: ka mut kabuhok- kabu ka dei ka lad ban ïoh myntoi; hok ka dei ka bhah ba la mang ban long trai.
Prophecy: ka mut kren kunok- kren ka dei ba mih ktien na shyntur ba sawa sur ba sngewthuh parabriew; kunok ka dei ka jingjia ba urlong kumba lah ïathuh lypa ha shwa.
Promiscuous: ka mut threw- threw ka dei ba kwah rhah khlem pud ban pynbyrngia da ki kam awria.
Pulse: ka mut kyndeh thied- kyndeh ka dei ba tied mar mar bunsien khlem sangeh; thied dei ki tyndong par snam ha ka met ki jingthaw ba im kum ki briew ki mrad ki sim ki doh.
Qualification: ka mut kyrdantbit- kyrdan ka dei ka snap longkhraw; tbit ka dei ba nang ba tip bad shemphang ha kano kano ka kam.
Quarrel: ka mut kynad, ïamai, ïania- kynad ka dei ba pun sniew ha la mynsiem pyrshah ïa kiwei; ïamai ka dei ba tim ba tla mar kylliang jong ki arliang mamla, ïania ka dei ba kynnoh kynta da ki ktien bym sngewthuh jingmut hapdeng arliang mamla.
Quest: ka mut thwet- thwet ka dei ba wad tyngeh lyngba ki raieh raidam.
Question Hour: ka mut por pyrthew, portohkit- por dei kano kano ka khep ha ka sngi; pyrthew dei ba kylli bad tohkit ka dei ba kham kylli bniah.
Queue: ka mut ang- ang ka dei ba ïeng ryntih marbud shibun tylli ne ngut ter-ly-ter.
Realise: ka mut tipthuh- tipthuh ka dei ba sngew ha lade ïa kaei ka ba jia kumba ka dei ban long.
Record: ka mut nathi- nathi ka dei ka bui thoh buh kynmaw.
Receptive: ka mut pliemon pliediang- pliemon pliediang ka dei ba khyllie pynpaw bad kamon kadiang ban ïoh pdiang paidbah lang.
Recess: ka mut khangshikylla- khang dei ba sangeh noh; shikylla dei ka por ba la mang ban ïakren ne leh kano kano ka kam.
Refine: ka mut phrang, pliah- phrang dei ba saiñ ha ka kynja shlem; pliah ka dei ba sani bad janai ka rukom trei.
Registration: ka mut buikyrteng- bui ka dei ka song buh jingtip shaphang kano kano ka bynta jong ki briew ha ka imlang sahlang; kyrteng ka dei ka nam ba la jer ban pynkup rngiew shimet ïa ki briew.
Nongstoiñ, Nailur 23: Watla ka jylla Assam bad Meghalaya ka dang pynsahteng ha ka ban pynbeit ïa u pud u sam ha ki hynriew tylli ki jaka ïakajia.
Hynrei hadien ba ka sorkar MDA kaba la ïalam da ka NPP ka la ïoh ban synshar biang, ki paitbah ba shong ba sah ha ki shnong khappud ki la khmih lynti bad kyrmen ba ha kane ka sien kaba ar jong ka jingïapynbeit ka sorkar, kan shim ban pynbeit katkum ka mon jong ki paitbah nongshong shnong.
Ha kaba ïadei bad ka jingpynbeit ïa u pud u sam bad ki shnong ki thaw bad ki jaka puta jaka puta kiba hap ha Langpih sector, u bah Wondar Lyngkhoi sordar jong ka shnong Umyiap u la pynpaw ba na ka liang jong u, u la ju lum ïa ki jingïalang paitbah naduh ki rangbah, ki longkmie, ki samla haduh khynnah, ban pynshai ba lada ka sorkar Meghalaya kan khynñiat jubor sha Assam, ki paitbah jong katei ka shnong bad baroh ki shnong Khasi kiba hap ha ka Langpih sector, kin ym shah satia bad lada ka leh jubor kim banse ban pynlong da ki jingïakhih kiba tyngeh.
U bah Lyngkhoi u la pynpaw ruh ba ki paitbah shnong kim don jingsheptieng ei ei, namar ka dorbar shnong ka la pynbit pynbiang ïa ki dulir bad ki kot ki sla ban pynshisha ba katei ka shnong bad baroh ki shnong Khasi ha ka thaiñ ki hap hapoh Meghalaya.
U la ong ruh ba katkum ki dulir ba ka dorbar shnong ka la submit sha ka sorkar, la kdew shai ba ka shnong Umyiap ka la don naduh u snem 1970 mynba ym pat ïoh ïa ka jylla ba pura.
Nangta ha u snem 1972, u Syiem ka hima Rambrai u la pynskhem ïa katei ka shnong da kaba ai sanad ïa u sordar bad registar ruh ïa u pud shnong.
Hadien kata ha u snem 1990 ka District Council ka la pynrung ïa katei ka shnong ha ka land record bad ha u snem 2009, ka shnong ka la ïoh ruh ïa ka jingithuh na ka revenue department jong ka ophis u Deputy Commissioner ka West Khasi Hills.
Kumta, lada ka sorkar Meghalaya ka khynñiat jubor sha Assam ki paitbah kin ym aili satia kat kum ki dulir ba la dep submit sha ka sorkar.
U bah Lynkhoi u la ong ruh ba baroh ki shnong Khasi ba kynthup naduh Nongmawleiñ, Ïewnongma, Mawlan, Langpih Umtap, Madanjaïaw, Langpih, Umwali, Mawdiangsnam, Domtiewaw, Umwahsiang, Mawsikar, Umyiap, Umbyrsit Umpha, Nongma, Nongmawlong bad kiwei kiwei ki shnong, ki la pynkhreh ïa ki jingthoh jingtar kiba biang ban aiti ha ki nongïalam jong ka Regional Committee on Border Dispute ynda ki la wan ban jurip ïa katei ka thaiñ.
U bah Slikshon Hoojon sordar barim jong ka shnong, u la ong pat ba u la dep pan jingshai na ki paitbah la ki kwah ban sah ha Meghalaya ne ki kwah ban leit sha Assam, ha kaba baroh ki paitbah naduh ki rangbah, ki longkmie, ki samla haduh ki khynnah ki la pynsawa tang kawei ka sur bad kaba ong ba ki kwah ban don beit ha Meghalaya.
Lada ka sorkar kan khynñiat sha Assam ka long kumba ka leh beiñ ïa ki, namar kim sngewthuh satia ban ïakren ïa khana, nangta ka riti ka dustur, ka niam ka rukom ruh kam ïadei satia.
Nalor kata ki paitbah da kawei ka sur ki la dawa na ka sorkar ba ka dei ban sngap ïa ka sur jong ki paitbah, namar lada kam sngap ka lah ban mih ka huri hura kaba kham jur ban ïa kaba long mynshuwa.
Nongpoh, Nailur 23: Ka Seng Hynñiewtrep Youth Council (HYC), Ri Bhoi District ha ka jingïalam u General Secretary, u Samla Shemphang Masharing lem ha ka jingdon lang ki dkhot ha ka 22 tarik u Nailur 2023 ki la leit syndon ban kynduh ïa u Deputy Commissioner ka Ri Bhoi na ka bynta ban ïa kren halor ka jingpynshlem ban pynbna ïa ka result thungkam jong ka DSC ha Ri Bhoi District.
Kane ka jingshim khia ka seng HYC Ri Bhoi District ba leit ïa kren sha u Deputy Commissioner ka Ri Bhoi bad uba dei ruh u Chairman ka DSC, u Arpit Upadhyaya, ka dei halor ka nongrim ba ka seng ka la ioh jingtip na kiba bun ki khun samla halor ka jingpynshlem ban pynbna ïa ka result thungkam jong ka DSC ha Ri Bhoi.
Lyngba Jong kane ka jingioh lad ban ïa kynduh ïa une u ophisar ba ha khliehduh ka Ri Bhoi, ka HYC Ri Bhoi halor katei ka phang ka la aiti ruh da ka jingthoh ban pynpaw ka jingsngewkhia halor ka jingshlem ban pynbna ïa ka result thungkam ka DSC ha Ri Bhoi.
Kumba la pynpaw da u General Secretary ka HYC Ri Bhoi, u Samla Shemphang Masharing, u la ong ba ka seng ka la shim khia ïa kane ka bynta, ka dei namar ba bun ki khun samla ki la lynga bad pisa halor ka jingpynslem ba pynbna ïa ka result thungkam ka DSC ha Ri Bhoi bad kum ka seng ka la pan jingshai ruh halor ka jingpynslem ban pynbna ïa ka result ba ki samla ki la dep ban thoh ïa ka examination thungkam naduh u snem 2021-2022.
Shuh shuh, u la ong ruh ha ka jingïakynduh ïa u Deputy Commissioner ka Ri Bhoi, u la ai ruh ïa ka jingpynshai sha ka seng ba ka jingslem ba pynbna ïa ka result thungkam ka dei namar ka jingdon ka jingthud halro ka roster system bad Job reservation Policy bad ka long pat kaba sngewkmen ba na ka liang u Deputy Commissioner u la kular ruh ban shim khia ban pynbna noh ïa ka result wat la ym lah ban ai ïa ka tarik ba pura ba kum ka seng ruh ka dawa ba dei ban pynsted noh ban pynbna ïa ka result khnang ba kan nym thud ïa ki samla ba wad kam hapoh ka District, u la bynrap.
Shillong, Nailur 23 : Ka jingpynkylla biang ïa ka KHAD Administration of Elaka (second amendment) Bill ka long da ka thong ban pynkhlaiñ shuh shuh ïa ki shnong khnang ba ka jingtreikam ban tehlakam ïa ki briew kiba nabar kiba wan sah ha u pud u sam jong ka Council kan long kaba pyrkhing, ong u CEM ka KHADC, Bah Pynïaid Sing Syiem.
U CEM haba kren bad ki lad pathai khubor hadien ba la wai ka Dorbar Kyrpang jong ka Council ha ka sngi Thohdieng u la ong ba da ka jingpynbeit biang ïa katei ka Bill ha ka sien kaba ar ka long ba khnang ba ka jingtreikam jong ka, kan syriem thik kum ka Inner Line Permit namar ki dorbar shnong ki ïoh ïa ka bor.
“Ha kane ka jingpynbeit thymmai la ithuh kyrpang naduh ki Seng Longkmie, Seng Samla Shnong bad ki Dorbar Shnong ki lah ban pynrung kyrteng man uwei pa uwei u nongshong shnong," u la ong.
U CEM u la ïathuh ruh ba ha katei ka jingpynbeit thymmai, ki trai iing ki hap ruh ban pyntip sha ki Dorbar Shnong haba ki aiwai iing sha ki briew kiba nabar bad ki hap ruh ban buh bha ïa ki kyrteng jong ki namar kumba long haduh mynta ym pat don ka bor kaba la ai ha ki.
Kumta, u ong ba lyngba katei ka jingpynbeit thymmai, kan long ka jingaibor ïa ki rangbah shnong ba kin lah ban peitngor ïa ka shongsuk shongsaiñ hapoh shnong poh thaw.
Shuh shuh katkum ka jingïathuh jong u, katei ka ain kan ym takhuh bad ki ain jong ki Hima hynrei kan ong salonsar ïa baroh ki Hima kiba hapoh hapoh KHADC.
Lah ban kdew hangne ba u Deputy CEM ka Council, Bah PN Syiem ha ka sngi sdang jong ka Dorbar u la wanrah ïa kane ka Khasi Hills Autonomous District (Administration of Elaka) (Second Amendment) Bill 2023.
Khliehriat nailur 23: Kum ba la dep pynbna, ka Khasi Students Union East Jaiñtia Hills District Unit ha ryngkat ka jingïasnoh kti lang kiwei kiwei ki sengbhalang lem bad ki paidbah jong ka district, ki seng jong ki nongñiah kali, la ong ba ka jingïakhih kan kan ïaid beit shakhmat ha Khliehriat, kata ha ka sngi nyngkong, ka 25 tarik u nailur 2023 ka ban sdang naduh ka por 10 baje mynstep, kata da kaba thiah hapdeng surok bah national highway.
Ka seng ka da sngewbha eh bad pdiang sngewbha ïa kiwei kiwei ki sengbhalang bapher bapher bad ki paidbah, ki nongñiah kali kiba kloi ban ïasnohkti lang ha katei ka jingïakhih namar kane ka jingïakhih ka dei na ka bynta ka jingbit jingbiang jong baroh ki paidbah solonsar kiba mad jingeh ha ka leit ka wan na ka daw ka jingsniew jing jot rathai ka surok national highway ha East Jaiñtia Hills District.
“Kane ka long ruh ban pynsngew sha ki shkor ba kyllut jong ka sorkar bad sha ka National Highway Authority of India kiba la shu leh kuman palat khlem pyrkhat shuh ïa ka im ka ïap jong ki paidbah, ong u General Secretary ka KSU East Jaiñtia Hills District Unit, u bah K.
S.
Suchiang.
Sa kawei ruh ka jingpynbna ïakhih, ka long ba naduh katei ka sngi jong ka 25 tarik mynta u bnai nailur, kata naduh ka por 7 baje mynmiet haduh ka por 5 baje mynstep kan don ka jingsangeh ki kali ba kin ïaid na ki bynta jong ka surok national highway East Jaiñtia Hills District, ha ka por mynmiet, ïa kane ka seng hi kam lah ban pynbor ïano ïano, hynrei ka dei tang ka jingkyntu bad jingkyrpad ïa baroh kiba ñiah kali kiba napoh ka jylla bad kiba na bar jylla ruh kumjuh ba kum ka dak ka jingïa snohkti lang ba kin sangngeh ban ïaid kali ha ka por mynmiet namar ka jingleh mynthi ka NHAI, ka bym shim khia bad ka bym don ka jingkitkhlieh ban maramot ïa ka surok kaba la jot rathai bad kaba la buh jingma wat ïa jingim briew “Ka jingïa snoh kti lang jong phi kan wanrah ïa ka jingjop bad kan pyn pei ïa ki shkor ba kyllut jong ka sorkar bad ka NHAI" ong u nongïalam ka KSU-EJHDU.
Ha kajuh ka por, ka seng ka kyrpad ïa baroh ba hapdeng ka jingïakhih ba jai jai da kaba thiah hapdeng surok, ka seng ka kyrpad ba ym dei pat mano mano ban shim kabu ban wanrah ïa ka jingklumar lane ka huri hura.
Kum ban shu bynrap, ka jinglong jingman ka surok national highway ha East Jaiñtia Hills District, ka la nang jot nang pra katba nang mih ki sngi bad ka la buh jingma ruh ïa ka jingim briew ha barohshi lynter ka surok naduh Tuber shaduh Malidor, bun ki kali ki la sniew bad ki la shu sahkut shiteng lynti na ka daw ba sniew palat ka surok, ka wanrah ruh ïa ka jingdheng kali kaba jur bha ha kiba bun ki bynta jong ka surok, kane ka ju buh jingeh haduh katta katta ym tang ïa ki nongleit nongwan, hynrei wat ïa ki kali kit nongpang ruh kiba donkam ban pynpoi kyrkieh ïa kiba pang ba shitom sha ki jaka ai jingsumar “Hato lada jia kaei kaei kaba sngewsih, ïa kiba pang ba shitom mano ban kitkhlieh"?Ka jingleh mynthi ka sorkar bad ka NHAI ka la buh ïa ki paidbah ha ka umdum kaba kim lah shuh ban mutdur ïa ka jingkuman ka ba khlem pyrkhat shuh ïa ki paidbah, ha ka por ba slap la jur dap sa tang ka jyrshieh ha surok, ka um slap ka lang kum ki pung hapdeng surok kaba buh jingeh bad buh jingma ïa kiba leit ba wan bad ha ka por ba rang ka bneng la jur tang ka khyndew pum pum kaba buh jingma ïa ka koit ka khiah jong ki paidbah.
Jowai, Nailur 22: Ka Khasi Student Union (KSU) Shilliang Myntang Circle mynta ka sngi kala pynkup burom da ka khusnam ‘1st Mait Shaphrang Award Academy 2023’ ïaki samla pule kiba la pass bha ha ka Exam jong ka SSLC bad HSSLC na ka bynta u snem 2023-2024.
Ki samla pule kiba la ïoh ïa kane ka khusnam la jied kyrpang da ka seng khamtam ïa kito kiba dei ki nongshong shnong hapoh u pud u sam jong katei ka thaiñ kaba khmieh da ka KSU Shilliang Myntang Circle.
Ha kane ka sngi ka seng kala ïoh ban pynkup burom ïa kitei ki samla pule kiba don kumba 17 ngut na kylleng ki shnong jong katei ka thaiñ.
Na ka liang u samla rangbah u Donald V Thabah uba dei u General Secretary ka seng kmie ula long kum u kongsan, ha ryngkat ka jingïadonlang u MDC ka Barato Mukroh Constituency ma Aibor Shadap, ki nongïalam jong ka seng naduh ki District ki Circle ki Unitha ryngkat bad ki nonghikai bad ki kynnah skul.
Kitei ki nongïalam ka seng haba kren kila ai ka jingkitbok kitrwiang ïa ki samla pule ba kin long kiba trei shitom haduh ban da poi sha ka thong jong ka jingjop bad kum ki khun ka jaitbynriew ki dei ban ri ïa ka akor ka burom.
U samla rangbah u Donald V Thabah ula pynsngew hashwa jong ka snem 1990 ym shem la don kano kano ka kynhun kaba pynlong kum kine ki jingai khusnam sha ki samla pule, dei ha u snem 1994 ka KSU kala shim ïa kane ka bynta ban ai khusnam tang ïa iwei i samla pule ba wan hakhmat duh namar ha kitei ki por ki don tang ka Top 10 General bad ka Top 10 Tribal List ïa ki riew lum.
U la pynkynmaw haka snem 1994 la don tang iwei i samla Khasi iba la ïoh ban rung ha ka Top 10 General List bad ka seng kala sdang ban ai da kane ka khunsnam ïa katei ka samla bad dei ha ka snem 2005 kala ai bor noh sha ki shnat bad ki Unit ba kin pynlong ha ki jaka ba ki treikam.
Kumta ula kyntu kala dei ka por ïa ka khun samla ban kin ïakhun ïa ka Exam IAS namar ba ki khun samla jong ka jylla mynta kila lah ban ïakhun bad kiwei de ki bar jylla hapoh ka Ri na ka bynta ban bat ïa kane ka kyrdan ophisar ba hakhlieh duh.
Shillong, Nailur, 23: Ka BJP Mahila Morcha Meghalaya, ka la ai jingïaroh ïa u Myntri Rangbahduh ka ri u Narendra Modi bad ïa baroh ki dkhot MP jong ka Lok Sabha bad ka Rajya Sabha, ki la ai jingkyrshan na ka bynta ban pynurlong ïa ka Women’s Reservation Bill.
Ha kine ki 27,797 sngi, palat 76 snem hadien ka jingïoh laitluid, khatduh ïawai ka BPP ka la lah ban pynurlong.
Ha baroh kine ki snem ïa kane ka Bill la tyrwa da kiba bun ki Myntri Rangbahduh ka ri jong ngi, katto katne ki la leh tang ban ïoh jingmyntoi saiñpyr thei, hynrei ym don mano mano ruh ba lah ne kiba lah ban leh ïa kane.
Ki shu kren tang na rymmiang shyntur ïa kane ka Bill bad mynta ki sdang ban shim kabu sha lade na ka bynta kane ka Bill.
Tang ka BJP hapoh ka jingïalam jong u Narendra Modi uba don ka jingshlur bad ka jingkut jingmut la lah ban ïoh ïa ka jingmynjur ïa kane ka Bill ha ki ar tylli ki Ingdorbar Thawaiñ, ïa kaba la mynjur lang da kawei ka sur na baroh.
Ka BJP Mahila Morcha Meghalaya, ka kyrshan ïa ka jingkren jong u State President jong ngi u Bah Ernest Mawrie, uba ong, “ka BJP ka peit ïa ka bha ka miat jong ki riewlum’ bad kyntait ïa ka jingkren jong u Nongaitktien ka TMC u Ripun Bora, uba long uwei na kiba la shah kynnoh, ba u donkti ha ka jingshah pynïap uwei u riewlum u Daniel Topno.
“Mr.
Bora sngewbha to tip ïa kane, ka Droupadi Murmu ka dei ka riewlum, kaba la shah jied kum ka President jong ka ri, ïa kaba la tyrwa bad kyrshan da ka BJP," la ong ka BJP Meghalaya State Unit ha u kyrwoh ba la phah sha ki lad pathai khubor.
Shillong, Nailur 22 : U Chief Exevcutive Member (CEM) ka Khasi Hills Autonomous District Council (KHADC) uba dei u MDC jongka Sohryngkham Constituency u bah Pyniaid Sing Syiem u la ong lada dei shisha u Prah Khasi ka don ka jingma ha ka election hynrei ka VPP ka dei u Prah na West Bengal kumta ym don jingma satia.
Kane ka jingkynthoh u bah Pyniaid ka long ha ka por ba ïakren bad ki lad pathai khubor ha ka Sngi Thohdieng hadien ba la wai ka Dorbar Kyrpang ba arsngi jongka KHADC.
U la kren ruh ïa kane namar ka jingpynkhreh ïa ka election MDC ka la ïaid shaid shaid namar ka election kan long ha u 2024 na ka daw ba kat haduh mynta ruh ym pat wanrah ïa ka Bill ban pynkylla ïa ka 6th Schedule.
U la ong ka NPP kam don jingtieng ïa ka VPP namar dei u Prah na West Bengal ym u Prah Khasi kumba la shah pynbiej ki paidbah baroh shi katta.
Shuh shuh u Bah Pyniaid u la ong ba kam don jingeh re, ai ba ki paidbah kin bishar da kaba ong, “Lada dei u prah Khasi kan neh hynrei ba ka VPP ka dei u prah na West Bengal yn ym neh re".
U Bah Pyniaid u la bynrap ruh, lyngba kine kiei kiei kiba ïohi ba ka thew shata lyngba ki jingjia.
Halor ka jingshah rem noh ha ka election MLA ha u kyrtong jong ka VPP, u Bah Pyniaid u la ong ba ka jingshah rem ka jong u ka shu long ba ym tip ïa u kyrtong ba ïakhun pyrshah u dei u ei namar lada lah tip lah kham suk ban ïakhun.
Shuh shuh u Bah Pyniaid u la ong ba ki lah ban pynbiej ïa ki paidbah tang shisien ym ar sien bad mynta ki paidbah ki la nang shai haba kren ïa shibun ki mat.
Haba kylli ïa ka jingïadei bad u nongïalam ba mynta jong ka VPP namar u la ju ïatrei lang bad u la jop MDC nyngkong eh na ka HSPDP ba ialam da u bah Ardent, u bah Pyniaid u la ong sa tang kiba ïa kynduh kam bad ïatrei lang bad u bah Ardent ki ban tip ma u u la dep ïatrei lang bad u la tip lut nadong shadong bad kiba lah mad ha ka rukom trei kam ki la sngewthuh bad bun kim don shuh bad kiba don mynta ïoh kim pat ïa mad u la ong.
Haba kylli balei u ong ba ka VPP ka dei u Prah na West Bengal u bah Pyniaid u la ong ba un sa batai bniah bha ha kawei ka sngi bad ki paidbah kin sa sngewthuh bad kyndit ruh.
Shillong, Nailur, 23: Palat shi hajar ngut ki samla pule jong ka Martin Luther Christian University, Shillong kiba la pyndep ïa ka kyrdan Graduate ha ka sngi Thohdieng ki la shah pynkup burom ha ka jingïalang kaba la long ha “Lariti", Mawdiangdiang, New Shillong.
Ha ka jingpynkup burom ïa ki samla pule ha ka 16th Convocation day, u Myntri ka tnat Pule Puthi ka Sorkar Jylla u Rakkam A.
Sangma u la long kum u Kongsan ryngkat ka jingsakhi lang jong ki nonghikai jong ka MLCU.
30 ngut ki la don kiba shah pynkup burom ha kane ka sngi kum ka jingithuh ïa u synniang u bynhei ba ki la noh sha u sup u thiar jong ka imlang ka sahlang bad kiba ju ïatreilang bad University ha kaba pyntyllun ïa ki jingai jinghikai bad ka jingphah hikai pyntbit ha ki Private Institution bapher bapher.
U Dr.
Theyiesinuo Keditsu u la long u nongai jingkren ba kyrpang ha kane ka sngi.
U Rakkam A.
Sangma haba kren kum u Kongsan u la ong, ‘ki mishonneri jong ki Balang Khristan bad ki mishoneri na ka ri America ki dei kiba la pun jingkieng ban shakri ïa ngi bad ban hikai ïa ngi kumba ngi long mynta ym ban pynkylla niam hynrei ban trei hapdeng jong ngi da kaba bet ïa u symbai jong ka jingnang jingstad khnang ban pynïasoh ïa ngi kum kawei ka jaidbynriew bad kiwei kiwei ki thaiñ ha ka kylleng ka pyrthei.
"U la ïasam ruh katto katne ki laiñ kiba la kren da u Lamphang barim jong ka Lok Sabha u P A Sangma (bam kwai ha dwar U Blei) ha kaba u la ong, ka pule puthi ka pynlong ïa u Khasi u Khasi ba janai, u Garo sha u Garo ba janai, u Naga sha u Naga ba janai, u riewngeit Hindu sha u Hindu ba janai, u riewngeit Mukslim sha u Muslim ba janai bad u Khristan sha u Khristan bajanai.
Ha kaba ïadei bad ka National Education Policy, u Sangma u la ong ba ki rukom hikai bad ki lynnong pule kiba bun kin ïarap ïa ki khynnah ba kim donkam shuh ban khuslai namarba kane ka polisi ka la plie lupa ïa ki mawpud bym don jingkut ban pule bad bad lah ruh ban kylliang ïa ki sobjek katkum ka jingkwah lajong.
“Ki kam sorkar kim lah shuh ban dang aikam aijam ïa baroh ki Graduate dei na kane ka daw ba ka New Education Policy kaba thymmai ka la plie lad da kawei pat ka jingpule ka ban pynmyntoi ïa ki samla pule," u la ong.
Ha kane ka sngi, la sakhi lang da u Chancellor jong ka MLCU u Prof.
Glenn C.
Kharkongor, u Vice Chancellor u Prof.
TK Kharbamon, u Pro Vice Chancellor u Bah Malcolm D Roy, u Registrar Dr.
Iwamon W.
J Laloo, Controller of Evaluation & Examination Dr.
Ardonister Lyngdoh, Dean Faculty of Theology & Religious Studies Prof.
Dr.
Samuel Meshack, Finance Officer Sonia L Tron bad Dean of Research Dr.
Larilin Kharpuri.
Shillong, Nailur, 23: Ka iing kaba ri bad sumar ïa ki tymmen ki kro kaba la ai kyrteng ka Kripa Victoria Old Age Home, kaba la seng da i Kong Victoria Wahlang, ka la kynjoh sha ka jingdap shisnem thik naduh ba la plie ïa ka da ka jingthmu ban peit bad sumar khlem jingsiew ïa ki riew tymmen kynthei kiba bym don khun lane kiba ki khun bad ki bahaiing kim kotbor shuh ban ri ïa ki ha ka jinglong tymmen na kiba bun ki daw.
Kane ka iing ka la rakhe ïa ka jingdap shi snem ha ka 19 tarik mynta u bnai.
Ban pyneh rngiew ïa kane ka lyngkhuh snem kaba nyngkong jong kane ka iing kaba don ha Umroi Nongsder, Ribhoi District, la rakhe kyrpang ruh ïa kane ka sngi da kaba pynlong ïa i jingïalang ba lyngkot, ha kaba la ïadon lang uwei na ki heh ophisar Sorkar uba la long teng ruh u Deputy Commissioner jong ka East Khasi Hills District u Bah Peter S.
Dkhar kum u Kongsan ryngkat ka jingdonlang jong ka Director ka tnad Social Welfare ka jylla ka Kong CD Lyngwa, u Chief Medical Officer jong ka AMD DAE jong ka Sorkar Pdeng u Dr.
Biplab Chatterjee, ki nongpynïaid jong kane ka iing bad kiwei kiba la shah khot sngewbha ha kane ka sngi.
Shillong, Nailur 23: Khyndiat sngi hadien ba u Chief Executive Member ka Khasi Hills Autonomous District Council u Bah Pyniaid Sing Syiem u la leit ban ïalam hi da lade ban leit khang tala ïa 46 tylli ki dukan bar jylla ha ka them Ri Bhoi, mynta ka kynti napdeng kitei ki 46 tylli ki trai dukan ki la wan ban pyndem noh ha ka ophis jong ka KHADC.
Kum ban shu kdew ba kitei ki 46 tylli ki dukan ki dei jong ki bar jylla kiba plie beaiñ ïa ki dukan ha ka thaiñ 13 mer haduh Byrnihat ki dei kiba ym shym la don satia ïa ka trading license napoh ka ophis jong ka KHADC.
Haba ïakren bad u Bah Pyniaid Sing Syiem uba dei u Chief Executive Member ka KHADC u la ïathuh ba hadien khyndiat jong ka jingshah khang khyrdep jong kitei ki dukan, ha ka 21 tarik mynta u bnai kitei ki trai dukan kiba don kumba 15 ngut tam ki la wan mih sha ka ophis jong ka KHADC da kaba ki la pynpaw ruh ba ki la sngewthuh ïa la ka jong ka jingbakla.
“Ngi la sngewthuh ïa ka jingbakla bad kwah ban ïaid noh katkum ka lynti jong ka aiñ kumba la btah da ka KHADC la pynpaw kitei ki tari jaka sha ki bor khmih jong ka Council" pyntip u Bah Pyniaid.
Ha kawei pat ka liang halor ka jinglap jong ka jingleit ban khynra trading licence ha ka thaiñ Bimola, ha kaba la shem ba don ki thei Khasi kiba kam trai ïa ki mar jong ki bar jylla u Bah Pyniaid u la pyntip ba ïa kane ka kam u la aiti sha u Executive Member jong ka Trade lem bad ki ophisar ban phah da ka show cause sha baroh.
“Nga la bthah ïa ki ophisar ba ki dei ban ai da ka show cause sha baroh naduh na Bimola shaduh Umsohsun bad la phah ruh ïa ki ophisar ba kin leit ban tohkit khamtam eh na ka bynta kito ki dukan ba ki thei Khasi ki ïarap ïa ki bar jylla" ong u Bah Pyniaid.
Shillong Nailur 23: Ki 4 ngut ki MP ki jylla ka thaiñ Shatei Lam Mihngi, kila phah da ka jingthoh sha u Myntri ka Sorkar Pdeng uba khmih ïa ka Ministry of Road & Transport u Nitin Gadkari, ban maramot bad ban shna pynheh noh ïa ka surok bah National Highway-6 kaba pynïasoh ïa ka Meghalaya, Assam, Mizoram bad Tripura.
Kine ki MP ki dei u MP ka Shillong Ma Vincent H Pala, u MP ka Tripura u Dr R Roy, u MP ka Assam H.
Bey bad u MP ka Mizoram u C Lalrosanga.
Kat kum ka shithi kaba la phah da kine ki MP, ki la pynapw ba ka surok bah NH-6 ka la sniew sha ba palat pud bad ka la pynthud ïa ka leit ka wan jong ki paidbah ka thaiñ bad ka la buh ruh ha ka jingma bad ka jingbym shngaiñ ha ka leit ka wan.
“Ka jingsniew shaba palat pud jong katei ka surok bah ka la buh ha ka jingsngewkhia kaba khraw ïa ki paidbah kiba shong basah ha katei ka thaiñ bad ïa ki nongleit nongwan kiba ïaid na kane ka surok.
Watla ka long ka surok kaba kongsan bha kaba pynïasoh ïa kitei ki jylla, ym shym la ïohi ban don kano kano ka jingmaramot ne ban shna pynbha ïa kane ka surok ha u snem uba la leit, kaba la lam sha ka jingeh kaba khraw kaba kynthup ïa ka jingbam por bun bha jong ka leit ka wan, ka aksiden bad ka jingshah pynthud ha ka kit ka bah ïa ki marbam mardih" la pynpaw ha ka shithi.
Kumta da ka mynsiem kaba sngewkhia shikatdei eh kine ki saw ngut ki MP ki la kyntu jur ïa u Gadkari ba un shim khia ïa kane ka kam bad ban bthah ïa ka tnad jongu ba dei ban maramot noh mardor khnang ba ki paidbah kin lait na ka jingeh kaba khraw kaba buh ruh wat ïa ka jingim briew ha ka jingma haba leit ba wan na katei ka surok namar ka ju twa na ka por sha ka por.
Shillong, Nailur, 23: Arngut ki samla lud na ka thaiñ Mawngap, East Khasi Hills District ïa kiba la tip kyrteng kum u Wanboklang Kurbah, 20 snem ka rta na ka kyntoit Traw Saitkhlieh bad ka Phibankyntiew Sun, 18 snem ka rta na Marbisu ki la jah rngai na la ing naduh ka 20 tarik mynta u bnai.
U samla Wanboklang u la jah rngai ha ka por 5:30 baje janmiet bad la ïohi khatduh ïa u ha surok By-Pass ha Traw Lwai.
Ki bahaing hasem kiba bym shym la lap dien satia ki la ujor da ka ejahar sha ki Pulit jong ka Mawngap Out Post bad ki la kyrpad ruh ba lada don kino kino kiba ïohi ïa u Wanboklang kin telephone ha u nombar 9612679072.
Katba ka samla Phibankyntiew ka la jah rngai ha ka por 4:00 baje eiei janmiet.
Hadien ba ki bahaing hasem kim shym la lap dien satia wat hadien ba la wad kylleng ka shnong ka thaw, ki la ujor da ka ejahar ha Mawngap Out Post.
Ki bahaing ha ki la kyrpad lada don kino kino kiba ïohi ïa kane ka samla kin sngewbha ban telephone ha u nombar 9612952398.
Hapdeng ki jingsngewsih kthang bad ki jingjawummat ki bahaing hasem ki la kyrpad ïa kine ki arngut ki samla lud ba kin wan phai noh sha la ing.
Kat haduh ba la pynmih ïa kane ka khubor, kine ki arngut kim pat shym la wan phai satia sha la ïing.
“Naduh mynshi sngi (20 tarik, Nailur, 2023) ha ka por ba la wai skul naduh ba la wan sha iing, ngi la telephone na iing.
Ha kaba shisien ngi dang ïoh ban ïakren bad naduh ka por 5:30 baje watla ngi la pyrshang ban ïakren lyngba ka telephone ngim shym la ïoh shuh ban kren ïa i.
I khlem kren ïano ïano ruh, i shu wan beit shu leit beit," ong ki bahaing hasem jong samla Phibankyntiew Sun.
“Ngi la leit wad sha Marpna bad shaduh Mairang, ngim lap satia.
Ngi la kylli kut ki dukan hynrei ym don satia ba ïohi," la ong ka hymmen jong ka Phibankyntiew.
“Ngi la leit wad ruh sha Damsite ruh ngim lap satia," ka la bynrap.
“Ngi kyrpad, ba in wan noh sha la ing bad lada i don kano kano ka daw ruh in ïathuh kein ïa ngi ki hymmen ki para bad khamtam ïa i kmie.
Ka la pynkulmar ïa ngi ha ing hasem namarba na kano ka daw ruh ngim tip i shu leit bad mynta ngin ïawad shano ruh ngim tip bad ka mobile phone ruh ka la lip," la ong shuh shuh ki bahaing.
“Ngi dap da ka jingsngewsih.
Ka la pynkulmar ïa ngi ha ing.
Kat shaba phi don, sngewbha seh ieid wan noh sha ing lada ma nga kum ka hynmen nga kren wan noh sha iing," la kyrpad ka hymmen ïa la ka para.
“Ngi kyrpad ïa kino kino kiba ïohi sngewbha ba kin pyntip ïa ngi ki bahaing hasem.
Phibankyntiew, lada phi don shano shano ruh, wan phai noh seh," la kyrpad u Mama da ka jingjaw ummat.
U la ïathuh ba kane ka pyrsa jong u, ka leit beit sha skul kumba ju long bad wan phai ruh sha iing ynda la wai skul hynrei kaba pynlynngoh pat ïa ka ing ka sem ka long ba ka samla Phibankyntiew ka la shu jah la ka jah na la ïing khlem tip satia ïa kino kino ki daw.
Jowai, Nailur 24: Ka jingïalehkai phutbol bala tip kum ka (L) Kesilroy Pala Invitation Football Tournament 2023 bala pynïaid da ka West Jaiñtia District Sports Association (WJDSA) kaba la long mynta ka sngi saitjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun ‘Quarter Final’ ba khadduh ka Salaroh FC kala lah ban pynliem da 9-2 kol ïa ka Mynsngat SC, ïa ki kol na ka Salaroh FC la thep da u Debor Kesaar haka minit ba 11, u Arlangki Nongsiej haka minit ba 45+1, u Wanlamsuk Nongkhlaw haka minit ba 58 & 72, u Ernest Marwein saw kol haka minit ba 67, 69, 73 & 78 bad u Biahar Kharummuid haka minit ba 76.
Ïa ki ar kol na ka Mynsngat SC la thep da u Nidaioh Dhar haka minit ba 35 & 90.
Lyngba kane ka namjop jka kynhun lehkai jong ka Salaroh FC kala ïoh ban rung sha ka Semi Final jong kane ka lympung.
La pyntip ba ka jingïakhun Seme Final kan long haka 29 bad 30 tarik u Nailar haka por 2 baje nohphai sngi.
Shillong, Nailur 24: Ka jingïalehkai jong ka lympung SSA U-20 4th DIVISION Football League 2023 kaba la long hynnin ka Sngi Saitjaiñ ha madan 3rd Ground MFA Turf Polo.
Haba phai sha ka jingïalehkai kaba la long ha ka por 5 baje janmiet, hapdeng ka Iatyllilang SC pyrshah ïa ka Laitlulong SC ka la jam sha kaba kut ha kaba ka Iatyllilang SC ka la khur shalade ïa ka namjop salit da 2-1 kol.
ïa kine ki ar kol na bynta ka Ityllilang SC la thep da u Diches Roy Kurkalang ha ka minit ba 29 bad na u Ityllibor Mynsong ha ka minit ba 70.
Katba ka shi kol na bynta ka Laitlulong SC la thep da u Lapbiang Jana ha ka 59 minit.
Haba phai pat sha ka jingïalehkai kaba ar ha ka por 6:30 jan miet, ka Lumpyngngad SC ka la pynliem ïa ka Lamlynti SC da 3-1 kol.
U Albert Rynjah jong ka Lumpyngngad SC u la long u namtam ha kane ka jingïakhun hadien ba u la ïarap ar kol kiba u la thep ha ka 14 bad 22 minit jong ka jingïalehkai bad ka kol kaba lai la wan na u Roby Daimary- (51min).
Ka Lamlynti SC ka la ïoh ban pynphai ïa ka shi kol na u Pynche Kyllait ha ka 40 minit.
Ka jingïalehkai mynta ka sngi kan long hapdeng ka Umsohsun SC ka ban aireng pyrshah ïa ka Mawklot SC ha ka por 5:30 jan miet.
Shillong, Nailur 24 : Ka MLFC Lawsohtun ka la ïoh ban khur ïa ka song pisa kaba 30hajar tyngka ryngkat ki trophy hadien ba ka la ïoh ban pynliem noh ïa ka All Stars FC na Mawlai ha ka jingïaknieh ïa ka nam lahduh jong ka Inter Club knockout FT kaba long ha ka janmiet sngi U Blei ha Lawsohtun.
Ha katei ka jingïalehkai kaba mar 6 ngut kaba la pynïaid da ka kynhun Shi Paralok, ki la don haduh 56 tylli ki kynhun na kylleng kiba la wan ban shim bynta.
Haba phai sha ka jingïalehkai, ka MLFC tang ha ka kylla step ka la ïoh ban thep haduh lai kol, katar ar kol na u O Lyngshiang bad shi kol na u P Suting, bad kumta tad haduh ban da kut ka kylla, ka la ïoh ban lamkhmat da 3-0 kol.
Dei ynda la poi ka kylla miet ba ka All Stars ka la ïoh ban pynphai lem shi kol lyngba u Daman Pathaw kaba pynlong artad ïa ka jingïakhun ban kut da 3-1 kol.
Kumta, ka All Stars kaba wan ba ar ha katei ka lympung ïalehkai mar 6 ngut ka la ïoh ïa ka khusnam pisa ba 15 hajar tyngka ryngkat ka trophy.
La pynhap pyrda ïa katei ka lympung da u MDC ka thain Bah Mitchel Wankhar kum u Kongsan ryngkat ka jingdonlang u Rangbah Shnong Bah Haribert Rynjah nalor ka jingdonlang kiwei ki nongïalam shnong bad ki paidbah nongpeitkai.
Jowai, Nailur 24: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kala jam noh sha ka jingïakhun ‘Semi Final’ ka ban long haka 27 bad ka 28 tarik u Nailur ha madan Kiang Nangbah Stadium, Dongmihsngi Jowai.
La pyntip ba ka jingïakhun ‘Semi Final’ ba nyngkong kan long haka 27.
9.
2023 hapdeng Lion pyrshah ïa ka Chutwakhu haka por 1 shiteng nohphai sngi.
Katba haka 28.
09.
23 ka kynhun jong ka Shangpung Khliehmuchut kan ïakhun pyrshah ïaka Mooknor Thadmuthlong haka por 1 baje nohphai sngi.
Katba ïa ka jingïakhun Final jong kane ka lympung kan long haka 2 tarik u Risaw haka por shi baje noh phai sngi.
K a Jaidbynriew Khasi wat haduh kine ki sngi ym lah ban len ba ka dang dei ka Jaidbynriew kaba tip briew tip blei bad kaba bat ïa ka hok ka sot ha ka imlang ka sahlang ne ha ki longïing longsem.
Ym lah pat ba ha kine ki sngi ka Jaidbynriew Khasi ka la sdang ban hiar dor namar ka jingwan tuid ki mynder bad ka jingbud tynneng ïa kiwei pat ki Jaidbynriew jong ka pyrthei ha kaba ka akor ka burom ka la hiar dor bad bun ruh ki la sdang ban khein dew thala ïa ka hok ka sot ba la bat naduh ki longshuwa man shuwa.
Wat la katta ruh ngim pat lah pat ban ong ba ka Jaidbynriew Khasi ka la lyngkar ne ka la hiar dor namar wat haduh mynta kiba bun hi ki longïing ki longsem ki dang bat ïa ka akor ka burom bad ïa ka hok ka sot kum ka Jaidbynriew ba tip briew tip blei.
Lada ïa nujor bad kiwei pat ki Jaidbynriew jong ka pyrthei ngi lah ruh ban ong ne pynshisha ba ka Jaidbynriew Khasi ka dang dei ka Jaidbynriew ba tip briew tip blei, namar ha kane ka jylla ba ki Jaidbynriew Khasi ki shong ki sah dang ñiar ban don ki kam ïa pynïap ne ki kam sniew kiba la ktah ïa ka shnongsuk shong sain ki paidbah, namar bun hi ki jingmut jingpyrkhat jong ki Khasi ki dang don kata ka jingtieng burom ïa u Blei bad ba ki dang bat ïa ka akor ka burom bad ïa ka hok ka sot kaba long katkum ka hukum.
Kaba sngewsih pat ka long ba ha kine ki sngi da ka jingïakhleh lang ki Jaidbynriew bapher bapher ki kam sniew bad ka jingtieng burom ïa u Blei ka la sdang sting ha kaba bun na ki kam sniew ki la sdang roi katba dang mih ki sngi.
Hynrei ka jingkylli ka mih, hato dang lah mo ban pynlong ïa ka Jaidbynriew Khasi kum ka Jaidbynriew kaba tip briew tip blei bad kiei ki lad ki lynti ban ïada ïa ka Jaidbynriew ba kan tip ïa ka hok ka sot bad ïa ka kyrdan jong ka longbriew manbriew.
Ki kam tuh kam thiem bad ki kam sniew kiba bun rukom ki la sdang roi ha kine ki sngi, hato kane ka jia ym dei mo ba la sting ka longbriew man briew ha kaba ym don shuh kita kiba peit ba khmih ne kiba ïalam lynti ban ïada ïa la ka jong ka Jaidbynriew kaba tip briew tip blei.
Ha kawei ka bynta la dei ban ai ka jingïaroh ïa kita ki seng kiba la ïoh ban kem ïa kitei ki riew kynthei kiba la leit sha katei ka kam kaba ktah mationg ïa ka Jaidbynriew , hynrei kaba sngewsih pat ka long ba ha ka jingshisha ki dei ban ai kata ka jingsneng jingkyntu ki la kloi pynban wat ban thad madan ha ki kot khubor khlem da pyrkhat ïa ka Jaidbynriew kaba long hi kum ka jingthad madan ïa laka jong ka Jaidbynriew.
Ha ka jingshisha kum ki Seng Bhalang kiba kam ïa lade ba ki dei ki seng kiba pynbha lang ki la dei ban don ka jingïohi jngai haba thad madan ïa kum kitei ki jaid kam, kaei ka ban ktah ïa la ka jong ka Jaidbynriew bad kaba sngewsih pat ka long ba kim pyrkhat ïa ka jingsngew jongkitei ki riew kynthei bad khlem da bishar bniah ruh kiei ki daw ba la pynlong ïa ki ban kin leit sha kum kitei ki jaid kam kiba pynpoh shisha ïa ka longbriew manbriew bad wat ïa ka Jaidbynriew.
Ka jingkren jong ki riew pyrkhat ruh ka ong, “Ban bakla ka dei ka jinglong briew" bad ba ngim juh dei ban peit tang ïa kiwei namar ngim tip ba u khung uba kham heh u don ha ki khmat lajong.
Dei namar kane ka daw haba ngi shem ïa ka jingbakla jong kiwei ym da kaba thad madan ne ban pynpaw pyrthei hynrei ki lad ban ïada ki dei ban long da ka jingsneng jingkyntu khnang ba kita kiba la bakla ha ka jingïaid lynti ruh kin sngewthuh ïa la ka jong ka jingbakla.
Namarkata, ka la dei ka por ba kum ki nongïalam ne ki riew pawkhmat ba kin shim ïa ka jingkitkhlieh ban ïada ïa la ka jong ka Jaidbynriew bad ban pyni da ki lad ki lynti ban tem ïa kiba bun ki jingsniew ha ka imlang ka sahlang, khnang ba ka Jaidbynriew Khasi kan nym shah rkhie bein ha kiwei pat ki Jaidbynriew jong ka pyrthei.
Shuh shuh, kum ki nongïalam ne ki riew rangbah ki la dei ruh ban p yrkhat arsien haba don kino kino ki kynrum kynram ha ïing hasem ne ha ka imlang ka sahlang ban kiar na ka ba thad madan, namar kane ka ïalam sha ka jingjah burom jong ka ing ka sem ne ka Jaidbynriew hi baroh kawei.
Hynrei ka lad kaba kham bha ban tei ïa ka Jaidbynriew ka dei ban long da kaba pyni ïa ki nuska bad ryngkat ki jingsneng jingkyntu kaba lah ban pynsngewthuh ïa baroh kiba leh ïa kikam kiba ym lah ban pdiang ha ka imlang ka sahlang.
Shillong, Sep 24: Ka jingïalehkai jong ka lympung lehkai Meghalaya Cricket Association’s U-19 Boys Inter District Cricket Tournament kaba la long hynnin ka Sngi Saitjaiñ ka la jam sha kaba kut ha kaba ka East Garo Hills District Cricket Association ka la khur ïa ka namjop katba ka jingïalehkai ha Umbuda hapdeng ka East Jaintia Hills DCA bad ka Shillong Cricket Association B la shah pynthut noh ha u slap.
Ka 41 ron na u Lensbirth N Marak ka la lah ban ïarap ïa ka East Garo Hills District Cricket Association ban khur shalade ïa ka namjop da 12 ron pyrshah ïa ka Tura DCA na ka Zone 2 jong ka lympung Meghalaya Cricket Association’s U-19 Boys Inter District Cricket Tournament.
Hynrei ka la don ka jingshah pynthut ha ka jingïalehkai kaba la long ha Umbuda, Nongpoh, hadien ba ka East Jaintia Hills DCA pyrshah ïa ka Shillong Cricket Association B ka la shah khylliap noh namar u slap katba ka jingïalehkai ha Zone 1 Group A ka la kut khlem ka resol.
Haba phai sha ka jingïalehkai kaba la long ha Zone 2, la shah pynduna sha ka 10 over ïa kawei ka kynhun hadien ba ym shym la ïoh ban pynlehkai ha ka sngi ba ladep ha Salpara, Mendipathar.
Hynnin ka Sngi Saitjaiñ ka EGH ka la sdang ban tied nyngkong hadien ba jop ïa ka toss bad kynjoh sha ka 57 shah pynhap da 7 wicket.
Ka on na u Lensbirth’ haduh 41 ron na ki 30 bol (2x4s, 3x6s) ka la ïarap shibun ïa ka kynhun ban kynjoh sha katei ka ron.
Na ka liang jong ki nongkawangbol jong ka Tura’ ki la don katto katne ki player kiba la lah ban lehkai bha, u Fernando Barbaryo M Sangma da 2/4.
U Lensbirth marwei u la lah ban kyntiew ïa ka kynhun bad khur ruh ïa ka nam Player of the Match hadien ba la kut ka jingïalehkai.
Haba beh ïa ka ron, ka Tura ka la ïoh ban kamai tang 19 ron hap da 4 wicket shuwa ba u Harshit Prasad un kamai 14 kaba la ai jingkyrmen ïa ka kynhun hynrei, ha kaba kut, ki la sahkut da 45 ron hap da 6 wicket na ki 10 over.
Napdeng ki rangkawangbol u Jeristho (2/7) ryngkat bad u Paisal Ali (2/13) ki long napdeng kiba seisoh tam.
Haba phai sha kawei de ka jingïalehkai, ka EJH ka la ïoh ban pynneh da kaba kamai 9 ron man ka over bad ïoh ban buh ïa ka ron da 271 ron bad shah pynhap da 8 wicket na ki 30 over.
Kane ka jinglah ban kamai ron ka la sdang naduh ka over ba nyngkong, da 76 kaba la kamai da arngut ki player ba hakhmat, u Amarjeet Gupta (56 from 61 with 6x4s, 4x6s) bad u Jeffre Chyrmang (38 from 30 with 6x4s, 2x6s).
Shuh shuh, ka jinglong paralok hapdeng u Luckystar Dhar (56 from 49 with 7x4s, 3x6s) bad u Peterson Sangma (40 from 18 with 3x4s, 4x6s), kiba la kamai 60 ryngkatlang.
Katba dang ïaid ka inning bad na ka liang jong ka EJH ka la kyrmen ban kynjoh sha ka 300 hynrei watla kata ruh ki la lah ban buh ïa ka thong kaba heh.
U Bishes Chetri u la long u rangkawangbol ba seisoh tam na ka SCA-B, da 2/27 na ki 6 over.
Wat hadien kane ka thong kaba heh, ka SCA-B s ka la ïoh ban sdang da 46 na ki 5.
3 over ha ka por ba hap u slap.
U Shubham Rasaily u khlem la shah pynhap da 33 ron naki 23 bol (3x4s, 3x6s) bad u Manthan Dey (not out) da 9 naki 10 bol.
Ka jingïalehkai kan long biang mynta ka sngi ha kaba ka West Khasi Hills DCA kan aireng pyrshah ïa ka West Jaintia Hills DCA na ka Zone 1jong ka Group B.
ill.
Mairang, Nailur, 24: Ka dorbar pyllun jong ka Seng Kur Warjri, ka ba kynthup ïa kumba khyndai tylli ki kyntoit shnong hapoh ka shnat Pyndenumïong ka la long mynta ka sngi ban khmih ïa ki jingdawa jong ki parakur parajait jong kita ki shnong ha ka liang ka bha ka miat jong ka imlang sahlang, khamtam ha ka ïap ka im bad ka pang ka jhia.
Ka shnat Pyndenumïong ka dei kawei na ki katto katne ki shnat na ka thaiñ Mairang ka ba la pynïasoh noh ha ka thapniang jong ka seng kmie hadien ba la pynbeit ryntih ba yn ïa kit ïa bah ïa ka lyngkor jong ka Seng Kur Warjri na la ki thaiñ lajong.
Ka thaiñ Mairang ka dei kawei na ki jylli ha ka Ri Khasi ka ba kham bun ki parakur parajait Warjri, ha ka ba la dawa ban thaw shuh shuh ki shnat ki ban kit ban bah ïa la ki parakur ha kylleng ka thaiñ.
Ha kane ka sngi la jied bad pynskhem ïa ki nongkitkam bathymmai jong ka shnat Pyndenumïong ha kaba la pynskhem artat da ki nongïalam na ka seng kmie ba kynthup ïa ki khliehduh, u Bah George Warjri, President, Sunshine Warjri, General Secretary bad katto katne ki ba la ïa synran lang.
Ki nongkitkam bathymmai jong ka shnat Pyndenumïong ka Seng Kur Warjri ki long u Bah Watbor, President, Bah Bekshar Warjri bad Bah John Genesis Warjri kum ki Vice President, Bah Alexander R Warjri, General Secretary, Giman Warjri, Treasurer ryngkat bad kumba arphew ngut kiwei pat ki dkhot nongkitkam ki ba kynthup ruh ïa ki nongmihkhmat na baroh khyndai tylli ki kyntoit shnong Dong Bir, Dong Gate, Sangshong, Mawsawa, Langstiehrim, Umwiehsup, Block, Lummaralong bad Lumiew.
Ha kane ka dorbar la ai kaiphot ruh ïa ki kam jong ka shnat na ki nongkitkam ki ba hashwa bad ka ba kham kongsan ka long ka kaiphot halor ka khanasamari ka ba la dep lum kumba 668 ki longiing Kur Warjri ha ka shnat Pyndenumïong.
Ka ïing ka sem ka dei ka shlem saiñdur ba nyngkong eh jong u briew ne ka briew.
Ka ïing ka sem ka dei ka skul bad ki kmie ki kpa ki dei ki nonghikai.
Dei na la ïing na la rympei ba la hikai bad saiñdur ïa ka long briew man briew, ka jinglong ka jingim kata naduh ka ktien ka thylliej, ka ïaid ka ïeng, ka riam ka beit ka akor ka burom, ka tipbriew tipblei bad kumta ter ter.
Kumta ki kmie ki kpa ki don ka bynta kaba khia bad ba khraw tam na ka bynta la ki khun, ym tang ka bam ka dih ka kup ka sem, ka jingnang jingstad hynrei kaba kongsan ka long ban hikai ban tip ïa u Blei bad ban pynmlien ïa ki ha ka jinglong babha ka akor ka burom naduh dangrit.
Ka ïing ka sem ka dei kaba ngi ïeid thep mynsiem kam pher la ka dei ka iing trep iingskum ne da ka paki dulan.
Ka ïing ka sem ka kynthup ïa ki lai tylli ki Mawbyrsiew (1) u Kpa (2) ka Kmie bad (3) ki Khun.
Lada uwei na kine ki Mawbyrsiew u kyllon noh ka iing ka sem kan sa pra saphret noh khlem ka jingïatylli ïadei jingmut lang, ki lai tylli ki mawbyrsiew u kpa, ka kmie, bad ki khun.
“Lymda u Trai u tei ka ïing trei leh noh ei kiba tei ïa ka (Ps 127:1) Donkam ka jingiaïeid ka jingïadei jingmut ka jingïaburom markylliang hapdeng u kpa ka kmie bad ki khun, ka iing ka sem kaba duwai lang ka sahlang,Don lai tylli kiei kiei kiba sahduh ka jingngeit, ka jingkyrmen bad ka jingïeid hynrei kaba khrawtam na kine ka long ka jingïeid (1 Korin 13:13).
Haba don ka jingïeid ka jingïadei ka jingïatylli hapdeng u kpa ka kmie bad ki khun ka skhem.
Ka ïing ka sem kaba synshar da ka jingïeid kata ka longiing ka phuh ka phieng ka neh ka skhem ka long kum ka iing ba la tei halor u mawsiang (Lk 6:47-49)(1) U Kpa uba bha:- u dei u Rangbah bashisha uba don ka jingkitkhlieh ïa ka lok ïa ki khun uba synshar da ka jingïeid uba pyndap pynbiang ïa ka iing ka sem ha ki liang baroh.
Uba shim ïa ka jingkitkhlieh ha lade bad uba don bynta ha ki kam babha ha ka imlang ka sahlang naduh ka kam iing kam sem, kam Balang, kam shnong kam thaw, ka kam iap ka kam im bad kum u kñi ha ka kam kur kam jait.
U nongsneng nongkyntu kynpham ïa ki para pyrsa, u kpa u rangbah uba im tipbriew tipblei uba ïalam ïa ka iing ka sem da ka jingïeid “Suk u briew uba tieng burom ia u Trai uba iaid ha ki lynti jong u" (Ps 128:1)(2) Ka Longkmie kaba bha:- Haba don ka longkmie kaba bha ka iing ka sem ka shngaiñ, ka syaid ka phuh ka phieng, ka ïing ka sem ka shongshit ka kmen ka sngewbha.
Ka kmie ka dei ka nonglum ka nonglang ka nongkynshew kyndiap, ka nongshet nongtiew, ka nongsumar sukher, ka nongpeit nongkhmih ïa ka iing ka sem ïa ki khun ki kti.
Ka kmie (tnga) kaba bha ka dei ka nongaibuit babha nongai mynsiem nongkynpham ka nongïarap ïa u tnga jong ka kumba ong ka ktien phareng (In every successful man there is a woman behind) ha man la ka jingjop jong u Rangbah ka don ka kynthei nadien.
U briew uba ïoh ïa ka tnga kaba bha u bha nusib u la ïoh ka jingkyrkhu ba kynsai na u Trai (Phawar 18:22) ka tnga kaba bha ka long ka pansngiat jong u tnga jong ka, hynrei ka tnga kaba khlemraiñ ka long kum ka pyut ha ki shyieng jong u (Phawar 12:4)Ha ka kmie (tnga) kaba bha ka jingïeid ka dei ban synshar, ka jingïeid jong ka kmie ka pynlong ïa u kpa (tnga) ban shim ïa ka jingkitkhlieh ban tei ïa ka iing ka sem bad ban aiti lut ïalade met bad mynsiem.
Ka jinglong arsap, tharai sniew bishni, sarong, lorni bad ka jingleh mon kim dei ban don, ka jinglong khuid, jinglong shida, jong ka kmie ka lah wat ban pynkylla kaba mut ïa u kpa uba la ngam ha ki jingsniew ba har rukom.
3.
Ki Khun kiba bha:- Ki khun kiba bha ki mih lyngba ki kmie ki kpa kiba bha, ki longiing longsem kiba bha “ U dieng uba bha u met ki soh kiba bha" (Mt 7:17) u khun uba stad u long ka jingkmen ïa u kpa, hynrei u khun uba biej u long ka jingkhuslai ïa ka kmie (Phawar 10:1)Haba don ki kmie ki kpa kiba bha ki khun ki long kiba bha, ki mih ki rangkynsai, ki thei kynsai, ki mih ki riewñiam ki nongïalam, ki riew donburom na kata ka iing ka sem kiba ban ïalam ïa ka imlang sahlang ka ri bad ka jaitbynriew, ki riewkhraw ki nongïalam kiba bit dor kiba don ka jingkitkhlieh.
Ai ïa ngi ka kmie kaba bha bad ngin ai ïaphi ka jaitbynriew kaba bha (Give us a good mother and we will give you a good Nation – Napoleon).
Ha kine ki sngi jong ngi mynta bun ki longiing longsem ki jot ki pra na ka daw, ba ym don ka jingïadei ka jingïaïeid, ka jingïaburom markylliang hapdeng u kpa ka kmie bad ki khun.
U longkpa ba bun tang ka im lyngkar ha ryngkat ka buaid ka tanglang, ka thok ka shukor ka longkmie ba im tang ha ka kam lorni bishni ïathuh khana nawei shawei, ym don por shuh ban peit ïa ka iing ka sem ki khun ki kti, ki leit shaei ki wan naei ki leh aiu ymtip, ki khun ki ïoh mon ban shang laitlan bad ki paralok kiba sniew kylla long ki nongdih kyiad dih drug dih kynja suki suki kylla nongtuh nonglute leh ki kam sniew ki kam pyntriem ïa ka imlang sahlang.
Balei ka jia kumne?Ka daw ka long ba ym don shuh u nongsynshar ïa ka ïing ka sem, ym don shuh ka jingtieng burom ïa u Blei la synshar da u ksuid nongpynjot u soitan la synshar da ka spah bym hok da ka thok ka shukor, la synshar da ka kyiad, ki tien sih tin sang ka lorni, ka bishni, ka sarong bad kumta ter ter.
Namar kata ban long ka iing ka sem kaba suk bakmen kaba roi parum pareh donkam ka jing ïa ïeid ïa burom markylliang ryngkat ka jingduwai ïa u Blei da ka jingïeid naduh dohnud shi iing shi sem “Ka jingïeid u Trai ka neh junom ha kito kiba tieng burom ïa u (Ps 103:17)Watla ngi duk ngi jynjar katno katno ruh haba ngi aiti bad shañiah tylli ha u Blei ryngkat ka jingleh hok imbha im miat u Blei u ai ka lad ka lynti ban im “U Trai un ym pynshah thngan ïa kiba ïaid hok" (Phawar 10:13).
Jowai, Nailur, 22: Ka Khasi Student Union (KSU) Shilliang Myntang Circle mynta ka sngi kala pynkup burom da ka khusnam ‘1st Mait Shaphrang Award Academy 2023’ ïaki samla pule kiba la pass bha ha ka Exam jong ka SSLC bad HSSLC na ka bynta u snem 2023-2024.
Ki samla pule kiba la ïoh ïa kane ka khusnam la jied kyrpang da ka seng khamtam ïa kito kiba dei ki nongshong shnong hapoh u pud u sam jong katei ka thaiñ kaba khmieh da ka KSU Shilliang Myntang Circle.
Ha kane ka sngi ka seng kala ïoh ban pynkup burom ïa kitei ki samla pule kiba don kumba 17 ngut na kylleng ki shnong jong katei ka thaiñ.
Na ka liang u samla rangbah u Donald V Thabah uba dei u General Secretary ka seng kmie ula long kum u kongsan, ha ryngkat ka jingïadonlang u MDC ka Barato Mukroh Constituency ma Aibor Shadap, ki nongïalam jong ka seng naduh ki District ki Circle ki Unitha ryngkat bad ki nonghikai bad ki kynnah skul.
Kitei ki nongïalam ka seng haba kren kila ai ka jingkitbok kitrwiang ïa ki samla pule ba kin long kiba trei shitom haduh ban da poi sha ka thong jong ka jingjop bad kum ki khun ka jaitbynriew ki dei ban ri ïa ka akor ka burom.
U samla rangbah u Donald V Thabah ula pynsngew hashwa jong ka snem 1990 ym shem la don kano kano ka kynhun kaba pynlong kum kine ki jingai khusnam sha ki samla pule, dei ha u snem 1994 ka KSU kala shim ïa kane ka bynta ban ai khusnam tang ïa iwei i samla pule ba wan hakhmat duh namar ha kitei ki por ki don tang ka Top 10 General bad ka Top 10 Tribal List ïa ki riew lum.
Ula pynkynmaw haka snem 1994 la don tang iwei i samla Khasi iba la ïoh ban rung ha ka Top 10 General List bad ka seng kala sdang ban ai da kane ka khunsnam ïa katei ka samla bad dei ha ka snem 2005 kala ai bor noh sha ki shnat bad ki Unit ba kin pynlong ha ki jaka ba ki treikam.
Kumta ula kyntu kala dei ka por ïa ka khun samla ban kin ïakhun ïa ka Exam IAS namar ba ki khun samla jong ka jylla mynta kila lah ban ïakhun bad kiwei de ki bar jylla hapoh ka Ri na ka bynta ban bat ïa kane ka kyrdan ophisar ba hakhlieh duh.
Jowai, Nailur, 24: Ka jingïakop khwai dohkha kaba 30 ne ka ‘30th Fishing Competition 2023’ bala pynlong daka Jaiñtia Fishing Environmental Protection Association (JFEPA) ha kane ka sngi Saitjaiñ (23/09/23) ka long kaba ïaid beit ïaid ryntih ïa kaba la shah ban khwai naduh na Damser Treïongriang haduh ha Kharthymme Wah.
Ha ka por janmiet la pynlong ïa ka prokram sam khusnam sha ki nongkhwai la pynlong ha ïungwalieh jong ka Tpep-Pale la wan ban ïadonlang da ka kong R.
V.
Lyngdoh kaba dei ka CEO jong ka JMB kum ka Kongsan.
Ka kong Lyngdoh haba ai jingkren ha kane ka sngi kala pynshlur ïa ki paidbah ba kin long kiba smat ba sting ban leit khwai doh, namar ba ka long kawei na ki bynta kaba lah ban wanrah ïa ka jingkoit jingkhiah ïa u briew, ha ka juh ka por kala ong ba ki briew kin don ïa ka mynsiem jingieit ïa ka mei mariang bad kumjuh ïa ka sawdong sawkun.
Ïa ka jingïalang ha kane ka sngi la pynïaid da u ma D.
H.
Pde President ka seng, ha ka jingïadon ryngkat u ma J.
M.
Pohsngap bad kiwei de ki para dkhot jong ka seng.
Ka seng ka ai khublei kyrpang ïa baroh ki dkhot jong ka kiba la trei shitom ban pynlong ïa kane ka prokram kaba jop bad haka juh ka por ka seng ka ai khublei ruh ïa baroh ki nongkhwai kiba la wan ban ïashim bynta ha kane ka jingïakop, wat la ka don hapdeng katto katne ka jingpynwit pynthut ïa ka jingïaid lynti jong ka seng.
Ïa ka First Prize na ka liang ki Dohkha Pnar la ïoh da u ma Dei Satieñ bad ka First Prize na ka liang ki Dohkha Dkhar la ïoh da u Suha Passah.
La ïoh ruh ka jingkren na u ma Pohsngap uba la ïathuh ïa ka jingïaid lynti jong ka seng naduh bala seng ïa ka kata ha u snem 1993, haka por ba jur bha ka jingpynsniew ban pynduh pyndam ïa ki doh um doh pnat kiba don ha ka wah Myntdu, ha kaba da ka jingtrei shitom jong ka seng la lah ban wanrah ïa ka jingkylla kumba long mynta.
Ïa ki kyntien ai khublei la ai da u Secretary ka seng u ma M.
Challam ha kaba u la ban jur ruh ïa ki nongkhwai khamtam ïa ki samla ba kin wan sha khmat ban rung dkhot ïalade hapoh kane ka seng khnang ba ka lawei jong kane ka seng kan nangbha bad nang skhem shuh shuh na ka bynta ban ïada ïa ki dohum dohpnat ha kylleng ki wah kiba don hapoh Ri-Lum Jaiñtia.
Nongpoh, Nailur, 24: Ka skulbah Assam Don Bosco University kawei naki skulbah ba paw haka jylla Assam kala ïoh ban pynkup burom haduh 1286 ngut ki samla pule haki tnad pule bapher haka Convocation ba khatar (XIIth Convocation) ha ka 23 tarik Nailur, 2023 ha Tapesia Campus kaba don ha Sonapur, Guwahati.
Ha kane ka sngi u Lat jong ka jylla Assam, U Gulab Chand Kataria, u la wan ban shimbynta kum u khongsan haka jingdonlang u Vice Chancellor, Fr.
(Dr) Jose Palley bad Pro Vice Chancellor, Fr Joseph Nellnatt, ki ophisar naka tnad pule puthi, ki nonghikai ki samla pule lem bad ki riew pawkhmat na kylleng ka Ri India.
Napdeng kitei ki 1286 ngut ki samla pule na kylleng ki jaka kiba la shah pynkup burom ha katei ka sngi, 555 ngut ki la ïoh pdiang ïa ka bachelor’s degree ha ka tnat pule Engineering, Basic Sciences, Commerce, Mana-gement, bad Huma-nities, 731 ngut ki la ïoh pdiang ïa ka Master’s Degree ha ki tnat pule bapher bapher jong ka Engineering, Science, Commerce, bad Manage-ment.
La pynkup burom ruh ïa 23 ngut ki samla pule kiba ïoh pdiang ïa ka Doctoral Degree lem bad 134 ngut ki samla pule na ka Distance Education jong kane ka skulbah.
Ki samla ki ba ïoh ïa ka takma Ksiar (Gold Medal) ki don 36 ngut.
Kine ki samla pule ki dei kiba wan shakhmat (highest CGPA) ha ki tnat pule jong ki.
Shuh shuh la ai ruh ïa ar tylli ki takma, Chancellor’s Medal bad Vice Chancellor’s Medal ïaki ar ngut ki samla pule kiba long ki lahduh tam ha ki jingpule jong ki ha ka Master and Bachelor’s degree.
Ha une u snem la sam ruh ïa ka takma ‘FATHER MAVELY GOLD MEDAL’ bad ‘SHRI JN BAWRI MEMORIAL GOLD MEDAL’ ïa ki samla pule kiba lahduh ym tang ha ka jingpule jong ki hynrei kiba synrap-lem ha ka imlang ka sahlang (social commitment).
Naka liang u lat ka jylla Assam u Gulab Chand Kataria u la ai ka jingkhublei ba kyrpang sha baroh ki samla pule kiba la pyndep haki tnad pule bapher bapher jong katei ka skulbah bad ka jingpyndep jong ki ïaka jingpule na katei ka skulbah kan long ka nuksa, ka jingkyrmen bad ka lawei jong ka ri India bad khamtam ïaki samla pule kiba dang don hapdeng ka jingpule bapher bapher ba kim dei ban pynlut kai ïaka por hynrei ban minot thop ban poi sha ka thong kaba ki angnud.
Delhi, Nailur 24 : Ka Tnat Housing and Urban Affairs (MoHUA) jong ka Sorkar India kan pynlong ïa ka India Smart Cities Conclave 2023 ha ka Brilliant Convention Centre ha Indore, Madhya Pradesh ha ka 26-27 tarik u Nailur 2023.
Ha kane ka Conclave yn wan ïashim bynta da 100 tylli ki smart city kiba ïalam lynti ha ka jingkylla kaba khraw ha ka jingtei ïa ki nongbah lyngba ki jingsaiñdur thymmai.
Kane ka prokram kan ai ka rynsan ïa ki nongbah ba kin pyni ia ki kam ba ki la leh hapoh ka Mission ban pynskhem ïa ka rukom treikam na ka bynta ki jingkylla ha ka ri na ka bynta ka lawei.
Ka President, ka Droupadi Murmu kan pynkup burom ïa ki nongjop ha kane ka bynta kaba saw jong ka India Smart Cities Award Contest (ISAC) 2022 ha ka 27 tarik u Nailur 2023.
Ka ISAC ka dei kaba pynlong hapoh ka Smart Cities Mission hapoh ka tnat Housing and Urban Affairs jong ka Sorkar India naduh u snem 2018.
Kane ka dei kawei na ki kam ba kongsan ba la sdang hapoh ka Mission, ha kaba ki rukom treikam ba plie lad, ki projek bad ki jingthmu ki dei kiba ïoh jingithuh lyngba ka jingpynkup burom namar ka rukom treikam kaba bha, kaba plie lad ïa kiwei kiwei ba kin ïoh jingnang jingstad bad ruh ban pynsaphriang ïa ki rukom treikam ba biang tam.
Ka Conclave kan don ruh ka jingïashim bynta jong ki kynrem ki lyndan kiba kynthup ïa u Mangubhai C.
Patel, Lat ka jylla Madhya Pradesh, u Hardeep Singh Puri, Myntri ka tnat Housing & Urban Affairs, u Shivraj Singh Chouhan, Myntri Rangbah ka jylla Madhya Pradesh, u Bhupendra Yadav Myntri Sorkar Pdeng ba dei khmih ia ki tnat Labour and Employment, Environment, Forest and Climate Change, u AshwiniVaishnaw Myntri Sorkar Pdeng ba dei khmih ia ki tnat Information Technology, Communications, Railways, u Kaushal Kishore, Myntri Khynnah ka tnat Housing & Urban Affairs bad u Bhupendra Singh, Myntri Sorkar Madhya Pradesh ba dei khmih ïa ka tnat Urban Development.
Ha ryngkat ki ophisar na ka tnat Madhya Pradesh, ki Mayor bad ki Commissioner jong baroh 100 tylli ki smart city, ki nongïatreilang ha ki kam bad ki nongmihkhmat na ka imlangsahlang kiba ïadei bad ka Smart Cities Mission kin wan ïashim bynta lang.
Kane ka prokram kan dei kaba ar sngi: 26 bad 27 tarik u Nailur 2023.
Ka Sngi ba Nyngkong jong ka conclave kan don ruh ka jingplie ïa ka Exhibition kaba pyni ïa ki projek kiba jop hapoh ka ISAC 2022 bad ki nongbah, ki jingïakren bad ki Chief Executive Officer (CEO) jong ki smart city bad ka jingleit peit ïa ki jaka pyntrei ïa ki projek hapoh ka Smart Cities Mission ha Indore badUjjain.
Ka Sngi ba Ar ka dei ka ban peit bniah ïa ka jingsam ïa ki khusnam ISAC 2022 da ka kongsan ha kaba 5 tylli ki Jylla/UT bad 31 tylli ki nongbah ba kyrpang bad 7 tylli ki kynhun ba ïatreilang kin ïoh ïa ki khusnam.
Ki don 66 ngut ki nongjop ïa ki khusnam ISAC.
Shuh shuh, ka Smart Cities Mission kan pyllait saw tylli ki kaiphod kiba long ka ISAC 2022 award compendium, Report by UN Habitat: Smart Cities Mission – Localizing Sustainable Development Goals, Compendium of Newsletters of SCM and ISAC 2023 award pamphlet ha kane ka conclave.
Hadien kane baroh, ki Chief Executive Officer (CEO) jong ki nongbah kiba jop khusnam kin batai ïa ki jingshem jong ki.
Yn pynkut ïa ka sngi da ka prokram pyni ïa ka deiriti.
ïa ka Smart Cities Mission la sdang ha ka 25 tarik u Jylliew 2015, da ka jingthmu ban pynbiang ïa ki jingdon jingem, ka jinglong jingman kaba khuid bad ka rukom im kaba biang na ka bynta ki nongshong shnong lyngba ka jingpyntreikam ïa ki ‘smart solution’.
Ka dei ka mission na ka bynta ka jingkylla kaba thmu ban don ka jingkylla kaba khraw ha ka rukom tei ïa ki nongbah ha ka ri.
Haduh mynta palat 6,000 tylli ki projek kiba kot palat T 1.
1 lak klur ki dei kiba la pyndep bad ïa ki projek ba dang sah yn pyndep shuwa ka 30 tarik u Jylliew 2024.
U mawmer ba kongsan ba la kot ha kane ka Mission ka dei ki Integrated Command and Control Center (ICCC) kiba treikam ha baroh 100 tylli ki Smart City.
Kine ki ICCC ki long kum ki jaka pdeng jong ki kam ha ki nongbah ha kaba la pyndonkam ïa ka teknoloji ban pynïaid ïa ki kam.
Ki jingshakri ha ki nongbah ki la kiew bha ha ki kam bapher bapher kum ka jingbuddien ïa ki kam beaiñ, ka jingshngaiñ jong ki nongshong shnong, ka jingpynïaid ïa ki lad ka leit ka wan, ka jingpynkhuid ïa ki jaboh, ka jingpynbiang ïa ka um bad ka jingpeit ïa ki jinglyngshop ka mariang ha ryngkat kiwei kiwei ki kam.
100 tylli ki Smart City ki la pyntreikam ïa ki projek bapher bapher kiba ïadei bad ka leit ka wan, ka bording, ka um, ka jingkhuid, ki jaka paidbah kiba itynnad, ki jingdon jingem ha ka imlang sahlang, ki jingshakri ka Sorkar bad kiwei kiwei.
Kum ban shu kdew, ha ki kam kiba ïadei bad ka leit ka wan, 1,192 tylli ki projek kiba kot sha ka T 24,265 klur ki dei kiba la pyndep bad sa 494 project kiba kot sha ka T 16,905 klur ki dei kiba dang ïaid shakhmat mynta.
Ha kaba ïadei bad ka bording, 573 tylli ki projek ki dei kiba la pyndep bad 94 tylli ki dei kiba dang ïaid shakhmat.
Ha kaba ïadei bad ka Water Supply, Sanitation and Hygiene (WASH) la pyndep palat 1,162 tylli ki projek kiba kot sha ka T 34,751 klur bad sa 333 tylli ki projek kiba kot sha ka T 18,716 klur ki dang ïaid shakhmat.
100 tylli ki smart city ki la tei palat 1,063 tylli ki jaka paidbah kiba kot sha ka T 6,403 klur bad sa 260 tylli ki projek kiba kot sha ka T 5,470 klur ki dei kiba dang ïaid shakhmat.
Shuh shuh, 180 tylli ki projek kiba pyntreikam ha ka rukom Public Private Partnership (PPP) kiba kot sha ka T 8,228 klur ki dei kiba la pyndep bad sa 27 tylli ki dei kiba dang ïaid shakhmat.
La pyndep 652 tylli ki projek kiba ïadei bad ki jingdon jingem ha ka ïoh ka kot kum ka jingpynbha ïa ki jaka shong ïew bad ki start-up incubation center bad sa 267 tylli ki projek ki dei kiba dang ïaid shakhmat.
Ha kaba ïadei bad ki jingdon jingem ha ka imlang sahlang (ka koit ka khiah, ka pule puthi, ki ïing sah briew bad kiwei kiwei), la pyndep 679 tylli ki projek katba 153 tylli ki dei kiba dang ïaid shakhmat.
Ha ki por ba la dep, la pynlong lai bynta ka ISAC ha u snem 2018, 2019 bad 2020.
Ka ISAC ka ai jingithuh ïa ki nongbah, ki projek bad ki jingsaiñdur thymmai kiba kyntiew ïa ka roi ka par kaba ïaineh ha 100 tylli ki smart city, bad kiba kyntiew ruh ïa ki nongbah kiba pdiang ïa baroh, kiba ryntih, kiba shngaiñ bad kiba koit ba khiah kiba kyntiew ïa ka rukom im jong baroh.
ïa ka bynta kaba saw jong ka ISAC la plie paidbah ha u Iaiong 2022 ha ka prokram ‘Smart Cities-Smart Urbanization’ ha Surat.
Ka jingai khusnam ISAC 2022 ka la don ka jingai kyrteng kaba ar bynta kaba kynthup ïa ka bynta ‘Qualifying’, ha kaba la peit ïa ka rukom treikam ka nongbah, bad ka bynta ‘Proposal’ ha kaba ki smart city ki la ai jingmut jong ki na ka bynta ki hynriew tylli ki thup khusnam kiba kynthup: Project Awards: 10 tylli ki phang, Innovation Awards: 2 tylli ki phang, City Awards: 2 tylli ki phang: National bad Zonal State Awards, UT Award, bad Partners Awards, 3 tylli ki phang.
La ïoh 845 tylli ki jingai jingmut na ka bynta ka ISAC 2022 na 80 tylli ki smart city kiba la ïoh ban ïashim bynta.
ïa kine la peit ha ki san tylli ki bynta.
Ha ka bynta kaba nyngkong, la leh ïa ka pre-screening jong ki 845 tylli ki jingai jingmut.
50% (423 tylli ki jingai jingmut) ki la poi sha ka bynta kaba ar.
Ha ka bynta kaba ar, na ka bynta man ki thup, la jied ïa 12 tylli ki jingai jingmut kiba biang tam da ka kynhun ki nongbishar na ka National Institute of Urban Affairs (NIUA).
Ha ka bynta kaba lai, kito kiba la shah jied ki la ai jingbatai ïa ka kynhun ki nongbishar bad la jied ïa hynriew tylli kiba biang tam.
Ha kaba khatduh, ha ka bynta kaba saw, la ai jingbatai da ki hynriew tylli kiba shah jied hakhmat ka thup ki nongbishar ba longkhlieh da ki director ka tnat kaba kynthup ruh ïa ki riew shemphang kiba ïadei bad kine ki kam.
Hadien ka bynta kaba saw, la jied ïa lai tylli ki jingai jingmut kiba biang tam ha man ka thup da ka Apex Committee of Smart Cities Mission.
Na baroh 845 tylli ki jingai jingmut ba la ïoh ha ki san tylli ki thup jong ki khusnam, la jied ïa 66 ngut ki nongjop – 35 tylli ha ka Project Award, 6 tylli ha ka Innovation Award, 13 tylli ha ka National/Zonal City Award, 5 tylli ha ka State/UT Award bad 7 tylli ha ka Partner Award.
Ka Dorbar Thaw-aiñ ha kane ka kynti kaba la buh ban shong naduh 15 haduh 22 tarik u Nailur ka la kut.
Ki nongthaw-aiñ ki shong ïatai tang 5 sngi namar ki don ki sngi shuti 3 sngi hapdeng kane ka kynti shong dorbar.
Ngi kiba sngap ïa ki jingïatai ngim shym la ïohsngew ïa kano kano ka jingkylli kaba la buh da uno uno ne kano kano ka nongthaw aiñ halor ka eh ka shon ki longkmie bad ki kynthei.
Ngim sngewphylla ïa kane namar naduh mynshuwa hi ruh ym ju don jingïatai ei ei halor ka eh ka shon ki kynthei wat la ki shah ban khia da ka jingbun khun palat bad ka jingbymlah ban phah skul lut ïa ki bad namar kane ka daw ki bun kita kiba pep skul shiteng lynti lane kiba ong ha ka ktien phareng – ki ‘drop-out.
’ Ngi ïoh ïa kane haba leit sha nongkyndong na ka por sha ka por.
Ki khynnah shynrang kiba dang 10-12 snem ki lah ap masi ap blang namar ba ym lah kyrshan shuh na ïing.
Ki khynnah kynthei kiba pep skul noh tang na ka Klas 5-6 ki kylla shongkha kloi noh bad ki pun khun khlem da long kiba pynkhreh ïalade.
ïa kane la khot ha ka ktien phareng ka “teenage pregnancy.
"Ka teenage pregnancy lane ka jingïoh khun ha ka rta kaba hapoh 18 snem ka karta ka long pyrshah ïa ka aiñ namar katkum ka aiñ ki kynthei ki lah ban shongkha tang ynda la kot 18 snem ka karta bad ki shynrang pat ynda lah kot 21 snem.
Hynrei haba ngi peit sani bha ngi shem ba khamtam ha ki nongkyndong jongngi ki khynnah kynthei kiba hapoh 18 snem ka rta bun ki lah ïoh khun arngut eiei.
Bun na kine ki shu ïashong lok tang da ka jingïatip hi arngut bad bunsien tang hapdeng katto katne por u shynrang u poikha noh shawei bad u ïehnoh lyndet ïa ka tnga bad ki khun kiba u la pynkha khlem da don ka jingkit khlieh ban ai bai bam bad khlem da pyrkhat hi ruh kumno ba kata ka tnga kaba u la ïehnoh kan bsa ïa kita ki khun khamtam lei lei lada ka long kaba shu shong ïing bad peit ïa la ki khun.
Ha kane ka ri Khasi-Jaintia jongngi ki bun palat kum kine ki longkmie.
Bunsien kine ki kynthei kiba la shah ïeh khunrei ki kynrup biang sa da uwei pat u briew da ka jingkhmih lynti ba un ri un sumar ïa ka hynrei nang jur shuh shuh ka jingkit namar lada don leilei da ki khun kynthei ka don ka jingma ïa ki na u kpanah.
Jan man la ka por ngi ïoh ïa ki khubor na kylleng ka Ri Khasi-Jaintia ba don kiba leh jubor ïa ki khynnah kynthei, kynthup ïa kito kiba dang leit skul.
Sngew par met ban ïohsngew ïa kine ki khubor ïa kiba ym don seng bhalang ki ban ïathir lane ban peitngor.
Ki seng bhalang I kumba ki shu jied ïa ki mat kiba kin pynsgew paidbah hynrei ïa ka jingshah lehbeiñ ki kynthei khynnah pat ki sngap jar jar.
Kaba sngewsih eh ka long ba ym don satia ki seng samla kiba la ïalam da ki kynthei hi bad kiban shim khia ïa kitei ki mat ki phang kiba la kdew haneng.
Ki seng kiba bun hi ki dei kiba ïalam da ki shynrang/rangbah.
Wat ki seng longkmie ruh ym ïohi satia ki ban ïeng radbah bad ïaleh pyrshah ïa ka jingshah thombor jong ki khynnah samla kynthei na ka por sha ka por.
Kine ki shu poi thoh FIR ki kmie ki kpa bad hadien nangto pat ka shim por bun bun snem ba u nongleh dusmon un shah pynshitom.
Ka jingïoh khun khynnah ka long kum ka jingtim na ka bynta ka kynthei khamtam lada u lok jong ka u ïeh noh tang shiteng por.
Ha kane ka jylla jingngi lah bun palat ki kynthei kiba bsa khunrei.
Kine ki ïohpang na ka jingduna snam bad ka jingbymlah ban ïoh ïa ka bam kaba tei.
Ki bun ki kmie kiba kha khun khynnah ki khlad noh bad kmie bad khun ha ka por kha.
Ka kmie kabym don ïa ka met ba koit ba khiah kam lah satia ban pun ïa I khunlung 9 bnai bad ban kha suk ïa i.
Bunsien ka kmie ka ïakhun hapdeng ka iap bad ka im.
Teng teng khlad noh I khunlung; teng teng khlad ka kmie bad don ki por ba khlad bad kmie bad khun.
Haba ngi peit ïa ki lynti sha nongkyndong ngim lah khlem da mutdur kumno keiñ ka kmie kaba lah suh khun lane kaba pun khun kan lah ban shong kali halor kine ki surok khohruh khohram ban poi hospital.
Ka sorkar MDA te ka kam ba ka la leh shibun kiei kiei ban kham pynsuk ïa ki kynthei kiba armet khnang ban kham pynjan ka jaka kha khunlung lyngba kata ka skim CM Cares.
Tip kane ka skim ka da trei kam shisha ha man la ki shnong? Lada long kunmta balei ki longkmie ki ïabeh ban wan kha khun sha ka hospital sorkar sha Shillong? Hadien 50 snem balei ba ka sorkar kam pat lah ban phah ïa ki doctor shaduh sha ki PHC baroh? Bad balei ba ïa kine ki jingduna ha ka liang ai jingsumar ïa ki kynthei bad khunlung ym ju don ba khyllie satia ha ïing dorbar thaw-aiñ (Assembly).
Kawei ka MLA kynthei kiba don ha ka liang pyrshah ruh kam kren eiei halor kane ka phang.
Ki arngut ki MLA kynthei ki don sha ka liang synshar te ym khmih lynti hi ïa ki ba kin buh jingkylli ïa ka sorkar.
Kiwei pat ki MLA shynrang kim don ka jingsngewkhia ban wanrah ïa ka subjek kaba ïadei bad ka jingeh jong ki kynthei kiba kit khunrei.
Ha ki por kiba mynshuwa ka sorkar ka ju ai 500 tyngka shibnai.
Ka jingkylli ka long hato ka 500 tyngka kan ïarap katno eh keiñ? Lada khate 500 tyngka shibnai na ki MLA baroh bad pyndonkam ïa kato ka pisa ban ïarap ïa ki longkmie kiba kit khunrei ha man la ka konstituensi lehse kan jin da la bha eh.
Kata ka long nalor ka pisa kiba lah bhah ka sorkar.
ïa kata ka bhah ban ïarap ïa kita ki longkmie ka sorkar ka lah dei ban nang pynheh.
Kynmaw ba ka jingduk ka ban tyngeh ïa kine ki kmie ba bsa khunrei.
Tip ki pyndap pynbiang kumno keiñ ïa ka khun jong ki.
Hato ïa kum kine ki long ïing ym lah dei mo ban pynnang pynstad ïa ki khun jong ki da ka scholarship na ka sorkar?A ko sorkar bad ko nongthaw aiñ sngewbha ban pyrkhat lem ïa ki rangli ki juki bad ki longkmie kiba ri khunrei.
Lym kumta kan myntoi aiu kata ka synshar khadar jongphi? Ka kamram jong ka sorkar ka long barabor ban phai shuwa sha kiba tlot tam bad ki bym don ka bor ban pynsgew ïa ki jingeh jong ki.
Nongstoiñ, Nailur 24: Ka shong Rambrai ka dei ka shnong kaba la ïar bha kaba la jan ïa ryngkat bad ka Nongstoiñ kaba dei ka Headquarter jong ka West Khasi Hills District, namar ki shnong kiba don mar syndah ka kynthup naduh Mawthungmarwei, Mawkohïew, Mawrang, Rngi Lower Ïew Rambrai, Lawdibah, Umsiej, Nongkroh, Umjaut bad kiwei kiwei ki kyntoit shnong.
Ka thaiñ Rambrai ka kynthup haduh ki thaiñ Mawdoh shaduh ki thaiñ Kyrshai ha ba lada kheiñ ia ka jingdon jong ki shnong ka la poi sha ki shispah tam ki shnong.
Haba phai pat ha ki tnad treikam jong ka sorkar kiba don ha ka shnong Rambrai, ka don tang ka Primary Health Centre kaba shiphew jingthiah, ka Ophis kaba dei peit ïa ki jingri jingdup kata ruh ka jingtreikam kam pat da long kaba thikna bad ka tnad kynshew pisa jong ka Meghalaya Rural Bank.
Nalor kata ka don ka ïew Rambrai kaba ju long shisien shi taïew, namar ka dei ka jaka pdeng jong ka thaiñ kaba ki paidbah ki hap ban wan man ka sngi ïew ban pynbiang ïa ki jingsiew jingtda haïing hasem.
Hooid la pynbna C&RD Block, hynrei ban da treikam bha imat ka dang shim por slem.
Ha kaba ïadei bad ka jinglong jingman jong ki jingdonkam ba kongsan jong ki paidbah katei ka thaiñ, u bah L.
Marbaniang haba ïakren bad u nongthoh khubor, u la ong ba kumba ka long mynta ka tnad treikam kynshew pisa jong ka sorkar kaba la don ha Rambrai, ka donkam kyrkieh ban pynbit pynbiang da ka Meghalaya Rural Bank, namar kawei pa kawei ka shnong ha ka thaiñ ka ïoh ban pyntrei ïa ka skhim MNREGS.
Bun na ki nongshong shnong ki don la ka jong ka jong ka job card, kumta ïa ka bai bylla ba la pynrung ha ki Account jong ki, ki hap ban leit sei na katei ka tnad kynshew pisa jong ka MRB kaba la don ha Rambrai.
U la ong ruh ba kumba ka long mynta, ki paidbah kiba wan sei ïa ka bai bylla na katei ka tnad kynshew pisa, ki hap ban ïeng da u lain man la ka sngi bad lada dei ha ki sngi ba bun briew, ki hap ban ap baroh shi sngi.
Lada dei pat kiba na ki shnong kiba jngai kum na ki thaiñ Mawdumdum, Rangesohïong, Umïong bad kiwei kiwei ki shnong kiba jngai, ki hap ban leit phai kumta ka shem jngeh namar kim don kali satia kiba leit shaduh ki shnong jong ki.
U la ong ruh ba ki paidbah na ki thaiñ Umïong bad Umshem, ki hap ban ïaid kjat kumba san kynta tam, kumta lada dei ki kynthei ki shem jingeh haduh katta katta.
Kumta, u la ong ba ka la don kam kyrkieh ba ka MRB kan kham pynbit pynbiang noh ïa katei ka tnad treikam, khnang ba kan pynsuk ïa ki paidbah.
Nongstoiñ, Nailur 24: Ka Coordination Committee kiba kynthup ïa ki saw seng ka WKSU, WYF, MYF bad ka UHM, ka la dep ban dawa na u Deputy Commissioner West Khasi Hills District, ha kaba ïadei bad ka jingdonkam ban buh noh da ki khilon ha man la ki khappud jong ka West Khasi Hills, kum ka jingpdiang burom ïa ki nongwan jngoh kai kiba nabar ka jylla bad na bar District, kaba ruh kum ka jingpynithuh ïa ka jaka ba sdang bad kaba kut jong ka District.
Ki saw tylli ki seng ki la pynkynmaw ba ki la dep dawa halor kane ka bynta la katto katne bnai, ba dei ban buh ha baroh ki khappud kiba kynthup ïa ka border bad ka Eastern West Khasi Hills, South West Khasi Hills, East Garo Hills bad ruh ha ki khappud border bad ka Assam.
Ha kitei ki khilon la ai jingmut ban buh ïa ki dur jong ki riew khraw, ki khla wait ka jaidbynriew Hynñiewtrep kum ka dak ka jingsah kynmaw ïa ki ha baroh kine ki khilon.
Halor ka jingïakynduh bad u Deputy Commissioner, u la kular ban shimkhia halor kane ka mat bad u la pdiang ruh ban shim ïa ki sien jam ban thoh sha ki tnad ba dei peit ban ïoh shwa ïa ka NOC na ka National Highway bad ruh ha kaba ïadei bad ka PWD office ban ïoh jingbit shwa na ki.
Na ka liang jong ki saw seng ki kyrmen ba kine ki jingdawa kin urlong khnang ba kan long kum shibynta ban pynskhem bad pynithuh ïa u pud u sam jong ka West Khasi Hills District.
Na ka liang ki saw seng ki la pynkynmaw biang ruh ba u DC u dei ban shimkhia halor kane ka bynta bad ruh ban pynsted ïa ka kam, ha kaba ki saw seng ruh kin sa buddien halor kane.
Shillong, Nailur 24 : Ka Balang Now Generation Outreach Revival Assembly ha ka sngi U Blei ka la pynkyntang ïa ka Ïingmane Cathedral of Praise kaba don ha Mawlai Nongkwar Block 13 ShillongKane kadei ruh ka sngi jong ka jingsdang ïa ka jingrakhe ïa ka jingdap 25 snem ka Balang ha u snem 2024.
Ïa ka Balang Now Generation Outreach Revival Assembly la seng ha u snem 1999 da u Pastor Batkupar Dunai ryngkat bad ki saw ngut ki parabangeit.
Mynta kane ka Balang ka la roi sted ha kylleng ki jaka ka ri Khasi, bad ki riewngeit ki la nang roi sha ki bun hajar hapdeng ki Khasi, Garo bad ki jaidbynriew na rithor.
La donlang ha kane ka sngi khraw naduh u MLA ka Mawlai Bah Brightstar Marbaniang nangta Bah Ardent Basaïawmoit MLA ka Nongkrem, u Rangbah Shnong ka Mawlai Nongkwar bad kiwei de ki nongkit kam shnong.
La wan ban pynshongkun ïa katei ka sngi da ki bangeit na kiwei pat ki jylla ka ri India bad na shilliang duriaw.
Shillong, Nailur, 24: I Bah Justine Sohphoh ryngkat bad ka Kali kaba don ia u nombar ML05 Y-7258, iba shong basah ha Riat Laban Kynjatphutbol Block-A, i la jah naduh ka 16 tarik, Nailur, 2023 ha ka por kumba 6:00 baje janmiet eiei ha ka por ba i dang thmu ban wan phai na Tura sha Shillong.
Ki bahaing hasem ki la kyrpad ia kino kino kiba iohi lane kiba lap ia i, kin sngewbha ba kin ai jingtip da kaba shu telephone ha u Nombar: 9863389561 bad 7005696258.
Nongpoh Nailur, 24: Kawei ka longkmie Khasi kaba la tip kyrteng kum ka Kong Juki Marwet kaba sah ha ka shnong Barapathar ka shnong ba don ha khappud ka Meghalaya bad Assam ka la shah byrngem byrsit da ki ktien khlem akor ha ki ar ngut ki khar Assam kiba shongwai ha ka shnong Barapathar, Ri-Bhoi hadien ba kane ka longkmie ka la ai sngewbha ïa ka jaka jong ka na ka bynta ban shna ïa ka top um lyngba ka skhim JJM ban pynbiang umbam umdih ha kane ka shnong.
Ki ar ngut kiba la byrngem ïa ka Kong Juki ki dei kiba la tip kyrteng kum u Tutu Majumdar bad u Nurul Islam kiba dei na ka jylla Assam bad kiba shongwai pat ha ka shnong Barapathar.
La kynnoh ba u Majumdar bad u Islam ki dei ki briew kiba ju pynmih huri hura hapoh ka thaiñ bad ha ka sngi Saitjaiñ ki la leit ban byrngem ïa ka Kong Juki da ki ktien khlemakor haduh ba la mih ruh ka jingthmu ban pynpra ïa ka top um hynrei da ka jingpyneh ki nongshong shnong jong ka Barapathar bad ka jingkloi ki Pulit ka Pilangkata Out Post la lah ban khanglad ïa ka jingthmu ban pynpra ia ka top um.
Ka jingshna ïa ka top um ladep palat mar shiteng hynrei la hap ban pynsangeh noh hadien ba ki bor ka Sorkar Assam ryngkat bad ki Pulit ba la synran da u Circle Officer ka tnad Land and Revenue ki la leit ban pynsangeh shuwa ïa ka jingpyntrei ïa ka top um.
Ki nongïalam shnong jong ka shnong Barapathar ryngkat ka jingdonlang jong u Rangbah Shnong u Bah Soni Nongtri ki la ïathuh ba u Tutu Majumdar bad u Nurul Islam ki dei ki briew kiba ju mlien ban thaw jingklumar bad kiba ju khanglad ban wanrah ia ki kam pynroi hapoh ka shnong ka thaw bad dang ha ki snem kiba ladep, kine ki kijuh ki briew kiba pynpra ïa u maw nongrim na ka bynta ban shna ïa ka surok shnong lyngba ka skhim MGNREGA ha kane ka shnong kat haduh ba ka la mih ka jinghuri hura kaba jur hapoh thaiñ.
Halor ka jingshah byrngem jong ka Kong Juki, ki bor synshar shnong ha ka sngi u Blei ki la mudui da ka ejahar pyrshah ia u Tutu Majumdar bad ïa u Nurul Islam ha Pilangkata Police Outpost bad dawa ia ki bor ka aiñ ban kem mardor ïa kine ki arngut ki nongpynwit ym tang ïa ka shongsuk shongsaiñ hynrei wat ïa ka roi ka par.
Ka Kong Juki Marwet ka la ujor ruh da ka ejahar ha ki Pulit ka Pilangkata Outpost pyrshah ïa u TuTu Majumdar bad ia u Nurul Islam halor ki kam byrngem byrsit pyrshah ïa ka ïing ka sem ka jong ka la ar sien kynthih.
Shillong, Nailur 24 : Ki la don palat 443 ngut ki samla pule doktor bad ki doktor kiba la kyrshan da ka sorkar lane kiba leit pule doktor na ka bhah sorkar hynrei kim shym wan trei pat ha ki jaka ai jingsumar jong ka sorkar jylla.
Ïa kane la ïathuh da ka Myntri ka tnad ka Koit ka Khiah ka jylla, Kong Ampareen Lyngdoh haba wanrah ïa ka jubab ha ka Dorbar Synrai kaba dang shu lah shen.
Katkum katei ka jubab ba la wanrah, ka Myntri ka la kdew ruh ba ki daw ba kitei ki samla pule doktor bad doktor kim pat lah ban wan trei kadei namar don kiba leit bteng ïa ki post graduate jong ki hadien mar ïa dep ïa ka MBBS bad don pat ki samla pule kiba hadien ba ki la dep ïa ka internship ki hap ban pyndep sa ïa ka jingïateh (bond) ha kito ki jaka ne ki jylla ba ki pule bad don pat kiba dang bteng sa ïa ka Senior Resident Doctor (SRD).
Ka Myntri ka pyntip ruh ba ki samla pule doktor kiba dei na ka unreserved lane ka general category ba la kyrshan da ka sorkar ban leit pule haduh mynta ki la don baroh 237 ngut, kata naduh 1995 – 96 haduh 2023-24.
Ka la ïathuh ruh ba na kine, tang 12 ngut (na ka kynhun 1995-96 haduh 2017-18) kiba la wan trei ha ki jaka sumar jong ka sorkar katba 147 ngut pat ki kyntait ban wan.
Haba ïadei bad ka sienjam ba la shim da ka sorkar ban pyntikna ba ki samla pule doktor ba pule na bhah jong ka sorkar ba ki dei ban shakri ha ka jylla, ka Myntri ak la ong ba ka sorkar ka la pyntreikam ïa ka soskular ba ki la ïateh bad kumta mynta ki phah ïa ka jingthoh sha baroh ki samla pule doktor kiba khlem wan mih lane wan trei kata naduh ki snem 1995-96 haduh ki snem 2012-2013.
Ha kajuh ka por, ka Myntri ka la pyntip ruh ba ki don kumba 400 ngut ki doktor ba la thung da ka Meghalaya Medical Services Recruitment Board (MMSRB) ha ka kylla kaba nyngkong.
“Ha ka kylla kaba ar pat kin don haduh kumba 50 ngut ki specialist bad 70 ngut ki medical officer kiban sa shah thung," ka la ong.
Katkum ka jingïathuh jong ka, ka jingdon ki samla pule doktor kiba la bei tyngka da ka sorkar ha ki jaka pule bapher bapher kiba don ha ka ri ki la poi haduh 1650 ngut, naduh u snem 1995-96 haduh ki snem 2023-24.
Hynrei la pyntip pat ba na kine baroh, tang 948 ngut kiba wan ban trei ha ka jylla.
Mawkyrwat, ‘Nailur, 24: U rangbah uba la antad ba u la don kumba 38 snem eiei ka rta u la duhei ïa la ka jingim ha kaba ïa ka met jong u la lap na kawei ka jaka ba ju khot ka ‘Riat Thawlong’ kaba kynjang 20 phut eiei ha ka surok hajan ka ïew Mawkyrwat.
Katkum ka tyllong khubor na ki Pulit, la ong ba halor kane ka jingjia katkum ka jingïathuh na ki bahaïing hasem, la ïathuh ba une u rangbah u dei uba la tip kyrteng kum u Hopewelson Turnia, 38 snem ka rta na ka shnong Ngunraw, South West Khasi Hills Distritct.
Une u rangbah la jah na la ïing naduh ka 20 tarik mynta u bnai bad um shym la wan phai shuh sha la ïing.
Hynrei dei tad ha ka sngi U Blei la don ba pyntip ba ki la ïohi ïa kawei ka met kaba la thiah ïap ha kawei ka jaka ba ki khot ka ‘Riat Thawlong’ hajan ka ïew Mawkyrwat kaba la sdang pyut.
Ki Pulit kiba la ioh jingtip halor kane, ki la leit shimti noh ïa ka met ban rah sha Civil Hospital Mawkyrwat na ka bynta ban pyndep ïa ka Postmortem.
Halor kane, ki Pulit ki la register case bad pynlong \a ia ka jingtohkit ka dang ïaid shakhmat.
Jowai, Nailur, 24: Ka samla Dorothy Roy Tariang ka la ïoh ïaka kyrdan Gold Medal da kaba wan hakhmat ha ka Master of Business Admistration (MBA) jong ka Assam Don Bosco University bad ka la ïoh haduh 9.
29 na ka 10.
0 ha ka Cumulative Grade Point Average (CGPA).
Ka samla Dorothy Roy Tariang ka dei ka khun jong ka Dr (Mrs) Iwbih Nylla Tariang, Senior Veterinary Officer bad u kpa u dei u Dr.
Anirban Roy, u nongthoh khubor, kiba shong basah ha Mynthong Jowai.
Ka Dorothy Roy Tariang ka la pyndep ïa kane la jingpule bniah (Specialization) ha ka Human Resource Management.
Kane ka dei ka sien banyngkong ïa kane ka samla napoh ka jylla ban poi sha kane ka kyrdan bahakhlieh ha ka MBA programme jong ka Assam Don Bosco University.
Ïa ka Dorothy Roy Tariang la ai ïa kane ka khusnam Gold Medal ha ka ‘12th Convocation’ jong ka Assam Don Bosco University kaba la pynlong ha ka Sngi Saitjaiñ ha Tapesia Campus ha Guwahati.
Halor kane ka jingjop la Dorothy ka don ka jingthrang ban trei shitom na ka bynta ban pynkiew ïa ka jylla ha ka roi ka par.
Hashwa ban kan pule ïa kane ka MBA programme jong ka Assam Don Bosco University ka la pyndep ïa ka Graduation ha ka Subject English Literature na Amity University.
Ha kane ka sngi pynkup burom la don lang u Lat ka Jylla Assam u Gulab Chand Kataria, u Chancellor jong ka Assam Don Bosco University u Fr.
Januarius Sangma, u Vice Chancellor u Fr.
(Dr) Jose Palely, nalor kiwei de.
Ïa kane ka nam Gold Medals la pynkup burom sha ki 36 ngut kiba la pyndep ïa ka jingpule ryngkat ka jingïoh (Highest) ha ka Cumulative Grade Point Average (CGPA) ha manla ki programme ha ki kyrdan pule bapher bapher.
Shillong, Nailur 24 : Ka Tnad Custom ka la ïoh ban kem ïa 3 ngut ki nongkhaïi ksiar tuh ha ka step Sngi Saitjain na Nongbah Shillong bad ïoh kurup ïa ki biskit ksiar bar Ri kiba shongdor haduh 1 klur tyngka.
Halor ki jingtip ba thikna ba ka don ka jingkhaïi tuh ïa ki biskit ksiar bar ri lyngba ka khappud India-Bangladesh na Meghalaya lyngba kawei ka kali na Guwahati, ki Ophisar ka Ophis u Commissioner of Custom Preventive (CCP), Shillong, ki la ïoh bat ïa kawei ka Mahindra XUV 500 ha ka step 23 tarik Nailur na Jhalupara, Shillong.
Ha kane ka kali u don uwei u briew uba shong ha Rangia, Assam watla u dei uba na West Bengal.
Ha ka jingtohkit, une u briew ula phla ba kane ka ksiar bar ri la pynpoi na Bangladesh ka dang don bad u bad kumta hi, ki Ophisar ka Custom ki la khynra ban ïoh kurup haduh 14 tylli ki biskit ksiar ba la song ha ki artylli ki bek plastic.
Kine ki biskit ksiar ki khia haduh 1632.
450 gram bad ki shongdor haduh 1,01,78,326 tyngka, ong ka kyrwoh na ka CCP.
La pyntip ba hadien kane, ki la ïoh jingtip pat sa ïa uwei u briew uba ïadonkti lang bad uba aiti ïa 7 tylli ki biskit ksiar bad ha ka jingbuddien wut wut, ki Ophisar ka CCP ki la ïoh bat ïa une u briew na Jhalupara.
Une u briew ula phla ba ula leit shim ïa kine ki ksiar na kawei ka Kynthei ha ka dukan kaba don ha ïewduh, Shillong.
Ha ka jingtohkit bniah ïa kane ka dukan, la ïoh pat ban kurup ïa ka pisa ba 9.
5 lak tyngka kaba dei ka pisa ba thied ïa kine ki biskit ksiar.
ïa kane ka pisa ruh la kurup noh da ka Custom.
Ha ka jingtohkit ïa kane ka Kynthei, la shem ba ïa kane ka ksiar la wan pynpoi tuh na khappud ka Indo-Bangladesh.
Lai ngut ki briew ki la shah kem bad ka jingtohkit mynta ka dang ïaid shakhmat, ong ka CPP.
Lah ban kdew ba ha kawei pat ka case jong u bnai ba la lah, ki Ophisar ka CCP, Shillong ki la ioh kurup ïa 5 tylli ki biskit ksiar ba khia 582.
70 gram, na uwei u briew hajan Jorabat.
ïa une u briew la ïoh bat na kawei ka Maruti Car.
ïa kane ka ksiar la wan pynpoi na Bholaganj kaba don ha khappud Indo-Bangla.
Ha ka jingbuddien mar mar la hiar khynra ïa ka ïing ha Lumpariang, kaba dei ka jaka ba leit shim ïa kane ka ksiar, la ïoh kurup ïa ka pisa India ba T.
3.
96 klur ïa kaba la ngeit ba ka dei ka pisa ba die ïa ka ksiar.
Ka jingtohkit ïa kane ka jingjia ruh ka dang ïaid shakhmat.
Ha kajuh ka por, ka CCP ka ong ba ka Tnad Custom ka dang kut jingmut ban ïakhun pyrshah ïa baroh ki kam bymman ba ryngkang khappud kynthup ka jingkhaïi droks, cigarette, droks, ki mar jong ki mrad khlaw, ka pisa thok, ki kam thok ha ka khaïi ka pateng bad kiwei kiwei.
Ka ong ba mano mano ruh ki lah ban kyrshan ïa kane ka jingïakhun pyrshah ïa ki kam bymman ba ryngkang khappud haba kular ba ïa ki kyrteng jong ki nongai jingtip ym tang ba yn buhrieh bha, hynrei kan don ruh ka skhim ai khusnam kaba dei ka jinglait siew ïa ka Income Tax.
Shillong, Nailur 24 : Ka ophis Comptroller and Auditor General of India (CAG) ka la ai jingmut ïa ka sorkar jylla ba ka dei ban phah tohkit halor ka jingthied dawai remdor jongka ophis Directorate of Health Services (Medical Institutions) (DHS-MI) bad ban pynsajia ïa kito kiba donkti ha kane ka kam.
“ Ka jingthied dawai ha ka dor kaba rem ban ïa ka dor ba la ai jingbit da ka Central Purchase Board (CPB) na ki kompani ba khlem ïoh jingithuh da ka ophis DHS (MI) ka la wanrah ka jingpynlut phut kai ïa ka pisa paidbah" Ong ka kaiphod CAG halor ka Social bad Economic Sector kat haduh ka 31 tarik Lber 2022.
“ Kumta ka sorkar ka la dei ban phah tohkit ban lap ïa ka daw balei ba la thied ïa kine ki dawai na ki supplier kiba khlem ïoh jingithuh na ka sorkar ha ka dor kaba rem khnang ban ïoh pynshitom ïa kiba donkti" ong biang ka kaiphod.
Ka kaiphod ka ong ba kat kum ki jingbuh jingkheiñ ne record na ka ophis DHS (MI) ka jingthied dawai ne pynpoi dawai na ka bynta u snem 2019-20 bad 2021-22 la pyni ba ka ophis DHS (MI) ka khot tender ne Notice Inviting Tender (NIT) ha ki ar bynta kata Technical bad Financial Bids.
Kane ka long ha ka 5 tarik Naiwieng 2018 bad la khot ruh na kito ki kompani kiba shna hi ïa ki dawai.
ïa ka Technical Bids la plie ha ka 7,9,10 bad 14 Kyllalyngkot 2019.
ïa ka Financial Bid la plie da ka Central Purchase Board ba la khlieh da u Alld.
Chief Secretary ba peit ruh ïa ka tnad ka koit ka khiah ha ka 14 Jymmang 2019.
Kat kum ki kyndon jongka NIT, wei ba la pynthikna bad ithuh ïa ka dor da ka CPB katei ka dor kan treikam bad kan neh kumjuh haduh da kut ka kontrak.
Lada phah thied da kino kino ki dawai na uno uno uba thep tender ka dor ka dei ban long beit kumjuh kat haduh ban da kut por ba la ïasoi ïa ka kontrak.
Lada ym lah kumta baroh kiba la ai ba uta ne kata ka kompani kin duh noh bad yn ai sha uwei pat uba kham duna ka dor.
ïa kita kiba pynkheiñ ïa ka kontrak yn shah ñiew beaiñ (blacklisted na ka bynta san snem lynter.
Na ka liang ka CPB ka la ithuh bad jied ïa ka M/s Maxmed Lifescience Private Ltd, New Delhi bad M/s East Africal (India) Overseas, Uttarakhand ban pynpoi ïa ki dawai kum ka Dry Syrup Cefpodoxime Proxitil 50mg + Clavulanic Acid 125mg 30,l (dry syrup) and Tablet Ofloxacin 200mg + Ornidazole 500mg (tablet), ha ka dor 53 tyngka shi bilor bad 25 tyngka shi sla ki dawai kuli ba don 10 tylli.
Kat kum ka jinglum jingtip jongka CAG ka la lap ba ka ophis DHS (MI) ka la ai order na ka bynta u Kyllalyngkot haduh u Jymmang sha ka M/s Arengh Medical Supplier, Tura ban pynpoi 2 lak bilor ki dry syrup ha ka dor 70.
40 tyngka shi bilor bad sha ka M/s Wholesale Pharmaceutical, Shillong ban pynpoi 80,370 sla ki kuli ha ka dor 90 tyngka shi sla.
Kane ka la wanrah ka jingduh nong kaba haduh 0.
87 klur ïa ka sorkar.
Kumta da kane ka jingthied ïa kine ki ar jait ki dawai ha ka dor kaba rem kaba long palat ïa ka dor ba la pynskhem bad ithuh da ka Central Purchase Board (CPB) kata ruh na ki Supplier kiba khlem ïoh jingithuh na ka sorkar ka long ka jingpynkheiñ ïa ki kyndon ka NIT.
Kat kum ka jingkdew ne jingpynshai na ka ophis DHS (MI) ba ïa kine ki dawai la donkam kyrkieh da ki District bad kumta la thied ïa ki ha ka dor ïew namar kine ki supplier kiba la ithuh kim lah ban pynbiang ïa kine ki dawai.
Ka CAG ka pynpaw “ ïa kane ka jubab ym lah ban pdiang ban pynpoi haduh 1.
50 lak ki dawai um ne dry syrup bad 80,370 ki dawai kuli 500 mg namar la order naduh ka 31 tarik Kyllalyngkot 2019 bad la pynpoi ïa kine ki dawai dang ha u Nailur 2019 bad Nohprah 2019 kata ka mut hadien bun bun bnai naduh ka tarik ba la phah pynpoi".
Nalor kata ka CAG ka lap ruh ba ka ophis DHS (MI) kam lah ban pynbiang ïa ki kot ki sla ba la pan ïa kitei ki dawai da ki district lane ïa ki kot ki sla ba ki supplier kiba la ïoh jingithuh ki pynpaw ba kim lah ban pynpoi ïa kitei ki dawai.
Kumta dei halor kane ka nongrim ba ka CAG ka la ai jingmut ïa ka sorkar ban phah tohkit ban lap ïa ki jingshisha bad pynshitom ïa kiba donkti kat kum ki kyndon aiñ.
Shillong, Nailur, 24: Ka tnat Transport ka la duh ïa ka jingïoh lum khajna kaba kot haduh T.
23.
75 klur.
Kane ka long na ka daw ka jingbym lah jong u Commissioner ka tnat Transport ban pyntreikam ïa ki kyndon jong ka jingïasoi kontrak na ka bynta ban buh ïa ki Integrated Check Gate-cum-Weighbridge bad ka jingbym peitngor ha kaba ïadei bad ka jingtreikam jong ki Weighbridge.
“…ka tnat Transport ka la phiel na ka daw ka jingbym lah ban jied ïa ki laisen na ka bynta ki Weighbridge, ban pynthikna ba baroh ki Weighbridge bad ka la phiel ruh ban lum ïa ka pisa kaba shisien shi snem ha ka por kaba biang," ong u Comptroller and Auditor General of India (CAG) ha ka kaiphod halor ka jingïohlum khajna haduh kaba kut jong ka 31 tarik, Lber, 2022.
“Kane ka la wanrah ïa ka jingbym ïohlum khajna kaba kot haduh T.
23.
75 klur bad ka la pynduh noh ïa ka jingthmu ha kaba ïadei bad ka jingbuh ïa ki Weighbridge na ka bynta ban tehlakam bad ban khanglad ïa ka jingkit palat pud jong ki trok kit mar," la ong ka Kaiphod.
Ka kaiphod ka la ong, hynñiew na ki phra tylli ki Weighbridge ba la pyntreikam la lap ba ki dang pynsahteng ban siew ïa ka pisa kaba ki hap ban siew shisien shi snem.
Na kine ki hynñiew tylli ki Weighbridge, ka jingtohkit ka la lap ha kaba ïadei bad ka Weighbridge ha Majai, East Khasi Hills, u nongwai khyrdop um shym la aplai ïa ka laisen na ka bynta ban pynthymmai/pynjlan ïa ka laisen jong u tad haduh ka tarik ba la pynlong ka jingtohkit (Kyllalyngkot, 2022) watla ka por jong ka laisen ka la kut naduh ka 27 tarik, Risaw, 2021.
U nongwai khyrdop um shym la siew shuh ïa ka pisa kaba dei ban siew shisien shi snem naduh u Nailur, 2019 bad nalor ba ki dang don sa hynñiew tylli ki jingsiew ba dang sah kiba dang dei ban siew.
Lai tylli kiwei pat ki Weighbridge kim shym pat siew satia wat tang shisien ruh ïa ka pisa kaba ki dei ban siew shisien shisnem naduh ka tarik ba ladep ïasoi ïa ka sorkular.
Kiwei pat ki lai tylli ki Weighbridge ruh kim shym la siew wat tang shisien ruh.
Hynrei, ka tnat kam shym la leh eiei pyrshah ïa ki nongwai khyrdop katkum ki kyndon jong ka konktrak baladep ïasoi ha ka soskular.
Ka jingtohkit ka la lap ba ka tnat kam shym la knieh noh ïa ki Weighbridge lymne kam shym la leh eiei ban ïohlum ïa ka pisa kaba dang sah na ki nongwai khyrdop, kaba pynlong ba ka jingduhnoh na ka jingïohlum pisa kaba shisien shisnem ka la kot haduh T.
9.
49 klur.
Ha u Nailur 2022, u Deputy Secretary in-charge Transport u la pynpaw ba ha u Kyllalyngkot, 2023 ka tnat ka la ïoh lum ïa ka pisa T.
1.
38 klur na ki lai tylli ki Weighbridge, kata, ha Umling (Entry) Ri Bhoi, Umling (Exit) Ri Bhoi bad ha Killing, Ri Bhoi katba na ki lai tylli kiwei pat ki Weighbridge, kata, ha 8th Mile (Phramer), Borsora bad Bagli, ki nongwai khyrdop ki la siew tang T.
2.
79.
Ha kaba ïadei bad ka Majai, East Khasi Hills ka pisa kaba dang sah ym pat shym la siew haduh mynta.
Hynrei, kam don satia kano kano ka jingpynshisha ba la siew ïa ka pisa da kaba pyni sakhi na ki Receipt.
Shuh shuh, saw tylli ki Weighbridge, kata, ha Wageasi (North Garo Hills), Ratacherra (East Jaiñtia Hills), Tikrikilla (West Garo Hills) bad Masighat (South Garo Hills) kim pat treikam satia (Kyllalyngkot, 2023) wat hadien 10-11 tylli ki bnai ba ladep ïasoi ïa ka soskular watla kine ki Weighbridge ki la dei ban pyntreikam noh hapoh lai bnai naduh ka sngi ba ladep ïasoi ïa ka soskular.
Wat hapdeng ka jingpynkheiñ jong ki lai ngut ki nongwai khyrdop, ka tnat Transport kam shym la pynduh satia ïa ka kontrak lymne ai dak iong (blacklisted) ïa ki katkum ki kyndon ba la ïasoi ha ka soskular lymne ban knieh noh ïa ki Weighbridge bad aiti pateng sha kiwei pat ki nongwai kiba la thep kham heh ïa ka dor.
“Ka jingbym lah jong ka tnat Transport namarkata ka la wanrah ïa ka jingduhnong na ka jinglum pisa kaba shisien shisnem haduh T.
10.
13 klur na kine ki nongwai khyrdop," ong u CAG.
Ha kajuh ka por, ka kaiphod ka la ong ba ka jingbym treikam jong ka CoT ban pynthikna ïa ka jingpeitngor ïa ki ar tylli ki Weighbridge ka la pynshlur ïa ki nongwai khyrdop ban ym lah ai jingkheiñ ïa ki trok kiba ïaid lyngba jong ki Weighbridge, bad kane ka la pynlong ban duhnong na ka Weighment Fee kaba kot T.
2.
44 klur.
Ka jingbishar ïa ki Record ha u Nohprah 2021 ba la aiti da ki nongwai khyrdop sha ka Ophis jong u CoT ka la pynpaw ba ha ki snem 2019-20 bad 2020-21, haduh 1,41,575 tylli ki trok ki ïaid lyngba ka Amsarin bad Majai Weighment Gates (35,241 bad 80, 862 tylli ki tok hapdeng ki snem 2019-20 bad 514 bad 24,958 tylli ki trok hapdeng ki snem 2020-21).
Ka jingtohkit kaba la bishar bniah ïa ki jingbuh jingthoh jong ki ar tylli ki Weighment Gate bad ki Check-gate jong ka Land Customs Stations (LCS) kiba don ha kajuh ka surok la lap ba ka jingdon jong ki trok kiba thew ïa ki jingkit na kine ki Weighbridge katkum ka CoT Record ki duna bha haba ïajunor bad ka jingdon jong ki trok ba la ïoh jingkheiñ katkum ka jingbuh jingkheiñ da ka LCS kaba long haduh 2,43,656 lak tylli ki trok.
Ka Rule 9 jong ka Rule ka kdew ba manla kawei ka Weighbridge kynthup ruh ïa ka Private Weighbridge ba la ai jingbit da ka Sorkar ki dei ban don ïa u Enforcement Inspector u ban peit bad pynthikna ba yn ym don kawei ruh ka kali kaba kit pud katkum ka jingkheiñ ba la buh da ki bor pynïaid hapoh ki kyndon jong ka aiñ na ka por sha ka por bad kiba pynkheiñ ïa ki kyndon kin shah daiñ kuna katkum ka Section 194 jong ka Motor Vehicles Act.
Hynrei, ka Audit kam shym la lap satia ïa kino kino ki jingpynshisha ba la buh jingthoh na kine ki ar tylli ki Weighbridge ïa kiba la peit da ki Enforcement Inspector katkum ba la kdew ha ka Rules, la ong ka kaiphod.
Nalor ba ka Sorkar ka la mad ïa ka jingduh khajna, ka jingbym ïoh jingkheiñ ïa ki trok kiba ïaid lyngba na ki Weighment Bridge ka pynpaw ba ka tnat Transport ka la phiel ban peitngor ïa ka leit ka wan jong ki trok kiba kit palat pud bad kane ka pynduh noh ïa ka jingthmu ban buh ïa ki Weighment Bridge, ong ka kaiphod CAG bad bynrap ba ka daw ba ïadei bad kane ym pat ïoh pdiang satia na CoT.
Nongpoh, Nailur 24: Ka Jaguar FC kala long ka lahduh haka lympung ïalehkai phutbol bala pynlong da ka Ri Khasi Social and Cultural Sports Club hadien ba kala lah ban pynliem noh ïaka Blue Bombers FC da 5-1 kol haka jingïakhun phainal kaba la long haka sngi Saitjaiñ ha madan ïalehkai Kurkalang kaba don ha Bhoirymbong Lumdaitkhla kaba dei kawei naki lympung ïalehkai ba heh ha katei ka thaiñ.
Da ki hajar ngut ki paidbah nongpeitkai kila wan ban sakhi ha katei ka sngi ban ai jingïakyrshan ïala ki jong ki kynhun bad ïa katei ka lympung ïalehkai phutbol kaba heh ha katei ka madan, ba la wan ban pynhap pyrda noh ïaka da u Bah Damanbait Lamare MLA ka Umroi kum u kongsan, haka jingdonlang u Bah R Kharbuki MDC, Raja Brahma ADC, Bah Dasakhiatbha Lamare MLA barim ka Mawhati, Bah Kitborlang Nongrem President NPYF bad kiwei kiwei ki riew rangbah bad ki nongïalam jong ka RKSCSC.
Haba phai sha ka jingïakhun phainal ha katei ka sngi ka jingïalehkai hapdeng ka Jaguar FC pyrshah ïaka Blue Bombers FC kala long ka jingïakhun kaba khluid bad hapdeng ka jingïakhun kaba jur ka Jaguar FC kala ioh ban pynkhih nyngkong ïaka jar haka kylla step bad haduh ba kut ka kylla step ka Blue Bombers FC kam lah ban pynphai shuh ïa katei ka shi kol.
Haba phai sha ka kylla miet ka jingïakhun kala nang khluid ha kaba ki rangïalehkai jong ka Jaguar FC kila ioh ban thep sa 4 kol ban pynjem khnap syndon ïaki rangïalehkai jong ka Blue Bombers hynrei haka minit bala jan kut ka Blue Bombers kala ioh ban pynphai tang shi kol bala pynlong ïaka Jaguar FC ban rah syndon ïaka nam lahduh jong katei ka lympung hadien ba pynliem ïaka Blue Bombers da 5-1 kol.
Naka liang ka RKSCSC kala sam ruh ïaka khusnam pisa ha katei ka sngi ha kaba ka Jaguar FC kaba long ka lahduh kala ioh ban rah ïaka song pisa kaba T.
5 lakh lem bad ka trophy katba ka Blue Bombers FC kala ioh ban rah ïaka song pisa kaba T.
2 Lakh lem bad ka trophy nalor kiwei ki khusnam shimet.
Jowai, Nailur 25: Ka West Jaiñtia District Sports Association, (WJDSA) Jowai shen kan sa sdang noh ïa ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 ha madan Kiang Nangbah Stadium, Dongmihsngi Jowai.
La pyntip ha ka Pool-A ki kynhun ïalehkai ki loang ka Sabahmuswang, Mookyndur, Demthring SC, Mukhla Evergreen, Moosyiem Shangpung bad ka Nangbah Iawmusiang.
Haka Pool B: ka Sohmynting, Khliehïongriang, Wahiajer, Dulong, Luti Tuber SW bad ka Moosalyngkat.
Ha ka juh ka por la kyrpad ïa ki team ban wan biang por.
Lada ïakhait ha ki point yn pyndonkam da ka Goal Difference la dang ïakhaid ha ka Goal Difference yn pyndonkam da ka Goal for.
Yn pyndonkam da ka Who beat Who lada ïakhaid ha baroh ki liang.
La kyrpad ïa ki Team ban lehkhuid ïa ki Dressing Room bad kumjuh ruh ïaki Substitute Bench.
Ka por ban pynïakhun ka long 45 + 15 +45.
Yn ai lad 5 ngut ki Substitute bad ïa kine lah ban Substitute tang 3 sien.
Shillong, Nailur 25: Ka kynhun lehkai kriket jong ka West Jaintia Hills District Cricket Association hynne ka Lah Sngi U Blei ka la pynliem ïa ka West Khasi Hills DCA da hynñiew wicket ha ka jingïakhun kaba la long na ka Zone 1 – Group B jong ka lympung Meghalaya Cricket Association’s U-19 Boys Inter District Cricket Tournament kaba la long ha Umbuda, Nongpoh.
Ha kane ka jingïakhun, u Maremdor Sutnga u la lah ban kyrshan ha baroh ki liang, kata ha ka tied bad bol (bat & ball) bad hadien ba la kut ka jingïalehkai u la khur ïa ka khusnam Player of the Match.
U la khur haduh 4/21 ha kaba ka WKH ka la shah pynkhyllem baroh tang 101 ron bad hadien nangta u la kamai 34 khlem da shah pynhap.
Ka WKH ka la jied ban tied nyngkong hadien ba jop ïa kaba kynting (toss) hynrei baroh ki nongtied ki la shah pynhap noh tang ha ka 23.
1 over.
Ki la don bun ki wicket kiba la shah pynhap khlem da lah ban kyntiew ïa ka ron na bynta ka kynhun kaba la ban khia sha u Pynierlang Shangdier, u ba la khyrwit haduh 47ron tang na ki 33 bol, da kaba khyrwit saw tylli ki fours bad saw tylli ki six.
Napdeng ki rangkawangbol, u Maremdor u la long u ba seisohtam na ka WJH u ba la khur haduh 4 ngut tang na ki 4.
1 over.
Katba u Namewanki Pakyntein, u ba la ïoh ban kawang 7 over u la ïoh ban khur 4/29.
Haba beh ïa ka thong ka West Jaintia Hills District Cricket Association ka la duh lai ngut ki wicket, hynrei kane kam shym la long ka jingma ïa ka WJH, ha kaba kane ka ka kynhun ka la lah ban pyndep ban kynjoh sha ka ron ba la buh tang na ki 12 over, da kaba kamai 8.
58 ron man ka over.
U Maremdor u la tied 34 ron na ki 26 bol bad na ka liang jong u Namewanki u la ïaineh ryngkat da 12 ron khlem shah pynhap (not out).
Katba u Ewanmidao Pyrtuh u la ïarap 19 ron na ki 16 bol shuwa ban shah pynhap, bad ki la don haduh 22 tylli ki wide kiba la ïarap shibun ïa ka West Jaintia Hills District Cricket Association ban ïa ka thong ba la buh.
Mynta ka sngi ka jingïakhun kan long hapdeng ka Shillong Cricket Association A pyrshah ïa ka East Jaintia Hills DCA na ka Zone 1 jong ka Group A.
Shillong, Nailur 25: Ka jingïalehkai jong ka lympung SSA U-20 4th DIVISION Football League 2023 kaba la long hynne ka Lah Sngi U Blei hapdeng ka Umsohsun SC pyrshah ïa ka Mawklot SC ka la jam sha kaba kut ha kaba ka Umsohsun SC ka la khur ïa ka namjop kaba suk da 3-0 kol.
Ka Umsohsun SC ka la ïoh ban thep ïa kine ki lai kol baroh ha ka kylla kaba ar, bad la pynkhihjar nyngkong da u Khrawkupar Roi Syiemlieh ha ka minit ba 54 bud sa ka kol na u Banteilang Thabah (66 min) bad ka kol kaba khadduh la thep da u Donkam Marngar (58 min) ban pynthikna namjop ïa ka kynhun.
Mynta ka sngi ka jingïakhun kan long hapdeng ka Umrynjah SC pyrshah ïa ka Mawlynrei SC bad ka por kan long 5:30 jan miet, ha madan 3rd Ground MFA Turf Polo.
Khliehriat, Nailur 25: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long hynne ka Lah Sngi U Blei ha madan Deinchynrum, Khliehriat.
Ka Musniang SC ryngkat bad ka Rangad SC kila long ki kynhun kiba la khur namjop ha kane ka sngi.
Na ka liang jong ka Musniang SC ka la khur ïa ka namjop hadien ba ka la pynliem da 3-1 kol ïa ka Mukhaialong SC.
u Mardiphone Rymbai u la ïoh ban khyrwit ar kol na ka bynta ka Musniang SC kiba u la thep haka minit ba 11 & 20 nangta ka kol kaba lai la thep da u One enjoy Dkhar haka minit ba 45+3.
Katba ïa ka shikol naka Mukhaialong SC la thep da u Bino Phawa haka minit ba 67.
Ha ka jingïakhun kaba ar ka kynhun ïalehkai jong ka Rangad SC kala khur namjop salit da 1-0 kol pyrshah ïa ka Shilliang Umshong SC, ïa katei ka shikol na ka Rangad SC la thep da u Wingki Dkhar haka minit ba 31 kaba la biang pura ïa ka kynhun ban khur ïa ka namjop.
Gujarat, Nailur 25: Ka long ka burom bad ka jingsngewsarong ïa ka jylla Meghalaya hi baroh kawei ha kaba arngut ki rangïakura jong ka thaiñ kiba la leit shimbynta ha rynsan jong ka Pro Boxing Fight Night ba nyngkong ha Gujarat, ki la wanphai ïing ha ryngkat bad ka namjop.
Haba phai khyndiat sha kane ka lympung ïakura kaba la pynlong hynnin ka Sngi U Blei ka 24 tari Nailur, 2023, ka dei kaba la pynlong ryngkat ka jingïarap na ka Indian Boxing Council (IBC), bad la sakhi haduh 13 tylli ki jingïakhun hapdeng ki rangïakura kiba na kylleng jong ka ri India ha la ki jong ki kyrdan lane Weight Division.
Kumban shu pynkynmaw, ki la don lai ngut ki rangïakura napoh ka jylla kiba la leit ban shimbynta ha kane ka rynsan ïakura professional boxing kaba la pynlong shapoh Gujarat, kiba kynthup ïa u Shanborlang Marbaniang, u ïarapborsing Kharbani bad u Elbin Rani u ba la mad namrem ha u nongïakura ba na Haryana.
Haba phai sha ka jingïakhun hapdeng u Shanborlang Marbaniang (Meghalaya) pyrshah ïa u Madan Pratap (Andhra Pradesh) ha ka kyrdan Flyweight, u ne u rangïakura ka jylla u la ïai bteng ban sei madan ïala ka jong ka sap da kaba pynkhyllem (Knock Out) ïa u rangïakura ba ïakhun pyrshah ha ka wat ba lai (Round 3) ban khur shalade ïa ka namjop.
Katba na ka liang jong u ïarapborsing Kharbani (Meghalaya) u la ïoh ban kyntiew ïalade ha ka thup kyrteng ki nongjop hadien ba u la lah ban pynliem ïa u Devavath Anil Kumar (Telangana) ha ka kyrdan Bantamweight lyngba ka rai jong ki nongbishar (unanimous decision).
Mawkyrwat, ‘Nailur 25: Ka Ophis jong u Executive Engineer (EE) jong ka Public Health Engineering (PHE), Mawkyrwat Division, ryngkat ka ophis jong ka District Swachh Bharat Mission Gramin (DSMB), South West Khasi Hills District, Mawkyrwat mynta ka sngi ka la pynlong ïa ka Swachhta Rally lane jingiaid paidbah kum shi bynta ba pysngewthuh bad pynshai baidbah halor ka jingkordor ka khuid ka suba ha ki shnong ki thaw sawdong sawkun.
U Bah Joystarding Lyngdoh, Block Coordinator, Mawkyrwat Block ha ka jingkren jong u shwa ban sdang ïa ka jingïaid paidbah ula ai khublei ïa ka ophis jong u Executive Engineer, jong ka Public Health Engineering (PHE), Mawkyrwat Division bad ka District Swachh Bharat Mission (DSMB), South West Khasi Hills District kiba la pynlong ïa ka jingïaid paidbah kaba long kum shibynta jong ka jingrakhie ïa ka Gandhi Jayanti, bad ïa ka ‘Swachhta Hi Seva 2023’.
Shuh shuh, u la ong ba kane ka jingïaid paidbah ka dei kum kawei ka bynta ban pynsngewthuh ïa baroh ki paid nongshong shnong jong ka distrik ba kim dei ban bret pathar ïa ki ñuit ki jaboh ha ki lynti synkien, ki jaka paidbah khnang ban wanrah ïa khuid ka suba ha ki shnong ki thaw.
U la ban jur ruh halor ka jingkordor ka jinglehkhuid leh suba bad u la long ba ka jingleh khuid ka long ka kamram jong uwei pa u wei u nongshong shnong bad ngi dei ban pynkhuid ïa la ka jong ka sawdong sawkun jong ngi.
Ïa kane ka rally kaba la sdang na Mawkyllut bad pynkut ha phyllaw jong ka ophis u Executive Engineer ka Public Health Engineering (PHE), Mawkyrwat Division ha kaba la wan ïa shimbynta da ki khynnah skul na ki skul bapher bapher napoh ka Mawkyrwat Block kiba la rah ïa ki jingthoh ne placard ki don ki jingthoh ba ïa dei bad ka jingkordor jong ka jingleh khuid leh suba ha ka imlang sahlang.
Ha kane ka juh ka sngi, ka ophis jong u Executive Engineer (EE), Public Health Engineering (PHE), Mawkyrwat Division, ryngkat ka ophis jong ka District Swachh Bharat Mission Gramin (DSMB), South West Khasi Hills District ka la ïoh ruh ban pynlong ïa ka jingïakop jingkyntip bad ka jingïakop dro jingdro ba la pynlong hapoh ka hall jong u Executive Engineer (EE), Public Health Engineering (PHE), Mawkyrwat Division.
Kane ka prokram ka long kum shibynta ka jingrakhe ïa ka ‘Swachhta Hi Seva 2023’ kaba ka phangpdeng ka long, “Garbage Free India".
Ki skul kiba la wan ïashimbynta ki long ka Maharam Government Higher Secondary School, Mawkyrwat, ka Mawkyrwat Presbyterian Secondary School, Laitlawsang bad ka Tiehïangphang Upper Primary & Secondary School, Mawthawiang.
Ki skul kiba la jop ha ka jingïakop jingkyntip ki long ka Maharam Government Higher Secondary School, Mawkyrwat kaba la rah ïa ka namjop, ka Mawkyrwat Presbyterian Secondary School, Laitlawsang ha ka kyrdan ba ar bad ka Tiehïangphang Upper Primary & Secondary School, Mawthawiang ha kaba lai.
Nangta, ha ka jingïakop dro dur, ïa ka namjop la ïoh da u Phrangsngi Khongngaiñ na ka Mawkyrwat Presbyterian Secondary School, Laitlawsang, u Phulnestar Lyngdoh na ka Maharam Government Higher Secondary School, Mawkyrwat ha ka kyrdan ba ar bad u Samborlang Lyngkhoi na ka Tiehïangphang Upper Primary & Secondary School, Mawthawiang u la wan ba lai.
Hadien ka jingïakop, na ka liang ka ophis ka ïoh ban sam ïa ki khusnam sha baroh ki nongjop kiba la wan ïashimbynta ryngkat ka jingïadonlang u bah K.
Nongbsaw, Executive Engineer ka Public Health Engineering (PHE) Mawkyrwat Division Cum Member Secretary DSBM (G).
Ha kane ka juk kaba ki Samla ki mad jingeh na ka jingbym ïoh kam ïoh jam bad ka jinglynga jong ki kmie ki kpa namar ka jingeh, lehse kiba bun ki samla bad kumjuh ruh ki kmie ki kpa kim pat da tip bha ïa ka lad ïoh kam ïoh jam lyngba ka skhim DDU-GKY, kaba dei ka skhim jong ka sorkar pdeng ban plie lad plie lynti ïa ki samla sha ka jingïoh kam ïoh jam.
Lyngba kane ka skhim, la lap ba ki samla ym tang ba ki ïoh ïa ka kam ka jam, hynrei la plie ruh ïa ka jingmut jingpyrkhat jong ki sha ka jingpyrkhat kaba kham ïar bad kaba kham shlur, namar ba ki hap ban leit training shabar jylla bad kumjuh ruh kiba bun ki trei shabar jylla.
Da ki spah ngut ki samla na ki jaka nongkyndong kiba shong tang ha ki Class VIII, Class IX, Class X ki don sha kylleng kylleng ki jaka jong ka ri India ban leit trei ha ki laiñ bapher bapher kum ki kam mekhanik, kam hospital, ki beauty parlour, ha ki call centre, nangta ha ki kompeni suh jaiñ bad kiwei kiwei de ki laiñ.
Kine ki Samla kidei kiba la ïoh lad ban leit trei sha ki nongbah ba heh jong ka ri India kum ka sha Mumbai, Bangalore, Delhi, Chennai lyngba ka jingïarap na ka skhim DDU- GYK, kaba dei ka skim jong ka sorkar pdeng ba la pyntreikam da ka Ministry of Rural Development.
Ha Meghalaya la pyntreikam da ka Community and Rural Development lyngba ki District bad ki Block.
Kiba kum kine ki khynnah kiba la ïoh kam ïoh jam shabar jylla, kidei kiba la pyndep ïa ki training ne ki jingshah hikai na ki 18 tylli ki Training Centre jong ka sorkar Meghalaya kiba don ha Guwahati.
Kine ki training ki lah long hi kum ki skul, ha kaba ki don ki nonghikai, ka don ka training centre, ki hostel na ka bynta ki samla shynrang bad kynthei.
Ym tang katta, hynrei ki khynnah ruh ki hap ban phong uniform bad ka por ba pynlong ka training kadei kaba la da buh thikna bad ka por ban poi ha ki hostel ruh kadei kaba lada buh pyrkhing.
Shuwa ban jied ïa ki samla ban leit shah pyntbit ha kine ki training centre, na ka liang ki Block bad ki District ki ju pynlong ïa ki awareness programme ban pynsngewthuh ha ki shnong ki thaw ha kaba la khot lang ïa ki samla, ki kmie ki kpa bad ki nongïalam shnong.
Hadien kane lada don ki samla kiba kwah ban leit pyntbit la pynsngewthuh shuh shuh ïa ki ha ryngkat ka jingïadon lang ki kmie ki kpa.
Kiba bun kine ki samla kiba la leit pyntbit ha kine ki training centre, ki la pynpaw ka jingsngewkmen ba ki la lah ban shah hikai ha kine ki centre bad khamtam lei lei kito kiba la ïoh ban treikam.
Ha kine ki jaka training, ki nonghikai ki don lang ki khasi, ki garo bad kiwei de ki jaidbynriew kiba ka jinghikai kam dei tang ha ka kam ba kin trei, hynrei la hikai ruh halor ka jingnang ïa kiwei de ki jait ktien, nangta ïa ka jingpynkhreh ha ka jingmut jingpyrkhat ban leit trei shabar jylla bad kumjuh ruh halor ka akor ka burom.
Uwei u samla na Myriaw, u ba la trei sha Mumbai u la ïathuh lyngba ka Video Call ïa kiba leit peit ha ki training centre, u la ïathuh ba u trei ha kawei ka kompeni shna kali ha Mumbai bad u da sngewtynnad bad kmen ruh ba wat ha ka jingpule kaba rit kyrdan ruh u la lah ban kamai bad ïarap lem ha ïing hasem.
Uwei pat uba wan pyntbit ha ka laiñ mekhanik, u la ïathuh ba ha ka por ba u mih na ïing i kmie jong u, i la ong ban rah da ki jaiñ kiba tngit ne ki jaiñ ïong namar ba u hap ban leit trei mekhanik, pynban ynda la poi ha training centre, u la hap ban phong uniform bad ka kam kaba shah hikai kadei ka kam technician bad la trei beit da ki machine kam don satia kaba hap ban rung khrum kali ne ka jingtrei ban bit mobil ne bit jaboh.
Kiwei pat ki kam kiba la hikai ki long ban trei ban ïarap ïa ki nurse ha ki Hospital ne kata ka kam General Duty Assistant.
Nangta hadien ba ki la kham tbit ki ïoh ruh ban ïarap ïa ki Doktor ha ki ICU.
Na ka bynta kiba pyndep ïa kane ka training, ka kam ka la ap lypa ha ki Hospital kiba pawnam ha Bangalore bad kiwei kiwei de ki Hospital.
Kane ka training ka long hapdeng 4 bad 6 bnai bad na ka liang ki ophisar ki la ïathuh ba ki samla kiba lah ban shah ïa ki jingeh bad kiba sngewthuh ïa ki jingeh jong ki kmie ki kpa bad ka ïing ka sem, kiba bun ki pyndep ïa ka training bad ki la ïoh lad ban leit trei sha ki jaka bapher bapher jong ka ri India.
Na ka liang ki ophisar ki kyntu ïa ki samla ba kin shim ïa kane ka kabu ban mih shakhmat namar kane kadei ka lad kaba biang eh  ïa ki ba kin ïoh jam wat hapdeng ka jingpule kaba tang ha Class X.
Ka rai jong ka skulbah NEHU ban pynjari ïa ka NEP 2020 naduh kane ka samoi pule 2023 ka long kaba beaiñ, dum dngiem bad lyngngoh ngaiñ.
Ka long kaba beaiñ namar kam shym la wan da ka lynti kaba shongaiñ, kata, lyngba ka Academic Council (AC) kaba dei ka dorbar bah ba hakhliehduh jong ka skulbah ban shim rai halor kino kino ki polisi treikam jong ka skulbah.
Ka AC ka kynthup ïa ki Professor na baroh ki tnat pule hapoh NEHU, ki nongmihkhmat na ki nonghikai bad khynnah pule ha NEHU, ki khlieh jong ki tnat pule, ki dkhot shu sieh na ki Principal bad ki nongmihkhmat na ki nonghikai kolej.
Kaba dum dngiem ka long ba katba ka AC ka don jingthmu ban pynjari ïa ka NEP naduh ka snem 2024-25, u Vice Chancellor (VC) bad u Officer on Special Duty ki la hukum wahleng ban sdang pyntreikam ïa ka NEP naduh kane ka snem 2023.
Kaba lyngngoh ngaiñ ka long ba don ki nonghikai ha NEHU kiba buh jingkylli pynban ïa ka iktiar jong ka AC.
Ha ka ri synshar paidbah, kino kino kiba shukor bad ïalam bakla da kaba thmu khnang na ka bynta kano kano ka jingthmu khum ranab, kiba kum kita ki dei ki bebor ki bym don hok ban shong ha ka shuki shakri paidbah.
Imat u VC u la leh laplieng ïa kane kam tang ban pynshohbieit ïa ki kynrad jong u ha Delhi.
Ka shai kdar ba ïa une u VC la thung da ka sorkar na Delhi khlem kano kano ka jingpyrkhat sani ïa ki jingdonkam bad jingangnud jong ki trai jylla.
Ka NEHU ka la saidksew ba ka jingpynjari ïa ka NEP ha kane ka samoi pule 2023 ka long na ka bynta ka jingmyntoi jong ki khynnah pule.
Kaba sngewbynñiaw ka long ba kane ka rukom pyntreikam laplah kan ktah da khongpong ïa ki khynnah pule, khamtam ïa kine kiba dang sdang thymmai mynta.
Ka NEHU ka la pdiang dierpor ïa ka rul bad syllabus kaba ïadei bad ka jingpyntreikam ïa ka NEP, kata, dang ha ka 2.
06.
2023.
Dei halor kane ka jingdierpor ba ka AC ha ka jingïalang kaba 110 ka la mynjur ban pynjari ïa ka NEP naduh ka snem 2024-25 namar ka la thmit eh ka por ïa ki kolej ban pynkhreh na ka bynta kane ka snem 2023.
La shim ïa kane ka rai na ka bynta ka jingbha jong ki khynnah pule.
Katei ka rai marwei jong u VC ban pyntreikam syndet ïa ka NEP mynta u snem ka la khylliap noh ïa ka jingthmu na ka bynta ka jingbha jong ki khynnah pule.
Kumta kane ka jingong na ka bynta ka jingbha jong ki khynnah pule ka la kylla long noh tang ka darappei u koh jiei.
Kane ka jinglehkyrkieh ka la poi haduh u pud ba ka NEHU ka la klet ban shna ïa ka syllabus na ka bynta ka jingpule ïa ka Bachelor Degree in Music bad Business Administration.
Kine baroh ki long ki sakhi bashai ba ka jingpynkhreh ban pyntreikam ïa ka NEP ka don hapdeng ka jingdkoh kaba jur eh.
Don kiba sngewlyngngoh balei keiñ ka MCTA ka pyrshah ïa kane ka jingpyntreikam ïa ka NEP naduh kane ka samoi 2023? Ka jingshisha ka sah ba ka Seng ka la shim ïa kane ka rai hadien ka jingïamir bad jingïathir jingmut kaba klai.
Lada ïa ka NEP la pyntreikam naduh mynta u snem 2023, dei ki khynnah pule ki ban long langkñia.
Ki khynnah pule jong ka snem 2023 kin sa long ki graduate khawot.
Nangno ki kolej kin ïoh kot ban pynbiang ha i por iba thmit eh khamtam ïa ki sobjek thymmai? Hangno ka por ïa ki nonghikai ban taïar ïalade ban leit hikai ïa ki khynnah ha i por iba lyngkot khamtam leilei ïa ki sobjek thymmai? Hangno ka por ban ai jinghikai ïa ki nonghikai bad ki nongpynïaid kolej halor ki rukom set jingkylli, rukom pynïaid ïa ki eksamin khamtam ha kata ka Choice Based Credit System bad kata ka Academic Bank of Credit? Nalor nangta, ïa ki syllabus jong ki klas naduh ka semester kaba 3 haduh kaba 8 ym pat dep pynkhreh eiei ruh em.
Ka NEHU kan sa shu leh rwing lut ïa kine ki kam bad kan ïai long khawot haduh kaba kut.
Khlem ka jingpynkhreh kaba thikna, ka jingpynjari ïa ka NEP kan kut ha ka makna.
Lada ïakren ïa kine ki mat, u VC um don shkor ban sngew namar u don la ki jong ki ajenda malade.
Kam shai haduh mynta la ïa kita ki skill course yn hikai da ki nonghikai kiba lah don lupa ne da ki nonghikai thymmai.
Lada dei ban hikai da kiba mynta, hangno kata ka phranghikai ïa ki? Ne ki dei ki blei kiba la tip lut ban shu nang beit ban hikai khlem training eiei? Lada dei ban hikai da kiba thymmai, hangno kita ki nonghikai thymmai kiba haduh mynta wat tang ïa ka syrngiew jingpynbna laitkam ruh ym pat ïohi.
Ka jingpyntreikam ïa ka NEP 2020 kan wanrah ïa ka jingbankhia ïa ki nonghikai.
Sngew bynñiaw ba ym don jingïamir jingmut eiei halor kane ka mat bad ym i don ba pushe ban thung nonghikai shuh shuh.
Namar ki sobjek kin bun bad lada ym thung nonghikai shuh ka rukom hikai kan long kaba tangdep bad kan don ka jingslem ha ka jingpynmih ïa ki resot bad kumta terter.
Dei hangne ba baroh ki juban ksiar jong ka NEP kin long tang ki ramïa ka jingphohsniew.
Mano ban shah ktah ha kum kane ka khen? Hato ym dei ki khynnah pule?Ka jingpynrung klas ïa ki khynnah pule ka dei sa kawei pat ka mat kaba donkam ban tai hangne.
Kumba ka long mynta, ka teacher-student ratio ba la pdiang da ka University Grants Commission (UGC) ha ki kolej ka long 1:30 ha ki sobjek Arts bad 1:25 ha ki sobjek saïan.
Kumba ka long mynta, ka jingpynrung klas ha ki kolej ha Meghalaya ka la palat ban ïa katei ba la mang da ka UGC.
Ka jingpynrung klas ka lah ban khamjur shuh shuh hapoh jong ka NEP namar ki kolej kin buh thong ban ïoh khynnah haduh 3000 shaneng kumba la kdew da ka NEP.
Hangne keiñ ka dur jong ka ïew luri lura ha ki kolej kan sa paw shynna.
Ki bor ba dei khmih ki matlah da peit halor kane ka mat namar ki daw kiba ma ki hi ki sngewthuh khambha.
Mano ban duhnong ha kane ka khen? Hato ym dei ki khynnah pule?Ka long kaba thikna ba ki kolej ki don bun ki jingduna wat tang ban pynïaid bha ïa ka jingpule hapoh jong ka syllabus kaba rim.
Wat ki kolej kiba bha tam ha ka nongbah kim don palat ïa kawei ka kamra klas na ka bynta ka honours sobjek.
Watla ki don bun ki optional papers hapoh jong ka syllabus kaba rim hynrei ki kolej kim ju khamlah koit ban ai mon sngewbha ïa ki khynnah ban jied namar ka jingduna nonghikai bad kamra klas.
Kane ka jingeh kan khamjur shuh shuh lada pyntreikam ïa ka NEP namar kin bun ki sobjek.
Ban weng ïa kane ka jingeh, ka NEP ka kdew ban shim da ka online klas.
Ka jingeh ka long ba ki kolej kim don ki kamra ba kyrpang na ka bynta ki nonghikai ban shim ïa ka online klas namar ki don tang kawei ka common staffroom.
Ym lah ban khmih lynti ba ki nonghikai kin shu shim klas na ïing lajong ne na ki surok bad lynti syngkien.
Wat hapdeng jong kine ki jingdkoh kiba bun, don pat ki kolej kiba rhah bad ïohi kliaw tang kumno ban shna pisa na ki khynnah bad kumta ki la khohreh ban pyntreikam noh ïa ka NEP.
Ki don pat kito kiba shu kwah pyni ba ki long kiba tbit bad kiba kwah ban ïaid shaphrang ban pynsngewbha ïa ka NEHU bad ka sorkar jylla.
Kiba kum kine kim don jingpushe eiei na ka bynta ka pule puthi kaba bit ba biang ka ban tei shisha ïa ki khynnah.
Ki khynnah pule ki don ka hok ban tip shaphang ka bai klas shwa ba kin rung sha ka jingpule.
Lada ki kolej kim batai lupa ïa ka bailut kan buh ïa ki kmie ki kpa ha ka jingeh lada jia ba kim lah siew hadien.
Ha kane ka NEP kaba mynta, ki khynnah kim don jingtip lupa katno ka bailut kan long naduh 1st haduh ka 8th semester.
Ha kaba kum kane ka khep, ki khynnah kiba wan na ki longïing kiba kham duna ka jingïoh kin don ha ka waran kaba shyrkhei eh.
Shuh shuh, ka Meghalaya ka dei ka jylla ha kaba 90 na ka 100 ki khynnah ki pule ha ki kolej private lane ki bym dei jong ka sorkar.
Kane ka pyni shai ba lada pyntreikam ïa ka NEP ha ki kolej kan sa don ka jingkiew syndet jong ka bai pule.
Kan long kumta namar ba ka sorkar pdeng bad sorkar jylla kim i don mon satia ban ai jingïarap ïa kiba kum kine ki kolej.
Lada ka bai klas kan kiew, ki kmie ki kpa ki kylla long ki diengbyllan ba sangsot tam.
Kane kan ïalam sha u pud ba bun ki khynnah kin hap iehnoh ïa ka jingpule tang ha ka snem ba nyngkong ne ba ar.
Ka parakrap 26.
3 jong ka NEP ka kdew shai ba dei ban don ka jingbei tyngka na ka sorkar na ka bynta ban pynbit pynbiang ïa ki kolej ha ki liang ki bapher bapher hynrei haduh mynta ym ïohi dak eiei ba ka sorkar kan leh kumta na ka bynta ki kolej khamtam ki kolej private.
Ka NEHU ruh ka la muja ha ka ban shna ïa ki korikolom bad ki syllabus hynrei ïa kane ka bynta kaba ïadei ban ka jingïarap pisa la shu kdat sharud khlem jingpatiaw eiei.
Ka NEP ka tyrwa ban wanrah shibun ki sobjek ban pule.
Shisien peit kane i kumba ka biang bha hynrei ka jingshisha ka sah ba ka jingpynbun ïa ki sobjek ne ki paper ban pule kan ym ïarap eiei ïa ki khynnah lymda pynthikna ba ka jinghikai kan long kaba snah bad paka.
Lada pynbun ïa ki paper donkam ruh ban pynbun ki nonghikai bad pynheh ïa ki jaka pule.
Donkam ruh ban ai ka training kaba paka ïa ki nonghikai.
Donkam ruh ban pynwandur bha ïa ka rukom ïaleh eksamin bad kumta terter.
Lada ym lah ban wanrah ka jinghikai kaba bha, ka jingpynbun ïa ki paper kan dei pynban ka jingkynton ïa ki jingeh.
Kaba sngewsih ka long ba don katto katne kiba pyrshang ban pynheh ïew ïa ka NEP da kaba tyrwa pule shibun ki paper ïa ki khynnah bad pynkbih ïa ki ba kin sa tbit lut ha man ki sobjek bad kin sa pass lut ïa ki ekasamin kam bapher bapher ha ri India.
Kane ka rukom batai ka pynjngi lyoh ïa ki khynnah pule khem da tip hangno kin poi.
Kata ka jingkyrkhu lyngba ka multi-disciplinary lane ka jingpule milai ïa bun ki sobjek ha kajuh ka por hapoh jong ka NEP ka long tang ka ri ki jingphohsniew.
Kiba bun bah ki kolej khamtam ha ri lum Garo bad ha ki jaka nongkyndong ki dei kiba don tang kawei ka stream.
Hangno kata ka multi-disciplinary ne ka jingpule bun sobjek kum ha kine ki kolej? Hato kin sdang thymmai ïa kita ki sobjek? Nangno kin ïoh pisa? Na ki khynnah pule ne nangno? Khamakha kiba kum kine ki kolej ki lah pynban ban jah rngai na ka map jong ka pule puthi bad sha klun ei ha ka skulbah.
