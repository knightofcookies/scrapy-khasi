Ngi la aibor ïa baroh ki MLA namar ngi kwah ba ki Nongmihkhmat paidbah kin rai hi dalade ïa kaei kaba bha tam na ka bynta ka constituency lajong" ong une u Khliehduh ka NPP.
Ula ban jur ba u MLA ka Songsak Dr Mukul Sangma um ju wan ïakrren satia bad u bad namar kane, ka Sorkar kam shym la lah ban leh eiei na ka bynta ka Songsak.
Hynrei u Kyrtong ka NPP Nihim D Shira u ju wan ïakren man ka por bad u ban pynthikna ba ki kam pynroi bapher bapher bad ki kam bhalang kin tyllun lang ha ka thaiñ Songsak.
Ula kynnoh ïa u Dr Mukul Sangma halor ka jingïehkhunswet ïa ki paidbah ka Constituency tang namar ka jingsngew meng bad jingsngew pher ha ki kam saiñ hima sima.
Ula ong ba kum ki MLA khlem da kheiñ party, ki dei ban wan ïakren bad ïatreilang bad ka liang synshar.
“Khublei ïa u Nihim D Shura, uba la trei shitom na ka bynta la bha ka miat jong ki paidbah ka Songsak, ba ki prokram bad ki skhim ka Sorkar kila wan hapoh ka Constituency" ula bynrap.
U kyrtong ka NPP na Songsak Nihim D Shira ula pan ïa ka jingkyrshan na ki nongthep vote halor ka nongrim ba u dei u trai shnong.
Ula ong ba u Dr Mukul Sangma ula shet kylla ïa ki paidbah ka Songsak bad ka dei ka por ïa ki paidbah ban rai bad kyntait noh ïa u Dr Mukul.
“Ki paidbah ka Songsak kila ai ka jingkyrshan hynrei ula jied ïa ka Tikrikilla.
Balei ba ki paidbah ka Songsak kin vote ïa u nongwei?.
Kala dei ka por ïa ki paidbah ka Songsak ba kin ai ka jingshaniah ha u Trai Snong" ula ong.
Shillong, Rymphang, 10: Ka Congress ha ka sngi Thohdieng ka la ong ba ka rai ban ïakhun ïa ka Elekshon sha ka Iingdorbar Thawaiñ ka Jylla da ka jingdon palai 30 ngut ki dur khmat ba thymmai ki bym pat don ïa kino kino ki dak sniew bad kiba don ïa ka thong na ka bynta ka Constituency jong ki.
Ka Party ka la ai jingshahniah ha ki samla jong ka Meghalaya ki ban ïarap ïa ka party ba kan wanrah biang ïa ka burom jong ka Jylla namarba ki durkhmat barim kiba bamsap ki la dung nadien ïa ka party tang namarba ki rhah ïa ka pisa bad ka bor.
“Ki durkhmat kiba rim ki la pyndonkam ïa ka party ban poi sha ka bor bad ban pynurlong ïa ki jingangnud ba pynmyntoi ïa ki kam shimet jong ki katba ki dang don ha ka bor.
Hynrei ynda ki la mih na ka party ki la leit ban pynïasoh bad ka party na Bengal bad kiwei kiwei de ki party tang ban pynurlong ïa ka jingrhah spah lada wan ha ka bor," ong u AICC Incharge ka Meghalaya u Manish Chatrath.
Ka party ka la ong ba ki durkhmat ba thymmai jong ka Congress ki dei kiba dang long bad kin sa ïakhun ha ka elekshon sha ka Iingdorbar Thawaiñ ka Jylla ha ka sien banyngkong eh.
Ka long kumba ki samla lud kin sdang ïa ka jingim ba nyngkong eh jong ki.
Ki durkhmat ba thymmai ki dei ki bym pat donkti ha ka bamsap, bun na ki, ki dei kiba la biang ka kyrdan pule, ki dei kiba la kynjoh ïa ka rta kaba naduh 26 haduh 46 snem bad kiba la angnud ban ïakhun na ka bynta ban pynlong ïa ka Mehalaya 5 Star, bad ka thong ban trei na ka bynta ka jylla.
U President jong ka Meghalaya Pradesh Congress Committee (MPCC) u Bah Vincent Pala u la ong ba ka Meghalaya ka donkam ïa ka jingkylla.
“Ka Meghalaya ka donkam ïa ka jingsdang ba thymmai.
Ka Meghalaya ka donkam ban lait na ka jyrsieh bamsap bad dei tang ka Congress ka ban ai jubab ïa baroh ki jngeh kiba ïatakhuh hapoh kane ka jaka ba itynnat jong ka jylla Meghalaya," u la ong.
Shillong, Rymphang 10: Kum shi bynta ban pan jingstad na u Blei ha kaba ïadei bad ka jingjied nongmih khmat thymmai sha ka Ïing Dorbar ka jylla ka Khasi Jaintia Chrurch Leaders’ Forum (KJCLF) ha ka sngi Ba-ar kan pynlong ïa ka Jingïaseng Duwai ha ka por 5-baje janmiet ha ka KJP English Service Church, Police Bazar, Shillong.
Shillong, Rymphang 10: U President ka Hynñiew trep National Youth Front (HNYF) u Bah Sadon Blah u la ong ba ka jingjied nongmih khmat mynta ka kynti ka dei ban long kaba kum ki nongshong shnong ka jylla ban da pyrkhat jngai bad da pyndonkam ïa ka bor pyrkhat shuwa ban vote.
Haba kren sha ki lad pathai khubor u Bah Sadon u la ong ba kum ka jaidbynriew ka por ka la dawa palat palat ban jied nongmihkhmat noh da ka jingstad ym ban shu shongshit ha ki kam tamasa jong ki kyrtong.
U la ong ba ki paidbah ki dei ruh ban sngewthuh ba kum ka jylla ba wat hadien 51 snem ba la ïoh ïa ka jylla pura hynrei lada peit ha baroh ki liang ka shuh long lyngkrang lut namar ym don sorkar satia kiba don jingkit khlieh ban wanrah da ki policy ban myntoi u paidbah ka ri.
“Phin peit ïa ka pule puthi ruh ka sniew dur shaba palat liam, phin peit ïa ka koit ka khiah bad ki jaka sumar ruh kaba i sangsot, phin peit ïa ki nongrep ruh ym don policy ban kyntiew ïa ki, phin peit wat ïa kata ka Tourism kaba ki sorkar ki kob baroh baroh hynrei la shu pynsah lyngkrang, ka ïohkam ki samla lei kaba i duh jingkyrmen bha, ngi kum ka seng ngi kwah ba u paidbah un buh ïa kine ki mat ha shyllang bad ki jingpyrkhat shuwa ba ki vote bad ba u paidbah u dei ruh ban vote da ka jingstad bad ka jingïohi ïa ka lawei jong ka jylla," u la ong.
U la ong ruh ba ka long kaei kaei kaba da khylla shisha ha ka jaidbynriew jong ngi namar wei la poi ka aiom elekshon kiba bun ki paidbah ki kyndeh elekshon bad ïa kyrsum ha ka tamasa ka muja ki seng saiñ pyrthei khlem ju pyrkhat kaei pat kaba ki la leh ha ki saw snem 9 bnai.
“Ka long kaei kaei kaba khyllah ïa ka jaidbynriew jong ngi namar ki paidbah ha baroh 4 snem 9 bnai ki wan beit man ki jingeh sha ki seng bhalang ban pan jingïarap namar kita ki nongsynshar kim leh eiei hynrei tang shu poi pat lai bnai shuwa ka elekshon ki juh ki briew kiba la mad ïa ka jingleh ka sorkar dei ma ki kiba leit muja leit shad bad ki seng saiñ pyrthei bad vote ruh ïa uta uba pynbiej khlem da pyrkhat ïa kaei kaba ki la mad ha ki saw snem tam," u la ong.
Shuh shuh u la ong ba ka jingpyrshang ki seng saiñ pyrthei ban pynlong ishu elekshon ïa ka mat ka ILP ka long kaei kaei kaba kum ka jaidbynriew ngim lah ban pdiang.
“Haba ïadei bad ka ILP baroh 60 ngut ki MLA ki la pheil ïa kane ka mat bad baroh ruh ki seng saiñ pyrthei ki la pheil ym tang kiba don ha kane ka sorkar kaba mynta wat ki seng kiba don ha ka sorkar shuwa u 2018 ruh," u la ong.
“Lada ka BJP kaba don MLA hangne bad synshar ha Delhi, ka NPP kaba dei ka paralok jong ka BJP, ka UDP, HSPDP, PDF bad baroh hi ki seng ki la shu lehkai ïa kane ka mat.
Lada ngi peit sha ka Congress ruh hapoh ka jingïalam u Mukul kum u Myntri Rangbah ka jylla ha kito ki por ka la kyntait ïa ka ILP bad mynta baroh baroh ki kwah ILP bad nga ïohi ba kane ka mat ka la shu long tang ka mat saiñ pyrthei jong ki party ban pynbiej ïa u paidbah," u la bynrap.
Ha kane ka sngi na ka liang ka HNYF ka la pdiang ruh ïa ka jingiehnoh ki arngut kum ki dkhot jong ka, kata u Bah Wandonbok Jyrwa bad ka Kong Bety Jyrwa kiba la rai ban rung noh pat sha ka jylli ka saiñ hima bad na ka liang ka seng ka phah ïa ka kitbok kit rwiang ïa kine ki arngut ki dkhot barim jong ka.
Shillong, Rymphang 10: U MP jong ka Seng Trinamool Congress ha Rajya Sabha, u Derek O’Brien, u la rah ïa kiba bun tylli mat ba donkam na ka bynta ka Meghalaya ha Parliament kaba dang shu kut ha kine ki sngi kiba ladep.
Kane ka jingrah une u Nongïalam ki MP ha ka TMC ha Rajya Sabha kadei ha ka por ba ki MP jong ka jylla ki dang bunkam bad ka jingpynkhreh ïa ka elekshon ha ka jylla.
Ha ka 7 tarik mynta u bnai,katab ka Meghalaya ka dang shongshit pynkhreh elekshon, u O’Brien u la rah ïa ka mat kaba ïadei bad ka jyrsieh na u Smart Meter, kaba haduh mynta kam pat shai satia balei ba ka dor ka kiew shaba palat.
Kawei pat ba u MP ka Rajya Sabha ha West Bengal u la rah ka long halor jyrsieh thied kali ka tnad Pulit kabala pynsyrwa ïa ka pisa jong u paidbah ka jylla.
Kawei pat ka mat kaba u la rah kadei ka jingkhyllem jong ka tnum pyllun ne u dome ha ka ïingdorbar Thawaiñ ba dang shna jong ka Meghalaya Legislative Assembly bad kaba lyngngoh u la ong ba ïa kane ka ïingdorbar Thawaiñ jong ka jylla la shna da ka kompenu na Uttar Pradesh, ka Uttar Pradesh Nirma Nigam Ltd.
U Derek O’Brien, u la khyrwit tyngeh ruh ïa ka jingbym lah ka sorkar Meghalaya ban teh lakam ïa ka jingkhaïi tuh ïa u dewïong, kaba la pynlong ïa ka ïingbishar Supreme Court bad High Court of Meghalaya ban tuklar na ka por sha ka por kaba mynta lei lei ka ïingbishar jong ka Meghalaya ka la hukum ban talasi syndon da ki bor Pulit jong ka sorkar pdeng.
“Kaei kane kaba jia", la ong u O’Brien haba ïakren bad ki nongthoh khubor ha Shillong.
Nangta u la rah ruh ïa ka mat kaba ïadei bad ka jingpynrung ïa ka ktien Khasi ha ka riti synshar jong ka ri India, kaba ki paidbah jong kane ka jylla ki la angnud la slem.
Kiwei pat ruh ki MP ka TMC ha Rajya Sabha, ki la ïakren halor kane ka jingdawa ban pynrung ïa ka ktien Khasi ha ka Khyrnit kaba phra jong ka Riti Synshar ka ri India.
U Parliamentary Leader jong ka TMC ha Rajya Sabha, u la ther ruh ïa ka sorkar pdeng halor ki kam pynroi ha ka thaiñ shatei lammihngi ka ri India, kaba u ong ba na ki 36 tylli ki Projek, ka sorkar pdeng haduh u 2021 ka dang mang pisa tang ha ki 8 tylli ki projek.
Shuh shuh ki lai ngut ki MP ka TMC, ki la rah ruh ïa ka mat kaba ïadei bad ka jingshah thombor ki Khristan ha ka thaiñ shatei lammihngi jong ka ri India bad ha kiwei de ki bynta jong ka ri India, kaba long pyrshah ïa ka riti synshar jong ka ri India, namar ka Article 25 jong ka Riti synshar ka ri India ka ai laitluid ïa ki nongshongshnong ban mane blei ha la ka mon jong ki.
Haba ïakren bad ki nongthoh khubor halor ka kam khaïi dewïong beaiñ, u President jong ka Meghalaya TMC, u Bah Charles Pyngrope uba don lang ha ka jingïalang bad ki nongthoh khubor, u la ong ba ka long ka jinglehraiñ ïa ka sorkar jylla ba kam lah satia ban teh lakam ïa ka jingkhaïi tih dewïong tuh bad u la ong ruh ba ka long kaba sngewdiaw ba ki Pulit ki la shah pynngat ha ki kyndon pyrshah ïa ka ïingbishar.
Shuh shuh u O’Brien u la ong ba ka TMC ka kren ïa kane na ka bynta ka jingbha jong ka jylla Meghalaya ba kim kwah ban ïoh nong eiei na Meghalaya hynrei kum ka Seng ka don ka jingsngewkhia na ka bynta kane ka jylla.
U la kop ruh ïa ki National Party ba ki Regional Party ba kin pyni lada ki don tang 2 minit ka video ba ki la kren eiei halor ka Meghalaya ha kine ki shiphew sngi ba long ka Parliament.
Shillong Rymphang 10 : U Chief Electoral Officer (CEO) ka jylla u Bah Frederick Kharkongor ula pyntip ba ki kynhun peitpyrman jong ka tnad Election kila ïoh ban kurup ïa ka pisa, ki jingai sngewbha, ki jingdih pynbuaid bad drok kiba shongdor haduh T.
52.
65 Klur na kylleng ki District ka Jylla.
U Bah Kharkongor ula ïathuh ba ki kynhun peitpyrman kila treikam borbah ha kaban peitngor bad ban tehlakam ïaka jingpynbeij ne jingpyn ngop ïaki nongthep vote da kaba sam ïaka pisa, ki jingai sngewbha, kyiad, drug ne kino kino ki jingdih pynbuaid.
Ula ïathuh ba naduh ka sngi ba la pynbna paidbah ïaka tarik elekshon ne ka jingpyntreikam ïa ka Model Code of Conduct haduh ka 27 tarik u Rymphang, ki kynhun peitngor jong ka tnad Election kila ïoh ban kurup haduh T.
52.
65 Klur tyngka kaba kynthup ïa ka pisa, ka kyiad, drok, ki jingai sngew bha bad ki jingdih pynbuaid.
U CEO ula ong, ka jingkurup kaba bun eh ka dei na u drug uba la shongdor T.
29 klur tam.
Ha kaba ïadei bad ka jingud jingnam jong ki paidbah ba ka jingtalasi kala jur shaba palat, kaba la pynthud ruh ïaka leit ka wan jong ki paidbah kiba lui lui, naka liang u CEO ula kyntu ïa ki paidbah ba kin long kiba ïai shah haduh ka 27 tarik u Rymphang.
Ula ong ka jingpynjur ïaka jingtalasi ha kylleng ki jaka kadei namar ba ka don ka jingpyndonkam ïa ka pisa bad ïaki jingdih pynbuaid ha ka por elekshon hynrei ula ong pat ba dei lyngba ka jingdon jong ka jingtalasi, la lah ban ïoh kurup ïaka pisa bad ïa u drug bad kane kala ïarap shibun ban tehlakam ïa ki kam sniew haka jylla.
Haba kylli haduh katno klur ka tnad Election kan pynlut naka bynta ban pynlong ïaka MLA Election 2023 ha ka jylla, u Bah FR Kharkongor ula ong ka jingpynlut mynta ka kynti kan kham bun namar bala nang pynkha shuh shuh ïa ki jaka thep vote bad wat ki pulit ki ban pahara haka por elekshon kiba wan na kiwei pat ki jylla ruh kila wan poi dang kloi sha ka jylla.
U CEO ula ong, ka tnad Election haduh mynta kam pat dep ban kheiñ ban diah katno kala pynlut hynrei kala jan kot pat sha ka T.
40 klur hynrei kin dang kheiñ shuh bad yn sa ïoh ïaka jingkheiñ kaba thikna halor ka jingpynlut haka jingpynlong ïaka elekshon haka jylla.
Shillong, Rymphang 10 : Ka Congress hynne ka sngi thohdieng, kala kyrpad ïa ka Election Commission ban ai biang ïa ki bor pahara ïa u Kyrtong jongka na Gambegre u Saleng A Sangma namar ka jingnang jur ki jingma ba ap ïa ka jingim jong u.
Haba pynrem ïa ka jingpynhiar kput shimet ïa u Saleng, ki Media Coordinator ka AICC Adv Mathew Antony bad ka Bobbeeta Sharma lem bad u General Secretary ka AICC Sanjay Das, kila ong “ Ngi kyrpad ïa ka Sorkar Jylla bad ka ECI ban ai biang ïa ka bor pahara ïa u kyrtong jong ngi u Saleng Sangma namar ka jingnang jur ka jingma ba ap ïa u".
Kine ki Nongïalam ka Congress kila ong ba u Saleng Sangma ula kyntait ba u la phetkrad lane shah behkthong ha ka kynhun ki Flying Squad bad dawa ban sei madan ïa kino kino ki video clip halor kane, lada ka kynhun peitngor ka don.
“Tang namar kane ka jingjia, la weng ïa ki bor pahara na u Saleng bad la suba jur ba kane ka dei ka buit kam saiñ pyrthei bad ka jingpynhiar kput na ka Liang Synshar" kila kynnoh.
Ka Congress kala pynrem jur ruh ïa ka jingïai pyrshah Khristan jong ka BJP bad ong “Ngi pynrem jur ïa ka kam jong ka Janajati Dharma Sanskriti Suraksha Manch (ka seng ba kyrshan da ka RSS) ba ïadei bad ka jingdawa ban weng noh ïa ka jingithuh ïa ki briew bala kylla niam Khristan kum ki Schedule Tribe".
Kat kum ka jingong jong ki, kane ka long pyrshah ïa ka mynsiem ban burom ïa ka jinglong tynrai jong ki Schedule Tribe jong ka thaiñ Shatei Lam Mihngi, khamtam ki paid Khristan ha Meghalaya bad Nagaland.
Ki Nongïalam ka Congress kila ong ba ka jingpynduh long ST ïa ki paid riewlum bala long Khristan ka dei kaba la leh da ka jingthmu ban weng noh ïa ka hok ba kila ïoh lyngba ka Sixth Schedule jong ka Riti Synshar ka Ri.
“Ngi dawa ba kin panmap bad weng shisyndon ïa kane ka jingdawa na ka BJP bad ban pyllait ïa ki paid riewlum ka thaiñ Shatei Lam Mihngi na ki jingma ba ïadei bad ka snap kyrpang jong ki" kila ong.
Shillong, Rymphang 12 : Ka Cricket Lovers Sohra bad ka Marbisu CC ki la khur jingjop ha ka jingïalehkai cricket jong ka 2nd District League T20 Cricket Tournament 2023 ba la pynïaid da ka East Khasi Hills Cricket Association ha ka jingïalehkai ha ka sngi Saitjaiñ.
Ka Cricket Lovers Sohra ka la khur jingjop da kaba pynliem da 4 wicket pyrshah ïa ka Lumpaia Avengers CC katba ka Marbisu CC ka la pynliem da 1 wicket ïa ka Thynrooit SCC.
Haba phai sha ka jingïalehkai kaba nyngkong, ka Lumapaïa Avengers kaba la jop ïa ka jingkynting pisa ka la kam trai ban tied nyngkong ha kaba ka la buh ka thong da 93 ron bad khyllem lut baroh ki wicket ha ki 18.
4 over.
Ki rangtied jong ka kim da lah bha ban kamai ron bad dei tang u Ralphy Heinrich Diengdoh marwei uba la kamai bun ron da 24 ron na ki 22 bol bad u Mehraf Hussain Sarkar marwei u khur 4 wicket ai kamai 17 ron na ki 3-4 over na ka bynta ka Cricket Lovers Sohra.
Haba beh ïa katei ka thong ka Cricket Lovers ka la lah ban kamai 97 ron duh noh tang 6 wicket ha ki 18.
4 over lyngba ka jinglah ban kamai ron u Mukhramul H Sarkar uba la kamai 45 ron na ki 36 bol katba u Orlando Nongbri u ïoh khur 3 wicket na ka bynta ka Lumpaia Avengers bad ai kamai 18 ron ha ki 4 over.
Ïa ka nam Player of the Match la ïoh da u Mukhramul H Sarkar.
Ha ka jingïalehkai kaba bud hapdeng ka Marbisu CC bad Thynroit SC, ka Marbisu kaba la jop ïa ka jingkynting pisa ka la ailad ïa ka Thynroit ban tied nyngkong kaba la kamai 100 ron duh noh 9 wicket ha baroh ki 20 over.
U Mandari Dkhar u ïoh ban kamai 19 ron na ki 20 bol bad u Mansuk M Kurbah u khur 3 wicket ai kamai 13 ron ha ki 4 over.
Ha ka pali tied, ka Marbisu ka la jop da ka said ha kaba ka la kynjoh sha ka 101 ron duh noh 9 wicket ha baroh ki 20 over bad dei tang u Dapkupar Nongrum uba la kamai bun ron da 23 ron na ki 29 bol bad u Shemphang Nongbri u khur 3 wicket ai kamai 21 ron ha ki 4 over.
Ïa ka nam Man of the Match ha ka jingïakhun hapdeng kine ki ar tylli ki team la ïoh da u Dapkupar Nongrum uba kamai 23 ron jong ka Marbisu.
Ka elekshon sha ka ïing Dorbar Thaw aiñ ka Jylla ka sah mynta satang 14 sngi ba ki paidbah kin leit sha la ki jong ki jaka ba la pynkhreh da ka Election Commission ban jied ïa kita ki nongmihkhmat kiban synshar ïa ka jylla ha ki san snem ban wan.
Ha kine ki shi bnai shiteng la sakhi ba ka jingshongshit ki paidbah kiba la leit ban synran ïa la ki jong ki kyrtong ha ka jingleit thep kyrteng ha ki Returning Officer na ka bynta ban pynthikna ban ïakhun ïa kane ka elekshon MLA 2023, ka la pynrhem ïa ki party, la ka long naduh ki party rit, ki party heh bad wat ïa ki kyrtong khlem seng.
Katba ki sngi ki dang ïaid shuwa ban poi ka sngi ban thep ïa ka vote, la sakhi ruh ba ki paidbah ki la synran ïa la ki jong ki kyrtong ha ki jingïalang paidbah kaba ki (kyrtong) ki pynshai paidbah ïa la ki jong ki nongrim ba ki mih ban ïakhun ïa ka elekshon.
Ym lah ban len ba ka jingïarung ïamih jong ki nongïalam na kawei ka party sha kawei pat da kaba ïalam lang ïa ki nongbud ka jur bha hashuwa ban poi ka sngi thep vote bad ka jingïakob jong ki kyrtong ka long beit ba ki la jop lypa.
Kane ka jingshongshit elekshon ym tang ba ka jia ha ki thaiñ nongkyndong hynrei wat ha ki jaka sor ruh.
Ki paidbah kidei ban jied da ka jingshemphang, ban peit bha ïa U/Ka ba kumno U/Ka nongmihkhmat ba kidei ban jied ym ban shu jied da ka jingsngew tang namar ba kidei kiba haïing hasem, paralok, para nongshong shnong namar baroh san snem lada bakla ban jied ka jingeh kan ym wan jia tang ha kiba kum kita kiba la bakla ban jied hynrei wat ïa kiwei ruh.
Ha ka por elekshon ym lah ban leh ba ka bor jong ka pisa ruh ka treikam bha bad ha kiba kum kine ki khep ki paidbah kidei ban da puson janai shuwa ba kin shim ïa ka rai.
Namar lada jia ba shim ïa ka pisa ynda ki la jop kin hap ban pynmih shuwa ïa kaei kaba ki la pynlut.
Kane kadei ruh ka nongkyntu ïa ki nongshong shnong ba katlah katïai kiar ban rai ïa ka vote jongphi ha i Bai sha ne bai burom namar kane ka long thik ba phi ïapein ïa ka hok kaba phi ïoh shisien san snem bad ki ryngkat pliah.
Donkam ban pyni sha ka pyrthei ba kum kata ka ri tipbriew tipblei ban ym ngop ha ka spah pyrthei ban thied nokot ïa ka shi vote.
Lehse lada u kyrtong u biang bad u ai ruh bad i bai sha, ka shong ha phi ban rai, lehse phi lah ban kyrshan ïa u hynrei wat ailad pat ba ka pisa kan thied ïa ka dor bad ka hok jongphi.
Haba phaidien sha ki snem kiba ladep, ka Iingdorbar Thawaiñ ka la dap sa tang da ki nongkhaii ym da ki nongthaw aiñ.
Ka jylla Meghalaya ka long haduh katne kumba ka long mynta, ka dei na ka daw ba ki paidbah ki la bakla ban jied ïa ki nongïalam bad dei hangne ba ki jingdawa jong ka jaidbynriew ki sahkut lut bad ym don satia mano mano ruh ban patiaw bad baroh ki jingdawa ki shu kylla long politik lada phai sha ka jingdawa ILP, ka jingdawa ban pynrung ïa ka ktien Khasi ha ka Khyrnit Baphra, ka jingdawa weng ïa ki briew kiba sah ha Them Iew Mawlong, ka jingpynbeit ïa u pud u sam bad ka Reservation Policy kiwei kiwei de ki mat.
Ka jingkangar ïa ka bor pisa ka pynlong ïa ki briew ban long kiba bamsap bad ban ïaleh katba lah tang kumno ban kamai da ka lynti kaba kynriang.
Ka jingbamsap ka nang pynkhlaiñ shuh shuh ia ka jingduk bad wanrah ïa ka jingsahdien.
Ka jingbamsap ka kyntiew tang ïa ki katto katne ki riew ioh kabu katba ki paidbah pat kiba duk ba rangli ki nangïai im shitom bad nang bteng ban im ha ka jingduk bad ka jingjynjar.
Katba ka jingbamsap ka dang don hapoh ka ri bad ka jylla jong ngi ka long kaba eh ban ïohi ïa ka jingroi jong ki kam pynroi ha ki thaiñ bad ki shnong jong ngi.
Ka jingrat dyngkhong ïa ka bamsap kadei ha ki kti jong iwei pa iwei i nongshnong shnong bad ka jinglait na ka jingbamsap kan lah ban kyntiew pat ïa ka imlang ka sahlang bad khamtam ia ka dong bad ka thaiñ hi baroh kawei.
Shillong, Rymphang 12 : Ka Meghalaya ka khlem da lah ban ïalehkai bha ha kaba sdang jong ka lympung ïalehkai U-25 Col CK Nayudu Trophy ha ka jingïakhun pyrshah ïa ka Vidarbha ha ka sngi U Blei ha Nagpur da kaba kamai 126 ron bad shah pynkhyllem lut baroh ki wicket ha ka inning kaba nyngkong.
Ka Vidarbha kaba la jop ïa ka jingkynting pisa ka la kam ban kawang bol nyngkong.
Ha ka pali tied, ka Vidarbha ka kamai 129 ron duh noh tang 1 wicket bad lamkhmat da 3 ron bad ka dang sah sa khyndai wicket ha kti.
Ki saw ngut ki rangtied ka Meghalaya ki la kamai shiphew ron tam hynrei dei tang u Joydeepan Deb uba kamai 33 ron.
U Joydeepan Deb ha ryngkat u Anish Charak uba kamai 19 ron ki buh 41 ron ha ka jingduh noh ïa ki hynriew wicket.
U Rohit Shah u kamai 27 ron bad u Kevin Christopher 10 ron.
Ka Vidarbha ka don mynta ha ka kyrdan ba lai na ka Group E bad ka dang don ha ka lynti ïaid ban kynjoh sha ka kyrdan ba kham shakhlieh lada ka pynliem ïa ka Meghalaya ha kane ka jingïakhun.
Ka Vidarbha ka la sdang da kaba lah ban ïalehkai bha ha ka inning kaba nyngkong ha kaba baroh ki arngut ki rangtied sdang ki la kamai shiteng spah ron.
Ha kane ka sngi ka Vidarbha ka la dei ban pyndep khlem da duh wicket tad haduh ba u Manish Sharma u ïoh ban pynhap 1 wicket ai kamai 34 ron kata ïa ka wicket u Satyam Bhoyar uba kamai 51 ron.
Nongstoiñ, Risaw, 12: Ki riew rangbah nongialam jong ki shnong kiba hap hapoh ka Mawshynrut C&RD Block, ki la ju maham na ka por sha ka por bad la khang pyrshah ban pynïap pathar ïa ki don um doh wah da kaba pyndon kam da ki dawai bih, khang jar, siat bom, pynrngad ïa ki um, shoh khariew bad kiwei kiwei.
Katei ka jingmaham ka dang ïai treikam haduh mynta.
U Bah Boylan Langrin uwei na ki rangbah ka thaiñ, u ba long ruh u Myntri ka Hima Nonglang Sirdarship, haba ïa kren bad u nongthoh khubor, u la ong ba ka jingpynïap pathar ïa ki doh um doh wah, ka dei ka kam beaiñ bad ka kam kaba sniew haduh katta katta.
U la ong ruh ba baroh ki riew rangbah katei ka thaiñ naduh ki sordar shnong, ki sengbhalang, ka synjuk ki nongkhwai bad ki paidbah ki don ka jingïatreilang, ban khang pyrshah ban pynïap pathar ym tang ïa ki doh um, hynrei ïa ki mrad ki mreng, ki sim ki doh bad baroh ki jingthaw ba im ha um bad ha ryngkew.
Utei u rangbah u la ong ruh ba na ka liang jong u kum u Myntri ka Hima Nonglang Sirdarship, u don ruh ka jingsngewkhia ïa ka jingpynjulor ïa ka mariang da kaba pom pathar ïa ki khlaw ki btap, ki dieng ki siej, namar na ka jingpom pathar ïa ki khlaw ki btap, ki mrad ki mreng, ki sim ki doh bad wat ki doh kha doh pnat kiba im hapoh um ruh, kim ïoh bam shuh bad kane ka pynlong ïa ki ba kin jah suki suki.
Ha kaba ïadei bad katei ka bynta, u la ong ba ki riew rangbah bad ki nongsynshar shnong baroh jong katei ka thaiñ, ki ai ka jingkyrshan ba pura ïa ka jingpynjari jong u District Magistrate da ka kyndon 144 Crpc ha baroh kawei ka District, ha kaba ïadei bad ka jingpynïap pathar ïa ki doh um doh wah bad ïa ki mrad ki mreng.
Khatduh eh, u la kyntu ïa ki paidbah nongshong shnong ba lada ki lap ïa kino kino kiba pynïap pathar ïa ki doh um doh wah, ki mrad ki mreng bad ki sim ki doh, ki dei ban pyntip ha ki riew rangbah, ne ki sordar shnong khnang ba kin leh ïa kaba donkam bad ba kin pynshitom ïa ki katba shong ka aiñ, da kaba ïatreilang bad ki bor pynïaid District bad ki Pulit.
Nongstoiñ, Rymphang, 12: Ki nongïalam seng saiñpyrthei jong ki saw tylli ki party ka Nongstoiñ, kata ka NPP, Congress, Trinamool Congress bad Voice of People Party, ha ka sngi saitjaiñ ki la ïeng ïalap elekshon ha ka rynsan ïeng lang ïa kaba la pynlong hakhmat jong ka iew Nongstoiñ West Khasi Hills District.
Ha katei ka jingïalang paidbah kaba la pynlong ha ka Market Complex New Nongstoiñ, na ka liang ka seng u Prah lane VPP la don u bah Bobby B Kharshandi kyrtong MLA, bah T.
H.
S Bonney uwei na ki nongkitkam jong ka seng u ba dei u ophisar sorkar ba la shongthait, u ba la ju ïeng teng ruh kum u kyrtong MP ha ki por mynshuwa.
Haba ai jingkren na ka liang u Kyrtong u la ong ba ki paidbah ki dei ban kyndit thïah bad phai sha ka VPP, kaba don ha ka ïa ki nongïalam kiba ïohi jngai na ka bynta ka ri bad ka jaidbynriew.
U la khot la wer sha baroh ki paidbah ban ai jingkyrshan ïa ka VPP lyngba ka symbol jong u prah, na ka bynta ka pateng ban wan.
Ka lah dei ka por ban seng thymmai bad ban pynwandur thymmai ïa ka kam synshar ha ka konstitwensi bad ha ka jylla hi baroh kawei, ong u Bah Bobby.
Na ka liang jong ka seng Congress, u bah Bormanding Nonglang President ka District Congress Committee West Khasi Hills District u la ai jingkren ha katei ka sngi.
Na ka lang u Bah Bormanding Nonglang u la ong ba u bah Prestone Tyngsong u wan ha Rambrai bad u la pynbna lypa ba ka NPP ka lah jop haduh 33 seat khlem pat thep vote.
U la ong ba kane ka jingkam lypa jong u, u nang mut ba ki paidbah ka West Khasi Hills District ki dei ki biej ban shu ngop beit ha ka NPP.
Hynrei, ki paidbah ka West Khasi Hills ki dei kiba stad bad ki la dep ïohi kaba kum kano kane ka party NPP bad kumno ki MLA kiba don ha ka ki long bad ki treikam.
Ki paidbah hi wat ïa kito kiba lah jop lypa ruh kin ym leit thep shuh.
Na ka liang jong u Bah Bor u la ong ba ka bha ba ki paidbah kin phai sha ka Congress bad thep ha ka symbol jong ka Kti namar dei tang ka Congress ka ba lah ban ai jingshakri kaba hun sha baroh.
“Ki trok ki ïaid tang jong ki high level, nalor nangta man la ki kam ki leh trai bad hap ban ïoh jingbit na ki da kwah trei kwah bylla.
Kynmaw ko ki paidbah lada ngi dang ailad biang ïa ka NPP, kan wan ka por wat ban leit die waidong ha ïew Nongstoiñ ruh hap ïoh jingbit na ki high level", u la ong bad bynrap, “Ka sorkar MDA ka la synshar donbor bad lada ki paidbah ki mynjur, ngin ai jingsneng ïa kane ka sorkar kaba la lamkhmat da ka NPP.
Tang ka congress kaba don ïa ka bor ban ai jingsneng ïa ka NPP bad ïa kane ngin sa pynshisha ha ka 2 tarik u Lber 2023", u la ong shuh shuh.
Na ka liang ka party kot lane NPP lyngba ki nongkren ka la ong ba ka kyntien High Level ka dei ba la wanrah na Ri thor jong ka Ri India da ka seng Congress.
Namar kitei ki jaidbynriew heh paid ki ju don da ki kyrdan bapher bapher ban ym shah ïa kino kino jaid poh ha ka imlang sahlang ban ïashimbynta lang ha kino kino ki jingïalang bad ki.
Kim ju shah ruh ban ktah ïa ka tyllong umdih umbam bad ki don la kajong ka tyllong u ba kyrpang bad kim lah ruh ban bam ïa kaei kaba kiba ki jaidpoh ki shet ki tiew.
“Ïa u dewiong ruh la plie mynta pynban ki nongshim kabu ki pynsngewthuh bakla bad lada don kiba kwah jingshai ki lah ban ïakynduh ne leit pan jingshai na u bah A.
Syiem", ong utei u rangbah bad bynrap, “Hynrei hadien ba ka ïingbishar ka la pule bnïah ïa ka jingïaleh mokotduma jong ka seng ki nongkhaïi dewiong na Nongstoiñ, ka la shah ban tih ne khaïi hynrei ryngkat ki kyndon da kaba btah ruh ba ka jingtih dewiong kam dei ban ktah ïa ka jingdonkam jong kiwei pat bad la donkam ban ïaleh laisen bad mynta la don kumba 4 ngut kiba la ïoh ïa ka", u la ong.
Na ka liang u Bah Macmillan Kharbani kyrtong TMC, u la ong, “Baroh ki seng kiba don ha ka sorkar MDA kiba kynthup ïa ka seng HSPDP, seng UDP, seng PDF, NPP bad kiwei kiwei ki don hapoh ka shatri jong ka sorkar BJP lyngba ka NEDA.
Ki paidbah ki la ngiah ïa kane ka sokar kaba dang shu dep.
Kumta lada ki paidbah ki donkam ïa ka jingkylla, dei tang ka TMC kaba lah ban wanrah jingkylla namar phi la mad ïa kiwei pat".
Nongstoiñ, Rymphang, 12: Ka jingthang pathar ïa ki lum bad ki khlaw ha kine ki sngi, ka jur haduh katta katta ha kaba la ïohi ba naduh dang step haduh janmiet, ka thylliej ding ka klang bad ka bam duh ïa u phlang ïap bad ki dieng kiba dang rit kat haduh ba ki lum ki la synlen lut.
Katei ka jingthang pathar ïa ki lum ka jia ha man la ki jaka ha West Khasi Hills District bad ka buh ha ka jingma kaba khraw ïa ki ïing ki sem jong ki nongshong shnong, khamtam ha kine ki sngi ba ka lyer ka jur bha, namar lada dei ki ïing ha ki nongkyndong ba ki kmie ki kpa bad ki khun kiba la heh kim don por ban sah ha ïing namar ki hap ban ïabeh ïa ki kam ki duk bad ka bylla ka sngi.
Katba ha ïing pat ki hap ban iehnoh tang ïa ki khun kiba dang kham rit, kumta lada jia ba ka ding ka pur sted kat haduh ban da poi ki briew ki ban ïarap ka long kaba ma ym tang ïa ka ïing hynrei wat ïa ki mynsiem briew ruh.
Kum ban pynkynmaw ba ha kine ki snem ba la dep ki la don shibun tylli ki ïing briew kiba na ki thaiñ Riangdo haduh ki thaiñ Nongstoiñ, ba ki nongshong shnong ki la duh noh ïa ki ïing ki sem na ka jingbam duh jong ka thylliej ding namar ka jingthang pathar jong ki briew ïa ki lum.
Ha kaba ïadei bad kane ka mat, ka la don kam shibun ba ki paitbah nongshong shnong kin pyrkhat bha, namar ban kynnoh ïa ki nongsynshar shnong, ki nongsynshar hima bad ïa ki ba halor ka aiñ, kam don jingmut lada ki paitbah nongshong shnong kim ïatreilang.
Ym lah ban len ruh ba baroh ki nongsynshar shnong, ki nongsynshsr hima bad ki bor ka aiñ ki la don la ki jong ki jong ki kyndon ban khang pyrshah ïa ka jingthang pathar ïa ki khlaw ki btap bad ki lum.
Hynrei kim lah pat ban buh ïa ki nongphara, tangba lada ki paitbah ki ïatreilang ki dei ban shim khia dalade, khnang ban kan ym kem ding namar ha kine ki sngi ba ki phlang ki kynbat ki la tyrkhong bha tang shu dei phylliah ding ka la meh hi.
Kumta ka jingshimkhia bad ka jingïatrei lang ka donkam haduh katta katta.
Mawkyrwat, Rymphang, 12: U Member jong ka Parliament (MP) hapoh ka Rajya Sabha na ka All India Trinamool Congress Party (AITC), u Dereck O.
Brien ha ka sngi saitjaiñ jong ka taïew u la hiar sha ka shnong Mawkyrwat, South West Khasi Hills District ban ïalap elekshon ïa kyrtong jong ka All Meghalaya Trinamool Congress Party (AMTC) na ka 36 – Mawkyrwat Constituency, u bah Sounder Strong Cajee ha kaba ïa ka jingïalang la pynlong hapoh ka madan jong ka Nativity Higher Secondary School, Mawkyrwat, South West Khasi Hills District.
U Dereck O.
Brien u u MP na ka AITC haba kren ha ka jingïalang u la ïathuh ba u la kren hapoh Rajya Sabha na ka bynta ka jingdonkam ka jaidbynriew Khasi ban ithuh noh ïa ka ktien ‘Khasi’ bad pynrung ruh ha ka khyrnit kaba 8 bad buh jingkylli arted ba, “Hato kine ki MP jong ka jylla Meghalaya ki la kren halor kane ka bynta na ka bynta ki mad jingdawa jong ka jaidbynriew Khasi?".
U la pynpaw ruh ba ka Ri India ka long thik kum ka kper syntiew ba i-tynnad bha bad kaba don ha la ki jong ki jong ki jaidbynriew bad ruh ha ka niam ka rukom kaba dei ka ri shynshar paidbah, kumta ka donkam ban ker ban da bha ïa ka bad ruh ban ïa long kawei.
Ula ong ruh ba balei kine ki seng saiñ pyrthei hapoh ka jylla Meghalaya ki ïa ïaid lang bad ka BJP ha kaba ka BJP ka la leh donbor ïa ki paid khristan bad ïa ki Ïingmane Blei ha jylla Assam, Chattisgarh, Uttar Pradesh bad kiwei de ki Jylla hapoh ka Ri India.
“Lada ka AITC ka lah ban thaw ïa ka sorkar ha kane ka Jylla Meghalaya, ka ai bor ban synshar hi da ki briew jong ka Meghalaya na ka bynta ki paidbah jong ka Meghalaya, ym da kiwei ki briew kiba nabar jong ka jylla", ong u Dereck O.
Brien.
Ha kawei pat ka bynta u Dereck O.
Brien u la pynpaw ka jingïaroh ïa ka Jylla Meghalaya, ka dong ka thaiñ Mawkyrwat namar ba ka long kaba i-tynnad shisha bad ka thong ba hakhmat eh jong ka AITC ka long ban wanrah ïa ka jingkylla na ka bynta ki longkmie bad ki samla lyngba ka WE-Card bad ka MYE-Card ka ban sa ai jingïarap pisa T.
12 spah manla u bnai, kata hadien 100 sngi lada ka AITC kan wan ha ka bor ha kane ka MLA Election 2023.
U la ong ruh ka daw ba u wan hangne ka long na ka bynta ban pynsngew ïa ki jingthmu jong ka AITC ba ka kwah ban kyntiew ïa ka pule puthi bad ka koid ka khiah ha kane ka jylla bad kumjuh ruh ha Mawkyrwat, kumba ka AITC ha kiwei ki jylla ha ka jingsynshar jong ka ka la ïarap ei lut ïa ki dawai da shin ïa ki nongpang, ban puid ïa ki nongpang, lyngba da ka jingdon kawei ka Card jong ka longkmie ha manla kawei ka longïing bad na ka bynta ki khynnah skul pat kin ai jingïarap T.
10 lak ha ka sut kaba rit na ka bynta ki jingpule jong ki.
Haba kren shaphang u bah Sounder S.
Cajee, u Dereck O.
Brien u la ong ba une u dei u briew uba biang bha haba u la ïoh ban pule ïa ka kot ba la thoh shaphang u bah Rowell Lyngdoh (bam kwai ha dwar U Blei) bad ka ïing ka sem jong u, ki long shisha ki ‘riew khraw pyrkhat ïa ka imlang sahlang shibun ki kam ba ki la leh na ka bynta ka roi ka par bad ka jaidbynriew.
“Pynlut ïa ka por 10 kynta haduh ban da dei ka por thep ïa ka vote, ha ka 27 tarik ka 10 kynta jong phi bad ka shi vote ka jong phi na ka bynta ka 5 snem ïa u bah Sounder S.
Cajee ïa ka jingskhakri ïa kane ka Mawkyrwat Constituency kan long ka jingkyrkhu bad ka jingkylla ïa ka jaidbynriew baroh kawei", pynkut u u Dereck O.
Brien ïa ka jingkren.
U bah Sounder Strong Cajee u kyrtong ka AMTC na ka Mawkyrwat Constituency, u Samla Benjohnson Lyngdoh ki la ai jingkren ha kane ka sngi bad la ïoh ruh ban pdiang burom ïa ki paidbah kiba la wan pynïasoh thymmai noh ïa lade bad kane ka AMTC.
Ha kajuh ka sngi ka AMTC Youth’s Wing ka la ïoh ruh ban pynkup burom ïa ki samla kiba la wanrah ïa ka nam bad ka burom ïa ka distrik bad ïa ka jylla lyngba ki kam ïalehkai sports ha ki bynta bapher bapher kiba dei napoh jong ka Mawkyrwat Constituency.
Ïa kane ka prokram, la pynshit pynshngaiñ da ki jingrwai jong ki khun samla ha ryngkat da ka jingïadonlang ki paidbah kiba wan sngap ïa ki jingkren jong ki ‘riew rangbah na ka AITC.
Ka Ri Khasi jong ngi ka dei kawei napdeng ka ri kaba itynnad tam namar ka don ïa ka Mei-mariang kaba itynnad, ki soh ki paid kiba thiang, ki kshaid kiba noh rymphum, ki wahduid kiba shngiam ban dih, ki syntiew ki skud kiba phuh man ka aiom, ki jangew jathang kiba bang, ki dieng ki siej, ki lum ki wah kiba pyniphuh pyniphieng bad ki marpoh khyndew ba lai phew jait ban pynjaw dud ïa kiwei ban tuid sha ri-lum jong ngi ban kamai spah bad thap pynjot wat ïa ka ri.
Ïa kane ka jingitynnad la pynwan dur da u nongthaw kum ka ri kaba tuid da ka dud bad ka ngap kaba kham pher na ki ri ka pyrthei.
Ka ri khasi ka dei kawei ka ri kaba riewspah bha ha ka ktien bad ha ka kren ka khana, ha ka put ka tem, ha ka rwai ka siaw, ha ka rukom rep rukom riang, ha ka trei ka ktah, ha ka bam ka dih, kiba dei ki kolshor u mynbarim.
Kawei ka thaiñ ka ïa pher na kawei pat ha ka sur kren bad ha ka rukom kynud bad kynnoh ïa ka ktien na kawei pa,t hynrei lada ngi bishar bniah bha kaba bun hi ka ïasyriem beit sha ka ktien kmie ne ktien tynrai khasi.
Kane ka pyni ba ha ka jaidbynriew Hynñiewtrep jong ngi ka don ïa ki thaiñ ki bapher ki bapher ha kaba ka rukom im, ka shet ka tiew bad ha ka kolshor ka ïapher na kawei ka thaiñ sha kawei pat.
Ka jingïatan tyllai ïa ka burom ne ka khwan burom ha ryngkat ka mynsiem bishni hapdeng ki para nongïalam jong ngi la ha ki kam saiñ hima sima, ha ki kynhun sengbhalang, ha ki kynhun niam balang, ha ka dong ka thaiñ, ha ki shnong ki thaw, ha ki jait ki khong, ha ka ïing ka sem, ka dei kawei kaba ma bha ba ngin sa shah rem noh ha kaba bun ki jingïaleh thma na ka bynta ban ïoh ïa ka stieh ïada na ka bynta ka ri baieid jong ngi.
Ki nongïalam kiba stad, kiba ïohi jngai, kiba ieid hok ïa la ka ri kum u Tirot Sing Syiem, u Kiang Nongbah bad u Wickliffe Syiem, kim ju kwah ne khwan burom hynrei ki lum ki lang ïa ki paradoh parasnam ban ïa pyrkhat sani lang.
Ki klet noh ïa ka burom ka ijot ïalade pynban ki wad lad wad lynti kumno ban jop ïa ka thma ban ïada ïa la ka ri baieid jong ngi.
Ki shim ïa ki symboh pyrkhat jong ki para nongïalam bad ki kyrshan ïa kaba dei,kim ju wohnïa wohdong, kim ju bishni ne pihuiñ, thap pynjot, pynïap bad shet kylla para ri, hynrei ki ai mynsiem ban ieng ha ka nongrim ka hok khlem kynran dien.
Katba nang mih ki sngi ki por ka jingbishni ka nang khlaiñ bor, ka rung ha ki dohnud jong ngi ban thap pynjot ïa la ka ri.
Ka len lade ka la jah noh ka don beit sa ka malade.
Ka jingpyrkhat ïa ka jingmyntoi lang ka la duh noh ka don beit sa ka myntoi shimet bad ka klet noh ïa la ka ri kaba kdup ieid ïa ngi.
La dei ka por ba ngin ïatylli bad bret noh ïa ki symbai jong ka jingïabishni ban kyntiew joit sha jrong ïa la ka ri jong ngi.
Ka khwan myntoi ha ka bishni ka pynjot bad ka pyntlod bor ban nang kham pynjot shuh shuh ïa ka ri baieid jong nga jong phi para ri.
Namarkata, ïa ngin bret noh ïa ka khwan burom bad sdang noh ban ïatylli para ri ban ïatreilang bad ieng tylli lang bad ban dawa lang ban ïoh ïa ki stieh ïada ïa la ka ri baieid thep mynsiem jong nga jong phi ko ki para ri.
Para ri khatduh ïawai, ka ri-khasi ka dei ka ri baieid thep mynsiem jong nga jong phi, kynmaw ba ngi dei ban ri sumar ïa la ka ri ym ban die tad dor ha ki poiwir shi sngi tang ban myntoi shimet, khlem da pyrkhat sani ïa ki longdien ki khun ki kti jong nga jong phi.
Kynmaw paradoh para snam ba ka ri jong ngi ka donkam ïa nga ïa phi ban pynïoh bad dawa noh mardor ïa u stieh ïada ka ri jong ngi lyngba ka jingïatylli bad ïasnohkti da u Khyriem, u pnar, u bhoi, u war, u maram, u Lyngngam ba ngin ïatreilang kum ki paid khasi baïar.
Nongpoh, Rymphang 12: Ka jingkular jong u Conrad K Sangma ban aikam haduh 5 lakh ngut khamtam ïaki samla ha ki 5 snem ban wan lada ka seng National People’s Party kan wan haka bor bad ioh biang ban thaw sorkar, haka jingïalang paidbah kaba la long ha Ampati ka dei tang ka buit ban jop elekshon ban pynbiej ïaki paidbah bala dei ka por elekshon, ong u Samla Albert Maring naka shnong Paham Dumu ha Ri-Bhoi.
“Kane ka dei tang ka jingpynthame bad thok im im peit peit ba ym don lad shuh ban kren da kumwei pat namar ba kine ki 5 snem bala dep ka sorkar hapoh ka jingïalam jong u Conrad K Sangma kam shym la lah ban pyndep ne pynurlong ïaki jingkular naka bynta ki paidbah ka jylla hi baroh kawei" la pynpaw u tei u samla haba phah ïaka kyrwoh, hynrei mynta pat sdang ban kular pynbiej ïaki paidbah da kaba pynmih kam bad aikam ïaki samla haduh 5 lakh ngut lada ka seng NPP kan ioh biang ban thaw sorkar.
Kaba sngew thamula ka long ba kumno ka sorkar jylla kan lah ban pynmih kam bad aikam ïaki samla haduh 5 lakh ngut haba tang ïa ki 8 hajar tylli ki kam ba lait bad kiba la don lypa ka sorkar jylla kam pat lah ban thungkam ban pyndap bad kiba dang sah thylli haduh mynta.
Kane ka dei tang ka buit pynbiej elekshon bala dei ka por ba ki paidbah kin jied pynthymmai ïaki nongmihkhmat kumjuh ruh ïaka sorkar ba ym don lad shuh da kumwei pat namar ka long kaba eh ban pynmih kam haduh 5 lakh ngut bad kane kala dei ka jingkular ha ri khlaw ba ki paidbah ki dei ban long kiba stad ban sngewthuh ym ban shah ïalam bakla.
Shillong, Rymphang 12 : Kum shi bynta ban plie lad ïa ki khynnah rit bad ki samla kiba don ïa ki sap bapher bapher, ka Myntoilang SHG Nongkseh ka la pynlong da ka Youth Fest 2023 ha ka 10 bad 11tarik mynta u bnai ha Nongkseh.
Ha kitei ki arsngi, ki la ïoh ruh ban pynlong bun ki tamasa kynthup naduh ki jingïalehkai carrom board, ka jingïakob pyni riam, ki jingshad jingrwai bad bun kiwei kiwei.
La wan ruh ban pynshongshit ïa katei ka tamasa da u nongrwai ba pawnam ka jylla, samla Wanjop Sohkhlet, nangta ka jingshad na i Dapalei Warjri, ki jingpynbyrngia na i Neil Mawthoh bad kiwei kiwei.
Jowai, Rymphang 12: Ka Shnong Nangbah West Jaiñtia Hills District kala pynbna paidbah ha kaba ïadei bad ka jingwan ïalap Election MLA 2023 hapoh ka shnong da kino kino ki kyrtong bad ki kynhun seng hima sima.
Na ka liang ka shnong kala khang pyrshah ïa uno uno u kyrtong ban wanrah paidbah nabar ka shnong ha ka por ba pynlong jingïalang hapoh ka shnong, na ka bynta ki kali ba synran la shah ïa u kyrtong ban wan rah tang hapoh 7 tylli ki kali rit.
La bthah ïa ki kyrtong ban kin pynlong jingïalang tang shi sien hapoh ka shnong.
Halor kine ki jingmana ka Shnong Nangbah kala pyntip kino kino kiba pynkhieñ ïa ki kyndon ki lah ban shah pynshitom katkum ki kyndon aiñ jong ka shnong.
Nongpoh, Rymphang 12: Na ka bynta ban ïaid beit ïaid ryntih ka jingpynkhreh ïa ka election 2023 hapoh ka jylla bad ruh ba kan nym don kano kano kaba ktah ïa ka shongsuk shongsain ha ka election jied nongmihkhmat kaba long ha ka 27 tarik u Rymphang 2023 ha ka jylla, ki nongpeit pyrman na ka Election Commission of India kila leit ban jngoh ïaki jaka thep vote ne ki polling station bapher bapher jong ki 5 tylli ki Constituency ka Ri-Bhoi District ban peit ïaki jinglong jingman jong ki jaka khnang ba ka elekshon kan long kaba ïaid beit ïaid ryntih.
Kitei ki nongpeit pyrman ki kynthup ïa u K Veera Raghava Rao ba dei peit ïaka 9-Nongpoh, 10-Jirang Assembly Constituency, u Narendra Kumar Dugga ba dei peit ïaka 8-Mawhati, 11-Umsning bad ka 12-Umroi Assembly Constituency kila leit ban jngoh ïaki Polling Station ryngkat bad ki Zonal Magistrate, ki Sector Officers, Sector Police Officers bad ki Booth Level Officers.
Kumba long mynta ka jingpynkhreh naka bynta ka elekshon ban jied ïaki nongmihkhmat sha ka ïing Dobar thawaiñ ka jylla kala ïaid shaid shaid bad naka liang kitei ki nongpeit pyrman kila pynlong ka jingleit jngoh bad jurip ban pynthikna ba ka jingpynkheh kan long kaba biang naduh ka jingdonkam haki Polling Stations khamtam ban kam dei ban don kano kano ka jingpynthud ïaki paidbah kiba leit ban thep vote bad bthah ruh ïaki ophisar ba ki dei ban pyndep la ki kamram katkum ka jingbthah ka Election Commission of India khnang ba ki paidbah ki ioh ban mih ryntih haka 27 tarik kaba dei ka sngi thep vote khlem kano kano ka jingshah pynthud.
Shillong, Rymphang :Ka Dorbar Kur Mawrie HQ Laitkor, Mylliem Syiemship ha ka 6 tarik mynta u bnai ka la pynlong ïa ka Dorbar Bah ba Lai jong ka Kur Mawrie halor ka phangpdeng “Im Ka Kur Im ka Jaidbynriew," ha madan Laitkor.
Ha katei ka Dorbar la wan ban ïashim bynta da ki hajar ngut ki para kur na kylleng sawdong ki shnong jong ka Bri u Hynñiewtrep kiba kynthup haduh 14 tylli ki Unit Kur abd na ki 22 tylli ki shnong.
La pynïaid ïa kane ka Dorbar da u Bah Bikson Roy Mawrie President ka Seng Samla Kur , ka jingduwai sdang na u Mama Romeo Mawrie Rangbah Kur, ka jingkyntiew lama na I Kong Jipsy Mawrie President Seng Kynthei jong ka Kur, na u Bah Leonard Arun Mawrie president, ka jingpynsngew halor ka jingtreikam jong ka Dorbar Kur da u Bah Johnystar Mawrie Genl Secretary bad ka jingkren halor ka phangpdeng da I Fr (Dr) Barnes Mawrie SDB Adviser ryngkat ka jingpynskhem ruh ïa ki nongkitkam jong ka Seng Kynthei Kur bad Seng Samla Kur abd la ai ka jingkren ai khublei na I Kong Lucy Mary Mawrie Genl Secretary ka Seng Kynthei Kur.
Ha katei ka sngi la plie ruh ïa ka ophis treikam bathymmai jong ka Dorbar Kur da u Bah Amit Mawrie Vice President kaba la noh synñiang da I Meiduh (L) Destina Mawrie bad ka la don ruh ka jingpynkup burom ba kyrpang ïa ka nam bad ka kyrteng jong I halor ka jingnoh synñiang ïa ka Kur.
La pynphuh pynphieng shuh shuh ïa katei ka Dorbar da ka jingrwai theme na ka liang ka Seng Samla Kur bad ka jingrwai bad jingshad na ki tyngshop ki purom bad ki kaitor ba pawnam jong ka Kur Mawrie kumjuh ruh la pynshongkun shuh shuh da ka jingshad tynrai na ki Unit Kur bapher bapher nalor ka jingtem jingput na u DJ jong ka Kur Mawrie.
Shuh shuh ha katei ka sngi ka la don ruh ka jingsam khusnam kyrpang ïa ki Samla Kur kiba pass bha ha ki jingpule bapher bapher bad ka jingai burom ïa baroh ki Riew rangbah abd Longkmie kiba la noh synñiang kylluid mynsiem ïa ki jinglut jingsep na ka bynta ka jingpynlong ïa kane ka Dorbar Bah ba Lai jong ka Kur Mawrie.
Kane ka long katkum u kyrwoh lyngba u Bah Johnystar Mawrie, Genl Secretary Dorbar Kur Mawrie.
Jowai, Rymphang 12: Ka Jingïaseng Presbytery kaba phra (VIII) jong ka War Jaiñtia Presbytery War Sepngi District kaba la long ha ka Balang Presbyterian Lamin West Jaiñtia Hills kala poi noh sha kaba kut mynta ka sngi U Blei, ha kaba da ki hajar ngut ki paid riewngeit kiba kynthup na ki rithor jong ka Ri Bangladesh kila tuid sha kane ka Jingïaseng.
Ïa kane ka Jingïaseng Presbytery la sdang ïa ka naduh ka 10 tarik sngi Thohdieng haduh mynta ka sngi U Blei 12 tarik u Rymphang halor ka phang kaba ong “Ka jingim ba riewblei ha kane ka pyrthei ba mynta" (Titos 2:12).
La pynsngew ba kane ka Jingïaseng Presbytery ka dei ka sien ba nyngkong ïa ka Balang Lamin naduh bala seng ïa ka haka snem 1857.
Ka Jingïaseng mynta ka sngi U Blei naduh por mynstep la don ka Sacrament jingkhawai U Trai hapoh ka jingpynïaid jong u Pastor ba dei peit ïa ka Balang Lamin, katba ha ka por 10 baje mynstep la ïoh ban sam ïa ka kten U Blei da u TBn.
J.
S.
Tongper.
Ha ka por shi baje nohphai sngi u Rev.
L.
Nongrud ula sam ïa ka ktien U Blei da ka pynshong nongrim na ka Gospel jong u Mathaios Lyngnong kaba 3 Dkhot kaba 17, ïa kaba u Pastor Nongrud ula kren shaphang “ka Certificate kaba paka tam".
Halor kane ka phang u Pastor ula ai nuksa ‘dei lyngba ka jingim jong u Jusi Khrist kaba lah ban pynïoh ha ngi ïa kata ka Certificate kaba kordor tam’ da kaba u ong ba ki Certificate ba ai da ki briew kim lah satia ban ïa nujor bad ka Certificate bymjukut.
Ha ka juh ka por u kyntu jur ïa ki paid riewngeit ba kin ri burom ïala ki kmie ki kpa kiba dang don mynta ha sla pyrthei namar ynda ki kmie ki kpa kila leit noh yn ym lah shuh ban pyni markhmat ha ki ïa kata ka jinglehburom.
Shuh ula ong ba U Blei u long ula pdiang hun ïa uno uno uba wan da ka dohnud kaba khuid bad U Blei u don beit hajan lada ïasenglang ïa ka kyrteng jong u tang katto katne ngut.
Kum ki khun U Blei u Pastor Nongrud u kyntu ban long kiba sngew skhem ïa ka mynsiem Khristan bad u ong ‘kaei ka Certificate kaba dei ban bat ha ka jingim ba manla ka sngi kata ka long ban im ryngkat bad u Trai Jisu tad haduh ba ïoh rah ïa ka (certificate) sha ka hima u Blei’.
La pynrhem shuh shuh ïa kane kaJingïaseng da ki jingrwai na ki khynhun (Choir) bapher bapher kiba kynthup ïa ka Jingïaseng Samla Balang Presbyterian Trangblang, J/S Balang Presbyterian Lamin bad ka Standing Choir Jingïaseng Samla Presbytery kiba rwai ha ka por 1 baje, katba ha ka por 10 waje ki kynthup ïa ka J/S Balang Prsbyterian Pdengshakap bad ka Jingïaseng Balang Presbyterian Khonglah.
Ha kane ka sngi la pynkup burom kumjuh ïa ki lai ngut ki Tymmen Basan jong ka Presbytery kiba la ai ka jingshakri kaba la kot sha ka 25 snem lynter, ha ka juh ka por la kitbok kitrwiang ïa ki ban kin dang lah ban bteng ïa ka jingshakhi kaba bha tam ha ki sngi kiba dang wan.
Nongpoh, Rymphang 12: Watla ka jingwan jong ka Nongpoh Shopping Complex kaba la ju tip paidbah ruh kum MUDA Complex ka la long shisha ka jingkyrkhu ïakiba bun ki paidbah jong ka thaiñ Nongpoh, hynrei haba rung sha katei ka building nalor ka jingbun ki dukan kiba shu khang khyrdep ka jaka bala buh kyrpang ban pynïeng kali ha khrum jong katei ka ïew kala kylla pynban kum ka ktem dih kyiad dih drok, ka jaka bret ñiut bad ka jaka leit paiñkhana bala isaitmet wat tang ban peit bad leit ïeng kali ha katei ka jaka.
Katto katne naki paidbah kiba ju leit ju wan lyngba katei ka jaka, kila phah ruh ïaki dur sha u nongthoh khubor namar ka jingisaitmet jong katei ka jaka kaba la long kum ka krem bad bun naki riew kynthei ki sheptieng wat ban leit ïeng kali sha katei ka jaka, bad wat ki riew paidbah namar ka ju don ruh ka jingshah tuh jong ki kali namar ka jingrieh tngen jong ki nongdih drok bad ki nongdih kyiad kaba pynlong pat ïaki surok ban khapngiah.
Kum ban shu pynpaw, kane ka Nongpoh Town Shopping Complex ka don haduh 3 mala bad ki don kumba 100 tylli ki dukan ha kawei kawei ka mala bad lada kheiñ lang baroh ki dukan (Stall) ki la don haduh 300 tylli, hynrei bun naki dukan ki shu khang khyrdep lait noh katto katne kiba plie thikna bad ha khrum jong katei ka building kala don ruh ka jaka pynïeng kali kaba la shu pynlong tang kum ka Dustbin ne ka jaka bret ñiut ka jaka leit paiñkhana jong ki paidbah kaba la mih ruh ka jingsma iwtung kaba shyrkhei kaba lah ban ktah wat ïaka koit ka khiah jong ki paidbah.
Namarkata naka liang ki bor ba dei peit kila dei ban shimkhia ban weng ïa katei ka jingsma iwtung, ban pynkhuid ïaki jaboh jabaiñ bad khamtam ban wanrah jingshngaiñ naka bynta ki paidbah ba katei ka jaka ieng kali kan long kaba ïaid beit ïaid ryntih ban lait ruh naka jingkhapngiah ka sor Nongpoh naka bynta ka jingmyntoi ki paidbah.
Shillong, Rymphang :Ka Executive Committee jong ka Dorbar Shnong Lumdiengjri kaba la long ha ka 4 tarik mynta u bnai, ka la shim ïa ki rai ban pynshai paidbah halor ka jingmih khuor ha ka 4 tarik mynta u bnai halor ka mat “Paw ka kyrteng u Bah Ransom Sutnga ba pyllait skhim u Conrad, mudui ka UDP sha u CEO" kata ha kaba ïadei bad ka jingtrei ha JJM Nichols Roy Model Trust ha Lumdiengjri.
Halor kane na ka liang ka Dorbar Shnong ka la ong ba kam don jingtip ei ei shaphang kata ka jingtrei ban pyntrei hapoh shnong, bad kumno ka lah ban long ba ki bor kiba dei khmih ïa kane ka kam kin ïaid lait ïa ka shnong.
Halor ka jingkam jong I Bah Mohendro Rapsang MLA barim, uba long ruh u kyrtong u ban ïa aireng ha kane ka ilekshon ka ban wan jong ka seng NPP na 18 West Shillong constituency lyngba ka jingkren ha ki social media hadien ba u la dep ban file nominations, I la kam ba I la pyndep lut ïa ki kam ba ki Dorbar Shnong ki la ai lane kyrpad na I.
Kane ka jingkam ka jong I ha kaba ïadei bad ka shnong Lumdiengjri ka long kaba bakla namar na ka liang ka Dorbar Shnong kaba thymmai kaba la shimti naduh u bnai Rymphang 2022 kam shym la ïoh pdiang lane ïohi wat tang kawei ruh ka jingkyrpad ba kan urlong lane seisoh.
Hadien ba ka Dorbar Shnong ka la ai da ki jingthoh ha kaba ïadei bad ki jingdonkam jong ka shnong naduh u bnai ïaïong 2022.
Ka Dorbar Shnong ha u kyrwoh lyngba u Bah Rahul Kharpor, Secretary bad Bah Jolsing Rani Rangbah Shnong ka la pynpaw ruh ba hadien ba ki la dep ban ai da ka jingthoh ïa ki jingdonkam jong ka shnong, kim shym la ïoh satia ïa ka jubab na I, kata watla ki la leit ban ïakynduh bad pynkynmaw biang ïa ki jingdonkam jong ka shnong, pynban ka jubab kaba ki ïoh na I ka long ba ym don pisa shuh na ka MLA skhim.
Ka daw kaba I la ai ka long ba ki la slem palat ba kin ai jingthoh, kumta ka Dorbar Shnong kam banse ban shu sngap noh.
Hynrei, ka long kaei kaei kaba pynlyngngoh haba ki ïohsngew pat ha ka jingkren ka jong I ha ka prokram ba I la pynlong ban sam ïa ka jingai sngewbha lane ka gift ka jong I, kaba da u pressure cooker sha ki paid nongshong shnong jong ka constituency bad kaba I la da ong ruh ba ka pisa na ka bynta katei ka skhim ba kam dei na ka pla ka jong I hynrei ka dei na ka pisa ba lah tam na ka skhim MLA kaba kot haduh 1 klur 80 lak, kaba im lah pyntreikam shuh na ka bynta kiwei kiwei ki kam namar bym don por shuh.
Kumta na ka liang ka Dorbar Shnong Lumdiengjri ka kwah ban pyntip sha ki paid nongshong shnong bad ban buh jingkylli ruh ïa u nongmihkhmat barim ba kaei ka daw kaba la pynlong ïa I ban kyntait ïa ki jingkyrpad ne jingdonkam jong ka shnong kiba ki la buh hakhmat jong I bad ban peit ne leh shiliang khmat ïa ka shnong jong ki.
Ha kajuh ka por ki kyntu ruh ïa I ban pynshai lada i don kaei kaei lane kano kano ka daw kaba I pyrshah ïa ka Dorbar Shnong bathymmai kaba la pynlong ïa I ba in shu kyntait ïa ki jingkyrpad bad ki jingdonkam jong ka shnong.
Kyntang ïawai ka Dorbar Shnong ka kwah ban ong ba kam don jingpyrshah ne ïashah liang ïa kano kano ka party ne ïa uno uno u kyrtong ne ban pynthohbria ïano ïano ruh, hynrei ka kren beit thik tang ïa ka jingshisha kumba ka long.
Shillong, Rymphang 12: U Kyrtong jong ka UDP na Mylliem, u Bah Mitchel Wankhar, u la ong ba u sngew sarong ba kum u dkhot jong ka EC ha KHADC hapoh ka jingïalam ka UDP, la lah ban thaw ïa aiñ bat khyndew kaba la pynsuk shibun ïa ki paidbah.
Haba ïakren bad katto katne ngut ki nongthoh khubor, u MDC jong ka Laban, u la ong ba ka aiñ bat khyndew ka la pynsuk shibun ïa ki paidbah, namar baroh shikatta, ki paidbah ki hap rejistar ïa ki khyndew jong ki sha ophis DC lyngba ka tnad Revenue bad ka dor bai rejistar ruh ka long kaba rem.
Hynrei mynta lyngba ka aiñ ba la wanrah da ka KHADC, ki paidbah ki lah ban wan rejistar ha ka dor kaba jem bad ki paidbah ba shong ba sah ha khappud lei lei ki ïoh lad ban rejistar khlem donkam ban da siew pisa.
Nangta ka Building Bye Law kumba la aiti da ka sorkar jylla, ka KHADC mynta dang pynkhreh ban thung ïa ki Enjinar kiban peit ïa kane ka kam, khnang ba kan pynsuk ïa ki paidbah haba ki shna ïing shna sem.
“Ngi ha District Council, ngi la thaw ïa kine ki aiñ, hynrei ki MLA ba mynta ki la thaw-aiñ aiu na ka bynta ki paidbah", la ong u MDC ka Laban.
Halor ka jingmih jong u ban ïakhun na Mylliem, u Bah Mitchel, u la ong ba dei ha ka por jong ka jingwan lynshop ka jingpang COVID 19 ba u la ïohi ïa ka jingsahdien ka Mylliem Constituency, haba ki paidbah nongrep ki la ïam la lynñiar wat hapdeng ka jingpynmang ka sorkar 25 lak na u MLA bad 15 lak na u MDC.
Kum u EM jong ka KHADC, u la lah ban leit ai jingïarap ïa ki nongrep da kaba ai symbai, ban ïarap lyngba ki ïew ïa ki nongrep.
Nangta u la ïohi ruh ïa ki jingeh ki paidbah ha ka liang ki surok bad ki lynti ki syngkien ka umbam umdih.
“Nga la ïohi ba ki paidbah ha Upper Shillong kum ka Lummawbah, Nongkseh, Umlyngka bad kiwei kiwei ki shnong kiba bun ki hap ban shu thied um", u la ong bad kular ba lada u jop un peit ïa ka jingpyntreikam noh kham sted ïa ka Greater Shillong Water Supply Scheme kaba la suki palat.
Nangta ka jingsuki ka jingpyntrei ïa ka jingpynheh ïa ka surok na Shillong sha Tamabil khamtam ha Upper Shillong kaba la suki na ka jingsangeh noh ka jingtrei na ka daw ka jingphet noh ka kompnei kaba shna ïa kane ka surok.
U la ong ba un peit ruh ïa ka eh ka shon ki samla ha ka liang ka ïoh kam ïoh jam, ka jingpynbiang ïa ki madan ïalehkai bad kiwei kiwei.
Shillong, Rymphang 12 : U nongïalam ka AITC bad Chief Whip ka Liang Pyrshah, Bah George Lyngdoh ha ka sngi U Blei u la kynnoh ba ka don ka jingïasngewthuh jingmut hapdeng ki nongïalam jong ka Congress bad ka National People’s Party ha ka jylla.
Katei ka jingkren jong u, kadei hadien ba ka la mih ka jingkynthoh na u General Secretary ka AICC, u Jairam Ramesh uba la ong ba ka don ka jingïadei kaba jan hapdeng ka TMC bad ka NPP, UDP bad BJP.
U Ramesh u la kynnoh ruh ba ka TMC ka dei ka team – C jong ka BJP ha Meghalaya.
U Bah George u la ong ruh ba um poi pyrkhat satia kum kitei ki jingkynnoh kin mih na u National Secretary jong ka Congress namar u dei u briew u briew uba la ngam jylliew bha ha ka saiñpyrthei.
“Ngi dei tang mangi ka bor kaba lah ban ïakhun ïa ka sorkar NPP -BJP kaba ha kine ki khyndiat por wat ki nongïalam jong ka Congress ruh ki la leit ban kyrshan lang bad kane ka paw ba ka don ka jingïadei kaba jan hapdeng ki nongïalam jong ka Congress bad NPP," u la ong.
Shuh shuh u ong ruh ba ha ka jingshisha u Ramesh u la dei ban ïohi kumno ka Congress ka la dep ban pynpaw ba ki kloi wat ban kyrshut tyrpeng bad ka NPP.
Utei u nongmihkhmat na Umroi u la ong ruh, “Ngi la dep tip lypa ruh ba ka NPP kadei ka BJP bad ka mask bad kane ym dei tang ha ki rynsan ïalap elekshon hynrei mynta ngi la ïohi ruh ba ka BJP bad NPP ki donlang hajuh.
Ngi ïohi ruh ïa ka jingkyrshan ba la pynpaw da ka Congress ha ka jylla ïa ka NPP bad ruh ïa ka BJP.
"Kumta, u la ong ba utei u heh Congress u la dei ban sngewthuh shwa ïa ka politik ha kane ka jylal ha shwa ba un kren ïa kano kano kum u briew uba la ïaw bha ha ka saiñpyrthei ha ka Ri.
Shuh shuh u la ong ruh ba ïa mynta, dei tang ka TMC kaba don ha ka Liang Pyrshah marwei ha ka jylla kaba ïakhun na ka bynta ka hok jong ki paidbah bad ruh ban ïada ïa ki hok jong ki.
Shillong, Rymphang 12 : Ki longkmie na Pynursla constituency ki la pynpaw ïa ka jingsngewrem halor ka jingshah kynthoh ba harukom ïa u MLA jong ki, Bah Prestone Tynsong ba dei ruh u Symbud Myntri Rangbah ka jylla.
Haba kren bad ki lad pathai khubor, kitei ki longkmie ba kynthup ïa ka Kong Batrinam Khongkrom na Nohwet bad Kong Latyngshaiñ Khongmawloh na Pynter ki la ong ba kum ki nongshong shnong na ka thaiñ ki sngewdiaw ban ïohi ba haman la ki jingjia ba jia ha kane ka jylla la shu kynthoh beit tang ïa u Bah Prestone.
“Ngi sngewrem haba ki kynthoh beit tang ïa u Bah Prestone.
Kine ki jingkynthoh sngew kumba u dei u Bah Prestone uba bat ïa u shabi ha ka jylla baroh kawei.
Balei tang na ki daw shimet kin kynthoh bad kin shna ïa ki dur ki dar (dur bula).
Kane ka pyni ïa ka jinglong biej jong ki," ki la ong.
Shuh shuh ki la ong ruh ba kitei kiba kynthoh kim ïohi ïa ki kam kiba utei u nongmihkhmat jong ki u leh hynrei ki nang tang ban shu kdew kti.
Ki la kynnoh kylla ruh ba ki kam bishni, pihuiñ, wad daw, wohnïa kine baroh ki dei na ka jingpang rim ha ri Khasi ha kaba tang shu ïohi ba ki kiew ki sdang ban thawlad ban ring bad tan noh shapoh.
Shillong, Rymphang 12 : Ki hynniew ngut ki kyrtong kiba ïakhun ïa ka elekshon ban mihkhmat sha ka iingdorbar thawain (MLA) na Mawlai constituency ha ka sngi Saitjain ki la khlei ïa la ki jong ki nia ki jutang na ka bynta ban pan ïa ka jingkyrshan na ki paidbah ha ka common platform ne rynsan ïalap elekshon paidbah ba la pynlong da ka Dorbar Shnong Mawlai Iewrynghep ha phyllaw jong ka Mawlai Presbyterian Higher Secondary School, Iewrynghep.
Kine ki hynniew ngut ki kyrtong ki kynthup ïa Bah Process T Sawkmie, MLA barim bad u kyrtong ka UDP, Bah Teibor Pathaw, MDC ba mynta, kyrtong kaNPP, Bah Marbud Dkhar, kyrtong ka Congress, Bah Brighstar Marbaniang, kyrtong ka VPP, Bah Stepbourne Kupar Ryndem na ka TMC, Bah Wandonbok Jyrwa na ka BJP bad u kyrtong shimet u Bah Tarcicious Mawlot.
Na ka liang u Bah Process u la pynkynmaw ba dei ha ka por ba u bat kum u Myntri ka tnad Sports u la pynïoh ïa ka Indoor Sport Hall ha Mawlai Iewrynghep, u la shna ïa ki surok ha ki jaka bym ju lah ban iaid kali, ki lynti ïaid kjat bad kiwei kiwei.
U la pynkynmaw ruh ba ha ka por u covid da ka jingkyrkhu jong U Blei la kner ïa la ki kti ban ïoh ban ïarap ïa ki paidbah ka thain.
Halor ka pule puthi u la ong ba un pyrshang ban kyntiew ïa ka Mawlai Christian College sha ka Mawlai People College, ban kyntiew ïa ki skul Secondary sha ka Higher Secondary.
Halor ka koit ka khiah u la pynpaw ba u don ïa ka jingthmu ban buh sa kawei ka PHC ha Mawtawar bad ka Sub Centre ha Nongkohlew.
Halor ki khun samla kiba khlem kam khlam jam u la pynpaw ba thaw lad thaw lynti ba ki khun samla kin lah ban seng kam la jong, da kaban ai jingïarap ïa ki ha ki mang tyngka bapher bapher.
Katba na ka liang u bah Teibor u la pynpaw ïa ka jingangnud jong u ba u kwah ban pynlong ïa ka Mawlai ka Model Constituecy, ka konstitwensi ban long nuksa ïa kiwei, ban kyntiew ïa ka, kan long ka green Mawlai, kan don ka jingshai street light bapher bapher, ban pyntreikam ïa ka skhim sorkar kmie kaba la pyllait ha u snem 2019 ka Shyama Prasad Rurban Mission.
Da kane lah ban pynshlur ïa ki shnong nongkyndong ban kyntiew ïa ki bad lada u jop kin pyntreikam ïa ki.
Na ka liang u Bah Teibor pat u la ong ba un phai khmat sha ka pule puthi ban wanrah ïa ki smart class, u ïathuh ba ka don ka skul ha Mawtawar kaba la pei um ha ka por slap bad kumta u la wanrah da ka skhim na Assam Rifle ban maramot ïa ka.
U la ïathuh ruh ba u la wanrah ïa ka skhim na GST ha Mawlai Phudmuri bad u ong ba un kham phai kkhmat ruh sha ki skul kiba bun ki dei kiba duk kiba leit.
Halor ka koit ka khiah, u ong ka Nehru dispensary kaba don ha Mawlai Nonglum ki dang shongwai haduh mynta, kumta ka thong jong u kan long ban pynïoh noh la ka jong ka jaka.
U pynpaw ïa ka jingpangnud ban peit ïa ki khun samla ha Mawlai, na ka bynta ki khun samla un wanrah ïa ka Youth Centre kaban ïalam lynti ïa ki.
Shuh shuh u ong ruh ba um lah ban kular ban ai kam sorkar, hynrei un ïalam lynti na kine.
“Lyngba kane ka youth centre kin pynmih ïa ki IAS, ki IPS kaban long ka jingmyntoi ïa ki jaitbynriew.
" U ong ruh ba ka Prime Hub ka long ka lynti ïa ki khun samla kiba kwah ban ieng ha la ki jong ki kjat, kaban ïalam lynti ïa ki.
Kawei pat ka bynta kaba u kdew ka long halor ka sienjam ba u shim ban plie lad ïa ki samla ha ka ïohkam ïohjam.
U ong ruh ba lada ym dei ba sdang ma u ïa ka jingai kam ai jam, la shlei da ki bar jylla ha kane ka thain.
Halor u pud u sam u la ong ba la 50 snem ym don ba shimkhia ïa u pud u sam hynrei ka NPP ka la shimkhia ïa ka, dei na kane ka daw ba u la leit ïasoh bad kane ka party.
U kyrtong ka VPP u la pynpaw ba u la ieng ïakhun ïa ka elekshon halor ki ar tylli ki nongrim, ka synshar khadar kaba khuid ba suba bad ban pynneh ïa ka hok long trai, kum u trai ri trai muluk“Khlem ka synshar khaddar ba khuid ym don jngmut ban wanrah ïa ki kam pynroi bapher bapher namarba ka bampong ka la ktah ïa ka jylla.
"U la ong ruh ba ka bynta kaba ar ba ka VPP ka don ka long halor ban pynneh ïa ka hok long trai, kum u trai ri trai muluk, kum haba pynneh ïa ka khyndew ka shyiap, ka riam ka beit, la ka long ha ka jingngeit, la ka long ha ka jingbam, kin pynneh bad dei ïa kane ba ka VPP ka ieng.
U ong ruh, ha ba ym don ka jingïohi jngai ki briew kin ïap ha bym don ki nongïalam ba ïohi jngai ka ri bad ka jaitbynriew kan ïap noh, ka VPP ka don ïa ka jigïohi jngai bad dei ha kane ka nongrim ba u ïakhun na kane ka party.
U kyrtong ka Congress u la kren shaphang ka sorkar MDA, ïa kaba u la ong, kaei ba ka NPP ka leh bad kaei ba ka UDP ka leh, ym donkam ban batai shuh, ki paidbah ki la sngewthuh kumno ban jied ïa ki nongmihkhmat.
U ong ruh ba um dei u Contractor, hynrei u dei u nongïada jong ki bad um dei u nongsam hynrei u nongsaid ain jong ki paidbah.
Katba na u kyrtong ka BJP u la pynpaw ba ka jylla ka la ïaid la 50 tylli ki snem khlem ïoh nongthawaiñ lait noh tang u bah Martin Majaw uba la thaw ïa ka ain ba khanglad ïa ki bar jylla ban thied jaka.
U la pynpaw lada ki paidbah ki jied ïa u un long u nongthawain ym u nongmihkhmat.
U Bah Stepburne na ka TMC pat u la pynpaw ba kin pynurlong ïa ki jingkular kaba ki la pyllait katkum ka manifesto.
Lait noh u kyrtong shimet u bah Tarcicious Mawlot uba la pynpaw ba u ïakhun ïa ka elekshon ba u shah shkor ïa ka jingpasiaw na U Blei, uba la maham ïa u ba un pan jingkyrshan bad ban kynthoh ïano ïano ki kyrtong ba ïakhun pyrshah.
Shillong, Rymphang 12 : Ka General Secretary jong ka BJP Mahila Block Mandal Mawsynram, Kong Aidain Dkhar ha ka sngi Saitjaiñ ka la pynbna ba ka la iehnoh ïa ka kam ba ka bat ha ka party BJP.
Haba pynbna ba ka jingiehnoh ïa katei ka party kum ka nongïalam ba hakhmat jong ki longkmie BJP, ka Kong Aidalin ka la ïathuh ba ka daw tynrai hi kadei namar kam sngew suk satia ba kan don ha katei ka party.
Shwa kane, ka la ïathuh ba ka la bat ïa ka kam General Secretary jong ki longkmie naduh ka por ba u Bah HM Shangpliang u don ha ka Congress bad ha ka por ba u leit sha ka TMC ruh la pynskhem biang ïa ka ban long kum ka General Secretary.
Nalorkata, ka ïathuh ruh ba wat hadien ba u MLA jong ki u leit sha ka BJP ka mynsiem jong ka, kam suk satia hynrei la shu pynbor ïa ka ban donlang.
Ka la ong ba ha u Nohprah ka la rai ban iehnoh ïa katei ka kam hynrei u MLA um shym la shah satia ïa ka bad dei na kane ka daw ka la hap ban shim ïa katei ka rai ban resaiñ noh na ka BJP Mahila Block kum ka General Secretary.
Ha kane ka sngi, ka la ïathuh ruh ba katkum ka RTI la paw ba ka la ïoh ïa ka skim MLA hynrei kam shym la ïoh pdiang satia bad haba ka wad jingtip la lap ba la don ba sei ïa ka pisa.
“Kan long ka mon jong me" ki kyntien im sngi"Shillong, Rymphang 12: U Bishop ba la shah jied (Bishop Elect) jong ka Jylla Niam Nongstoiñ u Phadar Wilbert Marweiñ uba la shah thung kum u Bishop bathymmai ha u Pope Francis ha ka 4 tarik mynta u bnai yn sa pynkyntang kum u Bishop bapura ha ka 16 tarik, ïaiong 2023 ha Nongstoiñ.
Ha ka jingïakren bad ka Don Bosco Media Network, Shillong, u Bishop Elect Wilbert u la ïathuh ba ka jingpynkyntang Bishop ia u kan sa long ha sngi kyrpang jong ka Divine Mercy Sunday ha ka 16 tarik, Ïaiong, 2023 ha Nongstoiñ.
Haba iathuh shaphang ka jingïaid lynti ban poi shaduh kane ka kyrdan kaba jwat, u Bishop Elect u ïathuh ba ka jingïaid lynti jong u ka beit ka jingïalam lam lynti jong u Blei da ka jingsynran jong ka Maria Theisoitti ha manla ki khyllipmat ka jingim jong u.
“Kum u khynnah ngam ju leit skul, hynrei nga dei u khynnah ap masi bad ka jingpoi leit skul ka dei namarba nga ïohi ba ki para khynnah ki leit skul bad nga kwah ban leit peit aiu ha kata ka skul ki leh bad nga leit khlem kot khlem sleit bad nga leit skul ruh teng teng ban shu shongkai lap miet bad ki para khynah," u la ong.
U la iathuh ba dei u Phadar Phillip Giraldo uba la phah ïa u Phadar Alex Dkhar ban khot ïa u la u don neem ka jingangnud ban pule phadar.
“Ha kaba nyngkong nga la pyneh bad ong ha u Phadar Alex kumno kum ma nga ngan leit lah ban long Phadar namarba ngam ju ïohi ba u Phadar Philip un bam ne leit paiñkhana bad nga ong kum ma nga ngan lah shano hynrei namarba ki la wan khot nga shu ong ngan leit la ka leit.
Ha ka jingshisha i Pa im shah hynrei nga leit beit ban leit pyrshang.
Nga la leit ha Savio Juniorate, Mawlai bad nga khlem sha jied bad nga la hap wanphai noh sha shnong," u la ong.
“Dei ha u snem uba bud nga leit sha St.
Paul’s Seminary, Upper Shillong ban pyrshang namar nga kwah palat ban nang kren Phareng.
Ha kane ka kynti ngam shym la ïathuh shuh ha iing ba nga mut leit sha kane ka jaka nga shu thok ïa i Pa bad nga rah tang ka tapmoh bad kawei ka sopti, kawei ka patlun bad thok ïa i Pa ba nga mut leit saitjaiñ hynrei nga kiew ha ka bus ban leit Shilong sha Seminary da ka jingïalam lem uwei paralok u Bah Hector bad nga la sah ha Seminary namar ki Phadar ki la pdiang ïa nga bad nga la ïai sah ha Seminary da ka jingkwah ban nang kren Phareng," u la bynrap.
U la ïathuh ruh katba u dang sah ha St Paul’s Seminary tad haduh ba un da leit sah ha Oriens Theological College, Shillong u ju duwai barabor ha ka Maria Theisotti ba kan ïarap lem ïa u bad ban ai ka dak ba ïa u la khot bad la jied ba un long Lyngdoh Sohblei bad u la ïoh shisha kat kaba u pan.
“Ynda nga la poi ha Oriens Theological College, Shillong nga la sngewthuh ba kane ka dei ka jingim kaba eh bha bad nga ju duwai barabor bad nga ju phylliew jingmut bad u paralok ba ngi la ialong kum shipara u Phadar Richard Majaw (Vicar General ka Jyllaniam Bah Shillong) bad ngi la rai ban ïaid shakhmat bad nga la leh kumta tad haduh ba nga la shah pynkyntang Lyngdoh Sohblei ha u snem 2003," la ïathuh u Bishop Elect.
U la ïathuh ruh ba u la trei shipor kum u Administrator ha Oriens Theological College, Shillong hadien ba u (L) Archbishop Dominic Jala u la khot ïa u ban leit trei noh ha katei ka jaka ban pynkynriah noh na Ummulong.
“Ha ka banyngkong nga la pynpaw ia ka jingshem jingeh ban leit trei lang bad kijuh ki Phadar kiba la hikai ïa u ha Oriens Theological College, Shillong hynrei da ka jingpyndem ha ka jingpynïaid jong ki bahalor nga la kohnguh ïa kaei kaba ki bthah," la bynrap u Bishop Elect.
“Dei ynda nga la poi ha Oriens Theological College, Shillong, ki Phadar kiba dei ruh ki Professor ki la ai jingmut ba ngan leit pyntbit ha ka jingpule ba kham shalor.
Nga la leit pule ïa ka Licentiate in Missiology ha Pontifical Urban University ha Rome lyngba ka Scholarship kaba u Archbishop Victor Lyngdoh u la mynjur ha kato ka por mynba u dang long u nongsharai jong ka Jylla Niam Nongstoiñ," u la ong.
Shuh shuh u la iathuh, hadien ba u la pyndep ïa ka Licentiate in Missiology na ka Pontifical Urban University u la pan jingbit na u Archbishop Victor uba dang long u Bishop jong ka Jylla Niam Nongstoiñ ha kato ka por ba un trei ha ki bynta ka Europe kum shi bynta ban mad ïa ka jingim ki nongshong shnong kitei ki ri.
“U Bishop jong ka Nongstoiñ ha kato ka por u la mynjur bad pynshlur ruh ba ngan trei lada nga ïoh lyngkha trei bad nangta nga wad lyngkha trei bad nga la ïoh ha ka jylla niam Cosenza, Italy bad nga la sharai kum u Assistant Parish Priest ha Calabria bad dei hadien san snem ba u Bishop jong nga u la khot ba ngan trei baing noh ha Nongstoiñ namar ka jylla niam ka donkam ïa nga," u la ong.
“Ba ngan wanphai biang shane ruh nga hap ïakhun ha lade namarba ka soskular ba ngi la ïasoi bad ka jylla niam Cosenza bad dei da ka jingthoh shithi u Archbishop Victor ba ka Jylla Niam Cosenza ka la pyllait ba ngan wan phai sha ka Jylla Niam la jong," u la bynrap.
U la ïathuh ruh ba ka ‘tien im sngi kaba u la jied ka long, “Kan Long Ka Mon Jong Me.
" “Ka jingjied jong nga ïa kane ka kyntien im sngi ka long namarba u Apostolic Nuncio u Most Rev.
Leopoldo Girelli, u la pan jubab na nga katba u dang don ha Delhi la nga pdiang neem ïa kane ka jingtyrwa ba ngan shimti kum u Bishop bad ka jingïaleh ka long kaba jur haduh katta katta bad nga lap jubab ha ka jingduwai haba nga pule ïa ka kitab Psalm nga lap ïa kane ka kyntien bad nga la shim ïa ka rai ba ngan kohnguh ïa kane ka mon jong u Blei wat hapdeng ka jingbym long uba bit bad hapdeng ki jingduna kiba bun ban shimti kat ïa kane ka kam.
Dei na kane ka daw ba kane ka kyntien nga shim kum ka ktien im sngi jong nga," u la ïathuh.
U la ong ba kum u Bishop jong ka Nongstoiñ u kwah ba ha kane ka Jylla Niam kan don ka jingieid ïa ki briew bad ïa ka kam ba la pynkhamti bad ban don ruh ka jingieid ïa la ka jong ka kam ba la bynshet.
U la ong ruh u kwah ban ïohi ba ka Jylla Niam kan kiew ha ka jingngeit bad ka jingieid para briew.
U Bishop Elect u la ong ba ka jingpoi jong u sha kane ka kyrdan Bishop ka la dei ka kam bamaïan jong U Blei bad ka jingieid kyrpang jong U Blei ïa u bad kumjuh ka jingpasiaw lem jong ka Kmie jong u Blei ka Maria Theisotti bad ka jingkohnguh jong u ïa kaei kaba ki nongpynïaid ki btah ïa u ban leh.
Tura, Rymphang 12 : U Myntri Rangbah ka Jylla Conrad K Sangma ula ïai kyntu ïa ki paidbah hapoh ka Tura Constituency ba ki dei ban shim kabu ïa ka lyer jong ka NPP bad ban ai ka jingkyrshan ba pura ïa u kum u kyrtong jongki namar ym lah ban len ka lyer ka jur bad beh bha sha ka NPP ha kylleng ka jylla haduh ba wat ki MLA na kia Liang Pyrshah bad kiwei kiwei ki party ki la sngewthuh ba kam myntoi ban shu shah ieh shadien kumta kila wan ban pynïasoh ban ïakhun ïa ka elekshon na ka ticket ka NPP.
“Ki MLA ka Liang Pyrshah kila ïohi ba ka mon u paidbah ka noh bha sha ngi, lym kumta balei ba kito ki MLA na ka Trinamool bad ka Congress nalor ki seng riewlum kin wan ban pynïasoh sha ngi" buh jingkylli u Myntri Rangbah ka Jylla.
“U Jimmy D Sangma bad Marthon J Sangma na ka Trinamool Congress, Dr Ampareen Lyngdoh, Mohindro Rapsang bad Kimfa Marbaniang na ka Congress, Hamletson Dohling na ka PDF, Samlin Malniang na ka HSPDP bad kiwei kila wan rung sha ngi namar ki tip ba ka NPP kan thaw ïa ka Sorkar kaba skhem bad kaba tam ïa ka jingdonkam paid" ong u Conrad haba bynrap ba ki Liang Pyrshah hi kin ïoh tang hapoh 9 seat ynda la niew ïa ki vote la 2tarik Lber.
“Ki Nongthep Vote ka Tura kin ym thep vote tang ïa u Conrad Sangma marwei hynrei ïa u Myntri Rangbah ka Jylla bad ki vote jong phi kan ktah bha ïa ka Jylla baroh kawei bad ka pynmyntoi ïa kiwei.
Peit ïa ka Rongjeng, phi vote ïa nga san snem mynshwa, phi ïarap ïa nga ban ïatreilang bad ki paidbah ka Rongjeng ban pynurlong ïa ka Civil Sub Division.
Ka vote jong phi kan pynmyntoi bha ïa kiba bun" ong u Myntri Rangbah hapdeng ka jingrisa ki nongthep vote ha ka jingïalap elekshon hynne ka janmiet sngi U Blei ha ïew Tura.
U Conrad ula kren ruh halor ka jingkongsan jong ka Sor Tura kaba la shah iehbein ha ka roi ka par la bun tylli ki snem, ula ong “Tang ha kine ki san snem, ngi la lah ban pynkylla bad ngi la lah ban tehlakam ïa ka jingkyrduh um, ki streetlight, ki surok shnong bad ki madan ïalehkai na ka bynta ki samla".
Halor ka jingkhanglad ban wanphai biang ki kai kaikhlaw bad ki jingjia umsnam ha ki snem bala leit noh, u Myntri Rangbah ula ong ba ka Sorkar jong u kal a trei khlem shongthait ban pynthikna ba ka jingshongsuk kan don hakhmat eh ha ka synshar khaddar.
Ula pynkynmaw ruh ïa ki jingkynthoh kiba antad ba ka Jylla kan nym lait na ki kam kaikhlaw hynrei ka Sorkar jong u kala pyni ba ki bakla.
“Ki bor syntiat jong ngi ki iai peitngpor beit-bun kim tip ba kumno ka sorkar ka treikam ha ryngkat bad ki Pulit.
Hadien ki jingjia bthei bom ha Shillong, ki Pulit kila trei khlem shongthait ban kila lah ban tehlakam ïa ki jingjia bthei bom kiba shyrkhei kiba lah ban jia ha ki sngi bad ki taiew ban wan ha kito ki por" ong u Myntri Rangbah haba ïaroh ïa ka jingtreikam jong ki bor ka Aiñ ban khanglad ïa ki kam kaikhlaw ba kin mih biang bad ka jinglah ban tehlakam ïa ki kam dawa pisa jubor.
“Ka jingtieng jingsyier kaba don ha ka jingmut jingpyrkhat jong ki nongshongshnong kam don shuh mynta" ong u Conrad.
Shillong, Rymphang 12: Uwei u nongdie drok u la shah rahbor kylla ha ka kynhun ki runar hadien ba u la leit pynpoi ka song ba la thep ïa u drok ha East Jaiñtia Hills District ha ka sngi U Blei.
Ïa une uba la shah rahbor la ïoh ban pyllait im da ki Pulit jong ka East Jaiñtia Hills ryngkatlang bad ki hynriew ngut kiba rahbor.
U Superintendent of Police ka East Jaiñtia Hills u Jagpal Singh Dhanao u la ïathuh ba ki Pulit ki la ïoh jingtip ha ka por kumba 3:00 baje nohphai sngi ba uwei u briew uba la tip kyrteng kum u Masoom Choudhury na ka shnong Katigora Noonnagar, Assam u la shah rahbor ha ka kynhun ki runar kiba don 5-6 ngut, kiba shong ha kawei ka local taxi kaba don ïa u nombar ML-11-7172.
Mar mar, ki Pulit ki la pynlong ka jingap ktem ban wad ïa une uba la shah rahbor.
Dei ha ka por 4:30 baje janmiet, ka kynhun ki Pulit na Khliehriat Police Station ki la lah ban pyllait im ïa une u lanot bad ïa ki nongrahbor la rah noh sha Khliehriat Police Station.
Ha ka jingtohkit, la lap ba uba la shah rahbor u dei u nongdie drok uba la pynpoi ïa kawei ka synduk sadon ba la thep ïa u drok heroin sha kane ka kynhun, kiba la rahbor kylla ïa u tang shu ïoh pdiang ïa u drok.
Kane ka kynhun ka la dawa pisa T.
5 lak ban pyllait noh ïa u, ong u Singh.
Shuh shuh, da ka jingïalam jong kine ki hynriew ngut kiba la shah kem, ïa ka synduk sabon ba la thep ïa u drok la ïoh kurup na ka local taxi bad ïa ki tiar ki tar la kurup noh hakhmat ka jingsakhi lang jong ki nongsakhi.
Hadien ba la thew, u drok u don ka jingkhia kaba 15 gram.
Ïa ka kali local taxi bad 6 tylli ki mobile phone la kurup noh da ki Pulit.
Ïa ki hynriew ngut kiba donkti ban rahbor la ithuh kyrteng kum u Damewanhi Rymbai (28 snem), u Deibor Sutnga (31snem), u Hilari Dkhar (24 snem), u Banjop Sukhlaiñ (25 snem), u Wanmi Muksor (30 snem) bad u Deimon Shadap (29 snem).
Shuh shuh u SP u la ïathuh ba ki Pulit ki la register case ha Khliehriat PS bad ka jingtohhkit ka dang ïaid shakhmat ha kaba ïadei bad ka jingïoh kurup ïa u drok.
Shillong, Rymphang 12 : Ka President jong ka ri India ka Draupadi Murmu, hynne ka Sngi U Blei kala thung thymmai ïa 6 ngut ki Lat ha ki jylla bapher jong ka ri India kynthup ïa u Phagu Chauhan kum u Lat ka jylla Meghalaya.
Ka President kala thung ïa u Justice (Retd.
) S.
Abdul Nazeer kum u Lat jongka Andhra Pradesh katba u Lat ba mynta u Biswa Bhusan Harichandan un leit ban shimti noh kum u Lat ka Chhattisgarh.
U Myntri khynnah barim ka sorkar pdeng u Shiv Pratap Shukla un shimti noh kum u Lat bathymmai jong ka Himachal Pradesh katba u Rajendra Vishwanath Arlekar pat yn leit ban shimti noh kum u Lat ka Bihar.
U Phagu Chauhan, uba long u Lat ka Bihar un leit ban shimti noh kum u Lat ka jylla Meghalaya.
U Myntri barim jong ka sorkar pdeng u C.
P.
Radhakrishnan ula shah thung kum u Lat ka Jharkhand katba u Lat barim ka Jharkhand u Ramesh Bais un leit shimti noh kum u Lat ka Maharashtra.
Ka jingshah thung u Bais kum u Lat kadei hadien ba u Bhagat Singh Koshyari ula resaiñ noh na ka kam Lat.
U Gulab Chand Kataria un long noh u Lat bathymmai ka Assam katba u Lakshman Prasad Acharya un long noh u Lat ka Sikkim.
U Lat Ganesan uba long u Lat ka Manipur un leit ban shimti noh kum u Lat ka Nagaland, katba u Anusuiya Uikye uba long u Lat ka Chhattisgarh un shimti noh kum u Lat ka Manipur.
U Brig.
(Dr.
) Shri B.
D.
Mishra (Retd.
) uba long u Lat barim ka Arunachal Pradesh bad Meghalaya ula shah thung noh kum u Lat ka Ladakh.
Ha ka jaka u BD Mishra, ïa ka kam Lat yn shimti noh da u Lat ka Bihar u Phagu Chauhan, bad u Lat ka Himachal Pradesh u Rajendra Vishwanath Arlekar un leit ban shimti noh kum u Lat ka Bihar.
Kane ka jingshah thung ki Lat ka jylla kan sdang treikam naduh ka sngi ba ki leit ban shimti ïa ka kam ha ka ophis jong ki.
Ka President kala mynjur ruh ïa ka shithi iehnohkam jong u Radha Krishnan Mathur kum u Lat ka jylla Ladakh.
Shillong, Rymphang, 12: Ka Bharatiya Janata Party (BJP) ha ka sngi U Blei ka la kynnoh ba ka Seng Congress ka dei u Suri kup snieh Langbrot.
Kane ka jingkdew kti jong ka BJP ka long hadien shi sngi ba ka Congress ka la pyllait paidbah ïa ka Manifesto-ka jubanlak elekshon ban pyntreikam lada ka Congress ka wan ha ka bor hadien ka elekshon ka ban sa long sha ka Iingdorbar Thawaiñ ka Jylla ha ka 27 tarik mynta u bnai.
Ha u kyrwoh ba la phah sha ki lad pathai khubor, ka BJP ka la kynnoh ba ka jingïalap elekshon jong ka Congress ha kane ka Jylla ka long kum ka jingibeiñ ïa ki paidbah.
“Ban phah ïa ki nongïalam ki bym larkam kum u Jairam Ramesh sha ka Jylla ka pyni kumno ka Congress ka kheiñ ba ka Meghalaya ka dei ka jylla ka bym da kongsan eh," ong ka BJP ha u kyrwoh.
U National General Secretary ka BJP u Tarun Chugh u la ong ba kam da dei than kaba shu khlem khmihlynti lymne kaba thymmai.
“Ka Congress ka ju leh meinah borabor ïa ka thaiñ Shatei Lammihngi.
Dei tang hadien ka jingshimti jong ka Sorkar BJP hapoh ka jingïalam jong u Narendra Modi ba ka Sorkar Pdeng ka la sdang ban phaikhmat sha kane ka thaiñ bad ban theh ïa ki song pynroi.
Ïa ki jingtrei shitom jong u Modi lah ban ïohi lut da baroh," u la ong.
Haba kynthoh ïa ki jubanlak elekshon ba la khlei da ka Congress, u Tarun Chugh u la ong ba ka Congress dang shen ka la shim nuksa ïa ka ri Sri Lanka kaba la mad ïa ka jingdap ram bad kum ka jingpyrshang wad bniah, ka kwah ban pyntreikam ha kane ka jylla Meghalaya.
Ka jinghiran ha ka jingbym ïohkam, ka jingsahdien bad ki lyoh kiba la teh kynjri ïa ka jylla Meghalaya bad kaba khanglad ban ïaid shakhmat-ki dei ki jingai sngewbha jong ka Congress kiba ka jylla kam kwah satia.
"“Ki jubanlak ba la khlei da ka Congress ki dei kiba ladep pynurlong suda da u Myntri Rangbahduh ka ri sha ka Jylla bad ha ka ri baroh kawei.
Kane ka kdew ba ka Congress ruh ka thmu tang ban shu bujli kyrteng ïa ki skhim ka Sorkar Pdeng (ha ka kyrteng jong u Rajiv Gandhi lane ïa ka kyrteng jongno jongno na ka ing ka sem ki trai iing) bad ban ym leh eiei kum ka Sorkar Jylla," la kynthoh u Ghugh.
U Chugh u la kyrpad ïa ki paidbah ka jylla Meghalaya ban peit ruh ïa ki rukom treikam jong ka Congress.
“Ki nongïalam ka Congress ki kheiñ ïalade kum kiba heh bahaiñ bad kiba khrawbor, bad ki hiar na ki dulan paki ban ïakynduh ïa ki paidbah tang shisien ha ka san snem," la kynthoh u Chugh.
Haba maham ïa ki paidbah ba ki dei ban peitngor bha ïa ki jingthmu ba shisha jong ka Congress, u Chugh u la ong, “ka dei kane kajuh ka party kaba don ïa ka ‘Law of Asylum’ kum shi bynta ka manifesto jong ki bad ki kwah ban pynlong aiñ ïa baroh ki nong Bangladesh lyngba kane ka aiñ.
Ka Congress ka dei ka kynhun jong ki suri ba thngan kiba kwah ban thom ïa ki paidbah bym tip eiei jong ka jylla Meghalaya da kaba phong ïa ka snieh langbrot.
Ki dei ki nongsdang ïa ka buit ban phiah bad synshar bad ki bat ïa ka bor synshar da kaba pynlong ïa ki briew ban duk, ban ym ïohbor bad ban shu ap.
Ka jinglong kyrpang jong ka jaidbynriew, ka niam bad ka snap ba kyrpang ki dei tang ki katto katne ki atiar hapoh ka thiar buh tiar thma ka Congress ba ka ju pyndonkam ban teh ïa ki briew.
Ka BJP, ha kawei ka kynti, ka dei ka party kaba shisha bad kaba wad ai ka jingshisha ban pynneh, ban buh jingtip, ban kyntiew ïa ki jinglong tynrai bad ki kolshor jong ki paidbah.
"Haba bynrap halor kane, u MLA ka BJP u Bah Alexander L.
Hek, u la ong, “ka Congress ha ka jingshisha ka la leh ibeiñ ïa ki nongshong shnong ka jylla lyngba ki jingkren jong ki.
Ka BJP ka burom ïa ka iktiar jong ki paidbah.
"“Ha ka jingshem jong nga, ka Congress ka dei ka party kaba shu pynleit jingmut thik tang ban ïoh tehlakam ïa ki paidbah, bad ban pyndap ïa la ki jong ki pla," la kynnoh u Bah Hek.
Da kaba kdew ïa ka rukom synshar ka Congress ha ka jylla, u Bah Hek u la ong, “ka Meghalaya mynta ka donkam ïa ka roi ka par, ka sorkar jong u paidbah ba tang ka BJP ka lah ban ai.
Ka BJP ka la pynpaw ïa ka jingkotbor ban pynurlong ïa ki jingkular jong ka Sorkar Pdeng bad ha baroh ki jylla bad mynta ka la dei ka por ïa ka Meghalaya ban mad ïa kaba ki deihok ban kiew bad ban san hapoh ka jingsynshar jong ka sorkar BJP.
"U la kyntu ïa ki paidbah ba kim dei ban shah thied na ka bynta ka lawei jong ka jylla tang da ki jingkular ba thylli jong ka Congress.
Ha ka taïew ba la dep ngi ïohi ba don ki rynsan ha kaba ki kyrtong ïaleh lane ki nongai ktien (spokesperson) jong ki seng politiks kiba ïa ai reng ha kane ka kynti ha kane ka jylla jong ngi ki shim bynta ha ka jingïatai hapdeng ma ki bad ki paidbah nongsngap.
ïa kawei na kine ki rynsan paidbah (public platform) la pynïaid da ka Synod College bad ka la long ha ka 9 tarik.
Kawei pat kaba pynïaid da ka Seng Samla Laitumkhrah ka la long ha ka 10 tarik ha Laitumkhrah hi.
La wer ïa ki kyrtong ïaleh baroh kiba kynthup ïa ka seng Congress, TMC, VPP, PDF, BJP bad NPP.
Na ka liang ka NPP bad BJP ki kyrtong ïaleh ki kyntait ban wan, tip na kiei ki daw.
Ka seng NPP kam shym la phah nongmihkhmat wat sha ka rynsan ba la pynïaid da ka Synod College ruh.
Ka jingkylli ka long balei ba kine ki seng kim kwah ban wan ha ki rynsan khnang ba ki paidbah kin ïoh kylli jingkylli na ki.
Na ki kyrtong kiba lah long MLA teng ki paidbah ki kwah ban tip ïa kaei ba ki la leh ha ki 5 snem ban bit ban biang ki jingdonkam paidbah baroh, ym tang ka jingpynbiang shi ïing shi ïing kumba la ïohi ha kiba bun ki konstituwensi.
Ka kyrtong ïaleh na Laitumkhrah ka Kong Ampareen Lyngdoh ka phah da ka shithi hana ba kam lah wan bad ka da ong ruh ba ka lah dep ïaid kawei pa kawei ka ïing ban pynithuh ïalade bad ban pan ïa ka jingkyrshan jong ki paidbah ka Shillong East konstituwensi.
Ka jingkhot ïa ki kyrtong sha ka rynsan paidbah kam mut satia ba ki jingkylli kin long tang shaphang kawei ka konstituwensi.
Ki nongthaw aiñ ki dei ban peit ïa ka jylla baroh kawei bad dei ha kine ki rynsan paidbah ba lah ban thew ïa ka jingiar ne jingkhim jingmut jong ki kyrtong ïaleh.
Ban long MLA kam mut satia ban peit tang ïa ka konstituwensi lajong bad nga ju kynmaw ïa U Bah Peter Marbaniang (ban kwai ha ïing U Blei) uba ju ong ïa ki para nongthaw-aiñ, “Balei phi peit tang ïa ka konstituwensi lajong? Peit lem ïa ki jingdonkam ka jylla baroh kawei namar ban thaw ïa ki aiñ phi dei ban sngewthuh ïa ki jingdonkam jong ki briew ha ka jylla baroh kawei, ym tang ïa I konstituwensi barit jongphi.
" Kane ka dei ka rukom pyrkhat ki nongthaw aiñ kiba la leit noh shakhmat jongngi.
Ha ka jaka ba ngin ïoh ki nongthaw aiñ kiba kham ïar jingmut jingpyrkhat bad kiba pyrkhat jngai na ka bynta ka jylla Meghalaya mynta pat tang ba la biang la ijong ijong I konstituwensi lah biang.
Dei namar kane ka daw ba kane ka jylla jongngi ka la nang hiar arsut ha kine ki 50 snem ba la leit.
Peit naduh ka pule-puthi, ka koit ka khiah, ka rep ka riang, ki surok heh (national highways) bad ki surok rit baroh ki donkam ïa ka jingsyrdep namar ba ki la jot lut.
Na ka liang ki skul primary naduh ba wan shoh ka khlam Covid lah bun bah ki khynnah kiba khlem leit skul shuh.
Kawei na ki daw ka long ba ha kito ki por bun na ki ïing ki sem kim kot bor ban thied ïa ka smart phone ha kaba ki nonghikai ki pynlong skul lyngba jong kita ki iktiar (online).
Ha ki katto katne ki shnong don shibun ki khynnah kiba pule ha ki skul Upper Primary bad High School kiba la pep skul noh bad kiba mynta ki leit bylla lane ki leit ïarap ha ka rep ka riang ne ki kylla nong-ap masi, ap blang.
ïa kine baroh nga kren ïa kaba nga ïohi ha ki shnong ha East Khasi Hills, East bad West Jaintia Hills bad West Khasi Hills.
Ka sorkar Meghalaya ka duna palat ha ka rukom wad jingtip (field survey) thikna kumba latno ngut ki khynnah rit bad ki samla rit ki la pep skul.
Ki MLA kiba na sor kim salia satia ban tip sani ïa kine kiei kiei.
Lada kiba bun ki khynnah rit bad samla rit ki la pep skul noh tang shiteng lynti shaei keiñ ka lawei jong ki? Hato ka sorkar naduh ba ktah ka khlam Covid ka la wad bniah ne em ïa kine kiei kiei? Ka jingpule (education) ka pyllait ïangi na ka jinglong mraw ha ka jingbieit.
U briew uba nang ba stad un ym shah ïalam bakla ha ka politishan.
Un buh ïa ki jingkylli kiba dei ban buh ha ka ri synshar paidbah.
U briew u bym don ka jingnang jingstad bad jingshemphang pat u shu shah ïalam bakla beit man la ka san snem da kaba jied ïa ki nongthaw aiñ ki bym larkam.
Dang ha kine ki sngi ngi ïohsngew ba u Dr Aman War uba long teng u Director of Health Services bad uba long mynta u kyrtong ïaleh jong ka UDP na Shillong North u la ong ba ka jinglut jingsep baroh na ka bynta ka khlam Covid ka long 248 klur katba ka sorkar pat ka kam ba lut haduh 816 klur.
Ha ka jingshisha, ki MLA baroh kiba don ha ka liang pyrshah ki lah dei ban pan ïa ka jingkheiñ thik pa thik kumno ba la pynlut kat kata ka 816 klur tyngka bad haei la pynlut ïa kata ka pisa.
Kane te ka lah dei ka jingpyndonkam bakla ïa ka tyngka paidbah kaba dei ban pynbha ïa ka koit ka khiah ha ka jylla.
Haduh kine ki sngi ruh haba nga leit sha ki shnong bapher bapher ki longkmie ki ong ba ka lehnohei ïa ki ba kin leit wad jingsumar na ki Health Sub-Centre ne ki Primary Health Centre (PHC) namar bunsien ym don doctor bad lada don ruh, haba ki thoh dawai hap leit thied nabar.
Te ki ong kan myntoi aiu ban leit sha ki jaka ai jingsumar jong ka sorkar.
Bunsien haba lah kham shitom lei lei ki nongkyndong ki wanrah ïa ki nongpang shane sha sor sha ki doktor private lane sha ki hospital private.
Kane ka mut ba ki hap pynlut na ka pla wat la ki don makna kata ka Meghalaya Health Insurance Scheme (MHIS) namar ym lah ban buria ïa ka jinglut baroh.
Kine ki dei ki jingeh kiba ki briew ha nongkyndong ki ïa kynduh la ka sngi.
ïa ki nongrep lei lei ynnai ïakren.
Nalor ba ki hap ban rep ban riang ban pynmih ïa ki jhur har rukom, ki hap ruh ban pynpoi ïa ki jingrep sha ïew sha hat.
Ha ka jingshisha ka sorkar la ka dei ban thaw ïa ki kynhun jong ki nongrep khnang ba kin ym shah khniot dor ha ki mahajon die lang kiba wan thied tad ïa ki mar rep bad die pat ha ka dor kaba rem.
Kane ka kynthup ruh ïa ki soh ki pai kiba mih ha kane ka jylla jongngi.
Lah bun snem mynta la ong ba yn buh ïa kita ki jaka kiba lah ban pynneh pynsah ïa ki mar rep (cold storage) khnang ba ki nongrep kin ym hap ban die kyrkieh ïa kita ki mar rep ha ka dor kaba tad.
Sngewsih ban ong ba haduh mynta lah 50 snem ruh ym pat lah pynlong doh long snam ïa kata ka jingthmu.
Toi kitei ki dei ki mat ki phang ban ïakren ha kane ka por jied nongthaw-aiñ, hynrei bun ba shu kren ha suiñ bad shu kynthoh ïa kiwei pat ki seng bad ki kyrtong.
Ki paidbah ki lah dei ban long kiba peitngor bad kiba sian ruh ha ka por leit jied nongthaw-aiñ, namar lada ngi dang shah ïalam bakla biang wat ha kane ka sien ruh te ka jingeh kaba khraw ka ap ïangi.
Ki ban myntoi dei tang ki nongtrei sorkar.
Kiwei pat ki bym ïoh kam ïoh jam te ki la nang trei ka jingduk.
Shillong, Rymphang 12: U General Secretary in-charge of Communication jong ka All India Congress Committee (AICC), u Jairam Ramesh u la maham ba kumba ka sorkar NDA ba la ïalam da ka BJP ha Delhi ka lah ban pynduh shiteng synïa ïa ka jylla Jamu and Kashmir (J&K) ban pynkylla sha ka Union Teritory bad ban weng ïa ka Article 370 kaba ai jingïada kyrpang ïa ki trai muluk katei ka jylla kam don jingeh ruh ba kan leh kumjuh ïa ka 6 Sixth Schedule haka jylla ka BJP kan lah ban leh kumtei.
Haba kren sha ki lad pathai khubor ha ka sngi Saitjaiñ u Jairam Ramesh u la ong ba ïa ka jinglong kyrpang ki jaidbynriew dei tang ka Congress kaba sngewthuh bad kaba ïaleh ruh ban ïada ïa ka hok jong ki lyngba ki aiñ ba la pruid dak ha ka riti synshar ka ri.
“Ïa ka khyrnit ba hynriew ka riti synshar dei ka Congress kaba la pynrung ha ka Riti Synshar namar ka sngewthuh ïa ka jingdonkam ïa ki rit paid ha ka ri bad ïa ka jingdonkam ban ïada ïa ka hok ba kin roi kin kiew.
Phin peit ha J&K la pynduh ïa ka jinglong jylla bad la weng ruh ïa jingtreikam ka Article 370 bad kane ka apot ka lah ban jia ïa ka 6th Schedule ha ka jylla lada wan biang ka BJP," u la ong.
Haba kylli haduh katno seat ka Congress ka kyrmen ban jop u Jairam u la jubab, “Ngi pynïakhun ki kyrtong kiba dang biang bha ka rta bad haduh 10 ngut ki kynthei bad ngi kyrmen ba ngin leh bha ban ïoh thaw sorkar.
"“Shu buh lada kumno kumno ngim ïoh thaw sorkar ngi dang kham lah ban shong kum ka liang pyrshah ban ïa kaba thaw sorkar bad kiwei ki party team A, B C.
ka BJP hynrei kum ka party ngi kyrmen ïa kaba bha tam bad ai lad shuwa kan poi ka elekshon bad ka jingniew vote ngin peit kaei kaba donkam ban leh," jubab u Jairam ïa ka jingkylli bad no ka jied ban ïateh lok hadien ka elekshon.
Shillong, Rymphang 12 : Ka jingpynthoh bria ïa u kyrtong ka UDP na ka North Shillong Constituency u Dr Aman War da ki jingkynnoh ba khlem nongrim halor ka jingpynlut jingpynsep ban ïakhun ïa ka khlam COVID-19 ka dei namar ba u khlaiñ bha bad u don ha ka thong ban jop, ong u bah P.
T Sawkmie MLA ba rim ka Mawlai bad kyrtong ka UDP na Mawlai Constituency.
Haba ïakren bad u nongthoh khubor u bah P.
T Sawkmie u la ong “ Na ka liang u Dr Aman War u la dep ai jingkheiñ thik pa thik ba ka jinglut ka poi tang 248 klur tyngka kata naduh ba thied ïa ki dawai, ki injekshon ban ai injek ïa ki briew kiba ïabit ïa kane ka khlam, ban pynbiang ki jingthiah, ki oxygen, ki jingpynbiang ha ki corona care centre, ki jingpynbiang bam bad ter ter.
ïa kane ka jingkheiñ jingdiah la dep rah hapoh ka ïing dorbar thawaiñ ka jylla ruh.
Kane ka jingpynlut ka long tang hapoh ka jingpeit ka Directorate ba peit da u Dr Aman War ha kato ka por ba u dang long u DHS (MI).
Kumta ban kynnoh ba ka don ka jingpyndonkam bakla kam long kaba dei".
ïa katei ka jingkheiñ ba thymmai kaba la wanrah ba la pynlut haduh 816 klur tyngka kata hadien ba u la shongthait na ka kam, dei ban buh jingkylli ïa u Myntri Rangbah u Conrad K Sangma bad ïa u Myntri ba peit ïa ka tnad ka koit ka khiah u James K Sangma, haei la pynlut ïa kane ka pisa kaba tam nalor katei kaba la dep ai jingkheiñ jingdiah.
“Kam dei ka rukom ban shu kynnoh ïa u Dr Aman khlem nongrim bad khlem ki jingshisha tang na ka daw ka election.
Kynmaw ba kito kiba kynnoh ïa u Dr Aman War, kin sa babe ha kawei ka sngi naar kan sa kyrtoh kylla sha ki namar haba kynnoh dei ban don bad ki nongrim kiba biang" ong biang u bah Sawkmie.
U la ong wat ki nongwad RTI ruh ki la dep wad na ka ophis u DHS (MI) ha ka por ba dang don u doktor ha ka kam bad kumba la kwah da ki nongwad RTI kumta ruh la ai jingkheiñ jingdiah bad ki khlem lap kano kano a jingpyndonkam bakla.
Shuh shuh u la ong ba sa kawei dei ban kynmaw ba haba pynlut ïa ka pisa kam lah ban long khlem ka jingtip bad ai jingbit ki bor bahalor kata naduh ki myntri sorkar haduh ki ophisar ha ki kyrdan ba shalor.
Kumta ban shu kynnoh ïa u ophisar uba peit ïa ka Directorate kam sngew dei satia namar ma u u hap ban pyntreikam ïa kaei kaba kiba nalor ki bthah.
“ Kumta dei na kane ka daw nga sa ong ba kiba dei ban don ka jingkitkhlieh bad kiba dei ban jubab halor kane ka jingpynlut ka dei u Myntri Rangbah bad u Myntri ka tnad ka koit ka khiah ym ban shu kynnoh bad tei pop ia u Dr Aman War tang namar ba u khlaiñ kum u kyrtong ka UDP na ka North Shillong Constituency " ong u bah P.
T Sawkmie.
U la ong shuh shuh “ Ai ba kine ki jingkynnoh ba khlem nongrim kin long pynban ki jingkyrkhu ïa u Dr Aman War ba ki paidbah ka North Shillong Constituency kin ai ka jingkyrshan ba pura ïa u kum u briew uba trei hok ïa ka kam khlem thiah khlem dem ha ka por jongka khlam COVID ïa kaba la sakhi ruh da baroh ki Dorbar Shnong khnang ba un ïoh ïa ka jingjop ba don burom ha kane ka kynti ba mynta".
Tura, Rymphang, 12: U National President ka National Peoples Party (NPP) u Conrad Sangma ha ka sngi U Blei u la ong ba ka Sorkar ba ïalam da ka NPP ka la minot bad trei shitom ban pynneh pynsah ïa ka shongsuk shongsaiñ ha ka Jylla.
“Bun kiba la pyrkhat watla ka jylla ka dei kaba la shah lynshop ha ki kam lehnoh bad kan ïaineh kumjuh, hynrei, ngi la buh thong ban pynthikna ba ka shongsuk shongsaiñ ka ïai neh ha ka jylla.
Ki tnat syntiat jong ngi, borabor ki long kiba peitngor bad kiba phikir halor ka jingshah lute bad kiwei kiwei ki kam runar ruser, bad ngi la lah ban ïakhun kiba bun kum kine ki jingjia khnang ban pynthikna ba kum kine ki jingjia kin ym jia satia," ong u Conrad uba long ruh u Myntri Rangbah ka jylla haba kren ha ka jingïalap elekshon ha ka shnong Thakurbari, South Tura Constituency.
Haba kdew ïa ki jingïakhih jong ki sengbhalang ha Shillong, une u nongïalam ka NPP u la ong, ‘ki paidbah ki sheptieng ban ïaid ha surok jong ka nongbah Shillong hadien ki jingjia.
Don bun ki jingjia kaba ktah ïa ka shongsuk shongsaiñ, hynrei kata kam mut ba ka Sorkar ka shu sngap jar.
Ki Pulit jong ngi ki la peitmiet peitiong ban ïakhun ïa kine ki jingjia khnang ban pynthikna ba ka shongsuk shongsaiñ kan wanphai biang ha kito ki por.
"U la ong ruh ba ka Sorkar jong u ka don ïa ki thong na ka bynta ka Meghalaya napdeng ki 10 tylli ki Jylla bapawkhmat ha ka ri.
“Bun kiba kren beiñ ïa ki thong jong ngi.
Ngi dei ban shah shitom khnang ba ngin dup lah ban pynlong ïa ka Meghalaya kaba sarong da ki thong kiba bun," u la ongU la ïathuh ba ka Meghalaya ka la shah jied kum ka Best in start-up Ecosystem ha ka ri India, da kaba kiew na ka kyrdan kaba 27 sha kaba 2 mynta ha kaba pynurlong ïa ka jingai injekshon, lyngba ka skhim JJM la lah ban pynpoi ïa ka umbam umdih sha ki 2.
5 lak tam ki longiing da kaba pynpoi ïa ki pipe um kaba long tang 4000 hajar ha u snem 2018.
“Ka Sorkar jong ngi ka la buh ruh ïa ka thong ban pynlong ïa ka Meghalaya kaba ïaid shakhmat," u la ong bad bynrap, “ki paidbah ki la pynkylla ïa ka rukom pyrkhat ban dup kynjoh ïa ka thong kaba ki la angnud.
"Haba kren shaphang ki kam pynroi ha ka constituency jong u ha South Tura ha ki san snem, u la ong ba ki paidbah ki la dawa ïa ki Street Light, Community Hall, ka umbam umdih, ka surok sha ki shnong hapoh ka South Tura, bad kine baroh la lah ban pyndep pura ha kiba bun ki shnong bad ka don ruh kawei ka shnong kaba dawa wat ban pynïoh skhim ban shna ïa ka pung jngi.
“Ïa ka jingkhmihlynti jong ki paidbah ka Tura ngi ladep kren, ki paidbah ka Tura ki la shah iehbeiñ da ki snem, hynrei mynta ngi la lah ban pynurlong ïa ka jingangnud jong ki paidbah.
Ngi la lah ban pynurlong ïa ki kam pynroi ha Tura lyngba ka Smart Town Project, ka Town Beautification," u la ong.
Shuh shuh u la ïathuh, palat 250 tylli ki shnong ki la ïoh ïa ki surok kiba dang shna ha Tura, bad 70-80 percent na ka jingdon ki nongshong shnong ha Tura ki la ïoh ïa ka umbam umdih.
U la ong ba u angnud ban theh shuh shuh ïa ki song pynroi ha Tura.
“San snem mynshwa bun na ki shnong ha Tura ki la mad ïa ka jingkyrduh um, hynrei ka sorkar jong nga ka la lah ba pynduna ïa kane ka jingeh jong ki paidbah.
"“Ki jingkular jong nga sha ki paidbah nongshong shnong jong ka Tura ka long ba ngin trei na ka bynta jong ki paidbah.
Ki paidbah ka Tura ki la jied ym tang ïa u MLA hynrei ïa u Myntri Rangbah ka Jylla Meghalaya," la pynbna u Conrad.
U la ïathuh shuh shuh ba ka NPP kan sa thaw ïa ka Sorkar da ka jingjop bun paid bad ki paidbah ruh kim dei satia ban duh ïa kane kabu.
Shillong, Rymphang 13 : Ka lympung ïalehkai kriket ba la pynïaid da ka East Khasi Hills Cricket Association (EKHCA) kaba la tip kum ka 2nd District League T20 Cricket Tournament 2023 ka dang ïaid shaphrang, da kaba pynïalehkai ïa ki saw tylli ki team ha ka sngi Nyngkong.
Ha kane ka jingïalehkai ki saw tylli ki team kiba la mih madan ki kynthup ka Thangsning SCC pyrshah ïa ka Laitjem CC bad ka Hurdles CC pyrshah ïa ka Combine CC.
Haba phai sha ka jingïalehkai kaba nyngkong hapdeng ka Thangsning SCC bad Laitjem CC, ka Thangsning kaba la jop ïa ka jingkyntieng pisa ka la ailad tied nyngkong ïa ka Laitjem CC bad katei ka kynhun ka la kamai 145 ron duh noh 5 wicket ha baroh ki 20 over.
Dei tang u Mebanshan Kharsati uba la kamai bun ron da 41 ron na ki 49 bol bad u Kitlyngkor Nongkhlaw u khur 2 wicket ai kamai 23 ron ha ki 4 over na ka bynta ka Thangsning SCC.
Haba beh ïa katei ka ron, ka Thangsning SCC kam shym la lah ban kynjoh ïa ka thong ba la buh da ka Laitjem CC bad kamai tang 128 ron duh noh 8 wicket ha baroh ki 20 over bad dei tang u Badap Pura Nongkhkaw uba la kamai bun ron da 27 ron na ki 28 bol katba u Nangkham Khraw Pathaw marwei u khur 3 wicket ai kamai 16 ron ha ki 4 over.
Kumta ka Laitjem CC ka la jop da 17 ron bad ïa ka nam Player of the Match la ïoh rah da u Anthony Pathaw.
Ha ka jingïalehkai kaba ar, ka Hurdles CC kaba la jop ïa ka jingkynting pisa ka la kam trai ban tied nyngkong bad kamai 92 ruh khyllem noh 10 wicket ha ki 14.
3 over, u Antonio Rapsang u kamai 20 ron na ki 18 ron bad u Mangkara Diengdoh u khur 4 wicket ai kamai tang 8 ron na ki 2.
3 over.
Watla ka Hurdles ka buh ka thong kaba duna hynrei ka Sohra Combine kam shym la lah ban kynjoh sha ka thong ha kaba ka la mad nam rem noh da 7 ron.
Ka Sohra Combine ka kamai tang 85 ron duh noh 9 wicket ha baroh ki 20 over bad dei tang u Mangkara Diengdoh uba kamai 27 ron na ki 23 ron.
U Ricky Stone Nongbet u khur 3 wicket ai kamai 10 ron na ki 4 over, bad ïa ka nam Player of the Match la ïoh rah da u Ricky Stone Nongbet jong ka Hurdles CC.
Shillong, Rymphang, 13 : Ka Meghalaya ka la shem jingeh ha ka sngi kaba ar ha ka pali kamai ron ha ka jingïakhun pyrshah ïa ka Vidarbha jong ka lympung ïalehkai U-25 Col CK Nayudu Trophy bad ka la duh noh saw wicket ha ki phra over kiba khatduh.
Ka Vidarbha haba bteng biang ïa ka pali tied ba 129 ron duh noh 1 wicket da kaba lamkhmat da 3 ron hadien ba ka Meghalaya ka kamai 126 ron ha ka inning kaba nyngkong bad shah pynkhyllem lut baroh ki wicket.
Ka Vidarbha ka la lah ban pyndep ha kane ka sngi Nyngkong, da ka jingïoh kamai ar tylli ki century kata u Mokhade u kamai 265 ron bad u Danish Malewar 205 ron (not out) ha kaba ka Vidarbha ka la kamai 542 ron duh noh 2 wicket bad lamkhmat ïa ka Meghalaya haduh 416 ron.
Kiba la khur wicket na ka bynta ka Meghalaya ki kynthup u Anish Charak (1/82) bad u Manish Sharma (1/161).
Ha ka inning kaba ar, ka Meghalaya ka kamai 18 ron duh noh 4 wicket bad kan hap ban beh pat sa 398 ron ïa ka Vidarbha.
Ha man la ki elekshon ki Political Party ki ju wanrah ne pynmih beit ïa ki mat ïaleh elekshon ne ki Manifesto bad bun ki ruh ki da sam sha ki paidbah ba kin pule.
Hynrei ym ju kham ïoh sngew pat ba ki kyrtong haba ki ïeng ha rynsan ban ïalap ba kin kren halor kine ki mat ïaleh elekshon ne ki manifesto.
Ha kajuh ka por ruh, hato ki paidbah ki sngewthuh ne ki da pule ne em ïa kine ki manifesto haba ki rai ban jied ïa uno uno u kyrtong ne ki jied beit tang ha ka jingsngew ne ka jingsngew ïajan, ka jingsngew bahïing ne ka jingsngew ieit ïa u ne ka kyrtong ba ki la ïarap ha ka por ba ki don hapdeng ki jingeh ne ka shitom shipa ne ha ka ïap ka im.
Kiba bun hi kim pynshong nongrim halor ki mat ïaleh elekshon jong ki Party, ym kumba long sha kiwei pat ki bynta jong ka ri India ba ki paidbah ki da pynshong nongrim ïa ki mat ïaleh elekshon jong ki Party.
Haba kumne ïano yn kynnoh, hato dei ka jingbakla ki paidbah nongthep vote ne dei ka jingbakla jong ki Party ne ki kyrtong.
Lada peit ïa ka rukom pyllait ne pynbna mat ïaleh elekshon ki Party, kiba bun hi ki pyllait ynda haba u paidbah u ladep rai ïano ban jied ne ïano ban kyrshan, namar ki pyllait tang kumba shi bnai ne artaïew shuwa ka sngi thep vote, kaba mut ba uba bun balang hi te u ladep ban rai ïano ban kyrshan, lait noh tang katto katne kiba dang don hapdeng bad ym pat rai ïano yn jied.
Tangba kine ruh kim ong ba ‘ap ynda ïoh shuwa ka manifesto ne ynda peit shuwa ïa ki mat ïaleh elekshon, ‘ngin sa rai ïano ban jied".
Nangta kawei pat ka long ba kiba bun hi ki Political Party hangne ka manifesto ka shu dei tang ka jingpyllait pyndep rukom, ym ju kham ïoh sngew ba ki Party kin pyntreikamïa ki mat kiba don ha ki Manifesto.
Ha kane ka jylla lei lei kaba ïasynshar khleh khawlang ki Party ba bun jait, ym don tang ka Common Mininum Programme ne kita ki mat treikam ban kiba ïabiang lang na baroh ki Party ba don ha ka sorkar na ka bynta ka jingtreikam jong ka sorkar.
Ka sorkar MDA san snem ka treikam khlem kino kino ki Common Minimum Programme.
Dei namar kane ka daw ynda ka poi ka por elekshon, kijuh ki Party ba ïatreilang ha ka sorkar ki ïabeiñ kylla kawei ïa kawei ka Party.
Haba kren ïa ki mat ïaleh elekshon ne ki Manifesto, la ïohi ba ka Seng BJP kaba synshar ïa ka ri India mynta naduh ka snem 2014, ka la pyntreikam beit ïa ki manifesto jong ka.
Kawei na kine kadei ka jingpynduh noh ïa ka Article 370 ha Jammu & Kashmir.
Kane ka jingpynduh noh ïa ka Article 370 ha kane ka jylla, ka la wanrah ka jingpyrshah kaba jur na ki paidbah ka jylla bad bun ki bynta jong ka ri India.
Hynrei ka BJP ka la ïeng skhem halor ka nongrim ba kane ka mat ban pynduh ïa kane ka Article kadei kaba la don ha ka Manifesto jong ka BJP lah slem, hynrei haba ki paidbah ki ai jingjop ka Seng kaba mut ki paidbah ki kyrshan ban pynduh ïa kane ka Article.
Kajuh ha kaba ïadei bad ka CAA, ka BJP kala buh ha ka Manifesto bad dei namar kane ka daw ba wat lada ki jingpyrshah ki jur ha ka ri India baroh kawei, ka BJP kam sngap bad ka ïaid beit shakhmat.
Sa kawei ka mat ïaleh elekshon kaba lah ban pynkhih ïa ka ri India bad kata kadei ka Uniform Civil Code ba ka BJP kam pat pyntreikam.
Hynrei kane ka mat ruh ka la poi ha Rajya Sabha lyngba ka Private Member’s Bill kaba ym slem ïa kane ka Bill yn sa rah ban ïatai ha ïingdorbar Thawaiñ jong ka ri India.
Hynrei haba phai sha kane ka jylla pat, kibabun ki Party kim ju treikam satia katkum ki Manifesto wat hadien ba ki la wan ha ka bor synshar bad dei namar kane ka daw ba ki paidbah nongjied ruh kim ju da salia than ïa kita ki Manifesto, hynrei ki jied beit katkum ka jingsngew jong ki bad bun don ruh ki jaka ba ki jied ïa ki nongmihkhmat jong ki haba ki ïoh pisa ne ba ki sngew ïoh jingmyntoi shimet ïalade.
Nongstoiñ, Rymphang 13: U General Observer u Bhupendra S Chaudhary IAS, u ba dei peit ïa ka West Khasi Hills District na ka bynta ka jingjied ïa ki nongmihkhmat sha ka ïing dorbar thaw aiñ ka ban long ha ka 27 tarik mynta u bnai Rymphang 2023, u la pynlong ïa ka jingïakynduh lang ïa baroh ki Political Party kiba hap hapoh ki 3 tylli ki constituency jong ka District mynta ka sngi ka 13 tarik u Rymphang 2023 ha Conference hall D.
C office.
Ha kane ka jingïakynduh lang la ïadonlang da u District Election Officer u Bah Garod LSN Dykes IAS, ki RO, ERO, AERO, ADC In charge Election nalor kiwei kiwei pat.
U General Observer ha kane ka jingïakynduh bad ki Political Party u la ïatai sani bha ha kaba ïadei bad ka jingpyndonkam ïa ki EVM, VVPAT, khnang ban pynïaid beit ïaid ryntih ha ka jingjied ïa ki nongmihkhmat sha ka ïing dorbar thaw aiñ, ba kan long kaba ïaid beit ïaid ryntih bad kaba jop.
U la kyntu ïa baroh kiba ïadon bynta ha ka jingpynïaid ïa kane ka Election ban trei shitom bad ban aiti met bad mynsiem, khnang ba ka jingjied ïa ki nongmihkhmat kan ïaid beit ïaid ryntih bad ban ym don kino kino ki jingpynthud.
Ha kajuh ka por, na ka liang u District Election Officer (DEO) jong ka West Khasi Hills bah Garod LSN Dykes, haba pyntip paidbah ba u Bhupendra S Chaudhary IAS, Election General Observer jong ka West Khasi Hills District u la poi bad don mynta ha Nongstoiñ.
Kumta kino kino kiba don jingujor ïa ki kam beaiñ ha kaba ïa dei bad ka election, ki lah ban phone ha une u Number 9233271285 lane ïa kynduh markhmat bad u naduh ka por 5 haduh ka 6 baje janmiet manla ka sngi ha Sibsingh Inspection Bungalow PWD (Road), Nongstoiñ.
Mawkyrwat, Rymphang 13: Ka United Democratic Party (UDP) jong ka Ranikor Constituency hapoh ka jingïalam jong u bah Pius Marweiñ kum u kyrtong u ban sa ïakhun ha kane ka MLA Election 2023 u la pdiang sngewbha ïa ki nongïalam jong ka NPP Ranikor Block kynthup ruh ïa ki nongïalam ka National People’s Youth Front (NPYF) ryngkat ki longkmie kiba dei na ka Warsanlyngdoh Area ba long ki nongkyrshan ba pura ha ka UDP.
Ka jingleit pynïasoh jong ki briew kiba don bad ka NPP sha ka UDP la ong ba kim shem la don kino kino ki daw hynrei ka long ba kim sngewtynnad ïa ka BJP namar kumba ka long mynta ba u Martin M.
Danggo u la mih noh na ka NPP bad u la leit pynïasoh thymmai noh ïa lade bad ka BJP bad u ba la paw ruh ba un long u kyrtong u ban sa ïa khun ïa kane ka MLA Election 2023 na ka Ranikor Constituency.
Lah ban kdew ruh ba ïa katei ka jingïalang ban pdiang burom la pynlong ha ka sngi saitjañ jong ka taïew ha Shnong Wahkaji, South West Khasi Hills District ha ryngkat ka jingïadonlang u bah Airmarshall Diengngan, u bah G.
G.
Bung Snaitang, u bah C.
Nongbri kiba dei ki nongïalam ba khmat jong ka UDP Ranikor Circle lem ruh bad ki nongkyrshan jong ka party.
Nongstoiñ, Rymphang 13: Ki paid nongshong jong ka shnong Mawphansien, kawei na ki shnong kaba don ha ka thaiñ Rambrai ki la ud la nam, namar ka jingshem jingeh palat haba ïadei bad ka jingbym don jong ka surok kaba lah ban ïaid kali.
Ym tang katta, hynrei ban poi sha katei ka shnong ka long kaba jynjar bha haduh katta katta khamtam ha ki por lyiur, namar ka jingdap jong ka umsaw ha ka wah Syllang, kawei na ki wah kaba don tang kawei ka jingkieng ïaid kjat kaba rit, kata ruh ka dei kaba la jot rathai bad kaba la noh syrtap sha tbian.
Ka long ruh kaba syier kaba ima ban ïaid khamtam ïa ki khunlung khynnah kiba ïaid lyngba katei ka jingkieng kaba la jot, namar ki don kumba 30 ngut ei ei ki khynnah skul, kiba leit pule sha Steplanglur kaba jngai kumba shi kynta ei ei da ka kjat na katei ka shnong ban poi shaduh katei ka skul, kaba don ha ka lynti bah jong ka surok Nongstoiñ sha Rambrai.
Katei ka wah wat ha ki aïom tlang ruh ka long kaba jylliew ha kaba ki paidbah nongshong shnong jong katei ka shnong, ki hap ban ïaid beit lyngba tang itei I jingkieng ïaid kjat, I ba la I kumban sha shu dkut noh ha kano kano ma ka por bad ka ap jingma shisha khamtam ïa ki bym nang ban jngi.
Haba ïadei bad katei ka phang, lah ban kynmaw ba ha u Naiwieng jong u snem ba la lah, na ka liang jong ka seng Hynñiewtrep National Youth Movement HNYM lyngba ka tnad Mawphansien hapoh ka jingïalam jong u bah Khostingwell Nongsiej kum u President, ka la leit ban ai jingthoh sha u BDO ka Nongstoiñ C&RD Block Nongstoiñ, ban kyrpad pynïoh jingkieng kyrkieh na ka bynta katei ka shnong, khnang ban lait na ki jingeh ha ki aïom lyiur ka ban wan.
U bah Khostingwell Nongsiej haba ïakren bad u nongthoh khubor, u la ong, ba kam long kaba suk na ka bynta ka sorkar ba kan ym lah ban leh kyrkieh ïa kane ka kam.
Hynrei, u kyrmen skhem ba ka sorkar ba thymmai ka ban sa wan shen hapoh ka Jylla kan thaw ki lad ki lynti lyngba ka ophis u BDO, namar lada katei ka jingkieng kan dkut ha ka por bym poi pyrkhat, yn ym don lad shuh da kiwei pat ba ki nongshong shnong jong katei ka thaiñ kin ïaid ban jam sha shilliang ka wah".
Lah ban kdew hangne ba ha katei ka shnong, ki don kumba 50 tylli ei ei ki longïing longsem bad kumba 400 tam ei ei ha ka jingbun briew.
Ka dei ruh kawei na ki shnong kaba dang hap hapoh ki ar hima ïa kaba la tip kum ka Rambrai-Myrïaw Syiemship.
Ki nongshong ki la pynpaw ba katei ka shnong ka la kynjoh sha ki 60 snem tam ei ei, kata naduh ba la seng ïa ka bad kata ka long naduh u snem 1960 ei ei.
Hynrei, kaba sngew myllung ban ïoh sngew ka long ba kitei ki nongshong shnong jong katei ka shnong kat haduh kine ki sngi, ki dang ïaid da ka kjat ban leit siew leit pet sha sor Nongstoiñ namar ka jingbym biang jong ka surok.
Nongpoh, Rymphang 13: Ka Music Video bala ai kyrteng ‘Pukai Jong Phi’ bala shim bynta da u Bah Rijied Khymdeit kum u tyngshop bad ka Iba Banroi Muktieh kum ka puron bala ring dur haka rukom kaba itynnad bad ka jingrwai kaba pynkhih mynsiem ïaki paidbah la pynlait paidbah noh mynta ka sngi haka jingïalang kaba la long ha Nongpoh.
Ïa katei ka Music Video la pynlait paidbah da ki nongïalam sengbhalang naka them Ri-Bhoi naduh u Bah Ferdinald Kharkamni President ka KSU, u Bah Luistar Lyngdoh President ka FKJGP, u Bah Marcus Marten President ka HNYF haka jingdonlang ruh u Bah Cornelius Laloo uwei naki nongthoh khubor ka district, u Paiem Wanphrang Syiem, Sirdar ka Elaka Nongpoh bad kiwei kiwei ki riew rangbah.
Na ka liang kitei ki riew rangbah haba kren ha katei ka sngi kila pynpaw ka jingsngewkmen kaba khraw ba ka kam ak phlim bad pynmih ïaki Music Video kala sdang ban kiew haka them Ri-Bhoi kaba long ruh kum kawei naki rynsan iohkam iohjam ha kum kane ka juk kyrduh kam kaba mynta, kaba dei ruh shibynta ka jingpynriewspah ïaka ktien tynrai kumba katei ka jingrwai la wai haka ktien Bhoi.
Ki la ai mynsiem ruh ïaki tyngshop bad puron kiba la shim bynta ha katei ka jingrwai ba kin dang kiew shaphrang khamtam ba kin dang lah ban pynmih shuh shuh ki jait jingrwai ha ki por ki ban dang wan.
Nongstoiñ, Rymphang 13: U Bah K.
P.
Pangñiang President ka Hill State People Democratic Party u ba dei ruh u kyrtong jong ka 32 Rambrai Jyrngam Constituency, mynta ka sngi ka lah sngi u Blei, u lum ïa ka jingïalang jong ki hynñiew tylli ki polling station kiba hap ha ka Rambrai zone, na ka bynta ban pynshai ïa ki mat treikam jong ka party ha shuwa ba ka sngi thep vote.
La pynlong ?a ka jing?alang ha madan jong ka St John Bosco Secondary School ha Nongkroh Rambrai, ha kaba la pyn?aid da u bah R.
G.
Nongsiej u ba dei ruh u secretary jong ka Rambrai zone, ha kaba la ïa don lang ruh da u sordar jong ka shnong Nongkroh ki sordar jong kiwei pat ki shnong bad ki nongkitkam jong ka party na ka ri Muliang zone, lem bad kiwei pat ki nongïalam ba hakhmat jong ka party ba kynthup ïa u bah Kotbor Warjri, u bah B.
Syiemlieh, ki paitbah ba kynthup naduh ki longkmie ki bad ki samla jong ka Rambrai area.
Shuwa ban sdang ïa ka jingïalang u bah Pangñiang u la pyllait paitbah ïa ka manifesto kaba la thoh ïa ki 28 tylli ki mat ïaleh election, khnang ba ki paitbah kin pule bad kin pyrkhat shuwa ban poi ka sngi thep vote.
Ha kajuh ka por u la pyllait ruh ïa ki poster ki jong u bad ka party.
U bah Pangñiang haba ai jingkren ha kane ka sngi u la ong ba ka jingialeh biang ka jong u ha kane ka election kaba myntam ka dei namar ba ki dang don shibun bah ki kam kiba um pat lah ban pyndep ha ki snem ba la lah.
Nalor kata u la ong ruh ba ha kane ka kynti, lada ki paitbah kin ai ka jingkyrshan ban pynjop ïa u, ka thong kaba u don ka long ban pynlong ïa ka Rambrai ka constituency kaba phyrnai.
Nalorkata u la ong ruh ba ha kine ki snem ba u la shah jied kum u nongmihkhmat na ka Constituency, u la pyrshang katba lah ban trei shitom na ka bynta ban wanrah ïa ki kam pynroi hapoh ka constituency ha kaba u la pynkynmaw ruh ba ka jingïoh ïa ka surok National Highway na Nongstoiñ-Rambrai haduh Kyrshai, ka dei kaba u la trei shitom.
Hynrei dei tang na ka daw ba ka don ki jingpynthut hangne hangtai ba ka jingpyntrei ïa katei ka surok ka la sahkut, hynrei ha u snem 2017 ka sorkar pdeng ka la mang pisa bad ka la khot Tender ban pyntrei ïa katei ka surok.
U la ong ba kaba lyngngoh ka long ba katei ka surok kam shym la poi haduh Kyrshai, hynrei ka kut noh tang ha ka shnong Mawlong hajan ka shnong Mawthir.
U la ong ruh ba lada un jop biang ha kane ka kynti, un ïakhun kat ba lah ban dawa na ka sorkar ba ka dei ban pynpoi noh ïa katei ka surok shaduh Kyrshai, namar lada ka surok ka la poi haduh Kyrshai, ka Brahmaputra Board kaba thmu ban den ïa ka Wahkhri ban pynmih bording, kan ym ïoh lad shuh bad na ka liang jong u kum u nongïalam ka HSPDP bad ka party baroh kawei, ka ïeng skhem ban pyrshah ïa ka Brahmputra Board ba kan den ïa ka wah Khri.
Ha kajuh ka por u bah Pangñiang u la pynkynmaw ruh ha kaba ïadei bad ka C&RD Block ha u snem 2013, ka la don ka proposal ban don noh ka Block ha Rambrai ha kaba uwei na ki trai khyndew u la ai sngewbha ïa ka jaka ban shna ïa ka Block Office, ha kaba ma u ryngkat ki heh sorkar ki la leit ban jurip bad ki la pynbit pynbiang ïa ki jingdonkam baroh.
Hynrei ym lah ban tip na kaei ka daw ba ka sorkar ka pynslem.
Hynrei ha kane ka kynti la shu ai ïa ka Block khlem sngewthuh sngewthaw, ha kaba wat tang ki nongtrei ruh ym don bad ki paitbah kiba donkam ban leit sha Block ophis ki dang hap ban leit sha Nongstoiñ haba ki donkam.
U sordar shnong jong ka Nongkroh u bah B.
Syiemlieh haba kren ha kane ka sngi, u la pynkynmaw ba lai bnai mynshuwa u Myntri Rangbah u la wan hiar da ka Helicopter ha katei ka madan bad u la sam sha ki paitbah da ki sniang.
Hynrei kaba sngewsih ka long ba tang hadien shi sngi ar sngi, bun bah ki sniang ki la ïap bad mynta pat ka sur na ki nongïalam jong ka NPP, ka long ba kin thied ïa ki paitbah nongthep vote jong ka thaiñ Rambrai tang kat ka dor jong ka khlieh sniang.
Kumta u la kyntu ïa ki paitbah ba kim dei ban die tad ïa ka longrynïeng ka jong ki, namar lada ki bakla sa ha kane ka kynti kin sa babe ar shah.
Nongpoh, Rymphang 13: Ha kawei ka jingjia aksiden kali, uwei u samla rangbah u la mynsaw jur hadien ba katei ka Bolero Pick Up kala leit ban tynrah ïaka kali Grand i10 kaba u ñiah.
Kane ka jingjia kala jia hynne ka step haka por 10 baje eiei haka shnong Saiden bad utei u rangbah ba ñiah ïaka Grand i10 (ML 10 B 6966) bad u ba la mynsaw jur ha katei ka jingjia la tip kyrteng kum u Bah Ricky Kharmawlong naka shnong Pahamsyiem, bad u nongñiah jong katei ka Bolero Pick Up (ML 10 C 0948) la tip kyrteng kum u Tanborlang Kharsiang na Mawiong East Khasi Hills.
Katkum ka jingtip bala ioh lum la ong ruh ba katei ka jingjia kala jia namar ka jingpynher sted jong ka Bolero Pick Up ba u nongñiah u don ruh hapdeng ka jingbuaid bad um lah ban tehlakam shuh ïaka kali bad leit thom beit ïa katei ka Grand i10 haduh ba u nongñiah u la mynsaw jur.
Naka liang ki bor pulit jong ka Nongpoh mar mar kila leit sha katei ka jaka bad pynkit noh ïa utei u ba mynsaw sha Civil Hospital Nongpoh ban ioh ka jingsumar bad namar ka jingshitom kaba khamjur la rah noh sha Shillong bad ka jingtohkit halor katei ka jingjia ka dang ïaid shakhmat.
Nongpoh, Rymphang 13: Ki nongïalam ka Ri-Bhoi Youth Federation Mawhati Circle mynta ka sngi kila ther tyngeh pyrshah ïaka Dhar Construction Company (DCC) jong u Bah Ngaitlang Dhar kaba pyntrei ïa u surok Mawhati halor ka jingdonkti ban pynjot bad pynjulor ïaka mei mariang da kaba khlong ïaki maw na Wah Umiam ban pyntrei ïa u surok naduh Umsning sha Sonidan bad kumjuh ka jingtih maw naka par maw haka thaiñ Mawhati.
Naka liang u Bah Reynold Dkhar President ka RBYF Mawhati Circle u la pynpaw ba kum ka seng ka dap da ka jingsngewkhia ban iohi ba katei ka kompani ka khlong bad pynsniew dur ïaka wah Umiam da kaba khlong ïaki maw na katei wah ban shna ïa utei u surok bad kum ka seng kala byrngem ruh ba lada mih kino kino ki jingjulor ba kham jur ïa katei ka wah khamtam ki doh um kiba im ha katei ka wah naka liang ka kompani DCC bad ka tnad PWD ka dei ban shim ka jingkitkhlieh.
Nalor katei ka jingkhlong maw na katei ka wah naka liang ka seng kala ther ruh halor ka jingpyndonkam katei ka kompani ïaka par maw kaba don harud surok bah ba ïaid ba ieng da ki paidbah kaba lah ban buh jingma bad wanrah ka jingjia ba sngewsih ha kano kano ka por.
Shuh shuh ruh, na ka liang ka seng RBYF, ka la pynpaw ïa ka jingsngewkhia kaba jur halor ka jingkit palat pud jong ki kali dumper jong katei ka kompani DCC bad ki bym ju burom ïaki paidbah kiba ïaid lyngba ka surok Mawhati namar ka jingpum pum bad bunsien ki paidbah ki hap ban bam tdem ha shilynter jong utei u surok u ba ka jingtrei ka dang ïaid shaid shaid, bad kumjuh ruh da kaba ïaid na ki lynti bad surok shnong kiba la shna lyngba ka skhim PMGSY kaba lah ban wanrah ïa ka jingjulor noh jong kine ki surok, kumta na ka liang ka seng ka la maham tyngeh ba lada kine ki surok shnong ki jot noh tang shiteng por na ka jingiaid jong ki kali kit maw katei ka kompani DCC ka dei ban shim ïa ka jingkitkhlieh pat ban maramot ïa kine ki surok PMGSY.
U la ong ruh ba kum ka seng kan da pynlong ka jingjurip bad lada lap ba katei ka kompani ka dang pynjot ïaka mariang naka liang ka seng kam banse ban shim pat da kiwei ki lad ki lynti kiba kham tyngeh, la bynrap u Bah Reynold.
Khliehriat Rymphang 13 : Ka Khasi Students Union Tongseng Unit, kaba hapoh ka elaka Narpuh (East Jaiñtia Hills District, myn ha ka 10 tarik mynta u bnai ka la rakhe ïa kajingdap shi snem kynthih ka Unit jong ka seng, ha kane ka prokram la ïa don ryngkat lang ki nongïalam ka KSU East Jaiñtia Hills District, ki riew rangbah ba kynthup u Waheh Shnong Tongseng (Narpuh), u bah C.
Rymbai, Secretary Shnong, u bah S.
Phniaw, ki riew rangbah jong ka shnong, ki longkmie bad ki khun samla jong ka shnong.
Haba kren ha ka jingïalang, u President ka KSU East Jaiñtia Hills District, u bah Streamly.
S.
Suchen, u la pynpaw ka jingsngew kmen halor ka jingrakhe ka Unit ïa kane ka jingdap shi snem, u la pynkynmaw ïa ka jingïaid lynti ka Khasi Students Union kaba naduh u snem 1978, u la ong ba ha ka jingtyllun jong ka por, ki nongïalam jong ka seng ki ïa leit bad ki ïa wan, hynrei ka nongrim jong ka seng ka dang ïaineh kajuh haduh mynta, u la ai ruh ïa ki kyntien sneng kyntu ïa ki para dkhot jong ka seng bad ai mynsiem bad pynshlur ruh ïa ki ba kin long kiba don ka jingkitkhlieh ha kaba shakri ïa ka ri bad ka jaitbynriew, ban shakri ïa ki para doh, para snam, u la ai ruh ka jingkitbok kitrwiang ïa ka KSU Tongseng Unit ba kan nang ïaid shaphrang ha ki kam ki jam ban ïada ïa ka thaiñ, kumjuh ruh ïa ka ri bad jaitbynriew.
Ki nongïalam jong ka KSU East Jaiñtia Hills District, kiba la ai jingkren ki kynthup u General Secretary, u bah K.
S.
Suchiang, Finance Secretary, u bah Shaniahskhem Dkhar, Organising Secretary, u bah Olenbat Pdang, u Presidnet KSU Tongseng Unit, u samla W,Shyll bad kiwei kiwei.
Ha katei ka prokram la ot ruh ïa u cake, kum ka dak ka jingleh kmen bad la pynbyrngia ruh ïa ki paidbah da ki jingrwai bad jingshad tynrai na ki khun samla jong ka thaiñ.
Khliehriat, Rymphang 13: Ha ka jingïalang ïalap election, ba la pynlong mynta ka sngi ha shnong Narwan, u bah Vicent,H,Pala, uba dei u kyrtong jong ka Congress party, na ka 5-Sutnga Saipung Constituency bad uba dei ruh u MP jong ka Loksabha, mynta ka sngi u la pynshai paidbah ïa ki mat treikam jong ka party Congress na ka bynta ban kyntiew ïa ka thaiñ bad ïa ka jylla baroh kawei bad ha kane ka election MLA, 2023, u la sdang ïa ka jing ïalap election nyngkong eh na kane ka shnong Narwan, u la pynpaw ruh ïa ki jingangnud jong u ban wanrah ïa ki jingkylla kiba bun hapoh ka constituency bad ha ka District baroh kawei, lada u jop ha kane ka MLA election kaba long mynta u snem.
Utei u kyrtong u la pan ruh ka jingkyrshan na ki paidbah ba kin kyrshan lem ïa u ba un poi sha ka thong ba un dup ïoh ka lad ban pynurlong ïa ka jingangnud jong u, ka ba long na ka bynta ka bha ka miat ki paidbah ruh ban wanrah ïa ka roi ka kiew ha ka imlang ka sahlang.
Haba kren shaphang ka pule puthi, u la kular ba un ai ka jingiatreilang bad ki skul ba pynïaid da ki niam, da ki organisation khnang ban kyntiew ïa ka pule puthi “Lada poi sha ka thong, ngin ïarap ïa ki nonghikai kiba na ki skul niam, ki skul ba pynïaid da ki organisation ba kin biang ka tulop, ha kajuh ka por ki khynnah skul ruh kin ïoh ïa ki nonghikai kiba bha, lada duna palat ka tulop ka eh ban ïoh ïa ki nonghikai kiba biang"La ong ruh ba hapoh ka party Congress, ki la don ka jingthmu ban shna ïa kawei ka ïew kaba kyrpang kaba na ka bynta ki kynthei ba kin ïoh ban shong dukan, ba kin ïoh ban kamai die jingdie ha ki sem dukan, namar kiba bun ki kynthei, ki longkpa ki shu shong dukan ha ki rud surok katba u bar jylla pat u ïoh ban shong dukan ha ki ïing, ki sem dukan kiba bit ba biang.
U pynpaw ruh ka jingsngew khia halor ka jingbym biang ka bor ding bad kular ruh ba lada ka party kan poi ha ka bor, ha ryngkat ka jingïatreilang bad ki bor shnong, ka party kan ïarap ïa kito ki briew kiba duk, ki bym lah ban siew ïa ka bai bor ding, ban ai ha ki ïa ka bor ding kaba 200 unit, ka bym donkam ban siew pisa ba ki khun kin ïoh ban pule kot ha ka jingshai ka bor ding.
Kumjuh ruh, u kular ban pynioh ïa ki lad iohkam ïoh jam ïa ki briew ban kyntiew ïa ka ioh ka kot jong ki, da kaba wanrah ïa ki nongseng kam (Investors) kiba na bar, kumjuh ruh da kaba wanrah ïa ki shlem pule (University), ban pynheh ruh ïa ka jingioh bor ding da kaba shna shuh shuh ïa ki dam ban pynmih bor ding, ba ka bai bor ding ruh kan long kaba jem dor bad lada jem dor ka bor ding, kiba bun ki karkhana lah ban pynurlong kumjuh ruh ba ki briew kin ïohkam.
La ong ruh ba na ka liang ka party ka la dep saiñdur lypa ba ki briew kin ïoh ïa ki ïing, ki sem kiba bit ba biang bad halor kane ruh, donkam ka jingïatreilang bad ki bor shnong, u kular ruh ba lada un wan ha ka bor, na ka liang ka sorkar kan buh ïa ka pisa T.
500 klur tyngka, ban buh ha bank bad na ka sut jong kane ka pisa, lah ban shna ïa ki surok, ki lynti ki syngkien, ban pynbiang ïa ka um, ïa ki jingdonkam ki paidbah ha ki por ba don kino kino ki jingiseng heh lane ha kino kino ki lympung ba heh jong ki paidbah, kumjuh ruh ban buh ïa ki committee bapher bapher ki ban peit ïa ki jingdonkam ki paidbah.
Kumjuh ruh, u kular ba lada ka party kan wan ha ka bor, kan kyntiew ruh ïa ka koit ka khiah jong ki paidbah da kaba pynbit pynbiang bha ïa ki jaka ai jingsumar “Lada ngi ïoh ïa ka spah ka phew ka long lehnonhei lada ngim ïoh ïa ka koit ka khiah"Kiba la ai jingkren ki kynthup ruh u MDC barim jong ka thaiñ, u bah Philip Tangliang, u bah Sunday Bamon, u bah Tip Syrti, u bah Minot Lapasam bad kiwei kiwei, kiba la buh ka jingkyrpad bad kyntu ïa ki paidbah ba kin ai ka jingkyrshan ïa u bah Vincent.
H.
Pala ba un poi sha ka thong ha kane ka ïakhun ïa ka MLA election khnang ba ki jingkylla kin wan hapoh ka constituency ki ban long ka jingmyntoi ïa ki paidbah ha baroh ki liang.
Jowai, Rymphang 13: Ka Movement For Change (MFC) ka kynhun treimon sngewbha kaba lamkhmat da u nongtrei mon sngewbha u samla rangbah Chandame Sungoh kum u Chief Convenors bad u Phermaiñ Samayang Convenor kila leit ïakren bad ïakynduh bad ai jingthoh haki Returning Officers bad Deputy Commissioner jong ka West Jaiñtia Hills District.
Na ka liang jong ki kim ïoh lad ban ïa kynduh bad kitei ki heh ba peit ïa ka Election ki la ai ïaki jingthoh haki Personal Secretary jong ki ban pynpoi pat sha ki, kumjuh sha ki Returning Officers jong ka 1- Nartiang Constituency, 2- Jowai Constituency, 3- Raliang Constituency bad 4- Mowkaiaw Constituency ban ujor pyrshah ïaka jingleh arsap bad jingleh shiliang jong ki Waheh Chnong ïaki Party bad ki Candidates bapher bapher hapoh kine ki Constituencies.
Ka Movement kala ïoh ïaka jing ujor naki paitbah bad wat naki Candidates ruh baki Rangbah Shnong ki lehbor ban thombor ïaka hok jong ki.
Haba wan ki Candidates kiba bun pisa kiba kham bun nongbud te ki pynkyrpang bha ïaki jingpynkhreh ki jingpyntip hapoh shnong poh thaw bad ki rukom kren rukom pynïaid meeting.
La ïathuh lada wan pat daki bapli ki candidates ki bym don pisa ki bym don nongbud te wat tang ka jingtip ruh kim ïa ai hapoh shnong poh thaw.
Ym don nongshong shnong ba wan sngew wan sngap wat ka rukom pynkhreh ka rukom pynïaid bad ka rukom kren meeting ruh ki pynïapher bad leh arsap bha.
Kane ka jingleh jong ki ka long kumba i beiñ bad ïuhroit ïaka hok jong ki wei pat ki Party bad ki Candidates.
Kum ki Rangbah Shnong hi kim dei ban ïashah liang lane leh arsap ïa kino kino ki Party lane ki Candidates namar ba maki ruh ki don kahok ban pynsngew pynsngap ïaki nongrim bad ki jingmut jingthmu jong ki.
La ong ba ki paitbah ruh ki don kahok ban sngew ban sngap ïaki jingkren ki nongrim bad ki jingmut jingthmu jong ki Party bad ki Candidates, kane ka jingleh shiliang bad jingleh arsap jong ki ka pynkheiñ ïaki Rights jong ki Party ki Candidates ïaka Rules of Democracy bad ïaka Model Codes of Conduct.
Ka Movement ka kyrpad jur ïa kine ki Returning Officers bad ïa u Deputy Commissioner ruh ban shim khia ïaka ne ka kam.
Ka kyntu ruh ïaki Rangbah Shnong baroh ba kim dei ban pynpaw ïa kum kane ka jingleh arsap bad jingleh riewkhlaw jong ki, ki dei ban ïatreilang naka bynta ka bha ka miat ka ïaid beit ïaid ryntih jong kane ka Election.
Lada ka Movement ka dang lap ïaki Rangbah Shnong kiba leh ïa kum kine ki kam arsap te kan leit ujor shi syndon sha u Chief Election Officer jong ka Election Commission ka jylla.
Shillong, Rymphang : Ka ‘Courtyard by Marriott’ kaba long kawei na ki 30-tylli ki ‘Brand’ ba kyrpang jong ka Marriott Bonvoy, ka la pynbna ïa ka jingplie ïa ka Courtyard by Marriott Shillong.
Kane ka don hapdeng jong ka nongbah Shillong, ïa kaba la tip ruh kum kata ka “Scotland of the East", kane ka jingtei kaba don 182 kamra, ka long jaka na kaba lah ban ïohi ïa ki lum kiba itynnat; kane ka tyrwa ïa ki nongsah ka jinghui-hui jong ka nongbah bad ka jing kynjah jong ka meiramew.
“Ka Courtyard by Marriott Shillong ka long ka ba-26 jong ki Courtyard by Marriott ka ban long shibynta ha ka “Marriott Bonvoy portfolio" ha India bad kane ka kdew ïa ka jingïaid shaphrang jong ngi ha kane ka ri.
U Ranju Alex, Area Vice President – South Asia, Marriott International, u ong, “Ngi kmen shikatdei ban pynroi ïa ka jingdon jong ngi ha ka thaiñ Mihngi da kaba plie ïa ka Courtyard by Marriott Shillong, haba ka jingdawa ïa ka leit-jingleit ka ïaid ryngkat bad ka jingthrang jong ki nongleit-jingleit ban shem ki jaka ba phylla bad ba dang sdang roi ha ka India baroh kawei.
Ka hotel ka tyrwa ki deluxe lang bad ki luxury ‘suites’.
Ki rong ba la pyndonkam ha ki kamra ki long ki ban pynsyaid, kiba stem bad kiba lieh bad ki jingpynbiang ha ki kamra ki long ki ban pynïabiang-ryntih ïa ka jingtrei bad ka jingshongthait.
Ka Courtyard By Marriott Shillong ka plie lad ban jied napdeng lai-tylli ki jaka bam.
Ka “Spectra all-day dining" ka tyrwa bun ki jait-jingbam, ha ka ‘buffet’, kiba na kylleng-sawdong ka pyrthei bad lah ruh ban shu jied hi na ki jingbam ba na kane ka thaiñ.
Ka “Tavern Club" ka dei ka “alfresco bar" na kaba lah ban ïohi kyndiang ïa ki lum kiba itynnat; kane ka long ka jaka kaba biang bha na ka bynta ki “cocktails" bad ban pynmyllen ïalade da kaba bam ki jingbam barit-baria harud ka pung.
Ka “Shillong Baking Company" ka tyrwa bun-jait “brewed" coffee ba iwbih bad ki jingbam bathiang.
Shillong, Rymphang : Ka Lumjingthang Komiti ka buh ka jingkyrpad ïa kiba haïing kiba hasem jong kito kiba ieid kiba thoiñ, kiba don ïa u lum jingtrep ba la shna ha ki snem kiba la leit, hapoh ki bynta ba la ker bha shabar jong ka ‘Eco Freiendly Crematorium,’ ba kin sngewbha ban wan ïakynduh ïa ki nongkitkam kiba hakhmat jong ka Lumjingthang Komiti jong ka Seng Khasi Ri Raid Laban ha lane shwa ka 25 tarik mynta u bnai, bad ki lah ruh ban phone shau Secretary Lumjingthang u Rgh.
L.
Rynjah 876875-61910 / 9612022741, Chairman Lumjingthang Rgh.
B.
Marbaniang ph-96126-94692.
Na ka liang u Secretary ka lumjingthang komiti lyngba une u kyrwoh u pyntip ba ka komiti kan pynbha ïa ki katto katne ki bynta ha Lumjingthang ha kaba ka jingdon jong ki lumjingtep ka ktah ïa ka trei ka ktah, kumta lada ym don mano mano kiba wan ïakynduh ia ki nongkitkam kiba hakhmat jong ka Lumjingthang ha ki sngi ki tarik kiba la buh, ka Lumjingthang komiti ka la shim ïa ka rai ban pyn kynriah noh ïa ki lumjingtip kiba don ha ka Lumjing thang sha kiwei pat ki bynta ryngkat ka lehniam ka leh rukom katkum ka deiti tynrai jong ka jaidbynriew.
Ka komiti ka pyntip ruh ba kine ki lumjingtep ki kynthup ïa ka jingtep jong Sabibon Nongpiur, kmie ka Puri Thawmuidih, Donbok sing Nongpiur, PL Nongpiur (Bah Bing), Kpa ka slo Thawmuidih, Dili Shabong, Hintis Wahlang, Hedson Khongsngi ryngkat ki phra tylli kiba ka Lumjingthang kam lah shuh ban ithuh ia ki kyrteng jong ki.
Shillong, Rymphang 13: U Kyrtong ka National People’s Party (NPP) na Nongkrem constituency u la kyntait ban kynthoh ïa kiwei pat kiba ïakhun pyrshah ïa u ha ka ilekshon, ha kaba u la ong, “Ngam kwah ban pynjaboh ïa ka shyntur lajong tang na ka daw jong ka politik.
"Haba kren ha ka jingïalang ïalap election ha madan Laitkor, u Bah Lamare u la ong ba baroh 7 ngut ki kyrtong kiba ïakhun pyrshah kim ïakren shuh paramaki, hynrei ki shu kynthoh beit tang ïa u Dasakhiat, “Ngam tip haduh katno kata ka jingieid ïa uta u Dasakhiat," u la ong shuh shuh.
Halor ka jingkynnoh heh spah bad ba u leit thied ïa ki vote, u la ong ba um don uwei ruh ba u la thied bad rah sha ïing.
“Phin thied kumno ïa ka vote kaba dei ka hok jong ki paidbah ba ki leit thep beit ha kyndong marwei," u la ong.
U Bah Lamare u la ong shuh shuh ba ka rukom kren jong kiwei ki kyrtong shano kan ïalam.
“Ngi ïohsngew ïa ka jingïalap jong kiwei ki kyntong haba ki pyndonkam da ki kyntien kiba khuid, tang 5 minit hadien sneng pop pat ïa ki paidbah da kaba ong shim beit wat sngewnguh wat thep, u dep shato haba u ai sngewbha," u la ong bad bynrap ba kine ki jingsneng kidei kiba ma bha bad shano kan poi ka lawei kiba dang khynnah.
“Lada phim sngewmon ïa ki ban leit shim jingïarap na u Dasakhiat, khang ïa ki ban nym leit ," u la ong shuh shuh.
Na ka liang u MLA barim ka Umroi, u Bah Ngaitlang Dhar uba dei u kpa jong u Bah Dasakhiat, u la ong ba ha kine ki sngi ïalap election ka don beit tang ka jingbeiñ ïa ka NPP bad ïa kita ki heh spah, ym don shuh da kiwei kiwei ki jingkren.
“Ngam dei uta u heh spah, hynrei ka jingpaw bad ka jingkheiñ ba ngi dei ki heh spah kadei ba ngi heh ka mynsiem da kaba kloi ban ïasnohkti lang bad ban kyrshan lem ïa ki kup shiliang sem shiliang," u la ong.
U la ong ba ka jingkynnoh bad ki jingkren jong kiwei ki kyrtong kidei tang ki buit ban pyntieng ban pynsmiej ïa ki paidbah ka Nongkrem constituency.
Jowai, Rymphang 13: Ka lyer jong ka NPP hapoh ka 1-Nartiang Constituency kala syllad jur, kaba la sakhi mynta ka sngi ha ka jingïalang ba la khot pynlong da u kyrtong ka NPP ma Sniawbhalang Dhar ha madan heh jong ka shnong Khanduli, ha kaba da ki hajar hajar ngut ki nongkyrshan ka Party NPP na ki shnong bapher bapher kynthup ïa kiba na khappud kila ïamih paidbah sha kane ka jingïalang.
Kane ka jingmih ki paidbah ka long kum ka dak bad ka jingai jingkyrshan ba pura jong ki ïa u ma Sniawbhalang Dhar ban ïoh biang ïa ka jingjop sa ha kane ka kynti ban long biang sa shisien kum u nongmihkhmat sha ka Dorbar thawaiñ ka jylla na ka bynta kane ka samoi 5 snem ban wan.
‘Kiba bun na ki nongkren ha kane ka jingïalang khamtam naduh ki nongïalam shnong ka Khanduli kila pynsngew ïa ki kam jong u ma Sniawbhalang Dhar kiba la kren kham jam’.
Nalor kiwei de ki nongkren ki kynthup ïa u CEM ka JHADC ma Thombor Shiwat uba la pynsngew ba ha kane ka kynti ki paidbah kin pynjop don burom ïa u ma Sniawbha da kaba pyntam haduh 7 hajar tam ïa ka Vote.
Ula khot ba kane ka kali ba thymmai (NPP) kaba ïalam da u ma Sniawbha kan long shisha ka Party kaba trei na ka bynta ki paidbah ym kum kato ka kali ba rim (Congress).
Ula ong haduh mynta ki paidbah ki dang shaniah ha une u nongmihkhmat da kaba pynsngew ba u ma Sniawbha un ïaleh ban pynbeit noh ïa ka jingïakhajia pud hapdeng ka Assam.
Na ka liang u ma Sniawbhalang Dhar ha ka jingkren ula ong kum u Chairman ka District Regional Boundary Committee ula kren shai ynda ula wan biang ha ka jingjop ïa kane ka jingpynbeit pud yn pyndep noh ïa kiba dang sahteng, kata ban pynwan ïa kito ki jaka naduh ka Block I & II shapoh ka jylla Meghalaya.
Kiwei de ki nongkren ha kane ka sngi kila pynsngew ha kaba ïadei bad u pud u sam dei tang ka NPP kaba nud ban ïakren bad ban pynbeit noh ïa u pud u sam hapdeng ki ar jylla Meghalaya-Assam.
Ïa ka jingïalang la pynïaid da u ma Hamkom Khynriam ha kaba ula kam ba ka jingwan ki paidbah sha kane ka jingïalang kala poi sha ka 25 hajar ngut.
Ha kane ka sngi la pynshong shit shuh shuh da ki jingshad na ki khun samla bad ki jingrwai na ki longkmie ka thaiñ, katba ki na ka liang ki paid nongkyrshan kila shim bynta lang ban ïashad ïakmen ha madan.
Tura, Rymphang 13 : U Myntri Rangbah ka Jylla bad National President ka National People’s Party (NPP) Conrad K Sangma, hynne ka sngi nyngkong, ula sdang biang ïa ka kylla kaba –ar jong ka jingleit ïalap elekshon bad pyndonkam da ka helicopter ban rung sha ki constituency ba sha kyndong jong ka Ri-lum Garo.
Hynne ka sngi, u Conrad ula pynlong ïaka jingïalap elekshon ha Narangbari kaba hap hapoh ka 48-Selsella Constituency bad ha Chokpot kaba hap hapoh ka 53-Chokpot Constituency.
U Conrad u dei uba mihkhmat teng ïa ka Selsella Constituency ha u snem 2008 bad u dei ruh u Myntri pla tyngka ba khynnah tam ka Jylla ha katei ka por.
Haba kren ha ka jingïalang, ula ong ba ka Selsella ka dei ka constituency kaba u sngewjan bha bad ula kren halor ka jingïa dei jong u bad ki paidbah, kaba la kham palat ïa ka kam saiñ pyrthei.
“Ki paidbah ka Selsella kila hikai ïa nga halor ka kam saiñ pyrthei, nga la ïoh shibun ki jingnang jingtip ha ka kam saiñ pyrthei nangne" ula ong haba bynrap ba u dang ïai bteng ban pynlut kham bun ïa ka por sha ki paidbah bad ki jingeh jong ka Selsella.
Haba kren ïa ka mat ba pynïaid ïa baroh kiba wan ïashimbynta, ula ong “Ka Elekshon ka wan bad ka leit, ki jingeh ki wan bad ki leit hynrei tang kawei kaba ïai neh ka dei ka jingïadei.
Ngi baroh la kha ha Ri-lum Garo, Ngi la sah ha Ri-lum Garo bad ngin pynkut ïa ka jingim jong ngi ha Ri-lum Garo, na kata ka daw ngi donkam ban don ka jingïatreilang".
U Conrad ula pynpaw ruh ba kum u Myntri Rangbah ula pynthikna ba u shim ïa ki jingai jingmut jong baroh ki briew na ki niam bapher bapher, ne ki jaidbynriew.
“Nga kular ha phi ba ngam ju ibeiñ ïano ïano ruh ha ka kam ba nga trei.
Nga burom ïa baroh bad nga ñiewkor kumjuh ïa baroh" ula ong.
Haba pynpaw ba u Arbinstone Marak u dei u Khun ka Ri-lum Garo bad ba ki paidbah ki dei ban ïatylli ha kaban vote ïa u, ula ong “U dei na Selsella bad u tip ïa ki jingeh jong ka thaiñ bad u dei uba biang eh ban mihkhmat ha kaban pynsngew ïa ka sur jong ki paidbah".
U Conrad ula ong ruh ba ula jied ïa u Arbinstone Marak ha ka jaka ka MLA namar ba ki paidbah kila tyrwa ïa u bad pynpaw ba kin ai ka jingkyrshan kaba khlaiñ bha.
Haba pynpaw ba ka NPP kala pynkhreh ban thaw biang ïa ka Sorkar ban wan, ula ïasaid ba kam don jingmut ban vote ïa ki kyrtong jong kiwei ki party ki ban nym thaw ïa ka Sorkar.
“Ka saiñ hima sima ha Meghalaya kala ïapher bha mynta.
Ki paidbah ka Ri-lum Khasi bad Jaintia kila ïatylli ban pynkhlaiñ ïa ka NPP bad ngi sngewskhem ban jop bun duh na baroh" ula ong.
Ha Chokpot, une u Khliehduh ka NPP ula kren sani bha halor ki kam pynroi bapher bapher bala wanrah da ka Sorkar ba ïalam ka NPP ban pynthikna ïa ka jingkiew shaphrang jong ka South Garo Hills, kaba la shah iehbeiñ da ki phew snem haba kyntu ruh ïa ki paidbah ba kin vote ïa u kyrtong ka NPP u Sengchim Sangma.
Ula ong ba ka jinglong jingman ka surok sha Chokpot ka long kaba sniew bha hynrei ka Sorkar ba ïalam da ka NPP kala pynthikna ba ka jingshna ïa kane ka surok ka long kaba kongsan naduh na 9th mile jong ka surok Tura-Dalu haduh ha Chokpot.
Ula ong ruh ba ka Sorkar ba ïalam da ka NPP kala shim ïa ka sienjam ban shna ïa ka Ophis jong ka Block bad ka Civil Sub Division.
Ula ong ruh ba ka Sorkar kala dep mang jan T.
100 klur ban pyntrei ïa ki kam pynroi bapher bapher ha ka thaiñ Chokpot.
Shillong, Rymphang 13 : U Chairman ka AICC, Media and Publicity, u Pawan Khera u la kynnoh ba u Dr Mukul Sangma u long kum u Brutus uba dung tari nadien ïa ka Congress bad une un sa leh kumjuh ïa ka Mamata Banerjee bad ki nongïalam ka TMC.
“ Ngam da kwah ban kynthoh eh ïa une u briew uba la long mynta u Brutus, ka Mamata ka la dei ban sngewthuh nga mut ïano.
Lada kam sngewthuh ruh kan sa sngewthuh ha ki khyndiat bnai ne snem.
Namar lada u lah ban leh kumne ïa ngi ( Congress) un leh kumjuh ïa ka ruh" ong u Khera haba kren ha ki lad pathai khubor.
“ Ngi la ïohi ïa ka Team A, Team B, Team C bad Team D baroh ki tip bad ïohi mano ba leh na ka bynta jongno ruh" ong u Khera.
Haba la kylli ïa u Khera u la ong ba u Brutus u dei u Dr Mukul Sangma namar ïa u Brutus la jer kyrteng noh kum u Mukul Sangma bad u la ong ki paidbah ki la tip hi ïa ka khana shaphang u Brutus kaei kaba u la leh.
Ka Congress ka la shah ktah jur bha haba u Dr Mukul bad ki 11 ngut ki MLA ka Congress ki la phet jyndat bad pynïasoh sha ka TMC kaba dei mynta ka Liang Pyrshah.
U la ong ruh ba kito kiwei ki MLA ki dei kiba tlot bor namar ha ka por ba hap ban ïakhun tyngeh kiba tlot bor ki phet noh kiba khlaiñ bor ki ïeng ban ïakhun bad phi ïohi mynta kiba bun ki kyrtong jongka Congress kynthei bad shynrang kiba khlaiñ bor bad kine kin sa jop.
U la ong “ Ngi la wan sha Meghalaya namar ngi thikna ban thaw ïa ka sorkar ba thymmai ka ban pyllait ïaka jylla na ka jingbamsap bad lait na ki jingïasylla bad ïateh lok bad kita ki seng arsap".
Ki paidbah ki kwah ïa ka 5 star Meghalaya kiba dei ki san tylli ki nongrim jongka Congress bad kita ki long ki jingpynkylla thymmai ïa ka Meghalaya namar kine kin jia tang lada wan ka jingkylla.
“ Ngi kular ïa phi ba tang hapoh 100 sngi ba ngin synshar ngin wanrah ki jingkylla" ong u Khera.
Amos 5:21 “Nga isih, nga ibeiñ ïa Ki Jingkhawai Niam jong phi, bad ngan ym sngewbha satia ïa ki jingïaseng ba kyrpang jong phi.
U Amos u la mih haka 8th B.
C.
U prophet uba kren shaphang ka hok jong ki ba duk, namar ki ba riewspah bad ki bakhraw batri, ki Riewniam bad ki Lyngdoh ki la iuhroit ïa ka hok u duk u suk u rangli juki.
Ka Political Condition jong ki Israel kala bamsap, bad kaba pynksan tang ïaki riewspah bad ïaki riew heh kyrdan.
Ki lalot ïa ki kyrdan kiba heh haka synshar khadar tang ban ioh klun im im peit peit ïaka bor bad ka burom pyrthei.
Ka Social Condition jong ki Isreal ka long kaba noh tara jur, kaba pynksan ïa kiba riewspah bad kaba ñiew beiñ ïa kiba duk.
Kiba duk kim don sur ban dawa wat ïala ka hok jong ki.
Ka Religious Condition jong ki ka long kaba arsap.
Ki Lyngdoh bad ki Lebi bad ki Nongthoh, ki pyndep shibun ki jingkñia ainguh, ki pyndep lut ïa ki jingleh ñiam katkum ka hukum u Moses, hynrei ka dohnud jong ki kam don jingïadei bad u Blei.
Khamtam ka jingim ba man la ka sngi jong ki ka long ïa pyrshah bad ka jingshakri jong ki, ki leh riewblei tang haki jingïaseng khawai niam, katba ka jingim pat kaba pyrshah ïaka Mon u Blei.
Kumta, u Blei u la khot kyrpang ïa u Amos ban kdew pyrshah ïa kata ka jinglong jong ki, ba kin tip, ba kin iohi ïa lade, ïala ki jingleh bakla, ha shwa ka jingpynjot kaba un sa wan halor jong ki.
U Blei u la ai ruh ïaki dak jingmaham ïaka balang khristan ha Ri Khasi Jaiñtia, hynrei ym don ba pdiang ïaki ba kidei ki jingmaham jong U Blei.
Ka Ri Khasi kaba don khambun ki khristan, ka la dei ban long ka Ri kaba kham bha ha ki liang baroh.
Pynban kat sha ba phai, ngim don jingïapher shuh na ka jinglong jong ki Isreal haki por jong u Prophet Amos.
Ha kaba ka synshar khadar kala pyut plak, kaba la dap tang daka jingleh jubor, bad kaba bam sap ha ki liang baroh.
Ka imlang sahlang kaba la pynïakhlad kyrdan daka kharai bah ïaki ba riewspah bad ïaki ba duk.
Ka jingmane blei jong ki khristan kala long kham palat ïaki Isreal haka 8th BC.
Ki pynlong ïaki jingïaseng bah tang ban pyndep ïaki riti pynïaid kam jong ki balang, ki nongwan jingïaseng ki wan kumba wan haka rynsan ïakop pyni riam.
Donbok ba dang don hi katto katne kiba wad shisha ïa u Blei daka dohnud, ba U Blei u dang ai shwa tang ki dak, bad um pat wanrah ïaka jingpynjot jong u.
Hynrei kiba bun ki riewngeit ngi long kum ki angel ha iingmane bad kum ki soitan haka jingim ba man ka sngi.
Ka jingim jong ngi, kam ju ïadei satia bad ka ktien u Blei.
Bun ki Khristan kiba ym lah ban shanñiah ka ki kam ophis, haki kam khaiï, bun ki khristan kiba ym lah ban shanñiah haka synshar khadar bad haka imlang sahlang.
Haba ïakren ïaki kam balang ka jingshyrkhei jong ka politics ka kham jur hapoh balang ban haka sorkar, ki nongïalam ki buh ïalade haki kyrdan kiba halor eh, tang ban ioh pyntreikam ïaki jingthmu shimet jong ki, ym shuh katba kum ka ktien u Blei, ka riti ka long kum ka blei rit, katba ka Bible ka long tang ka subject ïathuh khana ban pynlang briew na rynsan balang.
Ki nongïalam balang kiba kham poh kyrdan kim don sur ban ang wat shikyntien ha khmat ki baheh jong ki.
Yn nai ïakren shuh ïa kita ki luk ki lak, kim don wat tang haka pali ïakren ruh.
Ngi ong, naka bynta ka burom u Blei, bad haka kyrteng jong ka niam, ngi sher dara pynlong jingïaseng khawai niam kaba remdor, ngi ïa bam ïa dih, ïa khawai dawai sngewbha, katba ka dohnud pat ka jngai na u Blei, ka jingim ba man ka sngi kam ïadei bad ka jingim khristan.
Nalor bala kynriah naka nongrim jinghikai khristan, dang pynksan shuh shuh da kaba ong ba hangno ngi bakla, ïa kita pat kiba kren ïaka jingshisha la kyntait bad la ong ïaki kiba sniew, kiba leh bieij.
To peit noh ki khmat, to iohi noh ïaka jingshisha, to sngewthuh hala dohnud.
Ha ki jingïaseng khawai niam, jia ki jingjia aksiden, jia ki eriong ba pyntwa ïaki dara jingïaseng, jia ka jingduh ki bor jingsawa, hap shu pynkut jubor ha mar pdeng ki jingïaseng, jia ka jinghap slap ha ki por mane blei.
Wat la ngi ïa iohi pylleiñ pylleiñ ïa kine ki jingjia, ngim pat ngeit ba ki dei ki jingpynïaid jong U Blei ïaki bor mariang, ïa ki bor jong ki tiar ki tar kiba ngi pyndonkam.
Hato ym dei u Blei uba pynhap slap ne u ba pynshai ïaka sngi?Namar kata te, kumne u ong U Trai ki paid: “To pyrkhat phi ïa la ki lynti.
HAGGAI 1:5To wad ïa u Trai, te phin im; ïoh ba un mih noh kum ka ding ha ka ïing u Joseph, bad ba kan bam duh noh bad ba yn ym don ban pynlip ïa ka ha Bethel.
AMOS 5:6To wad ïa ka ba bha, te ym ïa ka ba sniew, ba phin ïoh im: te kumta u Trai, u Blei ki paid, un long lem bad phi, kumba phi ong.
AMOS 5:14 KHBAmen.
Ha kane ka kynti ba mynta, ka dei ka social media kaba pynphriang sted bha ïa ki khubor ha man la ki minit ha uwei pa uwei u briew.
Ka dei shisha ka juk jong ka social media namar ka la synshar ia man la uwei pa uwei u briew.
Hynrei, ka jingkylli kaba mih kalong, haduh katno kane ka juk jong ka social media kan ktah shisha ïa kane ka MLA Elekshon 2023 kaban sa long shen ha ka 27th u Rymphang 2023.
Ka bynta(role) bad ka jigktah(impact) jong ki social media ka treikam bha ha kito ki ri kiba la shai (developed countries) bad kumjuh ruh ha kito ki briew kiba la nang la stad bad kiba la shai ka jingmut jingpyrkhat (educated and intellectual people).
Ha ki briew kiba dang dum ka jabieng bad dang duna ka bor pyrkhat pyrdain jongki, ka social media ka kylla long tang ka kamkai bad kam pynbyrngia ïa ki.
Kiba dang tlot ka rukom pyrkhat, ka pisa, ki tiar ki tar ïoh ei, ki ktien pynbiej laiphew jait kin dang shah pynngop hi ha ki briew u candidate khamtam ki nongtrei ba napoh jong u (internal agents).
Kum kine ki briew ym don dawai ban pynkoit ïa ka jingshah teh mraw jongki ha ki kheiñ Blei ïa u candidate jongki bad ka party ba ki la ngat.
Mynta ka sien,ngin ïohi shisha haduh katno ki briew kin stad shisha ban jied bad pynkylla khongpong ïa ka synshar khadar hapoh ka jylla jongngi.
Ngi la ïohi lyngba ki social media ba ki Minister jong kane ka sorkar MDA kaba bat ïa ka jingsynshar ha kine ki san snem ba lah dep ki ïai kop bad kyrhuh ba kin jop suk biang ïa kane ka elekshon 2023 da kaba suk eh hynrei ki social media pat bun kim pdiang shuh ïa ka rukom treikam jong kane ka sorkar MDA mynta (anti-incumbency waves).
Kiba bun ki paidbah bym don liang satia sha kano kano ka party ki kwah noh ka jingkylla kaba thymmai.
Kim kwah shuh ba kijuh shi kijuh ki briew kin synshar da kijuh shi kijuh ki rukom treikam da ki phew phew snem mynta.
Lada kane ka dei ka jingkwah bad angnud shisha ki paidbah nongshong shnong kumba ka paw ha ki social media, ka jylla jongngi khlem artatien kan wan shisha ka jingkylla da ka rukom treikam kaba thymmai da ki riew thymmai shisha.
Ka result MLA elekshon ruh kan kylla khongpong shisha khlem poi pyrkhat(surpried and unexpected result) hadien ka 2nd March 2023 kaba dei ka sngi niew vote ha ka jylla jongngi.
Hadien ka 2 tarik u Lber 2023, lah ban bishar bad ïohi shisha ïa ka jingstad, ka jingshemphang bad kumjuh ruh ïa ka jinngbiej bad jingtlot ki paidbah.
Kin don ki constituency kiba la kheiñ bad niew ïa ki kum kiba la shai hynrei kin sa pyni pat da ki kam ba ki dang biej bad dang sahdien ha ka jingmut jingpyrkhat jongki.
Don pat ki contituency kiba la kheiñ biej bad kheiñ troiñ hynrei kin sa pyni pat ba kin long pynban kiba la shai bad lah ïaid shakhmat ha ka rukom pyrkhat pyrdain jongki.
Lah ruh ban bishar, hato, stad u nongsor ne stad u nongkyndong ban jied ïa la ki nongmihkhmat paidbah.
Haduh katno ki nong Mawlai kin pyni bad pynshisha ba kidei ki nong Mawlai ba shisha.
Ki nong Mawkhar-Jaïaw pat, ki lah ne em ban pynshisha ba ki dei shisha ka jabieng jong ka ri Khasi-Jaintia’ kumba ki ju sin mynshwa.
Kumjuh ruh ka Laitumkhrah kadei shisha ne em ka constituency kaba la nang la stad jong ka sor Shillong.
Kumjuh ruh ka thain ri War Mihngi(Pynursla Area) ki lah ne em ban pynshisha ba ki dei shisha kita ki ‘riew thma kiba la stad bad ba la shai’ (war people).
Sa peit ruh sha ri Jaintia ka dei shisha ne em ka ri u Woh Kiang Nangbah bad ki Eastern West Khasi Hills kum ka ri jong u Tirot Sing bad ka West Khasi Hills pat kum ka ri u Syiem Wickliffe Syiem.
Tang bakla jied, ngin kylla nongdie ri hi da lade ïa lade.
Ngin kylla mynder hi ha la ka jongka ri.
Ngin kylla nongthoh dieng jongno- re-jongno.
Ngin ïai long ki mraw ha la ka jong ka ri.
Kumba ju ïai pynkynmaw man ka por ïa ki kyntien u John Milton:- Kyndit, ïengjoit, ne jot syndon noh thiaw.
(Awake,arise,or be perished).
Shillong, Rymphang 13 : Da ki hajar ngut ki nongshong shnong ka Sohïong constituency ki la tuid sha ka jingïalang ïalap elekshon jong u kyrtong ka NPP Sohïong, Bah Samin Malngiang kaba long ha kane ka sngi Nyngkong ha Rangshken.
Ki heh ka NPP kiba la wan ban ïalap elekshon lang na ka bynta utei u kyrtong ha katei ka sngi ki kynthup naduh u National Vice President ka party Bah Prestone Tynsong ba dei ruh u Symbud Myntri Rangbah ka jylla, nangta u President ka NPP Meghalaya Dr.
WR Kharlukhi, ki heh ka NPP East Khasi Hills bad ruh na ka NPYF nalor kiwei kiwei.
Na ka liang u National Vice President ka party haba kren ha katei ka jingïalang u la ong ba ka jingbun u paidbah ba poi sha katei ka jingïalang ka la pyntikna lypa ba u Bah Samlin u la jop donburom.
Shuh shuh u la ong ruh ba u kyntu ruh ïa u kyrtong ka UDP, Bah HDR Lyngdoh ba un shongthait noh bad ban shu ai noh ka jingkyrkhu ïa u Bah Samlin.
“Ko Maheh, katne phi ïohi u paidbah to seh shongthait donburom noh ka la biang shu ai noh ka jingkyrkhu jongphi sha u Bah Samlin namar u la dep tip lut ka rukom treikam namar u kham tip u nongshah hikai ban ïa u nonghikai ban wanrah ïa ka kam pynroi ha sohiong constituency," la bynrap biang u Bah Prestone.
Utei u heh ka NPP u la kular ruh ba u Bah Samlin kum u MLA ba thymmai un ïoh biang ban don ha Secretariat.
Na ka liang u kyrtong ka party u la ong ba kumba u jop ha u snem 2018 da ka jingieid kumta ruh un bteng biang ïa ka jingjop da ka jingieid.
U Bah Samlin u la ïathuh ruh ba lada kren ïa ki kam pynroi ki la don bun bha ki jingkylla ba u la lah ban trei ha kine ki 5 snem kum u nongmihkhmat la ka long ha ki lynti syngkien, ka umbam umdih, ka koit ka khiah , ka pule ka puthi bad bun kiwei kiwei.
U President ka NPP Meghalaya, Dr.
WR Kharlukhi pat u la ïathuh ba kadei ka jingshisha ba ka la don ka jingtyrwa na u Bah HDR ban wan sha ka NPP hynrei ki la jied pat da u ba kham samla, kata u Bah Samlin Malngiang.
Ha shwa kane, la ïoh ruh ïa ka jingkren na bun ki nongïalam kiba donlang bad u Bah HDR Lyngdoh ha ka por ba u dang don ha ka Congress bad ruh na u Chief Adviser ka UDP Sohiong, Bah K Sunn uba la phet noh hadien ba um sngewïahap shuh ïa ka rukom treikam bad ka kynhun kaba thymmai.
Nongpoh, Lber 23 : Ka Confederation of Ri-Bhoi People (CORP) central body mynta ka sngi kila leit ban kynduh kyrkieh ïa ki paidbah nong shong shnong ha Nongwah Mawtamur shwa ban poi ka jing pyn beit pud ha ka wat ka ba ar, hadien ba ka seng ka la ioh sngew ba ka sorkar ka la rai ba ka nongwah mawtamur kan ngat sha Assam ban wad ïa ki jing shisha na ki paidbah nong shong shnong ka ba don kumba 15 tylli ki shnong ha Nongwah Mawtamur.
Ha katei ka jingleit kynduh jong ka seng naka liang ki paidbah kila sei pynban ïaki kot ki sla ban pynshisha ba ki dei ki nong Meghalaya naduh ki snem 1967 ryngkat ki dulir jaka, ha kaba wat ïaka EPIC, ki skhim sorkar ruh ki dei naka jylla Meghalaya.
“Ka jing kam jubor jong ka sorkar Assam ïa ka Nongwah Mawtamur ka dei ba ka Sorkar Meghalaya lane ki bor District Council kim shim khia naduh myn shwa, ki paidbah nong shong shnong ki juh pyrshah barabor ïa ki bor ka Assam hynrei tang shi shnong kim lah ban leh eiei lada ka sorkar kam shim khia, wat katta ruh ki paidbah nong shong shnong ki dang shanñiah beit ha kane ka sorkar ba mynta ban lum ban lang ïaki sha Meghalaya, ki shnong ki don ïa ka lum jingtep, lum balang bad khlaw Shnong" la ong u Bah Bandari President ka CoRP.
Kaba sngew sih ka long ba wat u local MLA ka Jirang u Bah Sosthenes Sohtun u ong ba ka Nongwah Mawtamur ka la hap sha Assam la pyn shai da ki paidbah hakhmat ki nongïalam seng bad kila pyn shisha ruh baroh ki jaka la register ha Hima Sohiong.
Naka liang ka seng ka kyntu ïa ka sorkar ba ka dei ban bishar bñiah bha na ki kot ki sla ryngkat ki nongïalam shnong nongïalam hima, ym ban sngap da ka jingrah kti jong ki briew ki bym dei khasi kiba shong ba sah ha katei ka thaiñ, khnang ba kan nym mih kano kano ka huri hura bad ka jingkulmar hadien habud.
Khliehriat, Lber 23 : Kum shibynta ïa ka jingrakhe ïa ka World Tuberculosis Month, kaba baroh shi bnai, ban pynshai sha ki paidbah ïa ka jingpang TB lane ka Tuberculosis, ka ophis jong ka District Tuberculosis Society, Jaiñtia Hills, mynta ka sngi ka la pynlong da ka drama surok lane ka Street play ha ïew Khliehriat.
La pynkut ruh ïa ka drama da ka jingshim jingkular lane ka pledge ba dei ban weng noh ïa ki jingsngew sheptieng ïa ka jingpang Tuberculosis, ban weng noh ïa kano kano ka jingpeit poh ne peit ibeiñ ïa kiba don ïa kane ka jingpang, kumjuh ruh ban don ka jingthmu ban weng noh shi syndon ïa kane ka jingpang na ka ri India kata haduh u snem 2025.
U Senior Technical Laboratory Supervisor (STLS), Khliehriat Tuberculosis Unit, u bah.
W.
Siangshai, ha ka jingkren jong u ha kane ka sngi, u la ong ba kane ka jingpang Tuberculosis, ka dei ka jingpang kaba wan na ki jait khniang bacteria, kiba la tip kum ki Mycobacterium Tuberculosis bad ki long kiba iabit bad kiba saphriang lyngba ka lyer, kata lada don u briew uba don ïa kane ka jingpang TB lada um shim khia ban shim ïa ki jingsumar, ka lah ban saphriang sha kiwei pat lyngba ka jyrhoh, ka synriah, u kyntu ïa ki paidbah ba ka long kaba donkam ban phah leh ïa ka TB test, lada don kano kano ka dak jong kane ka jingpang, u kyntu ruh ban leh khuid, ban bam ïa ki jingbam kiba tei ïa ka met.
U Senior Treatment Supervisor (STS), Khliehriat Tuberculosis Unit, u bah L.
S.
Manner, u la kren shaphang ki dak (symptoms) kiba paw shabar jong kane ka jingpang Tuberculosis, la ong ruh ba lada don kiba don ka dak ka shin jong ka jingpang, kum ka jyrhoh kaba la neh haduh ar taïew, ka jingpang shit, ka jingmih syep mynmiet, ka jinghiar ha ka jingkhia, ka jyrhoh snam, ka jing bym don ka jingsngew thngan, ki dei ban leit phah test noh kham kloi sha kino kino ki jaka ai jingsumar jong ka sorkar, kiba don hajan kum ki Government Health Centre, Civil Hospital, CHCs, PHCs.
La ong ruh ba kane ka jingpang Tuberculosis, ka dei ka jingpang kaba lah ban pynkoit lane kaba lah ban sumar, lada ki nongpang ki shim khia ban dih ïa ki dawai bad ban bud ïa ki jingbthah jong ki doctor.
U la ïathuh ruh ba kito ki nongpang kiba dang don hapdeng ka jingshah sumar, ki lah ban ïoh jingkyrshan da ka pisa T 500 tyngka man la u bnai na ka bynta ba kin thied ïa ki jait jingbam ki ba tei ïa ka met ba kin dup koit kloi na kane ka jingpang.
Khliehriat Lber 23 : Halor ka jingïap pathar ki dohkha ha ka wah Lukha kaba don ha Sonapyrdi, East Jaiñtia Hills District, kaba la jia hynnin ka sngi, ha kaba ki dohkha kiba la ïap bad kito kiba la jan iap ki la shu per halor ka sla um bad la suba jur ruh ba ka dei namar ka jingpyntuid jakhlia na ki karkhana dewbilat, halor kane ki nongïalam jong ka Sonapyrdi Tourism and Economic Development Society bad ka Khasi Students Union Narpuh Circle mynta ka sngi ki la leit ban buh da ka jingthoh kum ka jingujor hakhmat u Deputy Commissioner ka East Jaiñtia Hills District ha Khliehriat.
Na ka liang ki nongïalam jong ka KSU Narpuh, ba kynthup u President, u bah K.
S.
