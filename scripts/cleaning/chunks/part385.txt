Hato um bamsap da ki kam dawa pisa.
Hato u dei u briew uba bha?" kylli u Shira.
U la ong shuh shuh kaei ka thong jong katei ka kynhun kieng atiar ki shu kam ba ki trei na ka bynta ki paidbah, hynrei ki shu siat iap ïa kiba lui lui bad dawa pisa hato kane kam dei ka bamsap.
Hato kane ka dei ka kam ba bha? kylli u Shira.
ïa kiba kum kine ki jait briew ki paidbah ki dei ban bishar bad pyrkhat arsien namar lada u ïoh lad un dang kham bamsap shuh shuh ma u ban ïa kiwei.
Halor ka jingïai shah jongka NPP u Shira u la ong ka daw ka dei namar ba ka don ka jingïadei kaba jan bad ki nongïalam ka BJP na Delhi.
“ Ki don ka jingïadei kaba jan bha bad ka NPP khamtam bad u myntri rangbah u Conrad K Sangma.
Namar ba ngi burom ïa kane ngi shu iai shah wat la ki kynnoh kumno kumno ruh.
Kiwei kiwei ki nongïalam ka BJP ha ka jylla ruh ki biang ym baroh ki dei kiba pyshah sorkar namar kum u bah Sanbor Shullai dang shen u la kyntu ïa u bah Ernest Mawrie bad bah A.
L Hek ba kin kham tyngkan ha ka ktien ka thylliej kumba ka BJP ka ïatrei lang bad ka sorkar MDA.
Kane ka jingong u bah Sanbor ka long kaba dei eh" ong u Timothy.
U la ong “ Ngi kwah ban ïatrei lang bad ka BJP ha ka sorkar jylla namar ha ka sorkar pdeng ruh dei ka BJP kaba synshar bad kane kan ïarap ïa ka jylla ha kiba bun ki liang nalor kata ngi na ka NPP ruh ngi kyrshan ïaka BJP hi ha Delhi.
Kumta ka dei ban don ka jingïatrei lang ban ïai bteng ka jingïadei".
Jowai, Jylliew 10: Ka jingïalehkai phutbol jong ki khynnah skul ne ka ‘Inter School Subroto Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai kala la long mynta ka sngi 10 tarik ha madan Kiang Nangbah Stadium, Jowai.
Ha ka jingïalehkai jong ka kyrdan Under-17 ki khynnah shynrang la wan ban ïakhun nyngkong da ka Ummulong Presbyterian H/S School kaba jop da 2-0 kol ïa ka Modymmai Secondary School, na ka liang ka Amlarem Secondary School kala jop 3-0 kol ïa ka Jowai Govt.
U/P RMSA, ka Jowai Presbyterian H/S School kala jop da 4-1 kol ïa ka Q.
C Springside H/S School.
Ka H.
K Singh Memorial Secondary School kala jop da 3-0 kol ïa ka Jaiñtia H/S School, ka Ialong Secondary School kala jop 1-0 kol ïa ka Padu H/S School, katba ka Kiang Nangbah H/S School kala pynliem ïa ka Seiñraij H/S School da 2-0 kol.
Shillong, Jylliew 10: Ka Mawkhar Sports Club ha ka sngi Palei ka la pyllait paidbah ïa ki jersey (Home & Away) ban sa phong ha ka jingïalehkai Shillong Premier League 2021-22.
Ïa kine ki jersey la pyllait paidbah da u Bah Ransom Sutnga uba dei u President ka Mawkhar SC ha ka jingïalang ha ka janmiet sngi Thohdieng ha Khasi National Dorbar Hall, Mawkhar.
Ha kane ka sngi la donlang ruh ki nongkitkam ka Mawkhar SC ba kynthup ïa u Bah Ksankupar Warjri uba dei u General Secretary, ki nongkitkam shnong, ki seng samla bad seng longkmie.
La don lang ha kane ka sngi ki nong-mihkhmat ba kynthup ïa u Bah Adelbert Nongrum MLA ka North Shillong, Bah Pynshng-aiñlang N Syiem MDC ka Mawkhar Pynthorumkhrah Constituency, ki pastor, ki nongkitkam jong ki asso-ciation, ki club, ki player bad ruh ki nongkyrshan.
Ka Mawkhar SC kan sa mih madan nyngkong ha kane ka lympung ha ka 18 tarik Jylliew 2022.
Ha kane ka jingïalang ki nongkren ki la ai khublei kitbok kitrwiang ïa ka Mawkhar SC ba kan ïoh kheit ïa u soh ba thiang ban rah ïa ka nam lahduh jong ka Shillong Premier League.
U Bah Adelbert Nongrum u la ai mynsiem ïa ki samla ba kin pyndonkam hok ïa ka sap ba ki don bad trei shitom khnang ba kin wanrah ka nam bad burom ïa ka club, ka shnong, ka ïing ka sem bad kumjuh ruh ïalade shimet.
U la kyntu ruh ba kin kiar na ki jingmlien ba sniew kum ha ki jingdih ba pynbuaid hynrei ba kin pyndonkam hok ïa ka sap ba u Blei u la ai ha ki.
Bad kum ka jingai mynsiem u Bah Adelbert Nongrum u la pynbna ban noh synñiang 1 lak tyngka sha ka Mawkhar SC.
Kumjuh ruh na ka liang u MDC Bah PN Syiem u la ai ka jingkitbok kitrwiang bad ai mynsiem ïa ki player bad kumjuh ruh ïa ka club hi baroh kawei bad pynbna ban noh synñiang da ka song pisa ba 50 hajar tyngka.
U Bah Ransom Sutnga haba ai jingkren u la ai khublei ïa ka jingdon ryngkat ki nongmihkhmat bad khamtam ïa ka dorbar shnong Mawkhar kaba long ka kti kamon kti kadiang na bynta ka club kaba la kiew shaphrang ha ka kam ïalehkai bad poi sha kane ka kyrdan ïakhun.
U la ïathuh ba ïa kine ki jersey la ïarap da ka six5six kaba dei ka kompani ba la long trai da ki arngut shi para kaba la ju ïarap ruh na bynta ki jersey sha ka kynhun ïalehkai ka ri India bad kumjuh ruh ïa ka FC Goa kaba mih madan ha ka Indian Super League (ISL).
Lada ka Blood Pressure (BP) ka kiew ka palat ban ïa kaba dei ban don ka met ha ka koit ka khiah, ka dei ka jingshitom ba la tip kum ‘hypertension’ ne ka ‘High Blood Pressure’ kane ka jur bha ha kiba la iaw rta bad kiba sngaid.
Ka jingduna ka jingtip, jingbymlah ban bud ïa ki jinghikai shaphang kakoit ka khiah kaa tei ïa ka jingim jingim, ka pynlong ïa ki briew ban ngat ha kane ka jingshitom ba la tip kum ka high blood pressure.
Ki jingbam ba riewbun bha ka protein, kiba duna ka fat, ki soh bad ki jhur la ju ai jingmut ban bam hapdeng kito ki briew kiba mad ka hypertension.
Ka mluh bad ki jingbam ba la khleh bad ki dawai ba shu pdem ka long kaba kongsan na bynta kito kiba don ka hypertension lane ka high blood pressure.
Ki riewshemphang ka koit ka khiah ha kaba ïadei bad ki jingbam halor kane ka jingkiewe ka BP, la ong, “kito kiba mad ka jingshitom na ka daw ka jingkiew ka Blood Pressure (BP) ki dei ban kiar ban bam u caffeine namar kine ki jingbam ka bun bha ka jingdon ka mluh ha ka met.
Ka jingdih shibun ka um ka long kaba donkam na ka bynta ki briew kiba shah ktah khah khah ka jingkiew ka BP.
Ki katto kane ki jingbam kiba dei ban kiar na bynta kito kiba kiew ka Blood Pressure lane hypertensionKa Mluh : Kito kiba kiew ka blood pressure ne pyni kano kano ka dak halor ka jingdon ka jingpang klongsnam ki donkam ban kiar namar ka mluh ka bun bha ka sodium.
Ki jingbam ba bun ka sodium ki kynthup napdeng kito ki jingbam ba saong ha ki tin kum ka nuska ki pizza bad ki juice ba la song.
Ki doh ba la pynkhreh lypa: Ki don ki jait doh kiba la pynkhreh lypa, kineki don bun ka sodium bad kito kiba kiew ka BP ki dei ban kiar namar ha kine ki jait doh la la ju khlem bun jait rukom bad jur bha ka jingkhleh ka mluh.
Ki jait jingbam Ashar ba shu pdem, Cheese lane bad u Ruti ki dei kiba jur bha ka sodium.
Ki Frozen pizza: Ki pizza ki dei jingbam ba bun bha ka sodium.
Ka jingkhleh lang ka doh, ka sauce sohsaw, cheese bad ka crust ki dei ki jingpam kiba jur ka sodium bad ki long kiba ma ia ka koit ka khiah na bynta kito kiba kiew ka BP.
Ki Ashar : Kine ki jait jingbam kiba shu pdem ki dawa bun ka mluh.
Ka mluh ka ïada na ka sniewnoh ka jingbam.
Ki ashar kiba pdem kham slem ka jingdon ka sodium ruh ka nang jurbha.
Kumta ki Ashar ki long kiba ma bad kiba la maham na ka bynta kito kiba don ka hypertension ne jingkiew ka BP.
Ka Shini: Ka jingpynrung bun ka shini ka lah ban pynkiew ka jingkhia bad ka jingsngaid.
Kumjuh ruh ka jingbam bun ka shini ka lah ban don jingktah hapdeng kito ki briew kiba jur ka jingkiew ka blood pressure.
Ka kyiad : Ka jingdih kyiad palat ka lah ban pynkiew halor ka blood pressure.
Kumjuh ruh ka kyiad ka dei kaba pynduna ka jingtreikam ki dawai ba dih ban pynbiang ka jingdon ka blood pressure.
Ka kyiad ka dei kaba dap da ka jingdon ka calorie kaba lah ban wallam ka jingjur ka jingsngaid bad ka jingkhia- kaba long paw ka daw ha lyndet ka jingkiew ka blood pressure.
Ki briew kiba kiew ka Blood pressure ki donkam ban bam bun ki soh bad ki jhur, ki jingbam ba bun ha ka nutrient kum ka potassium, fibre bad antioxidants bad kiba duna jingkhleh ka mluh bad shini.
Ban iaas bad ban tem ïa ka jingkiew ka BP, ka longkaba kongsan ban jied ia ki jingkam kiba ïada ïa ka BP.
Shillong Jylliew 10: Ka OM Roy Higher Secondary School, Mawlai Kyntonmassar ka la ïohrah ïa ka trophy hadien ba ka la lah ban pynliem ïa ka Christ Church Morning School, Mawlai Sylaikariah da 3-1 ha ka final jong ka VIII Inter School Knock-Out Football Tournament ba la pynïaid da ka FKJGP Mawlai Circle ha madanheh mini stadium, Mawlai Phudmuri ha ka sngi Thohdieng ka 10 tarik u Jylliew, 2022.
Kane ka dei ka sien kaba hynñiew ïa ka OM Roy HSS ba kan iohrah kum ka namlahduh jong kane ka inter skul ba la pynïaid da ka Federation of Khasi Jaintia and Garo People, Mawlai Circle.
Haba phai sha ka jingïakhun ïa ka kol kaba nyngkong la thep da ka u Risjoy Syiemlieh ha ka 23 minit, kol baar da u Bickeystar Warshong ha ka 31 minit bad kaba lai da u Marshansing Lyndem ha ka 43 minit.
Katba ka shi kol naka bynta ka Christ Church la thep da u Rochester Lawriniang ha ka 58 minit.
Ha kane ka sngi la sam ruh ïa ki khusnam shimet, ha kaba ïa ka nam top scorer la ioh khur da u Bankerlang Kshiar, ka OM Roy HSS, ba la ioh ban thep 4 kol, ka nam Best Goalkeeper ka la leit sha u Comfort Kharbani (OM Roy), Best Player sha u Risjoy Syiemlieh (OM Roy), ka nam Promising Player ka la leit sha u Daman Babiang Synrem (Mawkhar Christian HSS) bad ïa ka nam Best Discipline Team la ïohrah da ka Mawlai Presbyterian Higher Secondary School.
Ïa ka final ha kane ka sngi la wan ban sakhi lang da u MLA ka thain u Bah PT Sawkmie kum u kongsan, u bah Wellbirth Rani, President ka FKJGP Sengkmie kum u symbud kongsan ha ka jingïadon ryngkatlang u Bah Dundee Cliff Khongsit Working president FKJGP Sengkmie, Bah Eldie N Lyngdoh General Secretary FKJGP Sengkmie, ki nongïalam ka KSU Mawlai Circle bad kiwei de ki CEC member jong ka Seng.
Haba ai jingkren u bah PT Sawkmie u la pynpaw haba kwah ban kiew ha ka ïalehkai football hap ban trei shitom bad ban pyndonkam hok ïa la ka sap ba ki don.
U pynpaw ba u sngewkmen ban ïohi ba ki bun bha ki samla ki la kiew bha ha ka football bad u kyrmen ba kin nangïai kiew bad u ai khublei ruh ia ka FKJGP Mawlai kaba la pynlong ïa kane ka tournament.
Katba na ka liang u bah Welbirth u la ong baka football mynta ka la dei ka profession ym shuh kaba shu ïalehkai bangja ne ïalehkai tynneng bad u la pynpaw ïa ka jingsngewguh ïa ki skul kiba la shim bynta ha kane ka tournament.
Hashuwa kane ka la don ka jingïalekai paralok hapdeng hapdeng ka FKJGP Sengkmie pyrshah ïa ka FKJGP Mawlai Circle bad ka FKJGP Sengkmie ka la ïoh khur ïa ka jingjop.
Ïa ka trophy sha ka Lahduh ka OM Roy la sam da u kongsan bah PT Sawkmie bad sha kaba wan baar ka Christ Church Morning School da u Bah Welbirth Rani.
Ha kane ka lympung ïakhun ki don baroh 14 tylli ki skul kiba wan ban shim bynta kiba kynthup ia Om Roy Higher Secondary School, Kyntonmassar, ka Christian Church SS, Mawlai Syllakariah, ka St.
Francis HSS, Kynton-massar, ka Sacred Heart Boys HSS, Mawlai Phudmuri, ka Mawkhar Christian HSS, Mawkhar, Christ Church Morning SS, Syllakariah, ka May Queen SS, Mawlai Nongpdeng, ka Sunray SS, Mawlai Nonglum, St.
Alloysius SS, Kyntonmassar bad ka Mawlai Presbyterian HSS, Mawlai Iewrynghep, Jaiaw Presbyterian, 1st MLP Battalion, Mawlai Mawiong Umjapung, nalor ka Pearly Dew bad ka St.
Ann.
Nongstoiñ, Jylliew 10: Ka FKJGP West Khasi Hills District ha ka sngi balang, ka la ïoh ban pynthymmai ïa ki nongkitkam jong ka FKJGP Nongstoiñ Circle, ha ka jingïalang kaba la long ha Circuit House DRDA Nongstoiñ.
Ha kane ka sngi lah ïadonlang ruh u General Secretary FKJGP central body bah Eldie N.
Lyngdoh, bah W.
Lyngdoh Organising Secretary FKJGP central body, bah Chandra Nongdkhar President FKJGP West Khasi Hills District, bah Willis Syiem General Secretary FKJGP West Khasi Hills District ryngkat ki nongïalam jong ki Circle bapher bapher.
Ïa kane ka jingïalang la pynïaid da u bah Cary Kharmutee Vice President FKJGP West Khasi Hills District bad la ïoh ïa ki jingkren ruh na ki nongïalam jong ka FKJGP bah Eldie Lyngdoh, Chandra Nongdkhar, bah W Lyngdoh bad kiwei kiwei.
La ïoh ban pynskhem ïa kine ki nongïalam ka Nongstoiñ Circle da u bah Eldie Lyngdoh, u ba hadien ba la pynskhem u la ong, “Kum ki dkhot ngi dei ban kynmaw ba ka FKJGP kan ym kular ïa phi ka jingsuk, hynrei ki jingïaleh kaba tyngeh haba ka ri bad ka jaidbynriew ka dawa wat lada dei ban ïaleh.
Ka jingdon jong ngi ha ka seng kam dei ba ngin sngew heh ne leh ba heh hynrei ban shakri".
“Ka por ka la dawa ba ngin ieng ban ïaleh ïa ki jingeh bad ruh ba ngin ym long kum kiwei pat ki jylla, ha kaba la synshar da ki nongwei bad ki trai shnong hap ban mih da ki tymmen ki kro.
Ka por ka lah dawa ba ngin ieng shynrang ban ïada ïa ka ri bad ka jaidbynriew ïoh kan jia kum ha ki snem ba lah leit, ha kaba ki mynsiem ba lui lui ki khun u Hynñiewtrep ki shu duh ei ïa la ka jingim", u la ong.
Ki nongïalam ka FKJGP Nongstoiñ Circle kiba la dep pynskhem ki long Pynshai Kharbani President, Anandstar Peiñlang Vice President, Nicky Marweiñ Secretary, Kyntiewbor Syiem Assistant Secretary, Brostar Jyrwa Chief Organiser bad kiwei kiwei de.
Ka Jylla Meghalaya ha ki khyndiat phew snem mynshwa ka don ïa ka mariang kaba itynnad tam ha ka ri bad lah ban ong ha ka pyrthei hi baroh kawei namar ka don ïa ki kshaid ba noh rymphum, ki dieng ki siej, ki syntiew ki skud, ki lum ki wah ne wat ha ki sim ki doh bad ki jingthaw ba lai phew jait kiba dang pynmih ïa ki sur ba syiang ban pyn pyngad ïa ka jabieng jong u khun bynriew haba u ïaid kai pyngad dang step phyrngab ne janmiet ryngkat ka lyer kaba pyngad hir hir na ka jingdon ki dieng ki siej.
Pynban la ïohi ba katba nang ïaid ki snem ka jinglip rong ka mariang ruh ka nangjur nang jur bad don ki jaka jaka ba ha ki jaka ba ju noh rymphum da ki kshaid mynta pat la mih sa tang ki maw tyrkhong, bad ki jaka ba rben bha khlaw mynshwa mynta la mih sa da ki karkhana ne ki lum tyrkhong bad jot rathai tang na ka daw ka jingkhwan myntoi, ka jingrhah spah bad ka jingbym pyrkhat shuh wat ïa ka lawei jong ki khun ki kti.
Nalor kata, ngi lah ruh ban ong ba kane ka pateng mynta kadei ka pateng kaba bamduh ïa ki jingdon jingem ha ka mei mariang.
Ngi thung jingthung bad pyndonkam ki dawai ba pynlong bih ïa ki jingthung bad ka mariang.
Ki dawai ba ngi bret ha ki lyngkha bad ki wah ki ktah ym tang ïa ki jingthung hynrei ïa ki briew, ki mrad ki mreng, bad ki sim ki doh kiba pyndonkam ïa ki jingthung bad dih ïa ka um.
Haba phai pat halor ka jingpom ïa ki dieng ki siej wat ki tymmen hyndai ruh ki tip ba ka jingsyllen ki khlaw ki btap ka pynduna ïa ka jingmih ka lyer khuid bad pynroi ïa ka lyer jakhlia.
Hynrei ki briew mynta watla kïadei kiba la pule bad tip khambha shaphang ka lyer khuid bad lyer jaboh hynrei dei ma ki hi khamtam kiba don ha ka bor kiba lilam ïa kitei baroh namar ka jingmyntoi.
Ki briew mynta ki bret ki ñiut ki ñier ha ki lum ki wah bad pynjakhlia bad pynjot ïa ka mei mariang khlem da salia shuh tangba la lait na tyngkong ïing la jong.
Ka jingtihlut ïa ki marpoh khyndew, ka jingpom ïa ki dieng ki siej ka pynlyngkhuid ïa ka mei mariang katba nang ïaid ka por tang na ka daw ka jingrhah spah ym dei eh namar ka jingdonkam ba kyrkieh ha ka jingim jong ki.
Ka jingjulor ka mei mariang nyngkong eh ka dei ban leit sha ki khlieh nong synshar shnong kiba long ki bor bahakhlieh duh ban buh ïa ki jingmana bad ki adong kiba tyngeh bha ïa kito kiba pynjulor ïa ka mariang.
Kaba ar pat ka leit ruh sha ki bor ba kham hakhlieh kum ki Autonomous District Council bad wat ka tnad Forest jong ka sorkar jylla kaba ym shym la lah ban shim ïa ka jingkitkhlieh ne khanglad haba don kino kino ki karkhana rit ne karkhana heh kiba kwah ban wan seng kam ha kane ka jylla da kaba ïoh ïa ka jingbit ban pynieng ïa ki mashin bad ki jingtei baheh baheh ha ki jaka khlaw.
Ka jingailad palat da ki Autonomous District Council lyngba ki NOC bad ruh ki tnad ba dei peit na ka sorkar jylla ki la nang pyntlot bor ruh ïa ki shnong ban ïa khun tyngeh ïa kitei ki karkhana kiba tang ha ki khyndiat snem ki la pynring tyrkhong lut ïa ka mei mariang kaba la buh bad sumar da ki mei tymmen pa tymmen da ki spah snem.
Ki sorkar ki leit bad ki wan ha kine ki bun phew snem hynrei ym don jingkylla ei ei lait noh tang ha ka ïaknieh shuki.
Baroh ki nongïalam kim don por ban pyrkhat ne kim don satïa kata ka jingïohi jngai ban ri ban sumar ïa ka Mariang bad ka Mei Ramew, haduh ban da jot ka pyrthei ka mariang haduh katne.
Kam don satïa kano kano ka jingtyngkai bad byrtia ïa ka spah jong ka Mariang bad ym don ruh satia ïa ki aiñ ki kanun kiba biang ban pyrkhing ïa ka jingpyndonkam ïa ka spah jong ka Mariang.
Kaba mih na kane ka long ka jingsympat ka Mei Mariang ïa u khun bynriew kadei lyngba ka jing pynkyrduh um haduh ban da soh sat bad na ka daw jong ka jingduna um, ym lah ruh ban pyntrei kam ïa ki kor ki bor ban pynmih ïa ka ding ilektrik.
Kumta ka mih sa ka jingeh kaba khraw ban ïoh ïa ka ding ilektrik kaba biang bad la hap ban pynlip noh da ki bun kynta ïa ka ding ilektrik hapoh sor Shillong bad ruh kiwei kiwei ki bynta jong ka jylla.
Kumta ka long ka jingduh nong kaba khraw ïa u shnong u thaw bad pynthut ïa ki jingtrei jingktah bad ki kam ki jam kiba pher ba pher.
Ka jingtih pathar bad lymmuh ïa ki mar poh khyndew ruh ka long ka daw bah kaba wanrah ïa ka jingkyrduh um bad ha kajuh ka por kaba pynlong bih ïa ki um ki wah, haduh ban da ïap duh ki dohkha ki dohpnat bad ba ym long shuh satia ban dih ïa ka um kaba la long bih kaba don khamtam hajan ki par dewïong bad ki pat bad karkhana mawshun bad dewbilat.
Ka jingmih jong ka National Green Tribunal ban tuklar khyndiat ka la wanrah biang ka jingkyrmen ba kan wanrah ïa ki jingkylla ha ka mei mariang khamtam eh ha kito ki jaka ba tei ïa ki karkhana ha jan ki wah bad ki tyllong um kynthup ïa ka jingbret pathar ïa ki jaboh jabaiñ kum ha ki bynta jong ka Umshyrpi bad Wahumkhrah.
Ki don ki bynta ba dei ban ïaroh ïa ka Tribunal namar ka pynkyndit bynriew ba ngim dei satia ban shu leh trai lut ïa kiei kiba don ha ka mei ramew tang ha kane ka pateng kaba mynta khlem da pyrkhat ia ka pateng ban wan.
Mawkyrwat, Jylliew 10: Ka Sngap Syiem College Mawkyrwat (SSCM) ha ka 8 tarik u bnai Jylliew, 2022 ka la pyllait paidbah ïa ka “Thiar Lum jingtip" kaba shisien lai bnai ba nyngkong kaba kyrteng, “The Sngap Syiem College Newsletter".
Ïa kane ka kot la pyllait paidbah da u kongsan u bah Renikton Lyngdoh Tongkhar, MLA Mawkyrwat Constituency, uba long ha ka juh ka por kum u Myntri ka Sokar jylla uba dei peit ïa ka tnad umbam umdih (PHE), ha ka jingïadon ryngkat jong u Dr.
K.
D.
Ramsiej, President, Governing Body, u Rev (Dr) S.
I.
Iawphniaw, Vice President, Governing Body, u Dr.
K.
K.
Nongsiej, In-charge Principal ka Sngap Syiem College Mawkyrwat, u bah Carness Sohshang, MDC jong ka thaiñ ha ryngkat bad ki dkhot jong ka Governing Body bad ki nonghikai jong ka kolej.
U Kongsan ha ka jingkren jong u u la ai khublei ïa ka kolej bad ïa ki nongpynïaid jong ka baroh kiba la trei shitom bad ha kajuh ka por u la ai mynsiem ïa ki nongtrei jong kane ka kolej ban kin nang ïaid shaphrang ha ka ban ai ka jingshakri na ka bynta ki samla pule jong ka dong ka thaiñ khnang ba ki samla jong ka dong ka thaiñ kin lah ban nang kiew na kawei ka kyrdan sha kawei pat ha ka jingnang jingstad bad khamtam eh ha ka akor ka burom.
Mawkyrwat, Jylliew 10: Ka Mawkyrwat Fishing Association (MFA) ryngkat bad ka Dorbar Shnong Mawkyrwat lyngba jingïasnohktilang ka ophis jong u Superintendent jong ka Fisheries (SF), South West Khasi Hills District mynta ka sngi kum shibynta ban ïa rakhe ïa ka sngi pynneh pynsah ïa ka mei mariang kaba la ju rakhe manla u snem ha ka 5 tarik u Jylliew ka la pynlong da ka prokram ban pyllait ïa ki symbai dohkha ha Phot Umnew, South West Khasi Hills District.
Kane ka jingpyllait ïa ki dohkha ka long kum shibynta ban pyn-i ba ka jingpynneh pynsah ïa ka mei mariang kam dei tang da kaba thung ïa ki dieng ki siej ha kylleng ki jaka hynrei ka dei ruh ka bynta ban pynneh pynsah ïa ki doh-um doh-wah kiba im hapoh um.
U bah O.
L.
Passah, Superintendent jong ka Fisheries, South West Khasi Hills District ha ka jingkren jong u, u la pynpaw ka jingaikhublei na ka bynta ka Mawkyrwat Fishing Association (MFA) kaba don ïa ka kata ka mynsiem ban pynneh pynsah ïa ka mei mariang khamtam eh ïa ki doh-um doh-wah.
Namarkata, haba ong pynneh pynsah ïa ka mei mariang kam dei ba kin pyrkhat tang ïa kawei ka bynta hynrei kaba donkam ka long ban pynneh pynsah ïa ki sawdong sawkun ba ki ïohi.
Kumta u la ai ka jingkyrkhu kyrdoh ïa ka MFA bad ïa ka Shnong Mawkyrwat baroh kawei ba kin ïai don ïa ka mynsiem ban pynneh pynsah ïa kiba don sawdong bad khamtam eh lyngba ka jingpyllait ïa ki symbai dohkha kin sa ïohi biang ïa ka jingbun ki dohkha ha kane ka phot Umnew bad ban leh ïa kata ka donkam ruh la jingïatreilang na baroh ki liang.
Ha ka jingkren ba lyngkot na u Secretary Shnong Mawkyrwat, u bah W.
L.
Snaitang u la ïathuh ïa ka jingthmu ba kongsan jong kane ka prokram ban pynim bad pynneh pynsah ïa ki doh-um doh-wah kiba long ki jingthaw kiba im hapoh um bad haba ngi nang ban ñiewkor ka long ruh kaba kongsan ba ngin nang ban sumar.
“Haba ki doh-um ki im, ka mariang ruh ka im bad ngi ki briew ruh ngi im", ong u bah Snaitang.
Ïa ka jingkren ai khublei la ïoh na u bah W.
C.
D.
Toi dkhot ka Shnong Mawkyrwat.
Ha kane ka sngi la ïa donlang ruh naduh u Secretary ka Mawkyrwat Fishing Association (MFA), bah S.
W.
Nongrum, u President ka Seng Samla Shnong Mawkyrwat, bah Kitborlang Lyngdoh Marshilong lem bad kiwei kiwei ki dkhot.
Nongstoiñ, Jylliew 10: Ka resol jong ka Meghalaya Board of School Education jong ki class X bad XII kaba la pynmih mynta ka sngi ka la pynkmen ïa baroh ki nonghikai, ki khynah skul kiba la pass bha bad ki kmie ki kpa, namar ki la ïoh ban kheit ïa u soh jong ka jingtrei shitom jong ki baroh shi snem.
Haba phai ha ki skul ha West Khasi Hills, dei tang ki khynnah kiba pule ha Anderson Secondary & Higher Secondary School kiba la ïoh ban rung ha ka thup kyrteng jong ki Top 20.
Kitei ki arngut ki khynah class X kiba la ïoh rung ha ka Top 20, ki dei u Adamewanpynshngaiñ Syiem u ba la poi ha ka 16th position da kaba u la ïoh haduh 557 marks bad ïoh distinction ïa baroh ki subject.
Nangta kawei pat ka dei ka Ibalawanbiang Paliar kaba la ïoh distinction ïa baroh ki subject bad ka total marks ka long 554.
Nalorkata uwei pat u khynnah u Namebankhraw Lyngkhoi wat la um shym la ïoh rung ha ka thup top 20 hynrei ïa ka subject Mathematics pat u la ïoh 100/100.
Ha kaba ïadei bad ka resol bad ka jingpass bha jong ki khynnah, ka kong S.
Sangleiñ Vice Principal ka la pynpaw ïa ka jingsngewkmen kaba khraw ïa ka jingtrei shitom jong ki khynnah ban khreh kot, wat la ka la don ka jingktah na ka jingkhang dam ha kaba ym shym la lah shuh ban pynlong thikna ïa ki skul, hynrei na ka bynta ki khynnah baroh ki nonghikai ki la trei shitom da kaba pynlong ïa ki online class.
Ha kajuh ka por ka kong Sangleiñ ka la ai khublei ruh ïa ki para nonghikai, ki Nongkitkam ka Managing Committee, ka Sponsoring body, ki kmie ki kpa bad ka la phah ruh ïa ka jingkyrkhu kyrdoh sha baroh ki khynnah skul kiba la pass bha ha kane ka Exam kaba mynta bad kumjuh ruh sha ki khynnah skul kiba la dep pass ha ki snem ba la dep.
Khliehriat jylliew 10: Ki paidbah ha ki thaiñ khappud ki dang ap khmih lynti lano ka sorkar kan pyllai noh ïa ka work order kaba iadei bad ka jingpyntrei ïa ka surok ha khappud ka surok kaba naduh Borghat shaduh Sonapur Road kaba 39.
594 kilo mitar kaba la dep pyllait tender naduh ka 3 tarik u rymphang 2022.
Kane ka surok ha khappud ka dei kaba la aiti ha ha ka NERSDS ba kynthup ruh haduh saw snem kynthi ba ka NERSDS ka hap ban peit bad pynbit pynbiang ïa katei ka surok Borghat-Sonapur.
Ki thymmei khubor ki iathuh ba hadien ba la dep pyllait tender, na ka liang ka ophis jong u Executive Engineer Public Works (Road) NEC Branch Shillong mynta ka la pan por biang haduh ka taiew ba khatduh jong une u bnai jylliew 2022 ban buh maw nongrim ha shnong Huroi bad ban pynmih ïa ka work order ban pyntrei noh ïa katei ka surok kaba ha ka mang tyngka T 120 klur tyngka.
Dang myn ha ka taïew ba la dep ka la don ka jingong bad ka jingrai na ki katto katne tylli ki shnong na khappud ba kin nym treh ban ïa shim bynta ha ka jingthep vote jong ki ha ka Assembly Election ka ban sa long ha u snem 2023 bad ki angnud ruh ba la kumno kumno ka tnat PWD (Roads) ka dei ban sdang noh ban pyntrei ha une u snem 2022 hi lym kumta kin nym treh ban shimbynta ha ka election 2023.
Ha kaba iakren bad ki nongshong shnong jong ka thaiñ khappud ki la pynpaw ruh ïa ka jingkynduh jingeh jong ki ha ka leit ka wan khamtam ha kum kine ki por ba dei ka aiom slap ha kaba kiba bun ki lynti syngkien ki la dap da ka jyrsieh bad don bun ki jaka ruh kiba twa ki maw, twa ki khyndew kiba kah lynti ïa ki kali kiba iaid ha kitei ki thaiñ naduh Borghat, Huroi, Hingaria ter ter shaduh Sonapur.
Jowai, Jylliew 10: Hadien ba ka Meghalaya Board of School Education (MBOSE) mynta ka sngi kala pynbna ïaka result jong ka Higher Secondary School Living Certificate (HSSLC) XII Arts bad kumjuh ïa ka Secondary School Leaving Certificate (SSLC), napoh ka West Jaiñtia Hills District kila don katto katne ngut ki samla pule kiba la poi bha shakhmat ha kane ka result mynta ka snem 2022.
Ha ka kyrdan HSSLC (XII-Arts Stream) kila don haduh 2 ngut ki samla pule kiba la rung haka kyrdan First Ten kiba dei ruh na ka juh hi ka skul kita ki long u Dajied Kynsai Sungoh uba la poi ha ka kyrdan 4th Position bad u Thehsbun Kyndait ha ka kyrdan 7th position na ka Little Flower Higher Secondary School Ummulong WJHD.
Kane ka jinglah jong kitei ki ar ngut ki samla pule ban poi shakhma eh kala long kum ka burom kaba khraw eh ïa katei ka skul Little Flower Higher Secondary School Ummulong, kumjuh ïa ka shnong ka thaw, ïa ka District bad ka jylla hi baroh kawei.
Lada phai sha ka Secondary School Leaving Certificate (SSLC) ne ka Matrik napoh ka West Jaiñtia Hill u samla pule ka North Liberty H/S School Jowai u Weibha Nongtdu Lakiang uba la wan ha ka kyrdan ba 4th Position, i Felicia Dan na ka Jaiñtia Secondary School Jowai ha ka kyrdan 17 Position,.
Nongpoh, Jylliew 10: U MLA ka Nongpoh u Bah Mayral Born Syiem haka sngi Balang u la leit ban sam ïaki song jingïarap sha ka shnong Shangbangla kawei naki shnong kaba dang donkam shibun ki jingïarap bad ki kam pynroi.
Naka liang u MLA u la aiti ruh ar tylli ki work order ba kynthup ïaka jingpynbha ïaka iing dorbar bala mang haduh 1 lakh bad ban shna ïaka VIP Gallery bala mang haduh 1.
5 lakh nalor ki tiar naduh ki miej, ki shuki bad duli sha ka Village Organization kaba don ha katei ka shnong bala sakhi ruh da ka jingdonlang ki nongïalam shnong, ki longkmie bad ki paidbah jong katei ka shnong.
Na ka liang u Bah Mayral Born Syiem u la ong ruh ba kum u MLA u don shibun ka jingangnud ban dang kyntiew ïaka ioh ka kot bad ka roi ka par haka constituency bad lyngba katei ka jingïarap kan long ruh ka jingkyrkhu ïaka shnong ba kin dang pyntyllun ïaki kam pynroi.
Nongpoh, June 10: Kum shibynta ban rakhe ïaka World Day Against Child Labour ba la rakhe ha kylleng ki ri ka pyrthei, ka ophis trei kam jong ka Childline Nongpoh ka ba hap hapoh ka jingpeit jingkhmih jong ka Bosco Integrated Development Society BIDS mynta ka sngi ka la ioh ban rakhe kyrpang ïa katei ka program ha Byrnihat ha ki jaka long iew long hat.
Ha katei ka sngi la ioh ïaka jingkren pynshai paidbah halor ka phang jong ka Child Labour Act da ki ophisar na ka tnad jong ka Labour Department Ribhoi District bad ka Drama (Street Play) na ki samla pule jong ka skul bah Martin Luther Christian University, Shillong halor ka phang jong ka Jingpyntrei Bylla ïaki Khyllung Khynnah kaba long pyrshah ïa ka ain.
Kum ban shuh pynshai paidbah ka CHILDLINE Nongpoh kadei ka ophis treikam ka ba ai ka jingïada ka ba kyrpang bad ka ba kyrkieh na ka bynta kino kino ki khyllung khynnah ki ba hapoh ka 18 snem ka rta kiba ngat haka jingjynjar, ka pang ka shitom, ka jingshah leh beiñ, sha ih khunswet bad kiwei kiwei da kaba phone ha u number phone 1098 u ba ym donkam ban siew.
Ha katei ka sngi la wan ban ïa don ryngkat lang da u Kyle D Marak, District Labour Inspector, bah Wanbor Khonglah Labour Inspector Umling Block, I kong Deitikordor Lyngba, Center Coordinator CHILDLINE Nongpoh, ki Staf ka CHILDLINE Nongpoh, ki Samla pule ka Mahatma Gandhi University bad ki samla pule na Martin Luther Christian University, Shillong.
Khliehriat Jylliew 10: Ka jinglong jingman ka surok national highway-6 ha ki thaiñ Narpuh mynta ka la jur bha ka jingjulor bad ka la buh jingma haduh katta katta ïa ki nongleit nongwan, kiba bun ki bynta jong ka surok ki la kylla kum ki pung ba dap da ka um ktieh.
Ym tang katta, ki don ki jingkieng ruh kiba la paw da ki nar shabar bad ka jingkieng ha shnong Tongeng ka dei kaba la buh jingeh bad jingma ïa ki nongñiah kali kiba ñiah ïa ki kali heh bad ki kali rit ruh kumjuh.
La lap ruh ba ka jingmaramot ïa ka surok da ki nongtrei jong ka national highway authority of India ka long kaba la shu trei tang dep ha kaba ïa ki maw la shu lum thup lynnong lynnong ha surok ha Umkiang.
Mynta, ka bynta kaba buh jingma bha ïa ki nongleit nongwan ka dei ka bynta jong ka surok kaba don ha jingkieng Tongseng (Narpuh) bad ha kane ka jaka bun ki kali ki ju sahkut bad buh jingeh ruh ïa ki kali rit bad ki kali heh ban iaid na kane ka jingkieng.
Ym tang katta, watla na ka liang ki sengbhalang na ka por sha ka por ki la dawa bad kyntu ïa ka NHAI ba kan maranot noh ïa ka surok, hynrei ka jingdawa kam poi shano shano ruh katba ki paidbah kiba leit ba wan pat ki mad ïa ka jingkordit kaba jur bad namar kane ka jinglong jingman ka surok ka ju wanrah ruh ïa ka jingdheng kali kaba khah khah ha katei ka thaiñ.
Nongpoh, Jylliew 10: Ka skul Holy Angels Secondary School, Bhoirymbong lem bad ka St Paul’s Higher Secondary School Nongpoh kila long ki skul kiba paw ha Ri-Bhoi, hadien ba 2 ngut ki samla pule kila wan shakhmat ban rung ruh ha ka kyrdan Top 10 hadien ka jingpynbna ïaka result SSLC bad HSSLC mynta ka sngi da ka MBOSE.
Kum ban shu pynpaw ba haka eksamin SSLC ka samla Laniewkyrpang Nongrum kaba dei ka khun jong u Bah Victor Jyrwa bad ka kong Ibalabet Nongrum naka skul Holy Angels Secondary School, Bhoirymbong kala rung haka kyrdan kaba 8 hadien ba kala ioh haduh 559 marks bad ioh distinction ha baroh 6 tylli ki subject, katba haka eksamin HSSLC u Samla Silbester Shadap naka skul St.
Paul’s Higher Secondary School, Nongpoh u la u la rung haka kyrdan kaba 9 hadien ba u la ioh ban khur 422 marks bad ioh distinction haki 4 tylli ki subject.
U nongthoh khubor u la ioh ruh ban ïakren bad kitei ki ar ngut ki samla pule kiba la pynpaw ka jingsngewkmen kaba khraw halor ka jingioh kheit ïa u soh ba thiang hadien ka jingtrei shitom jong ki ba kila pynlut ka por ban minot thop haki jingpule kaba long ruh ka jingsarong kaba khraw ïaka skul bad ka district baroh kawei, namar ka dei ka sien ba nyngkong ba kitei ki skul ki ioh ban rung haka top 10.
Na ka liang jong I samla Laniewkyrpang Nongrum I la pynpaw ruh ka jingsngewnguh kaba khraw ïa u Blei u ba la btin lynti ïa I, ïaki kmie ki kpa, ki nonghikai kiba la kyrshan bad ai mynsiem ïa I ban poi sha ka thong, watla im ioh ka por shibun ban khreh kot namar ka jingbunkam ha iing nalor ba I dei naka longiing kaba duk hynrei ka jingtrei shitom bad ka jingminot kam shym la pynsepei ïaka jingthrang ban poi sha ka thong ha kaba I la pynpaw ruh ba I kwah ban long Doctor.
Na ka liang u Samla Silbestar Shadap, u la pynpaw nyngkong ïa ka jingsngewnguh kaba khraw ïa u Blei Trai kynrad u ba la lam lynti ïa u ha ka jingpynkhreh jong u ïa ka eksam HSSLC bad ruh ïa ki nonghikai jong u kiba la lah ban pyntbit bad ai mynsiem ïa u ban poi sha ka thong, kaba la wanrah ka nam bad ka jingsarong ïaka skul ryngkat ka jingangnud ba un dang trei shitom bad minot shuh shuh haki jingpule ba kham shalor.
Ki bor pynïaid skul jong kitei ki ar tylli ki skul ha Ri-Bhoi kila pynpaw ka jingsngewkmen kaba khraw ba kitei ki samla pule kila wanrah ka nam bad ka burom kaba long ruh ka jingsarong ïaki nonghikai kiba la trei shitom ban btin lynti bad hikai ïaki khynnah skul, bad ka jingtrei shitom jong ki kam shym long leh nohei, hynrei ki ummat jingkmen ki tuid namar ka dei ka sien kaba nyngkong ïa kitei ki 2 tylli ki skul ba ki khynnah kin rung haka top 10.
Lyngba ka jingpass bha ki khynnah, kitei ki 2 tylli ki skul mynta ka sngi kila pynlong ka jinglehkmen ha skul hadien ba kidei ki skul kiba la paw haka top 10 ha Ri-Bhoi baroh kawei, watla ki don shibun kiwei ki skul kiba la pass bha ki khynnah.
Nongpoh, Jylliew 10: U MLA ka Nongpoh u Bah Mayral Born Syiem mynta ka sngi u la leit ban plie paidbah syndon ïaka Computer Lab kaba don kumba 10 tylli ki kor komputer jong ka skul St.
Joseph Higher Secondary School Umden, naka bynta ka jingmyntoi jong ki khynnah kum ha kane ka juk kaba ka kor computer ka long kaba donkam bad kongsan shibynta jong ka jingpule, ïaka kaba la mang pisa lyngba ka skhim SRWP jong u snem 2021-22.
La sakhi ruh ha katei ka sngi ka jingplie ïa katei ka Computer Lab da ka jingdonlang u Fr.
Peter Syiemlieh Parish Priest ka Umden Parish, u Fr.
Joakim Principal ka St.
Joseph HSS, ki nonghikai lem bad ki khynnah skul.
Haba kren ha katei ka sngi naka liang u Bah Mayral Born Syiem kum u kongsan u la pynpaw ka jingsngewkmen hadien bala lah ban plie bad aiti ïaka computer lab ryngkat bad 10 tylli ki kor computer ba katei ka skul ka ioh ban pyndonkam bad ban ai jinghikai ïaki khynnah skul, kumba ka kor computer ka dei kaba donkam ba ki khynnah kin nang khamtam ha kane ka juk stad kaba mynta kaba baroh ki kam la trei bad pyndep beit lyngba ki kor computer kaba wanrah ruh ka jingpynsted haka rukom treikam.
Shillong Jylliew, 10: U Director General of Police (DGP) ka Jylla u Dr.
LR Bishnoi ha ka sngi Thohdieng u la ïathuh ba ka tnat Pulit ka jingtohkit haduh mynta ka dang ïaid shakhmat pyrshah ïa u Kpa uba la tip kyrteng kum u Joefreson Jana uba donkti ban dkhat jubor ïa ka jingim jong ki arngut ki khun kiba dang rit kaba la jia ha ka shnong Nongrah, Shillong ha ka miet 30 tarik, Jymmang.
“Ynda la ïoh ïa ka kaiphod tohkit ngan sa lah ban kren eiei," ong u Dr.
Bishnoi.
Ha ka 8 tarik mynta u bnai ka Committee on Women Empowerment jong ka Ingbishar Thawaiñ ka la khot hajir ïa u Director General of Police (DGP) ka Jylla bad ïa u Investigating Officer (IO) halor ka jingshah pynïap ki arngut shipara, kata, i khun kynthei ba la 4 snem ka rta bad u khun shynrang uba la 2 snem ka rta.
Ka jingkhot hajir jong kane ka Komiti ka Iingdorbar Thawaiñ ka Jylla ïa u DGP bad ïa u IO bad kynthup ruh ïa u OC ka long ban pan jingtip halor kane ka jingjia, ong ka Chairperson jong ka Committee on Women Empowerment ka Dr.
Ampareen Lyngdoh.
Baroh lai ngut ki la leit mih hakhmat ka Committee ban ai jingpynshai.
Nalor kata, ka Committee ka la khot hajir ruh ïa ka Chairperson jong ka Meghalya State Commission for Protection of Child Rights ka Kong Ïamon Syiem halor kane ka jingjia.
Ïa u kpa runar u Jeofreson Jana la kem da ki Pulit ha ka janmiet jong ka 31 tarik, Jymmang, hadien ba u la wan phai sha la ïing na ka jingphet rieh hadien ba ki bahaïing bad ka Dorbar Shnong Nongrah ki la lap ïa ki ar tylli ki met ïap jong ki arngut shipara na lawbniap Wahktieh kaba don ha Nongrah.
Ïa une u runar ki Pulit ki la pynngat hapoh ki kyndon aiñ rahbor bad pynïap briew jong ka Section 364 bad 302 Indian Penal Code (IPC).
Ha ka jingtohkit une u Kpa u la phla ha ki Pulit ba u la leh ïa kane ka kam pyrshah ïa la ki jong ki khun da kaba shu siah da ka tari na u pdot.
U la phla ba u la leh ïa kane ka kam runar tang ban pynhiar kput namarba ka kurim kam kwah shuh ban dang ïashong ïasah bad u hadien ba la leit buh ïa u sha Rehabilitation Centre.
Jowai, Jylliew 10: U Dr.
H.
H.
Mohrmen mynta ka sngi ula pynbna paidbah ïa ka mat treikam jong u kum u kortong MLA ka Jowai Constituency lada yn wan ha ka jingjop na bynta ka snem 2023-2028 kaba long kumne:-Ka Jingïohi Jngai ïaka Jowai Constituency naka bynta 2023-28“Kylla ngi lah"Ka LamphangU Marshall Berman u ong “Phi lah ban ym sngewtynnad ïaka Politik, hynrei ka Politik pat ka sngewtynnad ïa phi.
" Kaba mut ba ngim lah ban kiar naka politik.
Ki don ruh kiba ong ba ka politik ka dei ka kam kaba jakhlia bad ngi dei ma ngi ba jied ïa ki nongmihkhmat jong ngi.
Namar kata hato ngim dei ban kynnoh ïalade ïa kaei kaba jia ha Meghalaya mynta.
Ka synshar paidbah ka dei ka sorkar u paidbah da u paidbah bad naka bynta u paidbah bad ka jingkylli ka long hato u paidbah u ïashim bynta shisha ha ka kam synshar khaddar? Hato kam dei ka jingshisha ba ngi kut tang haka por ilekshon? Lada ka jylla kan nangroi bad ka synshar khaddar kan bha, ngi donkam ïa ka jingïashim bynta jong u paidbah baroh.
U Heraclitus u ong “Ka don tang kawei kaba ïaineh ha ka pyrthei bad kata ka dei ka jingkylla" bad lada ngim pdiang ïaka jingkylla ne kylla lang bad ka por, ngin shah ieih shadien.
Namar kata ki kyntien kyntu kynpham jong kane ka jingïaleh ka dei “Kylla ngi lah" bad kumba ong u Mahatma Gandhi, ale ngin long kita ki jingkylla kiba ngi kwah ban ïohi ha ka jylla ka jong ngi.
Ka jingïohi jngai1.
Nga don ka jingphohsniew ban plie ïa ka jingkhang ba man u/ka briew kin ïoh ïa ka kabu ban ïohmad bad im ka jingim katkum ka jingphohsniew jong ki.
2.
Ka Bamsap ka dei ka khlam kaba shyrkhei tam kaba dei ban pynduh syndon ban wanrah ïa ka bha ka miat ïa baroh.
3.
Ban nangaibor bad ka jingshemphang ïa ki nongïalam shnong kiba long ki rishotbah jong ka roi ka par.
4.
Ban thawlad ba ki samla kin lah ban long ki nongshong shnong kiba larkam kiban synñiang sha ka jingnangroi ka konstitwensi.
5.
Ka jingpynkupbor ïa ki kynthei ka dei ka jingpynkupbor ïa ka mynta bad ka lawei.
6.
Ka jingshimkhia ka long ba ka roi ka par kan long ïa baroh bad kaba ïaineh.
Ngi ngeit ba ka jingpynkupbor kan pynlong ïa ki briew kiba tip khambha bad kiba ïashim bynta ha ka roi ka par.
Ka kam kaba nyngkong ka dei ban thaw ïa ka Jowai Constituency Development Council (JCDC).
Kan trei na ka bynta ka roi ka par ka konstitwensi bad ban pynhikna ba ki briew ki ïashim bynta ha ka roi ka par.
Ki thong jong ka JCDC ki long:1.
Ban pynlong ïa ka Jowai ka modei konstitwensi2.
Ban ïatreilang bad baroh ki nongshong shnong3.
Ban pynroi ïa ka lariti, ki kam byrngia, ka sport bad ka put ka tem4.
Ban thaw ki lad ïohkam ïohjam ïa ki samla5.
Ban sdang ïa ki rynsan ba ki samla kin ïohlad ban nangsan bad nangroi6.
Ban trei na ka bynta ka roi ka par kaba kdup bad kynthuplang ïa barohKaei ka Jowai Constituency Development Council?a.
Ka dei ka kali ban pyntyllun ïa ka roi ka par jong ka konstitwensib.
U MLA un long u Chairman ban khlieh ïa ka JCDCc.
U kitkhlieh ïa ka jingïaidshakhmat jong ka Councild.
Un shim jingïarap na ki lad jingïarap bad ki ministry na ka bynta ki projek haka konstitwensie.
Yn ïarap ïa u da ki Co-chairman kiba kynthup ïa ki MDC ka Jowai North, Jowai South, Jowai Central bad Khliehtyrchi-Sohmynting constituency bad ki Daloi jong ki artylli ki elekas.
f.
Kan ïakynduh ym duna ïaka shisien shi bnaiKi kam jong ka JCDC:a) Ban rai bad pyntreikam ïa ki kam pynroi na ka MLA schemeb) Ban rai bad pyntreikam ïa ka pisa kaba khate na ka tulop u MLAc) Ban ïatreilang bad ki department na ka bynta ka roi ka par jong ka konstitwensid) Ban pynthikna ba ki kam baroh kin long kiba shai bad kiba beit jingkheñe) Ban ai jingtip sha ki paidbah shaphang ki kam pynroif) Ban pynthikna ba ki briew ki ïashim bynta haka kam pynroig) Ban pynthikna ba ki briew baroh kin nangshai nangkhlañ bad nangïohborKi dkhot jong ka JCDC:i.
Baroh ki Waheh Chnong hapoh ka Konstitwensiii.
1 ne 4 ngut ki nongïalm na ki seng ñiamiii.
Katto katne ngut kiba la saniv.
Ki nongmihkmat jong ki nongrepv.
Ki nongmihkhmat jong ki nongtrei bylla bad nongdie madanvi.
Ki nongmihkhmat ki samlavii.
Ki nongmihkhmat ki kyntheiviii.
Ki nongmihkhmat jong ki nonghikai bad ki khynnah skulix.
Ki nongmihkhmat na ka Art and Culture Committeex.
Ki nongmihkhmat naka Tourism Development Societyxi.
Ki riewshemphang ha ki tnat bapher bapher (co-opted)xii.
Ki briew kiba don ka jingduna ha ki dkhot met bad kiba kyrni haka jingdih buaidKa ophis ka JCDCa.
Kan don ym duna ïa u/kawei u/ka nongtreib.
Yn pdiang ïaki intern bad volunteers kiba kwah ban long shibynta jong ka jingkyllac.
Kan long ka rynsan ban ai jinghikai ïa ki samla kiba kwah ban shim bynta haka politikKumno ngin ïatreilang bad ki syrtap bapher haka imlang sahlang?Ka jingïatreilang bad ki Waheh Chnonga) Ban pynlong ïaka Capacity building naka bynta ki Waheh Chnong hapoh ka konstitwensib) Ban pynlong ïa ka jingïakynduh ki WC bad ki tnat sorkar ban ïoh jingmut langc) Ban pynlong ïa ki excursion ïa ki WC sha ki shnong kiba long ki nuksa (model).
Ka jingïatreilang bad ki kyntheia.
Ban ïarap ïaki ba kin thaw laka jong ka sengb.
Ka rynsan ba kin ïakynduh bad ïatai ïa ki kam barohc.
Ban pynlong ïa ki workshop ban nangpynkhlaiñbor ïa ki kynthei hapoh ka konstitwensid.
Ban trei naka bynta ka roi ka par jong ki kynthei haka konstitwensie.
Ban ïatreilang bad ki SHG kynthei hapoh ka konstitwensiKi kam ban ïatrei bad ki samlai.
Ban thaw ïaka forum kaba yn kynthup ïa ki samla baroh haka konstitwensiii.
Ban pynlong ïaki coaching klas naka bynta ki samla bym pat donkam kiba pynkreh ïa ki eksam kum ka DSC, MPSC, UPSC bad ki eksam ban ïohrung kam ha ki bank.
iii.
Ban pynlong ïaki jinghikai pyntbit (skill training) ïa ki samla na ka bynta ki kam bapher bapheriv.
Ban pynlong ïa ki career guidance workshop naka bynta ki samlav.
Ban ïatreilang bad ki Sports Organisation baroh naka bynta ban pynkiew ïa ka kam sportvi.
Ban pynshlur ïa ki samla ba kin sdang treikam lajong bad ïarap pynïoh ïa ki jingïarap ba ki donkamvii.
Ban pynlong ïaka Youth parliamentKi kam ba ngin trei bad ki samlai.
Ban thaw ïa ka forum jong ki khynnah skul kaba kynthup ruh ïa ki nonghikaiii.
Ban plielad ba ki khynnah skul ki ïoh jinghikai naka bynta ka JEE, NEET CUET bad kiwei pat ki entrance test.
iii.
Ban pynlong ïa ki jingïakop debate, quiz, thoh essay, draw bad ai rongdur na ka bynta ki khynnah skul` iv.
Ban pynlong ïa ki camp naka bynta ki samla ba kin ïohlad ban pynïasnoh biang ïalade bad ka mariangv.
Ban ai jinghikai Soft skills ïa ki khynnah skulvi.
Ban ai scholarship thied kot ïa ki khynnah badukKa Art and CultureKa jingkhlañ jong ka Jowai constituency ka shong ruh haka jingriewspah jong ka haka lariti (culture) bad ka thong ka long ban pynbha bad khraw ïaka Art and Culture khnang ba kan long ka lad ïohkam ïohjam ruha.
Ban thaw ïa ka Arts and Culture Committee kaba kyrsiew bad kyntiew ïaka Art, Culture bad Music hapoh ka konstitwensib.
Ban promote ïa ka jinglehkmen New Year kum ka tourist attractionc.
Ban promote ïaka Chad sukra ban khring ïa ki tourist sha kane jinglehkmend.
Ban promote ïaka Bamphalar, kyrshan ïa ki artists bad ban pynkhraw ïaka Pnar literaturee.
Ban promote ïaka Behdieñkhlam khnang ba yn lah ban khring khambun ki tourist shaka jinglehkmenf.
Ban promote ïaka jinglehkmen Christmas ban khring ïa ki touristg.
Ban pynlong ïaka Jowai Fest shisien shisnem khnang ban promote ïaka Culture, Arts, Literature bad Music, ba kan long ruh ka rynsan ïaki samla ban sei la ki sapBan pynkiew ïaka kam jngohkai pyrtheia) Ban thaw ïaka Jowai Constituency Tourism Development Committeeb) Ban nangpynbha ïa ki tourist spot kiba la donc) Ban khmih ba pynroi ïa ki tourist spot kiba thymmaid) Ban khmih ïa ki Unique selling proposition/points (USPs) jong ki tourist spotse) Ban pynshlur ban sdang guest house, home stay, camp sites and B&Bsf) Ban ïaleh katba lah ban pynkiew ïa ka kam jngohkai hapoh ka konstitwensiKi kam ba ngin trei bad ki nongrepi.
Ban thaw ïa ka seng ki nongrep kaban peit ïa ka kam rep kam riang hapoh ka konstitwensiii.
Ban pynshlur ïaka Rep Tynrai bad ban nangpynkiew ïa ki Agroeclogy Learning Circleiii.
Ban ïarap ba kin ïoh ïa ki jingïarap naka sorkar pdeng bad ka jylla khamtam ka KCCiv.
Ban pynlong ïaki training ba kin lah ban pynbha ïaki kam repKi kam ba ngin ïatrei bad ki nongtrei bylla bad ki nongdie madanA.
Ban ïarap seng ka kynhun kaban trei naka bynta ka jingbha jong kiB.
Ban ïarap ïaki ba kin register ha ki tnat Labour bad Urban AffairsC.
Ban ïarap ba kin ïoh ki lad jingïarap ba ai da ka sorkar pdeng bad sorkar jyllaD.
Ban pynthikna ba kin ïoh ka jaka die madan kaba biangE.
Ban pynthikna bad ki khun jong ki kin ïohlad ban leit skulF.
Ban ai ki training kiba lah ban pynkiew ïaka jingïoh jong kiKi kam ba ngi ïatreilang bad ki briew baduna ki dkhot met1.
Ban ïarap ba ki don ka kynhun lajong2.
Ban pynithuh ïa ki sha ki bor badei peit3.
Ban ïarap ïa ki ba kin ïoh ki jingïarap ba ki dei hok ban ïoh naka sorkar4.
Ban ai training ïa kiba kin ïohkam ïohjam ba kin lah ban ïeng hala ki jong ki kjatKi kam kiba ngin trei bad ki briew ba pang AIDS bad kiba kyrni haki jingdih buaid1.
Ban kyrshan ïa ki seng kiba ki don2.
Ban ïakynduh bad ki barabor ba kin ym sngew shah ñew ne shahieih beñ3.
Ban pynlong ïa ki training naka bynta kiba la ieih ïaka jingkyrni bad ki PLHIV ha ki lad ïohkam ïohjamKi kam pynroii.
Ban nang pynitynnad ïa ka Jowai Constitwensi baroh kaweiii.
Ban ïaleh ban pynïasnoh ïa ki shnong bad ki dong da ki surokiii.
Ban plan na ka bynta ka New Jowai da kaba pynroi ïa ki shnong khapsor kiba mynta ki shu roi khlem don kano kano ka plan.
Kine kila long lypa ki extension jong ka shnong Jowaiiv.
Ban ïatrei bad ka JHADC ban pyndep ïaka IawmusiangUmbam umdiha.
Ban ïada ïaka wah Myntdu bad wah Umngot khamtam ban pynbha ïa ki khlaw bsa um ha kine ki wah.
b.
Ban pynthikna ba ka skhim JJM kan treikamKa kam kaba ïadei bad ka ñuta) Ban pynlong ïaka Jowai konstitwensi baroh kawei ka waste-free constituency.
b) Ban sdang ban manage ïaka waste bad pynïakhlad na ïng da kaba ïatreilang bad ki Waheh Chnong bad ban ai jinghikai ïa ki nongshong shnong ha kaba ïadei bad kane ka kam.
Ngi pher kumno na kiwei patKaei kaba u kandidiet u don?1.
Haka liang ka jingnang jingstad la ïoh ïa ka kyrdan PhD2.
U don ka experience ha ka kam kren paidbah, kam trei paidbah sha sor bad nongkyndong, kum u nonghikai bad pynïaid ïa ki skul, kumjuh ruh u nongthoh kot bad u nongthoh kolom.
3.
Ula ïoh training ha ka kam nongïalam, ka hok longbriew manbriew bad kiwei pat nala ka ri bad na sha bar ri ruh kumjuh4.
Kaba kongsan eh ka dei ka jinlong hok, ka jinglong shai bad jingbiang jingkheñ (Honesty, Accountability, Transparency) (HAT).
5.
La pyndep ïaka jingpule kam niam na Unitarian College Manchester, UK6.
U Kloi ban donate 80% naka tulop ban pynroi ïaka konstitwensi7.
Ula leit ban ai jingkren ha ki meeting bad jingïaseng sha bari kum sha UK, USA, Sri Lanka bad ItalyKa rukom kanbas ilekshon jong ngi ruh ka phera) Yn pynthikna ban pynlut khyndiat eh ka pisab) Yn pyndonkam ïa ka pisa tang ha ki bynta badonkam ehc) Ka jingleit kanbas kan long da ka mon laitluid, kaba bha bad ka bym kawkaw dawdawKi jingkylla kiba khmih lynti hadien san snem1) Ki nongïalam shnong kin tip khambha bad kin kham ïohbor2) Ki samla kin long kiba tip khambha, kiba la pynkupbor bad kiba shlur ban ïaid shakhmat hala ka jingim.
3) Ki kynthei ki nangkham shlur bad nangïohbor4) Ki khynnah skul kin tip khambun bad kin nangroi haka jingnang jingstad bad kin nang tyngshaiñ hala ka jingim5) Ki surok bad ki lynti syngkieng kin nang bha6) Ka Jowai Constituency kan long ka Corruption-free Constituency7) Ka Waste-free constituency8) Ki jaka ai jingsumar kiba biang9) Ki lad ai jinghikai kiba bha10) Ka Jowai constituency kan long ka model constituencyKaba ngi tyrwa ka dei ka kabu ban wan rah ïaka jingkylla, bad ki jingkylla kiba ngi lah.
Ale namar kata ngin long ka jingkylla kaba ngi kwah ban ïohi haka konstitwensi.
Shillong Jylliew, 10: U Lat ka Jylla u Satya Pal Malik u la ïoh pdiang ïa ka shithi na u Comptroller and Auditor General (CAG) ka ri India ha ka sngi Balang ha kaba ïadei bad ka jingbym phah ïa ki Account da ki Autonomous District Councils (ADC) ha kine ki khyndiat snem bad ka jingbym rah ïatai ïa ki kaiphod hapoh ka Ingdorbar Thawaiñ ba la ai da u CAG sha ki Autonomous District District Councils.
Katkum u kyrwoh ba la phah da u Commissioner & Secretary jong u Lat ka Jylla na Raj Bhavan, Shillong u la pyntip ba u Lat u la ïakren ïa kane ka kam bad u Myntri Rangbah ka Jylla u Conrad Kongkal Sangma ha ka sngi Palei bad hadien ka jingïakren lyngba ka telephone, la phah ruh ïa ka shithi ban kyntu ïa u Myntri Rangbah ba un bthah ïa ka Khasi, Jaiñtia bad Garo Hills Autonomous District Council ba kin pynkhreh ïa ki Accounts ban phah sha ka ophis u CAG.
U Lat ka Jylla u la ïaiban ba lada donkam bad lyngba ka jingïakren bad u Myntri Rnagbah, dei ban thung ruh ïa ka jingtohkit halor ka jingdkoh jong ki District Councils lada kim pynsngap ïa ka jingbthah jong u Myntri Rangbah.
Jowai, Jylliew 10: Ka sorkar Meghalaya ka khot aplikeshon na ka bynta ki samla shynrang bad kynthei, kiba dei na ki Scheduled Tribes, Scheduled Castes bad ki OBCs kiba shong ba sah hapoh ka jylla.
Ka don ruh ka jingailad ïa ki khun jong kito kiba trei ïa ka kam nongpynkhuid ban ïoh ïakhun ha ka UPSC Civil Services (Qualifying) Examination 2023 bad ka Civil Services Mains (Written) Examination 2022 kine ki lah ban rung ha kane ka Centre ba ai jinghikai.
La pyntip ba ka jinghikai kan dei ha ka ktien English.
Ki samla kiba don ïa ka rta kaba la tam ïa ka 21 snem bad kiba la pyndep ïa ka Degree Examination bad kiba ïoh 50 % ki mark kila lah ban aplai ban rung ha kane ka jingai jinghikai ba khlem jingsiew.
Ki samla ki dei ban aplai sha ka Union Public Services Commission (UPSC) na ka bynta ba ïoh rung ha ki Civil Services Prelims Examination 2023 hapoh ka por bala buh da ka UPSC.
Kino kino ki khynnah kiba la shah jied kin ïoh ban shong ha ki Hostel bad ïa ka bam yn sa pynbiang da ka sorkar pdeng khlem da hap ban siew dor bad yn ai ïa kiba wan shwa bad ka bhah ka don tang 75 tylli.
Ka tarik ba khadduh ban pdiang ïa ki aplikeshon ha ki phom kiba la dep pynkhreh lypa kan long ha ka 13 tarik u Jylliew 2022.
Ïa ki aplikeshon bad jingtip ba bniah lah ban ïoh na ka website mati.
gov.
in.
Kino kino ki khynnah kiba shah jied yn sa pynpaw ïa ka kyrteng jong ki ha ka Office Notice Board ha ka 27 tarik Jylliew 2022 bad ha ka www.
mati.
gov.
in.
Ka jingshim klas kan sdang naduh ka 4 tarik u Naitung 2022.
Shillong, Jylliew 10 : Ka Silviculture Division jong ka tnad Forest & Environment Department ka sorkar ryngkat ka jingïatrei lang bad ka Special Purpose Vehicle Society (SPVS) bad kumjuh ka Lafarge Umïam Mining Private Limited (LUMPL) ki la pynlong da ki prokram kiba harukom na ka bynta ban pynphuh ïa ka jingrakhe sngi pynneh mariang ha Nongtrai bad Shella ha ka 08 bad 09 tarik mynta u bnai.
Ha ka sngi ba plie ïa katei ka prokram, ki ophisar na ka tnad Forest kumjuh ruh na ka SPV Society bad LUMPL kiba la pynshai halor ka jingdonkam ban sumar bad pynneh pynsah ïa ka mei mariang kaba long katkum ka phang pdeng jong ka Environment Day, #TangKaweikaPyrthei.
Lyngba ka jingtreilang hapdeng ka tnad Forest, SPVS bad LUMPL ha kitei ki ar shnong jong ka Shella bda Nongtrai ka la sakhi ruh ïa ka jingthungdieng bad ruh ka jingsam ïa ki 2000 tylli ki tynrai dieng ryngkat ka jingshim bynta lang jong ki khynnah skul bad ki nongshong shnong jong kitei ki ar shnong.
Kum shi bynta pat ban pynkhlaiñ shuh shuh ïa ka rep sohñiamtra, la sam haduh 1000 tylli ki tynrai dieng sohniamtra sha baroh ki longiing kiba don ha Nongtrai ba kin lah ban kyntiew biang ïa katei ka rep soh.
Ki tynrai dieng kiba la thung bad sam ha katei ka sngi ha kitei ki arshnong ki la kot sha ka 3000 tynrai.
La sam ruh ïa ki khusnam sha baroh ki nongjop na ki skul bapher bapher kiba la shim bynta ha ki prokram pynneh mariang ha kitei ki ar shnong.
Tura, Jylliew, 10: U Deputy Commissioner jong ka West Garo Hills u Swapnil Tembe u la buh hakhmat ïa ka thong ban pynlong ïa ka sor Tura kum ka sor kaba lait na ka jingsatah ki jaboh jabaiñ ha ki lynti ki syngkien kaba pynkhreh ïa ki thong treikam ban pyntreikam pura bad ban pynlong ruh ïa ka District kaba lait na ka jingjaboh da ka jingïatreilang bad ka jingkyrshan jong ki nongshong shnong ka West Garo Hills District.
U Deputy Commissioner u la kyntu ïa manla kawei pa kawei ka longïing ban pynïakhlad ïa ki jaboh kiba mih na ki thliew ing bad na kamra shetja khnang ban dup ïoh pynkylla sha ka sboh bad ha kajuh ka por ula ong ruh ba lyngba kane ka thong yn sa pynlong ruh ïa ka shnong ka thaw kaba ki tin bret ñiut kin long kiba lait na ka jingsma iwtung.
Shillong, Jylliew 10: Ka Hynñiewtrep National Youth Front (HNYF) East Khasi Hills mynta ka sngi ka la bteng ïa ka jingleit khynra ïa ki dukan thoh tim.
Kane ka jingleit khynra ka long hapoh ka jingïalam u General u Bah Donlang Nongbri ryngkat u Assistant Genral Secretary u Bah Tyllibor Swer, ha kaba ki la hiar ban leit khynra Licence ïa ki dukan thoh tim sa sha ki thaiñ Garikhana ban lap la kine ki dukan thoh tim ki biang ne em ki kot ki sla kaba ki dei ban pynbiang.
Ha kane ka jingjurip ka seng ka la lap ba baroh na ki dukan ba shong da ki bym dei ki Khasi kim don satia ïa ki licence bad ka seng ka ong ba ka lap tang katto katne hi kiba don licence kata ruh tang ki dukan ki Khasi.
Haba kren sha ki lad pathai khubor kine ki nongïalam ka HNYF ki la ong ba kane ka jingbym pynbiang ïa ki licence da ki dukan bad ka jingbym shimkhia ka sorkar ban pynbor ba ki dei ban pynbiang ka pynlong ïa ka jingduh ei da ki bun klur ka khajana ha ka shisnem kaba pynlong pat ïa ka jinghiran ka pla tyngka jong ka sorkar.
Kine ki nongïalam ka seng ki la dawa na ka sorkar lyngba ka tnad Taxation Department ba ki dei ban wan pyrkhing ïa kine ki dukan bad ba kam dei ban ailad ba kin plie khlem pat da ïoh ki license na ka sorkar.
Hadien ba ka HNYF ka la hiar ban leit khynra Licence thoh tim ïa ki dukan thoh tim kaba ka la sdang na ki thaiñ Polo ka Khasi Hills Archery Sports Institute ka la byrngem ban ai da ka case pyrshang ïa ka seng ha ryngkat ki jingkynnoh ba kane ka jingleh ka HNYF East Khasi Hills ka long ban pynïohnong ïa kiwei pat ki nongsiat tim(organizer) na na liang ka HNYF ka la pynphai nia da kaba ong ba kane ka jingkhynra licence ka seng ka long beit ban pynthikna ba ki dukan thoh tim kin siew ïa ka khajna sha ka sorkar khnang ba kan long ka jingmyntoi ïa ka jylla.
Na ka liang ka HNYF ka la maham tyngeh ruh ïa ka Khasi Hills Archery Sports Institute ba kam dei ban kynnoh khlem nongrim bad ba ka seng kan ym shong kli kti hynrei ban bteng ïa ka jingkhynra.
Shuh shuh ka HNYF ka la ong ba kane ka jingkynnoh ka Khasi Hills Archery Sports Institute ka long kum ban ïada ïa ki bym dei Khasi ban kamai spah sahuh khlem donkam siew ïa kino kino ki khajna sha ka sorkar.
Ka HNYF ka la ong ruh ba da leilei ka seng kam riej hynrei kan bteng ban leh ia kane ka kam bad ba ka la long kaba la kloi ban ïakhun lada ka Khasi Hills Archery Sports Institute ka ai case pyrshah ïa ka ruh.
Shillong Jylliew, 10: Uwei riewpaidbah ïa uba la tip kyrteng kum u Tipsuk Shabong uba shong basah ha Lumparing u la shah kem ha ki Pulit jong ka Laban Police Station hadien ba u la jrong kti ïa uwei u Pulit Traffic uba la tip kyrteng kum u J.
Sangma katba u dang pynïaid ïa ki kali ha surok Red Cross, Laban ha ka sngi Thohdieng.
U Addl.
Superintendent of Police (Traffic) ka East Khasi Hills District u Bah Ian O.
Swer ha ka jingïakren bad u Mawphor u la ïathuh ba ha ka por kumba 2.
40 baje nohphai sngi ba dang dei ka por wai skul bad khapngiah bha une u riewpaidbah uba niah ïa ka kali kaba don ïa u nombar ML-05 W-2777 uba wan na ka thaiñ Laban u la pynieng khlemakor ïa ka kali hapdeng surok Red Cross, Laban ban kiew sha Civil Hospital, Shillong kat haduh ba ka la wanrah ïa ka jingdheng kali bad ka jingkhapngiah kaba la pynwit ïa kiwei pat ki nongniah kali saw shaka bad ar shaka.
U la ïathuh ba ïa une u riewpaidbah la kem hadien ba u J.
Sangma u la mudui da ka ejahar ha Laban Police Station bad ki Pulit ruh ki la rejister caser pyrshah ïa u Bah Tipsuk Shabong.
“Haba u Pulit Traffic u la phah kynriah ïa ka kali hynrei une u briew u la kynroi, u la kynhied bad u la pyrshang ruh ban jrong kti ïa u Pulit uba dang don ha ka kamram," ong u Bah Swer.
Katkum ka Video ba la ïoh, la sakhi ïa ka jingleh donbor jong u Bah Tipsuk Shabong bad la ïohi ruh ïa ki nongniah kali kiba la ïarap ïa u Pulit Traffic bad kiba la pynrem jur ïa ka jingleh bakla ka jong u.
Shillong, Jylliew 10 : Ka KSU, South West Khasi Hills District hapoh ka jingïalam u President, u Samla Forwardman Nongrem mynta ka sngi ka la leit ban ai ïa ka dorkhas jong ka sha u Bah Prestone Tynsong u Symbud Myntri Rangbah ka jylla ba peit ïa ka tnad bording ban dawa ba ka tnad ka dei ban siew bai lut sha i heprit Ibapynhun Iawphniaw iba dang lai snem ka rta khun jong i Kong Katbina Ïawphñiaw bad u Bah Synsharlang Syiemlieh na ka shnong Mawkohphet, South West Khasi Hills District i la hap ban duh noh ïa baroh artylli ki kti na ka daw ka jingshah bat bording ha shnong jong i ha Mawkohphet bad i dang don hapdeng ka jingshah sumar ha NEIGHRIMS.
Kane ka jingjia ka jia namar ka jingleh sting bad ka jing bym don jingkitkhlieh jong ki bor ba dei peit ha kaba watla u Transformer u don hajan jongka Skul hynrei ym shym la ker satia ban ïada na kino kino ki jingjia ba sngewsih bad ban teh lakam ïa ki khunlung khynnah ban ïoh leit ïalehkai sha ka jaka ba u don kynnoh u Samla Forwardman Nongrem.
Haba kren sha ki lad pathai khubor u Samla Forwardman Nongrem u la ïathuh ba ka KSU ka dawa na u Myntri ba peit ïa ka tnad bording ba ka dei ban siew bad pynbiang ïaka bai sumar bad kiwei kiwei ki jinglut kiba ïadei bad ka jingphah sumar ïa ine i heprit naduh kaba sdang bad haduh ba in da mih na ka jaka sumar.
Ka Seng ka dawa ba dei ban pynbiang ïaka bai bam ha shilynter ka jingim(lifetime compensation) jong ine i heprit namar kane ka jingduh noh jong i ïa baroh ar tylli ki kti kala pyn kylla long Anna ïa i, kane kala buh jingeh ïa i bad pyn jynjar ruh ïa i ha ka lawei kaban sa wan jong i.
Ka seng ka dawa ba na kane ka tnad ba ka dei ban leh eiei mardor halor kane ka bynta bad lada ki bor ba dei peit kim patiaw na ka liang jong ka ka la byrngem ban shim da kiwei pat ki lynti ban pynthikna ba ine i heprit in ïoh ïa la ka hok.
Shuh shuh u Samla Forwardman u la ong ba ka seng ka dawa ruh na u u Symbud Myntri Rangbah ba ka tnad ba ka dei ban phah jurip ïa baroh ki transformer, ki nar pynpar bor ding ilektrik bad ïa kiwei kiwei ki bynta ba ïadei bad ka bording hapoh South West Khasi Hills District bad Mawsynram Block bad ba ka tnad ka dei ban mang pisa ban maramot ïaki bynta ba dei ban maramot bad ban pyn tikna ba baroh ki transformer ladei ban phah ker noh mardor khnang ba kiba kum kine kiei kiei kin nym jia shuh nangne shakhmat.
“Na ka liang u Symbud Myntri Rangbah u la kular ban peit ïa kane ka mat wat la um pat ai kino kino ki jingkular" ïathuh u Samla Forwardman.
Haba jubab pat la ki sienjam aiu ba ka seng kan shim lada ka tnad kam leh eiei na ka liang u Samla Forwardman u la ba ka seng ka long kaba la kloi wat bad leit tied jingkhang sha ïing bishar ban pynïoh ïa ka hok jong ine i heprit.
Kumban shu pynkynmaw ba dei ha ka 21 tarik Ïaiong 2022 ha kaba ine i heprit i la shah bat bording kaba la pynlong ruh ba in mynsaw jur haduh ba in duh ei la ki dkhot met ba kynthup ïa baroh ar tylli ka kti jong i.
New Delhi, Jylliew 10: Kadei ka jingïajied MP da ki MLA, hynrei ha kane ka elekshon ha ki 15 tylli ki jylla, 2 tylli ki jylla la hap ban pynsangeh noh ka jingïañiew namar ba ka don ka jingkulmar.
Ka jingïakulmar kadei namar ba la don ka jingïaryngkang dieng kper ki MLA ha ka por ba ki ïathep vote.
Kane ka elekshon na ka bynta ban pyndap ïa ki 57 tylli ki Seat Rajya Sabha ha ki 15 tylli ki jylla, ka la long ka jingïakhun kaba jur bad kthang bha hapdeng ka Congress bad ka BJP.
Ka jingkynnoh ryngkat dieng kper ne ka cross voting ka long hapdeng baroh artylli kine ki Seng.
Na ki 57 tylli ki Seat, kiba la jop lypa khlem don nongïaleh ki long 41 tylli.
17 tylli la jop da ka BJP, 10 da ka Congress bad 14 tylli da kiwei pat ki Party.
Na ka result kaba la pynbna, ka Congress ka la jop 3 tylli na ki 4 tylli ki Seat ha Rajasthan.
U hehduh jong ka Zee TV, u Subhash Chandra ba la pynïeng da ka BJP, u la shah rem.
Napdeng kiba la jop na Rajasthan ki kynthup ïa ki 2 ngut ki heh Congress, u Mukul Wasnik bad Randeep SurjewalaHangne ka la don ruh ka jingïakynnoh ryngkang dieng kper ha baroh ar, ka Congress bad ka BJP.
Ha Haryana kaba ïaleh 2 tylli ki Seat bad Maharashtra kaba ïaleh 6 tylli ki Seat, ïa ka jingïañiew la pynsangeh noh hadien ba la ki katto katne ki MLA ki la pyni ïa ka Ballot Paper ba ki soi shano ki vote.
Ha Karnataka, ha kaba ka Myntri ka tnad pla tyngka jong ka ri India, ka Nirmala Sitharaman badu nongïalam ba rangbah ka Congress, u Jairam Ramesh, ki ïakhun bad ki la ïoh mar 46 vote haduh ba thoh ïa kane ka khubor ym pat pynbna ïa ka result.
Ka elekshon ka la long 11 set ha Uttar Pradesh.
Ka Maharashtra bad Tamil Nadu mar 6 each, Bihar 5, Karnataka, Rajasthan bad Andhra Pradesh mar 4, Madhya Pradesh bad Odisha mar 3, Punjab, Jharkhand, Haryana, Chhattisgarh bad Telangana mar 2 seat bad kawei ka seat ha Uttarakhand.
Shillong, Jylliew 10 : Ka Mylliem Constituency ka la dei kawei kawei na ki constituency kaba la sdang ban shongshit bha khamtam hadien ba u MLA bad Myntri barim jong ka sorkar jylla, Bah Pynshai Manik Syiem u la rai ban aireng biang ha kane ka elekshon MLA kaban long ha u 2023.
Lah ban kdew hangne, ba u Bah PM Syiem hadien ka jingshah rem noh ha u snem 2008 um shym la mih shuh ba aireng na Mylliem ha ki elekshon ba kham shadien.
Na ka liang u Bah Pynshai haba ïakren bad u Mawphor u la ïathuh ba ka rai kaba u shim ban mih aireng biang ha kane ka lympung kadei hadien ka jingïasyllok bad ka jingshong pyrkhat kaba sani bha bad ki riewrangbah khamtam kito kiba la donlang syndah bad u naduh ki snem ba la dep.
U la ïathuh ruh ba ha ki snem ba um shym la don shuh syndah syndah bad ki paidbah ka Mylliem Constituency hynrei ka khun jong u, ka Kong Teilinia Thangkhiew ka la don ryngkat bad ki ha kitei ki snem kum ka MDC.
Ha ka jingïakren bad utei u rangbah u la ong, “Ka jingwan biang jong ka ban ïakhun na Mylliem ka long ban pynskhem bad tei bïang ïa ka jingïadei bad ki paidbah jong ka Mylliem.
Nga kwah ruh ban leh shibun kiba khraw na ka bynta ka lawei ban sa wan khamtam eh na bynta ban ïa kren ïa ki ishu jong ka jylla ha Iing Dorbar Thawaiñ ka jylla.
"Halor ka jingkylli na kano ka party kaba u pynkhreh ban aireng ha kane ka elekshon, ka jubab kaba utei u rangbah u ai ka long, “Nga la ju jop kum u kyrtong shimet namar ha u 2008 ba nga pan tiket na ka NCP, ki briew ha kato ka por ki kyntait namar ki ong ba kadei ka party nongwei, kumta nga la shah rem noh.
Ka jinglong kyrtong ne MLA shimet ruh ka don ka jingmyntoi kaba khraw bha namar haba long shimet, ïoh lut ka hok ban kren ne ong ei ei namar kam don ka jingteh ha ki kyndon jong ka party.
"Nalorkata, u la ong ruh ba ha ka por ba u shimti kum u MLA, ka Mylliem ka dang sah shrah bha ha baroh ki liang, ym don surok, ym don community hall, ym don ki madan ïalehkai ba biang, ki iing skul ba biang.
Ha kato ka por ka jingïoh na ka sorkar ruh kaba rit, ka skim na sorkar pdeng ruh ka dang duna bha hynrei, da ka jingstad kaba u Blei u ai hanga nga la lah ban leh bun kiei kiei na bynta ka constituency bad khamtam eh ban noh synñiang biang ha ka jylla baroh kawei lyngba ka jingïatai ha ka Iing Dorbar Thawaiñ ka jylla.
U Bah Pynshai u ong ruh ba ka jingwanphai jong u sha ka saiñpyrthei kadei ka kam mishon ym ka kam ban leh business ne pynlong kam khaïi ïa ka.
Shillong Jylliew, 10: Ka Samla Bahunlang Mawrie kaba la pas ha ka Second Position jong ka resol Higher Secondary School Leaving Certificate (HSSLC) ba la pynbna da ka Meghalaya Board of School Education (MBoSE) ha ka sngi Thohdieng ka la pynpaw ïa ka jingangnud ban long riewniam.
Ka samla Bahunlang kaba pule ha Auxillium Higher Secondary School, Shillong ka basah ha ka shnong Madaryting, Shilllong ka la pynpaw ïa ka jingsngewkmen haduh katta katta halor kane ka jingïoh khet ïa u soh ka jingjop.
“Nga dap da ka jingsngewnguh ïa u Blei namar ha ka por ba nga duh jingkyrmen dei ma U, Uba ai jingkyrmen ïa nga ba ngan ym kynran dien watla bun ki jingeh," la ong ka Samla Bahunlang.
“Ka pyrthei kan sa ong ba kito kiba pas ha ka kyrdan Top Ten kin sa kwah ban long doktor, ban long engineer, hynrei ïa nga shimet ngam sngewtynnat ïa kita hynrei ïa nga mynta nangne ngan dang ïai bteng ïa ki jingpule namarba nga kwah ban long Sister bad kata ka dei ka jingthrang jong nga bad ka dei ruh ka jingkhot jong u Blei," ka la ong.
“U Blei u trei ha ki rukom bym lah ban mutdur bad ngam lah ban sngewthuh," ka la ong bad bynrap, “hynrei ïa nga nga kwah palat ban long Sister.
Kata hi ka dei ka rai bad kata hi ka dei ka jingthrang jong nga.
"Ka skul Auxillium Higher Secondary School ka dei kaba la pynïaid da ki Sister jong ka Jingïasyllok FMA ka Balang Catholic.
Haba kylli, ka la ong, “lada nga thait ban khreh kot ngi dei ban kylla ïa ka rukom khnang ba ngin dup sngewtynnat ban khreh ïa ka kot.
Lada ngi thait ban pule ïa kawei ka sobjek, ngi dei ban pule bujli da kawei pat ka sobjek bad ngi dei ban thaw buit hi dalade kumno ban khreh kot namarba lada shu khreh shi khreh ïa ka kot kan pynbtai ïa ngi.
"Ka samla Bahunlang ka la ïathuh naduh ba ka dang rit ka dei ka khynnah skul kaba ju pas bha shakhmat ha ki jingpule bad ha ka eksamin SSLC ka la poi ha ka Top 20.
“Namarba nga sah ha Convent, ki Sister ruh hangne ki ju ïai ong ba phi lah beit.
Ki kmie kpa jong nga hi ki dei kiba ju ai mynsiem ïa nga borabor," ka la ong.
New Delhi, Jylliew 11: Ka Lovlina Borgohain kaba khur takma rnong ha ka Tokyo Olympics bad ka lahduh jong ka pyrthei ka Nikhat Zareen ki la shah kynthup lang ha ka kynhun ïakura ka India kiban sa mihkhmat sha ka Commonwealth Games 2022 hadien ba ki la jop ha ka jingpyrshang kaba khatduh ha ka sngi Saitjaiñ.
Ïa ki lai sngi ki jingpyrshang ba la pynlong ha Indira Gandhi Indoor Stadium, ka Nitu (48kg) bad Jaismine (60kg) kine ruh ki la rung lang sha ka kynhun ba saw ngut ki thei ïakura ka ri hadien ba ki la lah ban ïalehkai bha bad jop ha ki jingpyrshang ba khatduh na bynta ban jied ïa ki nongïalehkai sha katei ka lympung kaban sa long mynta u snem.
Ka Lovlina bad Nikhat ki la khur jingjop mar 7-0 ha la ki jong ki kyrdan ïakhun.
Ka Lovlina ka la pynliem ïa ka Pooja ha ka kyrdan ïakhun ba 70kgm ka Nikhat ka la pynliem ïa ka Minakshi ha ka kyrdan ïakhun ba 50kg.
Ha ka jingïakhun kaba ïakhaid bha ha ka sngi sdang ha ka sngi Saitjaiñ, ka Nitu ka la lah ban wanphai da ka jingjop da kaba pynliem da 5-2 pyrshah ïa ka Manju Rani kaba khur takma rupa ha ka World Championships 2019.
Watla ka la rem ha ka wat kaba nyngkong, ka Nitu ka la lah ban ïakhun tyngeh bad baroh arngut hi ki la lah ban ïakhun tyngeh bad ïoh ban kura mar kylliang.
Katba ka Jaismine ka la hap ban ïakhun ïa ka thei kaba khur takma rnong ha ka World Championships 2022 ka Parveen ha ka kyrdan ïakhun lightweight bad ka la lah ban pynliem da 6-1.
Katba ka jingpyrshang, ka Boxing Federation of India (BFI) ka la jied 12 ngut ki nongïakura jong ka kynhun ka ri ba kynthup phra ngut ki shynrang na bynta ka Commonwealth Games 2022 kaban sa long ha Birmingham, kaban sdang naduh ka 28 tarik Naitung haduh 8 tarik Nailar.
Kine ki kynthup ïa u Shiva Thapa (63.
5kg), Amit Panghal (51kg), Mohammad Hussamuddin (57kg), Rohit Tokas (67kg), Sumit (75kg), Ashish Kumar (80kg), Sanjeet (92kg) bad Sagar (+92kg) kiba la ïoh rung sha ka kynhun ha ka liang ki shynrang.
Shillong, Jylliew 10: Ka ophis Mawphor mynta ka sngi, ka la rakhe kynmaw burom ïa ka lyngkhuh dap snem ba shi snem ka jingkhlad noh u nongseng, u (L) Bah Readington M.
Marweiñ.
Ha kane ka jingrakhe la sam ruh ïa ka khusnam Readingdon Award kaba nyngkong sha u Bah Davin Kharsyntiew, u nongdie kot khubor ba la 82 snem ka rta bad uba long ruh u nongdie kot khubor bala slem bha ha ka jylla.
Ka khusnam, ka kynthup ïaka pisa, ka memento bad ka jaiñryndia.
Ïa kane ka jingrakhe la pynlong ha Mawïong rim ha ïing jong i Bah Readington, ha kaba la ïadon lang ruh ki nongmihkhmat na ka Meghalaya Editors and Publishers Association(MEPA) ki nongdie kot khubor, ki nongtrei Mawphor bad Highland Post, ki nonghikai ka Mari Bon Marweiñ Memorial School ryngkat kiba haïing hasem.
Ïa ka jingïalang la pynïaid da u Bah DL Siangshai, Editor Mawphor bad la ïoh jingkren na u Bah RM Shabong, President ka MEPA, Bah P.
Sohkhlet , Joint Editor Mawphor kiba la pynkynmaw ïa ka jingtrei ba radbah jong i Bah Readington ha ka jingshakri ïa ki paidbah lyngba ka kam pathai khubor bad kumjuh ru ka jingshakri lyngba kiwei pat ki kam ba i la trei.
Ha shuwa jong kane, ka la don ka jingleit buh syntiew ha ka jaka tep kaba don ha u lum jingtep ka Balang Presbyterian Mawïongrim.
Ha ka por janmiet pat ka Balang Presbyterian Mawïong rim ka la pynlong ïa ka jingïaseng kynmaw burom ïa i Bah Marweiñ, iba long u Rangbah Balang jong ka Balang haduh ka por ba i khlad.
Shillong, Jylliew, 10: Ka St.
Paul’s Higher Secondary School, Marbisu ha ka sien ba nyngkong eh, ka la long ka skul ban poi ha ka kyrdan kaba hakhmat eh ka resol jong ka eksamin Secondary School Leaving Certificate (HSSLC) ba la pynbna da ka Meghalaya Board of School Education (MBoSE) ha ka sngi Thohdieng.
Ha ka Top Ten jong ka SSLC, ka samla Amebaaihunsha Kharbhih jong ka St Paul’s Higher Secondary School, Marbisu bad u Arghadeep Saha, uba dei na ka skul Privte ki la rung ha ka kyrdan First Position.
Ka jingpas jong ki khynnah skul kiba ïakhun ïa kane ka eksamin mynta u snem 2022 ka long 56.
96 percent haba nujor bad u snem ba ladep kaba long 52.
91 percent.
Baroh arngut, ka Amebaaihunsha bad u Arghadeep ki la ïoh mar 575 mark.
Ka Amebaaihunsha ka la ïoh distinction ha ka sobjek English, Mathematics, Science and technology, Social Science, Health and Physical Education, Khasi katba u Arghadeep u la ïoh Letter Marks ha ka sobjek English, Mathematics, Science and technology, Social Science, Health and Physical Education bad Alternate English.
Ha ka kyrdan kaba ar, mynta u snem la shem ba ki don arngut kiba la ïoh rung kiba kynthup ïa u Samla Menangmankhraw Kharkongor na ka St Anthony’s Higher Secondary School, Shillong bad ka Samla Rilaakor Lamare na ka Auxilium Girls’ Higher secondary School, Shillong kiba la ïoh khur mar 569 marks.
Ki don san ngut ki khynnah skul na ki skul ki bym pat pynïasoh bad ka MBoSE kiba la ïoh rung ha ka Top 20 mynta u snem.
Kan long ruh ka sien kaba nyngkong eh ïa ka Holy Angles Secondary School, Bhoirymbong, Ribhoi District ban ïoh rung ha ka kyrdan kaba Phra ha ka thup Top 20 lyngba ka samla Lañiewkyrpang Nongrum, kaba la ïoh ïoh distinction ha ka sobjek English, Mathematics, Science and technology, Social Science, Health and Physical Education bad Khasi.
U Arghadeep Ghosh jong ka Sherwood School, Tura u la poi ha ka kyrdan kaba lai da kaba ïoh khur 568 marks.
Ki don haduh 42 ngut ki khynnah kiba la ïoh rung ha ka Top 20 bad 14 ngut ha ka Top 10.
Ka jingpas bha jong ki khynnah ha ki District bapher bapher ki long: East Khasi Hills – 75.
05%, West Khasi Hills – 65.
34%, Eastern West Khasi Hills–71.
50%, South West Khasi Hills–64.
10%, Ri-Bhoi–63.
60%, West Jaiñtia Hills–77.
51%, East Jaiñtia Hills–82.
36%, East Garo Hills–39.
31%, West Garo Hills–41.
10%, South Garo Hills–31.
63%, North Garo Hills–36.
33% bad ka South West Garo Hills–26.
45%.
Haduh 32,678 ngut na ki 57,371 ngut ki khynnah skul na ki 644 tylli ki skul ki la pas ha ka eksamin SSLC kaba la long ha ki 152 tylli ki Centre.
Ka East Jaiñtia Hills District ka dei kaba bun tam ki khynnah skul kiba pas kaba long 82.
36 percent katba ka South West Garo Hills ka dei kaba duna tam kaba long tang 26.
45 percent ha ka eksamin SSLC.
Ha ka resol jong ka eksamin Higher Secondary School Leaving Certificate (HSSLC) ka Don Bosco College, Tura (Higher Secondary Section), ka la ïoh knieh ïa ka kyrdan kaba nyngkong ha kaba u Ramyank Nilabh Chakraborty u la ïoh 460 marks.
Katba ka samla Bahunlang Mawrie jong ka Auxilium Girls’ Higher Secondary School, Shillong bad u Vijay Adhikari na St Anthony’s Higher Secondary School, Shillong ki la poi ha ka kyrdan kaba ar bad balai da kaba ïoh khur mar 450 marks bad 436 marks.
Ka jingpas jong ki khynnah skul ha ka eksamin HSSLC mynta u snem ka long 81.
17 percent.
Haduh 18,434 ngut na ki 22,711 ngut ki khynnah skul na ki 243 tylli ki skul ki la pas ha ka eksamin HSSLC kaba la long ha ki 104 tylli ki Centre.
Ha kane ka eksamin, ka South West Khasi Hills District ka dei kaba bun tam ki khynnah skul kiba pas kaba long 91.
94 percent katba ka South Garo Hills ka dei kaba duna tam kaba long tang 55.
67 percent.
Lada ka Blood Pressure (BP) ka kiew ka palat ban ïa kaba dei ban don ka met ha ka koit ka khiah, ka dei ka jingshitom ba la tip kum ‘hypertension’ ne ka ‘High Blood Pressure’ kane ka jur bha ha kiba la iaw rta bad kiba sngaid.
Ka jingduna ka jingtip, jingbymlah ban bud ïa ki jinghikai shaphang kakoit ka khiah kaa tei ïa ka jingim jingim, ka pynlong ïa ki briew ban ngat ha kane ka jingshitom ba la tip kum ka high blood pressure.
Ki jingbam ba riewbun bha ka protein, kiba duna ka fat, ki soh bad ki jhur la ju ai jingmut ban bam hapdeng kito ki briew kiba mad ka hypertension.
Ka mluh bad ki jingbam ba la khleh bad ki dawai ba shu pdem ka long kaba kongsan na bynta kito kiba don ka hypertension lane ka high blood pressure.
Ki riewshemphang ka koit ka khiah ha kaba ïadei bad ki jingbam halor kane ka jingkiewe ka BP, la ong, “kito kiba mad ka jingshitom na ka daw ka jingkiew ka Blood Pressure (BP) ki dei ban kiar ban bam u caffeine namar kine ki jingbam ka bun bha ka jingdon ka mluh ha ka met.
Ka jingdih shibun ka um ka long kaba donkam na ka bynta ki briew kiba shah ktah khah khah ka jingkiew ka BP.
Ka Mluh : Kito kiba kiew ka blood pressure ne pyni kano kano ka dak halor ka jingdon ka jingpang klongsnam ki donkam ban kiar namar ka mluh ka bun bha ka sodium.
Ki jingbam ba bun ka sodium ki kynthup napdeng kito ki jingbam ba saong ha ki tin kum ka nuska ki pizza bad ki juice ba la song.
Ki doh ba la pynkhreh lypa: Ki don ki jait doh kiba la pynkhreh lypa, kineki don bun ka sodium bad kito kiba kiew ka BP ki dei ban kiar namar ha kine ki jait doh la la ju khlem bun jait rukom bad jur bha ka jingkhleh ka mluh.
Ki jait jingbam Ashar ba shu pdem, Cheese lane bad u Ruti ki dei kiba jur bha ka sodium.
Ki Frozen pizza: Ki pizza ki dei jingbam ba bun bha ka sodium.
Ka jingkhleh lang ka doh, ka sauce sohsaw, cheese bad ka crust ki dei ki jingpam kiba jur ka sodium bad ki long kiba ma ia ka koit ka khiah na bynta kito kiba kiew ka BP.
Ki Ashar : Kine ki jait jingbam kiba shu pdem ki dawa bun ka mluh.
Ka mluh ka ïada na ka sniewnoh ka jingbam.
Ki ashar kiba pdem kham slem ka jingdon ka sodium ruh ka nang jurbha.
Kumta ki Ashar ki long kiba ma bad kiba la maham na ka bynta kito kiba don ka hypertension ne jingkiew ka BP.
Ka Shini: Ka jingpynrung bun ka shini ka lah ban pynkiew ka jingkhia bad ka jingsngaid.
Kumjuh ruh ka jingbam bun ka shini ka lah ban don jingktah hapdeng kito ki briew kiba jur ka jingkiew ka blood pressure.
Ka kyiad : Ka jingdih kyiad palat ka lah ban pynkiew halor ka blood pressure.
Kumjuh ruh ka kyiad ka dei kaba pynduna ka jingtreikam ki dawai ba dih ban pynbiang ka jingdon ka blood pressure.
Ka kyiad ka dei kaba dap da ka jingdon ka calorie kaba lah ban wallam ka jingjur ka jingsngaid bad ka jingkhia- kaba long paw ka daw ha lyndet ka jingkiew ka blood pressure.
Ki briew kiba kiew ka Blood pressure ki donkam ban bam bun ki soh bad ki jhur, ki jingbam ba bun ha ka nutrient kum ka potassium, fibre bad antioxidants bad kiba duna jingkhleh ka mluh bad shini.
Ban iaas bad ban tem ïa ka jingkiew ka BP, ka longkaba kongsan ban jied ia ki jingkam kiba ïada ïa ka BP.
Shallang, Jylliew 11: Ka HYC Umdang area unit ha ka sngi thohdieng ka la lap ïa ka jingjot rathai bad ym don nongtrei ha ka ophis Sorkar ba la tip kum ka Animals & Husbandry Veterinary Shallang.
Na ka liang ka seng hapoh ka jingïalam jong u President u Samla Phersngi Nongbri, u la ong ba ha ka jingshisha la don ki Doctor kiba mut ban wan ban trei ha katei ka Department, hynrei kaba sngewsih ka long ba hadien ba kitei ki Doctor ki la wan poi ha katei ka jaka ki lap ba ki ïing kim long shuh ban treikam bad kumjuh ki ïing sah ki long shuh ban sah.
Kumta kim banse ba ki leit phai noh sha la shnong.
Ïa ka kyrteng jong kitei ki Doctor ymlah ban tip, namar kim pat trei bad ki la hap ban leit phai noh.
U Samla Phersngi u la pynpaw ka jingsngewsih jur ïa ka jingleh meinah jong ka sorkar khlem da tip bad ïohi watla ki ophis sorkar ki long haduh katne ruh.
Kumta na ka liang ka seng ka dawa ban maramot mardor ïa katei ka ophis, khnang ba kan long ka jingmyntoi ïa u paitbah ba ri jingri hapoh ka thaiñ.
U Samla Phersngi u la pynpaw bad buh jingkylli kaei ka daw ba katei ka Department ka jia haduh katne.
Hato ka sorkar ka don jingtip ne em ïa kane, ne dei ba ñiew beiñ tang na ka daw ba ka dei ha jaka ba kyndong.
Ka Seng ka dawa na u minister jong ka tnad Animals & Husbandry Veterinary u Bah Sanbor Shullai, ba un leh ei ei halor kane ka mat ba kongsan.
Nongstoiñ, Jylliew, 11: Ka jingleh bym suidñiew jong ka Meghalaya energy Power Distribution Corporation Limited ïa ki post lait ha ka thaiñ Rambrai, ka long ka jingma lada jia ba ki post lait kiba la bam da ka sarang bad pei thliew na trai kin kyllon ha madan.
Ki riew rangbah katei ka thaiñ haba ïakren bad u nongthoh khubor, ki la ong ba ki don bun tylli ki post lait ha katei ka thaiñ kiba la jan kyllon bad kiba la shu neh, tang namar ba ki don ki sainar kiba la teh pyrkhing ha khyndew hynrei kitei ki sainar kin ym lah ban bat lada jur ka lyer.
Kumta ki la kyntu ïa ka ophis MePDCL ba ka dei ban phah maramot noh kloi katba lah ïa ki post lait kiba la jan dkut haman la ki jaka, khnang ba ki paidbah kin lait na ka jingmynsaw lada jia ba ki kyllon.
Nalorkata ki la ong ruh ba ka jingpynlip bording man la ka sngi jong ka MePDCL ha katei ka thaiñ, ka la buh ha ka jingeh kaba khraw ïa ki paidbah khamtam ïa kiba bylla ha ki karkhana ot dieng bad bun kiwei kiwei ki kam kiba pyntreikam da ka bording electric.
Kitei ki riew rangbah ki la ong ruh ba ha ka jingshisha lada ka sorkar ka la pynbeit ban don ka load shedding, ka la dei ban pynbna paidbah lyngba ki bor District bad ki bor District kin sa pyntip sha ki nongsynshar shnong, khnang ba ki paidbah kin ym duh kam.
Ki la ong ba ha ka por ba ki mih na ïing ban leit bylla ha ki karkhana ot dieng, ka bording kam pat lip ynda la sdang trei kumba katto katne kynta ka bording ka la lip bad ka meh satang ynda la janmiet.
Katei ka jinglip ka bording ka pynduh kam haduh katta katta ïa ki nongbylla.
Ka jinglong jingman jong nongbah Shillong ha kine ki sngi ka la paw bha ha ka jingkiew bad nangroi bha ha ki kam nuti kiba long ka jinglehraiñ kaba khraw ïa ka jaidbynriew Hynniewtrep; ka jingkiew skong jong kine ki kam lehraiñ ka la ktah mationg bha ia kiba bun ki riew ieit burom ban iohi ba ka kam awria kala jam sha u pud ba haduh kita kiba iadon bynta ki la ong “ka banse ka thom ia ka sang" haduh ban da mih syndon bluit da ka seng jong ki nuti.
Kum ki riew paidbah kam long kaba suk ban jai jai ïa kum kane ka kam kaba ktah mationg, hynrei la don shibun kiba la pynpaw ïa ka jingsngew bitar shla bad naduh ki seng ieit burom haduh ki shnong ki thaw ki pynpaw ba kim lah da lei lei ban aili ïa kum kitei ki kam ban thad bad pynlehraiñ ïa ka jaidbynriew.
Lah ban pynkynmaw ia ka jingbuh jingkylli jong u MLA bah Adelbert Nongrum hapoh jong ka Iing Dorbar Thawaiñ, ban pan jingshai na u Myntri ki kam pohïing jong ka sorkar, uba la pynpaw ba ym shym la don jingtip satia ïa kiba kum kita ki kam nuti, hynrei tang hadien khyndiat sngi katei ka seng jong ki nuti dalade hi kala mih shakhhmat ban pynpaw paidbah kumba la lah ban ïohi lyngba ki kot khubor bad ruh ki Digital Media.
Hadien kane la ïohi ruh ba kala mih ka jingpyrkhat na ka liang jong ka sorkar ban thaw ïa ki lad ki lynti kumno ban ïarap ia kitei ki briew kiba la ñiew ba ki dei ki riew shempap bad ngat ha ka jinglynshop ki jingeh ka jingim kaba la pynlong ña ki ban leit kat shaduh utei u pud.
Katno katne snem mynshuwa ngi la wanrah ïa ka jingkynthoh ba hato la ka jaidbynriew Hynniewtrep ka la long la kloi mo ban pdiang ban ithuh noh ïa ki kam nuti kum ka kam kamai jakpoh ban ithuh noh da ka aiñ? Ha kane ka kynti ruh la ïohi ba na ka liang jong ka seng ki nuti, ka la pynpaw ba ka kwah ban dawa na ka sorkar ban leh kumta.
Shisha kum ka jaidbynriew ka long kaba eh ban kynthup ïa ka kam nuti ha ka imlang sahlang, khamtam lei ka dei ka jaidbynriew kaba dang shitroh bad ka nongbah shillong hi ka dang long ka sor kaba rit eh.
Kat kum katei ka jingkylli ba la mih na u MLA la paw ba kitei ki nuti ki pynlong ktem ne steshon beit ha Khyndai lad kaba long tang ma ka hi ka jaka kaba baroh ki nongshnong shnong ka Shillong kim lah ban kiar na ka haba leit ba wan.
Naduh shuwa jong ka Lockdown bad naduh ba ka la sdang shongshit bha ka ïew die madan miet ha khyndailad, bun bah ki la sakhi ïa ka jingsdang kiew ki kam nuti bad haduh ba ka surok naduh lyndet Assembly barim haduh Parking jan SBI ka la long ka jaka iaid paret jong ki thei nuti bad ki kali ba bun jait ki poi ha kitei ki jaka.
Ha kawei ka liang ka jong mih jong katei ka seng ka bha shibun khnang ba ki paidbah bad ruh ka imlang sahlang kin ïoh ban tip shai kdar kat haduh u pud ba kumno ka kane ka kam nuti ka la kiew ha kane ka jylla khamtam ha ka nongbah Shillong.
Haba sngap ïa ki jingkren bad ki jingphla jong ki ‘thei nuti lyngba jong ki digital media, la lah ban sngewthuh ba haduh katno ki la dei ki riew shempap.
Katba lah ban sngewthuh hi ki kam nuti ki mih na ki ar jait ki jingjia kawei ka long ba don na pdeng jong ki kiba kwah ban im ha ka jingim sngewbha ha ka jingbrai jong ka doh bad khatduh ki kut pynban ha katei ka kam bad kiwei pat ka dei ka jingban khia jong ka jingim na ka jingshah ieh noh ha u kpa ki khun kumta ter ter.
Hynrei lada ka dei ia ka sorkar ban thaw ïa ki lad ki lynti na ka bynta ban ïarap ia kiba kum kitei ki riew shempap, kan bha shibun lada ka sorkar ka ïawer ia ki briew kiba shakri ïa ki mynsiem, kiba ka jingïarap bakongsan jong ki ka long ban wallam pat sha ka bor pyrkhat kaba thymmai da ka jingkylla kaba mut.
Kata ka long da ki jingiasyllok kiba ai mynsiem ïa ki ban ym duh jingkyrmen wat la ki la ngop hynrei ka lad kaba thymmai ka don.
Dei hadien ba ki briew kiba kum kitei kin ïoh mad ïa ka jingthymmai ka jingim kin sngewthuh ïa ka jingkit khlieh ïa ka burom ka akor bad ap kyrmeh ïa ka jingiarap na u Blei uba aibor ïa ki ban im ka jingim kaba beit lyngba ka jingshem mynsiem, ki kti ba sbun ki para briew bad ka sorkar.
HYNREI KABA LYNGNGOH KA LONG BA YM DON KI SENGBHALANG KIBA SHLAN BAN PEITLEM IA KATEI IA JYRSIEW KAT HADUH MYNTA RUH ?.
Riangdo, Jylliew, 11: Wat hapdeng ka jingshah pynthut ha u slap, hynrei ki khynnah skul na ki skul bapher bapher kiba don ha Mawshynrut Civil Sub Division, ki nonghikai lem bad ki nongtrei sorkar, ha ka sngi thohdieng jong ka taiew, ki la mih ban ïaid rally ha surok da kaba pyrta ruh da ka sur ba jam, ba ngim dei ban pynjot ïa ka mei mariang hynrei ngi dei ban ai ka jingïada ba kyrpang, na ka bynta ka jingim ba shngaiñ jong ngi iwei pa iwei.
Ïa katei ka jingïaid rally la sdang na Lyngngam Presbyterian Higher School Mawthengkut bad pynkut haduh ka Dorbar Hall Riangdo kaba jngai kumba 2 km ei ei na katei ka skul.
Katei ka jingïaid rally ka dei ruh kum shi bynta ban rakhe ïa ka sngi kyrpang jong ka Mei Marïang ne ka World Environment Day, kaba la pynïaid da ka ophis jong u Block Development Officer ka Mawshynrut C&RD Block West Khasi Hills District, ha ryngkat ka jingïasnohktilang bad ka ophis jong ka Sub Divisional Officer Civil, Mawshynrut.
Ha katei ka sngi kyrpang jong ka Mei Mariang, la pynlong ruh ïa ka program thung dieng ha ki bynta jong ki shnong bapher bapher kiba don ha katei ka thaiñ bad hadien kata la pynlong ruh ïa ka jingpynïakop dro dur, jingïakop pyni nia bad kiwei kiwei.
Ha katei ka sngi ki nongpynïaid ïa katei ka jingïalang ki la ïoh ruh ban sam ïa ki khusnam bapher bapher sha ki khynnah, kiba la ïoh ban rah ïa ka nam lahduh bad haba ïadei pat bad ka jingthoh ïa ki slogan pyrshah ïa kiba pynjot ïa ka Mei-Mariang, ka skul Rev S.
Wollington Memorial School Mawthengkut, ka la ïoh ban khur ïa ka nam lahduh kum kata ka slogan ba tbit tam.
Ha katei ka sngi la ïadonlang ruh u bah S.
S Syiemlieh, Block Development Officer Mawshynrut C&RD Block bad bah Lamriche Kharmon EAC Mawshynrut, kiba la shim ruh ïa ka bynta ban ai jingkren lem bad kiwei kiwei ki ophisar, ki nonghikai na ki skul bapher bapher bad ki khynnah skul kiba la ïashimbynta shitrhem ha katei ka sngi.
Mawkyrwat, Jylliew, 11: Ka long kaei kaei ka jingduhnong kaba khraw bad pyndiaw mynsiem na ka bynta uwei u rangbah ha kaba ka ding kaba klang ka la bam duh ïa ka dukan kaba don ha lad ‘sehbah, Mawkyrwat kaba u ju im ban kamai ja kpoh bad pyndap pynbiang na ka bynta ka ïing ka sem tang lyngba ka jingdie ïa ki jingbam bad kiwei kiwei ki mar.
Kane ka jingjia ba shah bam duh ha ka ding ïa ka dukan ka dei jong u bah Ismingstar Kharhari na ka shnong Mawten, South West Khasi Hills District ka la jia ha ka por 12:30 shiteng synïa jong ka step 7 tarik u Jylliew, 2022 ha kaba ka ding ba klang ka la bam duh khoit ïa ki tiar ki tar kiba don hapoh kane ka dukan naduh ki khaw, ki shna, ki buskit, ki um bad kiwei kiwei de bad ki don ruh katto katne ki taïar kali kiba thymmai ba u thmu ban die ki la ing lut.
“Ka jingduh nong na ka daw jong ka jingshah bam duh ha ka ding ha katei ka step ka kot haduh T.
2 lak tam", ïathuh u bah Ismingstar Kharhari uba dei u trai dukan.
U bah Ismingstar Kharhari u la ïathuh ruh ba ha kaba ïa dei bad kane ka jingjia ha katei ka step hi tang shu ïoh jingtip na ki briew u la wan ban peit ïa la ka jong ka dukan bad haba u la poi u la ïohi ba ka la don ka kali pynlip-ding napoh ka Fire & Emergency Service ïa kaba ki para ba sah hajan jong ka dukan jong u ki la ïa ai jingtip bad da ka jinglah ban poi kloi jong ka kali pynlip-ding la ïoh ban pynlip noh ïa ka ding kaba klang.
Shuh shuh halor kane ka jingjia la ïathuh ruh ba la dep ban pyntip ruh ha ki bor ba halor khnang ba kin leh ïa kaba donkam.
Nongpoh, Jylliew 11: Ban pynshai paidbah sha baroh ki nongthaiñ jaiñ ha Ri Bhoi khamtam ha Diwon bad ha Umden kiba dei ki shnoing ba la paw bha ha ka kam thaiñ jaiñ, ka National Handloom Development Corporation Limited (NHDC) ka la pynlong da ka jingai jinghikai ba kyrpag ïa ki nongthaiñ jaiñ ha DUYA Auditoriuam Hall, Diwon hynnin ka sngi Thohdieng jong ka taiew.
Kane ka jingpynlong ka NHDC ïa kane ka jingai jinghikai (Seminar for Weaver Entrepreneur) ka long ruh shi bynta ban pynshai ïa ki skhim sorkar bapher bapher ba la wan rah da ka sorkar India lyngba ka Ministry of Textiles.
Ha kane ka prokram ai jinghikai la wan ban shim bynta da ki nongthaiñ jaiñ na ka shnong Umden bad Diwon ha Ri Bhoi District bad la don ryngkat ruh ki nongïalam ka Meghalaya Ryndia Producers Association ba la lam khmat da u Samla Precious Tmung kum u President.
Kiwei kiwei kiba la ïa don lang ha kane ka sngi ki kynthup ïa u Bah Streling Khymdeit, Secretary Shnong ka Shnong Diwon, ka Kong M.
Suphai, ka Kong K.
Marsing bad kiwei kiwei ki nongïalam bad ki nongthaiñ jaiñ ba kham paw na ka thaiñ Umden ha Ri Bhoi.
U Samla Precious Tmung, President ka Meghalaya Ryndia Producers Association haba kren ha kane ka sngi u la ong ba ki don shibun ki jingmyntoi ba ki nongthaiñ jaiñ ki ioh jingmyntoi na ka Ministry of Textile bad Handlooms bad u la buhr uh ka jingkyrpad ïa ki nongthaiñ jaiñ ba kin pyndonkam hok ïa ki skhim ba la wan rah da ka sorkar.
Lyngba jong kane ka sngi u la kdew ruh shibun ki kynja skhim ba la ioh na ka sorkar India lyngba ka Ministry of Textile bad Handlooms, hynrei ka dei pat ka kamram jong ki nongthaiñ jaiñ ba ki hap ban pyndonkam hok bad shim ïa ka kabu katba ka sorkar ka dang theh ïa kita ki lad jingïarap kyrpang na ka bynta ki nongthaiñ jaiñ.
Na ka liang u Nilesh Sukhadeve, Senior Manager (Commercial), NHDC Ltd.
Guwahati haba kren ha kane ka sngi u la pynsai ba ki don shisha shibun ki jingmyntoi ba ki nongthaiñ jaiñ ki dei ban ioh na ka sorkar ba kynthup kum ka Transport Subsidy bad kynthup ruh kum ka jingpynmih ïa ki ksai, ki rong bad kiwei kiwei ki tiar kiba ki lah ban ioh jingmyntoi lyngba ka Handloom na kata kaba ki ju tup kum kata ka Yarb Passbook.
Kumba ka Ri Bhoi ka dei kawei na ka District kaba la bna nam ha ka ri bad ka pyrthei halor ka jinglah ban pynmih ïa ka jain ryndia, utei u Senior Manage ka HNDC, Limited na Guwhati u la pynshlur ruh ba kin trei shitom ban thaiñ ïa ki jain kiba don ka dor bad kaba khring ïa ki khmat jong kiwei ha kaba ngi lah ban pynïaid iew ym tang ha ka ri India bad wat ha kiba bun ki ri jong ka pyrthei, u la bynrap.
Nongpoh, Jylliew 11: Ka Ri Bhoi District ka la ïaid lynti mynta la lai phew tylli ki snem naduh ba ka la ioh la ka jong ka District kaba pura ha ka 4 tarik u Jylliew, 1992 bad kiba bun ki la buh jingkylli haduh mynta ka Ri Bhoi kam pat don tang kawei ruh ka Kolej Sorkar lait noh ki Kolej ba pynïaid da ki riew shimet ba ki samla pule ki ioh lad ban pyntbit ïa ki jingpule sha ki kyrdan ba kham shaneng.
Ka Ri Bhoi Dorbar dang ha ka 4 tarik u Jylliew 2022 ka la pynlong da ka jingrakhe ba kyrpang ïa kane ka jingdap 30 snem ka Ri Bhoi District ba ka la ioh la ka jong ka District ba pura ha Nongpoh bad shibun ki riew pawkhmat bad ki nongmihikhmat ki la wan ban shim bynta ban ïa kren halor ki jinglong jingman ka Ri Bhoi District.
Kiba bun ruh ki nongïalam naduh ki nongmihkhmat paidbah bad kynthup ruh ki riew rangbah, haba kren ha katei ka sngi ki la pynpaw shisha ka jingkmen ba ka Ri Bhoi District ka la ioh la ka jong ka District ba pura bad kane ka jingioh ïa ka District ba pura ruh ka dei ka jingdon bynta jong ki katto katne ki riew shemphang bad ki riew proh jabieng na Ri Bhoi ba kane ka jingdawa district ka la urlong bad ki katto katne ki riew rangbah ki kynthup ïa u Dr.
D.
D Lapang, u Fr.
Sylvanus Sngi Lyngdoh, u Bah J.
D Rymbai, u Bah Fleming Lapang, u Bah S.
Kalwing bad kiwei kiwei.
Nadpeng ki nongai jingkren ha katei ka sngi, uwei na u nongmihkhmat paidbah u la kren ïa ki katto katne ki mat ki jura ba ngi dang hap ban ïa khun na ka bynta ka Ri Bhoi District bad une u dei u Bah Mayral Born Syiem, MLA ka Nongpoh.
Ki mat ba la kren da une u nongmihkhmat paidbah ka Nongpoh, u Bah Mayral Born Syiem u la pynsgnew ba ngi la ïaid lynti mynta la lai phew tylli ki snem naduh ba la ioh ïa la ka jong ka District bad kum ki paidbah ka Ri Bhoi ki la don hok ban ioh noh la kajong ka Kolej Sorkar bad lada ka sorkar jylla ka lah ban wan rah ïa ka Kolej sorkar kane kan long ka jingkyrkhu ïa kiba bun ki longing longsem baduk ba kyrduh ba kim donkam shuh ban phah pule ïa ki khun shajngai bad tang hapoh ka District ki khun jong ki ki la lah ban pule sha ki kyrdan ba kham shaneng,Utei u nongmihkhmat paidbah u la pynpaw ruh ba ka Ri Bhoi District ym tang ba ka la don hok ban ioh ïa ka Kolej sorkar ban ailad ïa ki samla pule ba kin dang lah ban teng ïa ki jingpule kiba kham shajrong namar ka jingrit ka jingsiew bad ka Ri Bhoi District ka don ruh ka jingkyrmen ban ioh wat ïa ka Medical College kaba dei hadien ba kane ka District ka la shah jied kum kata ka Aspirational District ha kaba katkum ki kyndon ne ka thong jong ka Aspirational District ka don ruh ka bhah wat ban ioh ïa ka Medical College bad kane ka dei ha kajingstad ki nongïalam ka jylla, u la bynrap.
Jowai, Jylliew 11: Ka Mihmyntdu Community Social Welfare Association (MCSWA) ha ryngkat ka jingïatreilang bad ka Directorate of Social Welfare jong ka sorkar jylla hynnin ka sngi 10 tarik, kala plie ïa ka ‘Skill Training Program’ ki rukom ai jinghikai ïa ki kynthei hapoh ka project Empowerment Programme ïa kaba la pynlong ha MCSWA Office Salaroh Jowai.
Ka thong jong kane ka project ka long shi bynta ban pynduna ïa ki nongpang Human immunodeficiency virus (HIV) bad ka Sexually transmitted infections (STIs) kaba lah ban ktah ïa ki kynthei khamtam kito kiba trei ha ki kam awria da kaba ailad ban kin shim noh da kiwei pat ki lad ki lynti kiba ym ktah satia ïa ki khamtam ha ka koit ka khiah.
Na ka liang ka kong R.
M.
Kharsyntiew kaba dei ka Chief Judicial Magistrate ka West Jaiñtia Hills District haka jingkren kala ai mynsiem ïa kitei ki nongïoh myntoi ba kin shim ïa kane ka kabu bad ban pynleit jingmut ha kitei ki prokram ai jinghikai kiba lah ban ai kam pat ïa ki hadien habud.
Shuh shuh kala ïathuh shaphang ka jingdonkam jong kine ki lad ai jinghikai kiba lah ruh ban wanrah ïa ka bha ka miat ha ka imlang ka sahlang bad kan pynkiew ruh ïa ka ïoh ka kot ha baroh ki liang.
La ïathuh kiba wan sha kane ka prokram ai jinghikai haka kam ri sniang kila don haduh 25 ngut, ha ka kam Beauty Therapist ki don 30 ngut, ha ka kam shet jingshet (foot processing) ki don 15 ngut bad ka kam shet (fast foot vendor) ki don 15 ngut baroh.
Kiwei de kiba la wan ban donlang ha kane ka sngi ki kynthup ïa u Dr.
I.
Kjam District Veterinary Officer, ma Lambor Suchen SDO MSSDS, ma R.
Shadap DMM, MSRLS, ka Dr.
JN Shullai Director MCSWA, DSP Crime WJHD kong C.
W.
Lyngdoh MPS.
Ïa ka jingïalang la pynïaid da ka kong Sunita Suna (PM-MCSWA0) katba ïa ki kyntien ai khublei la ïoh na ka A.
J.
Nongkynrih Chief Functionary MCSWA.
Ka World Economic Forum’s Annual Meeting 2022 ka la sawa jam ha artylli ki phang kiba la kylla sha ki kam kiba kongsan bha ha ka pyrthei.
Kawei ka dei ka jingpynbeit ïa ka jingma kaba wan na ka jingkylla ka suinbneng bad ki kam ba baroh ki donkam ban pyndep na ka bynta ka lad sha ka roi ka par kaba lah ban ïaineh.
Hapdeng ka jingartatien ha ka pyrthei baroh kawei halor ka jingïoh ïa ka bording, kane ka jingïakren halor ki lad ba lah ban ïaineh ki la kham long kongsan mynta.
Kaba ar ka dei ka jingngeit mynta ba ka India kan don ka bynta kaba khraw ha ki kam ka roi ka par ha kylleng ka pyrthei.
Ka long kaba shai ba kane ka jingïalang ka sawa da ka khana jong ka India, kaba pynskhem shuh shuh ïa ka jingong jong u Myntri Rangbah Duh, u Narendra Modi ba ‘ Haba ka India ka kiew shaphrang, ka pyrthei baroh kawei ka kiew shaphrang; haba ka India ka ïoh ki jingkylla, ka pyrthei ka kylla’.
Kine ki artylli ki phang ki ïahap bha haba ngi ïohi ba ka India ka dei kawei na ki ri kiba ïalam lynti ha ki kam ban pdiang ïa ki rukom treikam kiba kyntiew ïa ka jingïaineh.
Ka India ka dang wanrah ïa ki jingdon jingem kiba skhem ha ka imlang sahlang bad ka ïoh ka kot kiba pynduna ïa ka jingpynmih carbon jong ngi ha ryngkat ka jingpyllait ïa ki briew na ka jingduk.
Lyngba ki kam kiba paw shai, u Myntri Rangbah Duh u la pyni ïa ka ri baroh kawei ba ka lah ban don ka jingïada ïa ka mariang ha ryngkat ka roi ka par.
Kane ka rukom treikam ka pher bak- li- bak na ka rukom treikam ki ri ka thain sepngi bad katto katne ki ri ba khraw hapoh Asia kiba la shaniah ha ki karkhana kiba pynmih carbon.
Da ki snem mynta, ki kam ïada ïa ka mariang ki la shong nongrim ha ka jingngeit ba ki ri kiba la kham kiew ha ka ïoh ka kot ki dei ban bah kham bun ïa ki kam ban pynbeit ïa kane ka jingeh, namar ki dei ma ki kiba la pynmih kham bun ïa ki greenhouse gas (GHG).
Ka la don ka jingsngew ba kam ïahap ban phah bah kumjuh ïa ki ri ba dang kiew.
Ka India ka la pynkylla ïa kane ka rukom pyrkhat da kaba kular ban kot sha ki thong ha ryngkat ka jingkot jong ki thong jong ka ri ha kaba ïadei bad ka imlang sahlang bad ka ïoh ka kot.
Kane ka jingkylla na ka nongbud sha ka nongïalam ka la shim 8 snem.
Kane ka paw shai shuh shuh ha ki kam kiba ïadei bad ka bording.
Watla ka jingdonkam bording jong ngi ka la kiew da 60% ha kine ki arphew snem ba la dep, ka jingpyndonkam bording bad ki jingpynmih jaboh ka India ki kham duna shi na ka lai bynta jong kata kaba pynmih kiwei kiwei ki ri haba kyllum lang.
Katkum ka World Bank, ka jingpynmih jaboh per-capita jong ka India kaba kot sha ka 1.
8 ton ka CO2 ha u 2018 – ka duna bha ïa ka 4.
5 ton kaba pynmih na kiwei kiwei ki ri.
Namar ki riti dustur kiba kyntiew ïa ka jingim kaba ïahap bad ka mariang, ngi sngewthuh shai ïa ki kamram lajong ha kaba ïadei bad ka mariang bad ka lawei wat hapdeng ka jingthmu ba ngin poi sha ki kliar kiba thymmai ha ka ïoh ka kot.
Kumba niah ïa ka lieng, ka jingkylla sha ka jinglait pynmih carbon kan shim por bad kan donkam ïa ki sienjam kiba pynthikna ba kane kan ym ktah ïa ki thong jong ka India ha ka roi ka par katba ngi peit sha ka lawei kaba lait na ka jingpynmih carbon.
Ka COP-26 Summit ba la long ha une u snem ba la dep ha Glasgow ka la pyni balei ka India kan sa lah ban mad ïa ka jingjop ha kaba ïadei bad ki mat jong ka jingïaineh.
U Myntri Rangbah Duh u la pynkyndit bad u la ai mynsiem ïa ka pyrthei haba u la pynbna ïa ka rukom pynkhreh kam ka India ban ïaleh pyrshah ïa ka jingkylla ka suinbneng lyngba ka Panchamrit Action Plan kaba thmu ban pynkylla ïa ka India sha ka ri ka bym pynmih carbon shuwa u snem 2070.
Kane ka dei kawei na ki jingbuh por ba duna tam ban pynkylla na ka jingpynmih carbon shibun sha ka jinglait na ka jingpynmih carbon da ka ri kaba dang kiew ka ïoh ka kot – bad kane ka pyni ïa ka jingngeit jong ka Indïa ba ka lad sha ka jingriewspah ka don ha ka jingïaineh.
U Myntri Rangbah Duh u la kular ruh ba shuwa ban kut kine ki 10 snem, ka India kan lah ban pyndap 50% ïa ka jingdonkam bording jong ka na ki lad ba lah ban pynthymmai; ba ka jinglah pynmih bording ka India na ki lad kiba lait na ki fossil fuel kan kot sha ka 500 GW; ka jingpynmih jaboh jong ka GDP kan hiar da 46-48 percent na ki jinglong ha u snem 2005; bad ba ka jingpynmih carbon ka ri kan hiar da shi billion ton.
U Myntri Rangbah Duh u khein ba ka jingïada ïa ka mariang ka dei kum ka niam naduh ki por ba u ju long u Myntri Rangbah ka jylla Gujarat.
Kane ka pyni balei u pyrkhat ban wanrah ïa ka International Solar Alliance (ISA) kaba don 102 ngut ki dkhot ha u snem 2015, bad balei ka India ka la ïaid sha ka roi ka par kaba lah ban ïaineh lyngba ka Intended Nationally Determined Contribution (INDC) hapoh ka Paris Agreement jong ka COP-21 ha ryngkat ki jingkular ha ka COP-26.
Nga ngeit skhem ba ka India kan kot sha kine ki thong ha ryngkat ki jingdonkam ba ïadei ba ka ïoh ka kot.
Kane ka jingngeit jong nga ka wan namar nga long uba donbok ban ïohi da la ki jong ki khmat ïa ka thong bad ka jingpyrkhat jngai jong u halor ar tylli ki bynta ba kongsan ha ki kam ka roi ka par jong ka India kiba ïaineh kiba long ka jingkyntiew ïa ki jaka sor bad ka jingkylla ha ki kam bording.
Ïa ki prokram ka India kiba ïadei bad ki jaka sor la sdang kumba shi snem shuwa ban pdiang ïa ki SDG ha kylleng ka pyrthei.
Wat haba ngi ïaid sha ki thong jong ka SDG 11 (Sustainable Cities and Communities), nga ngeit ba ki jingkylla ha ki nongbah kin wanrah ïa ka jingbha na ka bynta kiwei kiwei ki SDG kiba ïadei bad ka jingduk, ka koit ka khiah, ka pule puthi, ka bording, ki karkhana bad ka jingsaindur thymmai.
Bun na ki iing ba shna hapoh ka Pradhan Mantri Awas Yojana – Urban (PMAY) ki pyndonkam ïa ka bording ha ka rukom ba ïaineh bad ba tyngkai ïa kane.
Ka TERI ka la antad ba kane kan pynduna kumba 12 million metric ton (MMT) ka jingpynmih CO2 equivalent jong ki GHG.
Ha ka Atal Mission for Rejuvenation and Urban Transformation (AMRUT) mission, palat 49 MMT of CO2 equivalent ki GHG ki dei kiba la pynduna wat hapdeng ka jingpynbiang ïa ki jingdonkam ka imlang sahlang.
Shuh shuh, ka la don ka jingban kaba jur halor ki jingpynkylla ha ki lad ka leit ka wan jong ki paidbah bad ki jait kali – La antad ba yn pynduna palat 12.
65 MMT ki GHG lyngba ki 773 km ki metro line kiba la treikam mynta ha 18 tylli ki nongbah ha ryngkat ki 1,006 km kiba dang shna ha 27 tylli ki nongbah.
Katba ka India ka dang pynbiang ïa ki rukom pyndonkam ïa ka bording lyngba ki sienjam ha ki jaka sor, ka dang kyntiew ruh ïa ki lad pynmih bording da kaba trei ban kyntiew arshah ïa ka bynta jong natural gas — kaba kham pynduna ïa ka jingpynjaboh ban ïa ki fossil fuels — ha ki jingkhleh shuwa u 2024.
Ka rukom treikam ka India ban pdiang ïa ki natural gas ka la ïalam sha ka jingpynduna ha ka jingpynmih GHG kaba kot sha ka 566 MMT hapdeng u 2014-15 bad 2021-22.
Kaba ïahap bha bad kane ka dei ka National Hydrogen Mission ka ban wanrah ïa ka jinglong jingman kaba plie lad ïa ka jingpynmih ïa ka Green Hydrogen.
Shuwa u snem 2030, ka India ka thmu ban pynmih 4 metric ton (MT) ka Green Hydrogen man u snem bad lum palat T.
1 lak klur na ka jingpynlut bai wanrah ïa ki fossil fuel sha ka ri.
Ngi la kyntiew ruh ïa ka jingkhleh ethanol ha ka petrol na ka 0.
67% ha u 2012 sha ka 10% ha u 2022, bad dang shen ngi la pynkylla ïa ka thong ban kyntiew ïa kane sha ka 20% shuwa u 2025-26 watla ka thong mynshuwa ka long u snem 2030.
Ka skhim Ujjwala ka la dei ka nuksa ïa ka pyrthei baroh kawei halor ka jingïoh ïa ka bording kaba khuid.
Ka la pynlait ïa ki longkmie ha ki jaka nongkyndong na ka jingshah teh ha ki dpei bad ka la pynkylla khait ïa ka jingong ‘jingryntih kyrdan hapdeng ki shynrang bad kynthei’.
Katba ngi rakhe ïa ka World Environment Day mynta ka sngi, ka long kaba donkam ban sngew sarong ban peit katno ka India ka la ïaid shakhmat ban peit lang ïa ka roi ka par ha ka ïoh ka kot, ka jingïaryntih ha ka imlang sahlang bad ka jingïaineh ka mariang.
Ngi la ïaid na ka jingduna bording sha ka hok ha ka bording, bad mynta ngi dang ïaid sha ka jingshngain ha ka bording lyngba ka jingïatreilang bad ka jingtrei kaba pura.
Haba ngi leh ïa kane, ngi la ai ka ka nuksa kaba bha ha ka jingïaleh pyrshah ïa ka jingkylla ka suinbneng.
(U nongthoh u dei u Myntri ka Sorkar Pdeng ba dei khmih ïa ki tnat Housing & Urban Affairs; bad Petroleum & Natural Gas).
Shillong, Jylliew, 11: Ka Khasi Students Union (KSU) Mawlai Mawïong Umjapung Unit ha ka sngi Thohdieng ka la sam da ki shatri sha ki 200 ngut ki khynnah jong ki saw tylli ki skul kiba don ha shnong Mawlai Mawïong Umjapung kiba kynthup ïa ka St.
Denis, ka Ai Jingshai, ka Tiewdohmaw bad ka Presbyterian Secondary School.
Ka Principal jong ka Presbyterian Secondary School haba kren ha kane ka jingïalang kaba lyngkot, ka la pynpaw ïa ka jingsngewnguh ba kum ka seng ki Samla pule ka la phaikhmat sha kine ki saw tylli ki skul ha kaba kiba bun ki khynnah kiba pule ha kitei ki skul ki dei kiba wan na ki longïing kiba kham duna ka ïoh ka kot.
ha kajuh ka por ka la ai ïa ka jingkyrkhu kyrdoh ïa ka shnat treikam bad ïa ki dkhot jong ka Seng ba kin nang lah ban trei kham bha shuh shuh na bynta ki paradoh ki parasnam haba ki kynduh ïa kino kino ki jingeh.
U General Secretary jong ka KSU Mawlai Circle u Samla Rapborlang Nongrum uba dei ruh u Asst.
Finance Secretary jong ka KSU Sengkmie, u la ïaroh ïa kane ka shnat treikam ba ka la long kaba kloi ban peit lang ïa kum kine ki jingeh kaba ki khynnah skul ki ïa kynduh khamtam ha kum kine ki por ba ladei ka aïom slap.
U la pynpaw ka seng ka ju pynshlur ïa baroh ki shnat treikam kiba hap hapoh ka jingpeit jingkhmih jong ka KSU Mawlai Circle ba ki dei ban mih shakhmat ban leh kino kino ki kam ki ban tei bad ïarap ïa ka imlang ka sahlang bad ong ruh ba ka Seng ka ngeit skhem ba baroh saw tylli ki skul kin pdiang hun ïa ine i jingai barit jong ka Seng na ka bynta ki khynnah skul jong ki.
Ha shwa ban aiti ïa ki shatri, u Kongsan u Samla Pynshai Rani uba dei u Publicity Secretary jong ka KSU Sengkmie, u la kyntu ïa ki khynnah skul ba kin long kiba kohnguh bad kiba shah shkor ïa kaei kaba ki nonghikai ki hikai ïa ki khnang ba ka lawei jong ki kan long kaba phyrnai.
U la ong ba kam myntoi ban don ka spah ka hajar ha ka pyrthei namar ïa ka jingstad bad jingshemphang ka spah kam lah ban thied da leilei.
“Haoid lehse phin lah ban ong ba ki jingai ka KSU ka long kaba rit hynrei lada ki ñiew kor pat kaba rit ruh ka don la ka dor," u la ong.
U la kyntu ïa ki nongkitkam jong ka Mawiong Umjapung ba kin dang pyrshang shuh shuh ban leh i synei ïa ki khynnah skul bad ïa ki longïing kiba la kynduh jingeh katba ki kot la ka bor.
Shillong, Jylliew, 11: Ka Khasi Students’ Union (KSU) Central Executive Committee lyngba ka Education Cell ka la ai khublei ïa baroh ki samla pule jong ka Bri u Hynïiewtrep kiba leh bha ha kane ka eksamin SSLC bad HSSLC 2022.
“Ka long kaei kaei kaba sngewtynnad bad ïoh mynsiem ban ïohi ïa kiba bun ki paradoh parasnam ban wan shakhmat ha ka thup jong ki nongwan shakhmat ha ka Top 10 bad Top 20 ha ka SSLC bad HSSLC bad ka seng ka ai khublei kyrpang ïa ki.
Kane ka jingjop ka jong phi ka dei hi jingjop ïa ka jaitbynriew bad ka seng ka kitbok kitrwiang ba phin nang ïai kiew ha kiwei pat ki kyrdan," ong u Vice Chairman ka Education Cell ka KSU-CEC u Samla Shiningstar Kharbihkhiew.
“Ngi sngew ban pynkynmaw ruh ïa la ki paradoh parasnam kiba la ïoh kheit ïa u soh bathiang ha kane ka kynti kaba mynta, ba kane ka dei tang u maw jam uba nyngkong ha ka jingim ka jong ki bad kin dang hap ban trei shitom arshah ban kiew ha kiwei pat ki bynta jong ka jingpule," la ong ka Seng.
“Na ka bynta kito ki bym shym lah ban kheit ïa u soh uba bha ha kane ka kynti ba mynta, kim dei ban duh jingkyrmen hynrei to dang ïai trei shitom ha ki snem ban wan khnang ba phi ruh phin ïoh pat ïa u soh jong ka jingjop," la pynkut u kyrwoh na ka Seng.
Ha kawei pat ka liang ka Garo Studet Union (GSU ka ai khublei ïa baroh ki khynnah skul ka jylla khamtam eh ïaki khynnah skul ha ri lum Garo kiba kiba la pass bha ha ka eksamin HSSLC bad SSLC na ka result kaba dang shu mih shen.
“ Ka GSU Exutive Committee ka ai khublei ïa baroh ki khynnah skul ha ka jylla bad khamtam ïa kiba ha ri lum Garo kiba la pass bha ïa ka eksamin HSSLC bad SSLC.
Ka Seng ka ai khublei ruh ïa ka tnad pule puthi jongka jylla , ïa baroh ki skul bad college kiba la shim khia ban kyntiew ïa ka jingnang jingstad ha ka jylla.
Ngi kyrpad ruh ïa ka sorkar jylla ba kan dang shim khia ban pynbeit ïa ki kynrum kynram kiba don ha ka tnad pule puthi khamtam ïa ki skul bad college ban pynbha ïa ki, ban siew tulop tista ïa ki nonghikai skul bad college khnang ba ka jingnang jingstad kan nang kiew ha ka jylla" ong ka kyrwoh ba la bah da u Zikku Balgra N Marak President ka GSU.
Ka seng ka ai mynsiem ruh ïa kito kiba ym shym la pass ha kane ka kynti ba kin trei shitom bad minot thop ha ki jingpule khnang ba kin pass bha ha u snem ban wan.
Khliehriat jylliew 11: U General Secretary jong ka Jaiñtia Students Union seng kmie, u bah Treibor R.
Suchen haba kren ha ka jingialang pynskhem nongkitkam ha Khliehriat u la ong ba ka seng ka ieng ban dawa na ka sorkar ba ka dei ban phai khmat lem sha kane ka thaiñ East Jaiñtia Hills District, kaba dei ka district kaba ju pynmih buh eh ka khajna ïa ka sorkar bad ïa ka jylla hi baroh kawei, namar kane ka distrik ka la shu shah ieh khun swet ha ka sorkar jylla ha baroh ki liang.
Ka seng ka dawa ruh na ka sorkar ban pynbit pynbiang bha noh ïaka jaka ai jingsumar ka Khliehriat Civil Hospital, ban ai bhah ïa u Artificial Turf kaba ioh na ka Khelo India bad wanrah ïaka District Library bad ka Auditoriun Hall hapoh East Jaiñtia Hills district bad dawa ruh ban wanrah noh ïa ka College Sorkar (Government College) lane ka extension campus jong ka Kiang Niangbah Government College hapoh East Jaiñtia Hills District.
Ka Jaintia Students Union Khliehriat Circle mynta ka sngi ha ka jingialang ka la ioh ruh ban pynskhem ïa ki nongkitkam bad pynrung shuh shuh ruh ïa ki dkhot hapoh ka seng ha kaba la pynbam smai bad pynskhem ïa ki da u President JSU Khliehriat Circle, u bah Livingson Sama.
Shillong, Jylliew 11 : Ka sorkar ka la pynkhreh ban tei haduh 100 tylli ki jingkieng la ki dei kiba lah ban ïaid kali ne ïaid kjat ki briew ha ki 100 tylli ki jaka khnang ban pynïasoh ïaki shnong kiba shem jingeh ha ka leit ka wan ha ka por lyiur namar ki hap ban ïaid beit lyngba ki wah.
“ La kumno kumno ruh 50 haduh 100 tylli ki jaka ngin pynïasoh da ki jingkieng kiba lah ban ïaid ki kali bad ki briew ruh khnang ba ki paidbah kin lait na ki jingeh ha ka por lyiur" ong u myntri rangbah u Conrad K Sangma.
U la ïathuh ka sorkar ka kwah ban pynïasoh ïa kiba bun ki shnong da ki surok, ki lynti ki synkieng khnang ba ki paidbah kin ym ia kynduh jingeh ha ka por ba kiew ka um ha ka por lyiur.
Ka sorkar ka buh thong ba baroh ki shnong kim dei ban mad ïa ki jingeh tang shu la wan ka aiom lyiur bad kan shna da ki jingkieng ban pynïasoh na shilliang sha shilliang ka wah la ka long kiba lah ban ïaid kali ne kiba lah ban ïaid tang ki briew ruh.
Lehse lah ban ym lah pyndep baroh hapoh u snem hynrei kane kan long ka polisi treikam jongka sorkar nangne shakhmat ba baroh ki shnong ki dei beit ban suk ka leit ka wan.
Shillong, Jylliew, 11: U Myntri Rangbah ka Jylla u Conrad Kongkal Sangma ha ka sngi Saitjaiñ u la pyntip ba ka Sorkar Jylla ka la mang pisa T.
350 klur khnang ban tei ïa ki jaka ai jingsumar kiba thymmai ha baroh kawei ka Jylla Meghalaya.
Ïa kane u la pyntip haba kren ha ka jingplie buh ïa u mawnongrim ban kyntiew kyrdan ïa ka PHC Tikrikilla, sha ka Community Health Centre ha Kentapara kaba hap hapoh ka Dadenggre Block, West Garo Hills.
U Myntri Rangbah u la pyntip ba ka jingshim rai ban kyntiew kyrdan ïa kane ka jingai jingsumar ka dei ha ka jingleit jngoh jong u ïa kane ka thaiñ hadien ba u la ïohi ïa ki jingduna jong kane ka PHC.
“Ki doktor bad ki nurse jong ngi ki la trei shitom haduh katta katta ban ai ïa ka jingsumar bad ka jingshakri kaba bha tam sha ki paidbah ha ki shnong nongkyndon jong ka jylla wat hapdeng ki jingtynjuh kiba bun,": u la ong.
U la ong ba ka Sorkar ba mynta ka la trei shitom ban wanrah ïa ki jingkylla ha ka koit ka khiah hapoh ka jylla baroh kawei.
“Da kaba ïohi ïa ki jingeh ba la mad na ka jingwan lynshop jong ka khlam jingpang COVID-19, ki jaka ai jingsumar jong ngi ki donkam shibun ki tiar ai jingsumar na ka daw ka jingbun shaba palat ki nongpang.
Ka Sorkar ka la shimkhia ban pynkha ïa ki jaka ai jingsumar, ki PHC, ki CHC khnang ban ïakhun pyrshah ïa kino kino ki jingeh ha ki sngi ki ban sa wan,"u la bynrap.
U Myntri Rangbah u la banjur ruh ba ka roi ka par ka dei ban poi sha ki paidbah kiba im ha ki shnong kiba jngai bad kiba don sha ki bynta ba kyndong eh jong ka jylla.
“Lada phi leit sha kano kano ka jaka phin ïohi ba ki kam pynroi ki don tang ha ki shnong bad ki sor.
Ka la dei ka por ban pynkylla noh ïa ka rukom pyrkhat khnang ba ki paidbah kiba ki im sha ki shnong kiba kyndon kin ïoh lem ïa ki jingmyntoi bad ïa ki kam pynroi ba la mang kyrpang na ka bynta jong ki," u la ong.
U Myntri Rangbah u la kyntu ruh ïa ki paidbah ba kin long pdiang hun ïa ki jingtrei shitom jong ka sorkar khnang ba yn dup lah ban pyntyllun shakhmat ïa ki kam pynroi ha ka jylla.
“Nga ai khublei ïa ki paidbah jong ka Kentapara na ka bynta ka jingai sbun mynsiem ïa ka jaka ban shna ïa ka CHC.
Hateng hateng ban ïoh jaka ka long kaba eh haduh katta katta watla ka Sorkar ka kwah eh ban wanrah ïa ki kam pynroi,: u la ong.
Haduh 100 square feet ka jaka la ai ei da ka shnong ban shna ïa ka CHC ha Kentapara.
Ha kane ka sngi, la sakhi lang da u MLA jong ka Tikrikilla u Jimmy D.
Sangma, u MLA ka Phulbari u SG Esmatur Mominin bad u Co-chairman jong ka State Planning Board u Limison D.
Sangma bad kiwei kiwei.
Shillong, Jylliew, 11: Ka Khasi Students Union (KSU) Nongthymmai Circle ka la pynpaw ïa ka jingsngew bynñiaw halor ka jingjyllei jong u drok ha ki thaiñ Nongthymmai Pyllun bad ki shnong ba markhap bad kiba kynthup ruh ïa ka shnong Nongrah.
“Kumba ngi tip bad ngi sakhi, u drok u la rung lut ha ki kyndong kynshrot jong ki shnong ki thaw ha kylleng ka Bri u Hynñiewtrep bad ngi ïohi bad sakhi ïa ka jing jyllei ki nongtuh, ki nonglute bad wat ki nongpynïap briew namar ki la kyrni palat ban dih ïa une u jingdih pynbuaid.
Katba kiba ïoh kem ïa ki nongtuh nonglute ki dei beit kiba la kyrni ha une u jingdih pynbuaid ba shyrkhei,’ la ong ka Seng ha u kyrwoh ba la phah ba la phah da u General Secretary ka KSU Nongthymmai Circle u Samla Ribansing Nongrum sha ki lad pathai khubor.
Ka Seng ryngkat ka jingïatreilang bad ki Dorbar Shnong, ki Seng Kynthei bad Seng Samla jong ki Shnong kiba hap hapoh ka jylli treikam jong ka Circle ngi la pyrshang lut la ka buit ka bor ban khanglad bad ban pynduh jait ïa une u jingdih uba pynjot ïa ki khun samla jong ka jaidbynriew bad ïa ka imlang ka sahlang hi baroh kawei," la ong ka Seng.
“Kumta ngi tyrwa ïa ka Dorbar Shnong Nongrah ryngkat bad ki Seng Kynthei bad Seng Samla jong ka shnong ba ngin ïatrei ryngkat ryngkat khnang ba ngin lah ban tem ïa kiba bun ki jingsniew kiba sdang kynrei bad bsut khlieh bad ban wanrah pat ïa ka shongsuk shongshngaiñ jong ki shnong bad ka thaiñ hi baroh kawei," ong u kyrwoh na ka seng.
Ka seng ka la pynrem jur ïa ka jingbthat jubor jong u Kpa ïa ka jingim jong ki arngut ki khun kiba dei shipara kaba la jia dang shen ha ka shnong Nongrah, Shillong.
“Ka KSU ka pynrem tyngeh ba kum kine ki jingjia kim dei shuh ban jia bad kyntu ruh ïa ka tnad Pulit ban kham pynkloi ïa ka jingtohkit khnang ba une u riewthrang snam un ïoh ïa ka jingsajia kaba tyngeh katkum ki kyndon jong ka aiñ," ong shuh shuh ka Seng.
Ha kaba ïadei bad kane ka jingjia, ki dkhot ka KSU Nongthymmai Circle bad ki dkhot jong ka KSU Nongrah Unit ki la leit synran bad pynshngaiñ ïa ka ïing ka sem khamtam ïa ka Kmie jong kine ki khunlung kaba la mad ïa u lyoh ba kahdum ha ka jingim.
Tura, Jylliew, 11: U Deputy Commissioner jong ka West Garo Hills u Swapnil Tembe u la buh hakhmat ïa ka thong ban pynlong ïa ka sor Tura kum ka sor kaba lait na ka jingsatah ki jaboh jabaiñ ha ki lynti ki syngkien kaba pynkhreh ïa ki thong treikam ban pyntreikam pura bad ban pynlong ruh ïa ka District kaba lait na ka jingjaboh da ka jingïatreilang bad ka jingkyrshan jong ki nongshong shnong ka West Garo Hills District.
U Deputy Commissioner u la kyntu ïa manla kawei pa kawei ka longïing ban pynïakhlad ïa ki jaboh kiba mih na ki thliew ing bad na kamra shetja khnang ban dup ïoh pynkylla sha ka sboh bad ha kajuh ka por ula ong ruh ba lyngba kane ka thong yn sa pynlong ruh ïa ka shnong ka thaw kaba ki tin bret ñiut kin long kiba lait na ka jingsma iwtung.
Shuh shuh u la pynshlur ïa baroh ki longing ba ki dei ban pyntreikam ïa ki lai tylli ki jingmut jong u Dak “R" (Reduce, Re-use bad Re-cycle) ha kaba ïadei bad ka jingbret ïa ki jaboh kiba mih na ki thliew ing khnang ban pynduna ïa ki jingkit bakhia jong ka Tura Municipal Board.
Nalor kata, u la ai jingmut ïa manla uwei pat uwei ban rah ïa ki pla jaiñ lane kino kino ki pla kiba lah ban pyndonkam biang haba leit thied leit pet sha iew sha hat khnang ba ki nongdie dukan kin ym pyndonkam shuh ïa ki pla plastik.
U la pynshlur ruh ïa ki longing ba kin kham pyndonkam da ki tiar kiba pynmih na ka thaiñ ha kaba ïadei bad ka jingsong ïa ki mar ki mata khnang ban kyntiew ïa ki nongseng kam lajong na ka thaiñ.
La pyntip ruh ba ki nongtrei ka Municipal kin sa leit shim ïa ki jaboh na manla kawei pa kawei ka thliew iing ha kaba yn sa oh ruh da ka dor.
Ka jylla Meghalaya ka dei kawei na ki jylla kaba dang ker tawïar hi haduh mynta da ki khlaw ki btap wat lada kim rben shuh kumba long ha ki por ba mynshwa hynrei kat shaba leit ba wan dang iohi hi ïa ki jingjyrngam ki lum ki wah bad dei kane kaba pynlong ïa ka jylla ban kyrsoi ki umpohliew kiba da bang bad shngïam pat haba dih ïa ki.
Ka jingkyrsoi jong ki umpohliew, ym tang ba ka lah ban pyndap ïa ka jingdonkam jonng u briew, pynban kaba tam ka da kyrsoi shisha haduh katta katta kaba lah pat ban ring nur pat ïa ki ban tan sha ki lyngkha naka bynta ban ioh pat ban rep ban rïang.
Haba broh ki saw aiom jong ka snem, lait noh tang ha ka aiom Tlang, haba ka bneng ka sdang ban ring tyrkhong bad ap ïa ka jingwan ka aiom pyrem bad lyiur,ba ki umpohliew ki rit bad ki rngat, hynrei ki ïai long pat kiba la pynkhreh ba kin shim ïala ka kamram ban pyndap ïa ka jingdonkam ka jong u khun bynriew.
Pynban ha ka juk ïa beh ïa ka spah ka jingbeh than eh ïa ka jingsuk pyrthei ka pynlong ïa ka mynsiem u khun bynriew ba un khynra hi war ïa kiba bun ki tyllong um, ha kaba sdang eh, u pynjot ïa ki khlaw ki btap, u dain u khrai ïa ki dieng ki siej, u da dusmon da tyngeh ïa ki kynbat dawai, haba um sngew iohnong na ka khlaw, u hïar sha ki jaka ba kham them haba ka um ka lang, hangne u pyndonkam da ki kor ki bor ba khlain ban sam lyngba ïa ka khyndew, namar ka jingkwah rhah palat ka jong u ïa ka um kaba un bam, hynrei ïa kaba tam u da pynkylla dur pat ïa ka sha ka lad ban kamai ja kamai dohkha, da kaba die pat ïa kaum.
Ym tang katta, ka mynsiem bam duh byn don ka jingpyrkhat ïa ka lawei ka ïai rung ha ka mynsiem u bynriew, da kaba u da thang dusom ïa ka khlaw ki btap ïa ki dieng siej, kiba da kylla, katta ka um kaba jïar na ki, ki sdang ban ring tyrkhong bad ruh ha ka juh ka por ba kin jah rngai noh.
Haba phai sha ki tyllong um ba kyrsoi ha ki wahduid bad ki wah bah, u bynriew u sdang ban pynjot da kaba tih maw tih syïap, u da khynra naphang ïa ki jaka ba don ki tyllong um, da kaba u da pynduh pyndam ïa ki, namar na kum kane ka jaka, u da sngewkmen palat ka mynsiem namar ba u ioh ïa ka kabu ban kamai spah kamai phew.
Kumta, katba nang mih ki sngi, kiba bun ki tyllong um ba kyrsoi ha kane ka jylla ki sdang ban duh jait, ha kaba ka umpohliew bah ba ïai kyrsoi ha ki saw aiom jong ka por, mynta ki la sdang ba kin jah, hynrei shu sah shisha satang ki dienjat jong ka jingtuid ka um, kaba da kylla ki long pynban kum ki ummat jingtim ïa ka jingleh hanga mei palat ka jong u khun bynriew.
Da kumta ka jingrakhe ïa ka sngi ba kyrpang ka um ha ka pyrthei, ka donkam ba kan sei mardor ïa ka kynja khubor ban sdang ban pynkyndit bynriew ïa u paidbah, ba ka por ka la dei shisha ban sdang ha kaban tyngkai lut ïa man la ki tyllong um kiba don ha kane ka jylla, ha kaba man la ki shnong ki thaw, ki dong ki kyntoit ban shim khïa naka bynta ban pynneh ïa ki tyllong um kiba kyrsoi na ki.
Lymda kloi lan ban shim khïa katba dang bïang ka por, ka por kan sa poi ba kan sa khie ka kynja kyrduh um kaba shyrkhei, katno tam lei lei ha kum kane ka aiom pyrem, kaba ka bneng ka rang tyrkhong bha, ba sdang pat ka kdew kti ne thnum namar balei, ka daw baroh ka long namar ka jingbym shim ïa don lem ïa katta ka mynsiemban ïa bah khlieh.
Shuh shuh ka por ka la dei ruh ba ka sorkar ba kan khang noh shi syndon ïa ka jingsdang ban bteng ban ksam um pathar shapoh ka khyndew, namar ba kane kam ktah tang ïa ka jingpynrngat ïa ki tyllong um, pynban ka jingma ka long ïa ka jingpei thliew ka sla khyndew, kaba tang shu khie pat u jumai lah ban lam pynban sha ka jingma, namar ba ka khyndew ka la long lypa kaba la tor.
Lymda kloi ba teh lakam ïa kane ka jingpynjot ïa ki tyllong um, sa shsien dei bïang u paidbah hi uban mad ïa ka jingeh, ha kaba un shem bad iohi ïa ka um ha baroh sawdong ba ker ïa u, hynrei wat tang shi jaw ruh pat un nym ioh pat ban dih ïa ka, namar ba ka um kaba kyrsoi,kadei kaba long bih naka jingleh dusmon jongno re.
Shillong, Lber 07: Hynriew ngut ki dkhot na ka kynhun kaba la tip da ka Meghalaya Traditional Wrestling and the Pankration kiba la ïashimbynta ha rynsan ba dang shu kut shen, ka National Referee & Judges Seminar kaba la pynlong naduh 1 tarik haduh 4 tarik mynta u Lber, 2024 ha Tripura ba la pynïaid da ka All Meghalaya Traditional Wrestling & Pankration Association [AMTW&PA] ki la lah ban pyndep ïa ki jingpule bad kiba la pass ban ithuh kum ki License Referee & Judges jong ka All India Traditional Wrestling and Pankration Federation (AlTW& PF) kaba hapoh ka jingpynïaid u Omar Tamboli na Pune, Maharashatra kum u President.
Khyndiat, ka AlTWPF ka dei ka dkhot jong ka International Mas-Wrestling Federation(.
MWF) & International Federations bad ki dkhot kiba la pynïasohlang bad ka United World Wrestling (UWw).
Ka AITWPF ka kynthup ïa shibun ki sap ki phong jong ka Traditional wrestling kiba don jingïapher na kawei ka ri sha kawei pat, kum ka Alysh (Belt Wrestling) – Qazakh Kuresi – Pankration Athlima – Pankration- Palesmata – Polydamus- Khapsagai – Mas Wrestling.
Ka AMTW&PA ka hap hapoh ka jingkhmih jong ka Kong Anita Songthiang kum ka President, ka Kong Eva Kharmujai- kaba dang shu ïohpdiang shen ïa ka khusnam Kiang Nangbah award haka Arm Wrestling- kum ka Vice-President, nangta u Bah Nangkitboklang Songthiang ba bat ïa ka kam General Secretary bad u Bah Shadwinson Kharmawphlang ba bat Treasurer.
Ka AMTW&PA ka dei ka synjuk kaba ladep ban registar lane ithuh hapoh Meghalaya bad ka la dep ruh ban pynlong ïa ka 1st bad ruh ka 2nd All Meghalaya Traditional Wrestling & Pankration kaba seisoh ha u snem 2022 ha Madanrting bad ha u snem 2023 ha Meghalaya School of Martial Arts (MSMA) Hq.
Laitkor, bad ka la ïashimbynta ruh ha ka 10th All India Traditional Wrestling & Pankration Championship, 2022 bad ka la ïoh ban khur 5 tylli ki takma ksiar, 4 tylli Rupa bad 3 tylli rnong na bynta ka Meghalaya.
Ka Lorenza Songthiang ka la jop takma rnong ïa ka jylla na ka World Pankration Championship kaba la pynlong ha Tashkent, Uzbekistan ha u snem 2022.
Ka la shah jied ruh ban shimbynta ha ka World Combat Games kaba long ha Riyadh, Saudi Arabia ha u snem 2023, bad ka pyndep baroh khlem kino kino ki lad jingïarap ne jingkyrshan na ka tnat sport lane na ka Sorkar jylla Meghalaya.
Dang shen, ka jingkam jong ka synjuk Wrestling Association of Meghalaya (WAM) ha ki khubor ba ka Belt Wrestling ka dei ka jingïalehkai (sport) hapoh jong ka WAM ka long kaba lait bad kaba pynsngewthuh bakla bad ym lah ban pdiang namar ba ka AMTW&PA ka la ïoh la ka jong ka jingithuh (Registration) bad ka Registrar of Socities,Govt.
of Meghalaya bad ka don ïa ka jingïadei kaba jan bad ka AITW&PF kaba dei ka dkhot ba la ïasoh bad ka United Worid Wrestling (UWW) recognized by the International Olympic Committee (I0C).
Ki dkhot jong ka synjuk AMTW&PA hapoh ka jingïalam jong ka Meghalaya State Olympic Association (MSOA) kin sa leit ban shimbynta ha ka 3rd Northeast Olympic Games ka ban long ha Nagaland naduh 19 haduh 23 tarik mynta u Lber, 2024.
Nongpoh, Lber 07: Ka Secrtetary ka District Legal Services Authority (DLSA) Ri Bhoi District ka la pyntip paidbah na ka bynta ki paidbah nongshong shnong ka Ri Bhoi ba kan sa pynlong ïa ka National Lok Adlalat ha ka 9 tarik u Lber 2024 naduh ka por 10 baje mynstep ha ophis ka District & Session Court, Ri Bhoi.
Kane ka jingpynlong ïa ka National Lok Adalat ha katei ka sngi ka long ban bishar bad ban ai ka jingbishar baroh ki jaid motkoduma bad kino kino kiba kwah ban shim bynta ki la ban wan shim bynta ha katei ka sngi la khot kyrpang ka ophis ka District & Session Court Nongpoh.
Jowai, Lber 07: U Chief Executive Member (CEM) ka Jaiñtia Hills Autonomous District Council (JHADC) mynta ka sngi sdang ïa ka Dorbar ula wanrah ïa ka Mang Tyngka kaba duna ïa ka jingpyllut da T.
13.
59 klur tyngka na ka bynta ka snem 2024-2025.
Kane ka mang tyngka ka kynthup ïa ka jingpyllut kaba T.
218,22,60,300 (Arspah khadphra klur Arphew ar lak hynriewphew hajar lai spah) tyngka, katba ka jingmih pat ka long T.
204,63,23,500.
00 (Arspah saw klur Hynriewphew lai lak ar phew lai hajar san spah) tyngka bad ka paw ba ka jingpyllut ka heh ban ïa ka jingïoh kaba kot haduh T.
13.
59,36,800 (Khadlai klur Sanphew khyndai lak Laiphew hynriew hajar phra spah) tyngkaLa wanrah ïa kane ka mang tyngka da u CEM katkum ka Rule 109 jong ka Assam and Meghalaya Autonomous District Council (Constitution of District Council) Rules, 1951 jong ka District Council.
La pynsngew ruh katkum ka Financial Year 2022-23 la ïoh jingkheiñ ba ka jingïoh lum na baroh ki mar ka long T.
113,62,46,064/-, katba ka jingpynlut T.
117,81,88,185/-.
Katba ka Financial Year 2023-2024 lyngba ka Executive Committee kala ïoh lum haduh T.
46,63,70,500/-, na ki marpoh khyndew Major Mineral bad T.
13,96,86,519/- na ki minor Mineral, na ki khajna (Taxes) na ki kali mator ka long T.
14,50,93,319/-.
Ka bhah ba la ïoh na ka sorkar jylla lem bad ki revenue la siew sha ki nongtrei ka Council, ka ram (Lone) jong ka Civil Work Department nalor kiwei de ki jingpynlut pynsep jong ka ophis.
Ka jingïoh na ka Financial Assistant jong ka sorkar katkum ka Financial Year 2023-24 ka long 17,00,000/- la ïoh na ka Land Reform Scheme katba naka Centrally Sponsored Scheme ka Council ka ïoh lum T.
3,54,04,700 tang ka 1st Installment naka Digital India Land Record Modernisation Programme (DILRMP).
Ka jingpynmih jong ka Council nalade (Resources) ka long T.
29,38,23,800/- bad na ka share revenue jong ka sorkar ka long T.
97,50,00,000/-, ka jingïoh na ka Grants jong ka sorkar ka long T.
77,74,99,700/-.
Ka Council ka la pyrshang ban pynmih revenue lyngba ka Executive Committee da kaba shim ïa kine ki sien jam kaba nyngkong ban pyntreikam ïa ka Jaiñtia Hills Autonomous District Council (Village and Town Development Council) Bill, 2023 bala pdiang haka 9 November, 2023 bad mynta la phah sha u lad ka jylla.
Kaba ar ban thaw ïa ka Village and Town Administration Department ba peit ïa ka jingpyntreikam ïa ka Building bye Law kaba ïarap ban pynmih jingïoh ïa ka Council lyngba ki Fee jong ki jingtei.
Kaba lai ka Art & Cultural Department kala pynbna kiba don ïaki jaka jngohkai Tourist Sports bad Stake Holder, ki Private Enterprise bad ki riew shimet kiba plie thymmai ïa ki Tourist Sport ki dei ban ïoh jingbit NOC na ka District Council.
Nalor kiwei de ki lad pynmih Revenue ïa ka Council ka long katkum ka Notification No.
JHADC/GENL/15/2023/1 dat.
25.
09.
2023.
Na ka bynta ka jingpynlut ban siew tulop ïaki nongtrei ka Council, ha kane ka Financial Year ban wan yn pynduna noh ïa ki nongtrei sha ka 1286 na ka 1335.
Khnang ban lait na ka jingduhnong jong ka Council la thaw ïa ka Internal Audit Section ha u snem 2023-2024 kane ka IAS ka la sdang treikam naduh u Septermber, 2023.
Ha kaba ïadei bad ka ka ophis thymmai jong ka Council “New Additional Office Building" la tei pyndep ïa ka ha u juh u snem kata haka 5 tarik December, 2023.
Ïa ki lad jingïarap Grant na ka sorkar kmie hapoh ka Financial Year 2023-2024 ka Council kala dep ban pyntrei haduh 363 ki Schemes/project na ka Tied bad Untied Grant kaba kynthup ïa ki tyllong umbam, ki Check Dams, Fishery Ponds, Ambulances, Water Canal, ki solar Light, ki ïing skul, Community Halls, ki jaka leit bar, ki madan, ki lynti ïaid kjat, ki jaka sait jaiñ nalor kiwei de kiba don hapoh ka WJHD.
Halor kine ki jingdonkam naduh ki jingïoh bad jingpynlut jong ka Council na ka liang u CEM ka JHADC ula khot ka jingïatrei lang jong baroh naduh ki Member, ki nongtrei ba kin ai ka jingkyrshan ïa kane ka Executive Committee ha kine ki san snem ba la dep, kiba la lah ban pynïaid ïa ki kam ka Council na ka bynta ka jingmyntoi jong ki paidbah ka Jaiñtia Hills hi baroh kawei.
Ïa kane ka mang tyngka 2024-25 yn ïatai sani lashai ka sngi 8 tarik u Lber 2024 hapoh ka ïing darbar jong ka JHADC.
Nongstoiñ, Lber 07: Ka Hynñiewtrep Youths Council HYC Rambrai Circle hapoh ka jingïalam u Samla Bankitkupar Marweiñ ha ka sngi 7 tarik mynta u bnai, ka la leit ïakynduh ïa u SDO MePDCL Nongstoiñ, West Khasi Hills District, halor ka jingbym poi bill lait ha ki shnong jong ka thaiñ Rambrai.
Ki nongïalam ka seng ki la ong ba ki la ïoh ïa ka jingujor na ki paidbah nongshong shnong halor kane ka jinglong jingman bym poi bill lait la hynriew bnai.
Kumta ka seng ka buh ka jingkyntu sha ka tnad ban leh ei ei halor kane ka jingeh ki paitbah.
Ka seng ka kynthoh ruh ba kane baroh ka lah ban dei na ka jingleh sting ki nongtrei lane dei na ka jingduna nongtrei ka office ba kam lah ban ai jingshakri kaba bha ïa ka thaiñ.
Kumta ka kyrpad ïa office ban shimkhia lem, khnang ba kan pynsuk ïa ki longïing bad kan nym ban khïa ïa ki paitbah ka thaiñ lada lah ban ai bill lait man la u bnai.
Na ka liang u sahep SDO u la kular ban shimkhia ïa kane.
Nongstoiñ, Lber 07: Ka FKJGP Mawliehbah Area Unit ka pynpaw ka jingsngewdiaw ïa ka jingbym lah ban pyndep jong ki contractor ïa ka surok Mawïaban-Mawkadiang sha Nongkaniang kaba la sanction da ka Sorkar Meghalaya lyngba ka, “Administrative Approval and sanction for Improvement Including Metalling and Blacktopping", kaba 2 km (4th-5th km) (L=2.
00km) kaba la mang pisa da ka sorkar Meghalaya ar klur tyngka.
Ha ka jingshisha la dep ai Tender sha ki 8 ngut ki contractor bad katkum ka final work order ki lah dei ban pyndep hapoh 12 bnai kata hapoh u bnai Kyllalyngkot 2024.
Hynrei kaba sngewsih bad pynlyngngoh haduh mynta ka long ba nalor ba bun jaka la shu trei torti, ki dang don pat ki contractor ki bym lah ban pyndep ïa katei ka jingtrei kaba dang sah khongreng khlem don ba trei shuh.
Ka jingïoh ban shna ïa kane ka surok, ka la long shisha ka jingpynkmen ïa bun ki paidbah jong ki shnong kiba la pynïasoh da katei ka surok.
Ka long ka jingkyrkhu haka leit ka wan ka kit ka bah bad khamtam ka pang ka shitom hynrei kumba ka long mynta ka pynduh jingkyrmen pynban.
Ka seng ka dawa ïa u Executive Engineer ka tnad PWD, ba un thaw ki lad ban tuklar bad bthah noh mardor ïa kitei ki contractor ki bym shym pat la pyndep haduh mynta, ban pyndep noh kloi katba lah khnang ba katei ka jingtrei kan dep noh ha ka por kaba biang shuwa ban wan ka aiom slap.
Lymda kumta ka Seng na ka bynta ka bha u paidbah kam banse ban hap shim da kiwei ki sienjam kiba tyngeh ban pynbor ban pyndep ïa katei ka surok.
Nongstoiñ, Lber 07: Ka seng WKSU ka la pynpaw ka jingsngewkhia halor ka jingnang kiew ki kam sniew, khamtam ka jingshah pynïap ha sor Nongstoiñ ha kine ki kyndiat sngi, ha kaba uwei u samla u (L) Macborn Bonnyson Kharbani u la shah pynïap ha ki riew thrang snam ki bym don shuh ïa ka ïatip lem para briew.
Ka seng ka pynrem jur ïano ïano ne kino kino kiba donkti ha ka ban shim noh ïa katei ka mynsiem ba kordor jong u tei u samla.
Ka seng ka ai jingkyrshan ïa ka kur Kharbani na ka bynta ki sienjam kiba tyngeh ban ujor pyrshah ïa ki riew thrang snam riew bymman, kiba la pyndkut noh syndon ïa ka jingim jong utei u samla u ba dei na ka kur ka jait Kharbani.
Ka seng ka phah ka khubor sngewlem sha kiba haïing hasem ki kur ki jait ki kha ki man jong u (L) samla Macborn Bonnyson Kharbani u ba la khlad noh bad ai ka mynsiem kan shong jahthait ha ka ka jingsuk.
Ka seng ka dawa na ki bor jong ka aiñ khamtam ka police department, ba kan shimkhia ïa ki jingujor jong ka kur Kharbani halor kitei ki jingjia.
Ai ba ki aiñ ki kanun kin ai ïa ka hok sha katei ka longïing kaba laduh ïa la u khun ba ki ieit ki thoiñ.
Ka seng ka dawa ruh dei ban pynshitom jur ïa kito kiba don kti ha katei ka kam pynïap briew bad ruh ym dei ban pyllait jamin da kaba suk ïa ki riew pyntriem ha ka imlang sahlang ha ka thaiñ West Khasi Hills khamtam hapoh sor Nongstoiñ.
Ka seng ha kaba ïadei bad ka jingpur stet ki kam sniew ki kam pynïap kiba har rukom ha ka sor Nongstoiñ, kan sa shong pyrkhat kumno kumno ban teh lakam ïa kine ki jingsniew.
Ka seng ka kyntu ïa ki bor Hima ki bor shnong ki bor sorkar ban kyndit thiah noh bad ban shimkhia, ha shuwa ba ki kam sniew kam bymman kin wan jia khala khala haman ki kyrpong ïing ki jong ngi jong phi, ong u samla D.
Sun President West Khasi Students Union Seng kmie.
Nongpoh, Lber 07: Hadien ba shipor ba ka Khasi Hills Autonomous District Council ka la sospon ïa u Bah Wanphrang Syiem Nongshai kum u Sirdar ka Elaka Nongpoh Sirdarship kaba dei na ka jingdon ka jingujor pyrshah ïa u halor ki kam synshar khadar, hynrei mynta u Bah Wanphrang Syiem u la wan phai biang kum u Sirdar ba pura ka Elaka Nongpoh Sirdarship, kaba dei hadien ka jingai rai hi da ka Khasi Hills Autonomous District Council.
Kum ban pynkynmaw, ka KHADC ka la sospon kam shipur ïa u Bah Wanphrang Syiem Nongshai bad ka la thung ïa u Bah Pillarstone Syiem Nongshai kum u Acting Sirdar ka Elaka Nongpoh Sirdarship, hynrei hadien ba la tohkit bad bishar halor kitei ki jingshah ujor ka KHADC mynta ka la ai rai biang ïa u Bah Wanphrang Syiem Nongshai ba un shimti biang kum u Sirdar ka Elaka Nongpoh Sirdarship kaba dei halor ka Nongrim ba ka jingshah ujor jong u kam shym la la don Nongrim ei ei.
Kane ka jingioh biang u Bah Wanphrang Syiem Nongshai kum u Sirdar ba pura ka Elaka Nongpoh Sirdarship ka dei ruh hadien ba na ka liang ka KHADC ka la pynmih syndon da ka jingpynbna lyngba ka Executive Committee ka KHADC ba la pynkut noh ïa ka jingtreikam u Pillarstone Syiem Nongshai kum u Acting Sirdar kaba dei katkum ka hukum Dt.
04.
03.
2024 kiba dei katkum ka kyndon aiñ jong ka United Khasi-Jaintia Hills Autonomous District (Appointment and Succession of Chiefs and Headman) Act 1959.
Lyngba katei ka kyndon la pynbna biang ïa u Bah Wanphrang Syiem Nongshai kum u Sirdar jong ka Elaka Nongpoh Sirdarship ba un bteng biang ïa ka kam katkum ka Sanad No.
DC.
XXVIU Genl/12/ 2012 24 bad ka KHADC ka la pynbna ruh ba kane ka hukum kan treikam noh mardor tad haduh ban da ai hukum da kumwei pat.
Nongpoh,, Lber 07: Ka Synjuk ki Rangbah Shnong Ri Bhoi District (SRSRBD) ka la mih shakhmat ban ai ka jingkhublei kaba kyrpang ïa ka tnad Pulit Ri Bhoi, kaba dei halor ka jingshim khia ban ïa khun thma pyrshah ïa u drok kumba la paw ba ka tnad Pilice na Ri Bhoi na ka por sha ka ka por ka la ju ioh ban kem ïa ki snar ba don kti ha ki kam khaïi drok.
Kum ban pynkynmaw, ka tnad Pulit na Ri Bhoi dang shen ka la ioh ruh ban kurup haduh 4 hajar Kilo tam u Ganja ha Lad Umsaw ha Ri Bhoi kaba dei na ka jingshim khia ki bor pulit ka Ri Bhoi ban ïa khun pyrshah ïa kane ka jingkhaïi beaiñ ïa ki jingdih basniew.
Haba ïa kren bad ki Nongthoh Khubor, u President ka Synjuk ki Rangbah Shnoing Ri Bhoi District, u Bah B.
B Makdoh, u la ong ba kum ka synjuk kaba ai ka jingshakri na ka bynta ka bha ka miat jong ki shnong ki thaw bad ki paidbah ha ka Ri Bhoi ka dap da ka mynsiem jong ka jingkmen, kaba dei halor ka Nongrim ba ki bor pulit ka Ri Bho ki la shim khia thikna ban ïa khun pyrshah na ka jingkynrei u drok.
U la ong ruh kum ka synjuk ka ai khublei kyrpang ïa u Superintendent of Police ka Ri Bhoi ryngkat ki ophisar bad baroh ki pulit kiba la ïa don bynta ha kaba ïa khun pyrshah ïa u drok bad kum ka synjuk ruh ka kloi ban ai ïa ka jingïatrei lang na ka bynta ban rad dyngkhong ïa u u drok bad kiwei kiwei ki jingdih ba sniew kiba pynsniewdur ïa ka imlang ka sahlang.
U la bynrap ruh da kaba ong ba ka Synjuk ka shim ïa ka bynta ban ai khublei kyrpang ïa ka tnad Pulit na Ri Bhoi ba kin dang shim shuh shuh ïa ka jingkitkhlieh ban ïa khun pyrshah ïa u drok bad kiwei ki jingsniew bad ha kawei ka bytna ka synjuk ka khot ka wer ruh ïa ki paidbah ban ai ka jingïatrei lang bad ka bor pulit bad bor District khnang ba da ka jingïatrei lang ngin lah ban rad dyngkhong ïa baroh ki jaid jingsniew kiba ktah bad pynsniew ïa ka imlang ka sahlang, u la bynrap shuh shuh.
Khliehriat, Lber, 07: Hadien ka jingpan por jong ki bor district kaba lai-saw sngi ban sdang noh ia ka jing maramot ïa ka surok, na ka liang ka Joint Action Committee jong ki khatwei tylli ki shnong na elaka Narpuh East Jaiñtia Hills District, mynta ka sngi ki la pynsangeh noh ïa ka jingiakhi kaba pakhang ïa ka surok bah NH-6 ha Narpuh, kane ka jingpakhang surok ka la sdang naduh ka por 6 baje mynne mynstep tat haduh ka por 4.
30 janmiet.
Hadien ka jingiakren sani bha hapdeng u ADC ka East Jaiñtia Hills District, u bah G.
Warjri lem bad ki nongïalam ka JAC ryngkat lang bad ki paidbah ha Umkiang, ka JAC ka la ngeit bad pdiang ban weng noh ïa ka jingpakhang surok bad ka JAC ka buh ruh da ki kyndon ba lada ka jingmara-mot ïa ka surok kam urlong hapoh kine ki lai-saw sngi ka JAC lem bad ki paidbah kin khot pynlong biang ïa ka jingpakhang surok ha Narpuh, ha kane ka janmiet na ka liang u ADC u la wanrah bad pyni ruh ïa ka work order kaba pyni ba ïa ka surok yn maramot noh shen.
