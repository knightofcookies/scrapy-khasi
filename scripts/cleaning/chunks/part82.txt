Ka ophis District Handloom Officer, West Jaintia Hills District kaba hap hapoh ka  Department of Textile, Directorate of Sericulture and Weaving ka sorkar jylla kala iasnohktilang haka jingrakhe ia ka “ National Handloom Day" ha ka prokram kaba la long ha Mukhap CFC cum  Production Centre, West Jaintia Hills District haka sngi Nyngkong Ha kane ka prokram la wan ia don lang ruh u MLA ka thain u Ma Nujorki Sungoh kum u Kongsan bad u Deputy Commissioner Bah Batlang S Sohliya kum u Symbud Kongsan.
Haba kren ha ka jingialang u MLA u la ong ba watla ngi ai ka jingiaroh ia ka kolshor jong ki ri sepngi bad bud ruh halor kiba bun ki bynta na kiwei pat ki ri kiba lam sha ka jingkiew shaphrang, hynrei ha kajuh ka por ula ong ba ym dei ban klet noh pat ia la ka jong ka tynrai kaba pynwandur bad pynithuh ia ka tynrai bad ki jingdon jingsap ki jong ngi.
Ka jingshisha ka long ruh ba ka donkam ban peitthuh na kiwei pat ban ioh jingtip jingnang bad lehkmen ia la ka tynrai kaba ngi hiar pateng kan long ka nuksa ba bha ban kiew shaphrang.
Nalor kata u MLA ka thain u la kdew ruh ba na ka liang ka sorkar Meghalaya ka la pyntreikam ia ki polisi bapher bapher bad plie ruh ia ki lad ki lynti bapher bapher na ka bynta ban kyntiew bad pynneh pynsah ia ka kolshor tynrai ka jylla, bad kane ka jingpynneh pynsah kum kine ki kam shna kti bad thain jingthain hapoh ka district ka jong ngi kan plie lad plie lynti ha ka liang ka ioh kam ioh jam na ka bynta kiba bun ki samla.
Ha kane ka jingialang la ioh ruh ka jingkren na ka Deputy Director ( Weaving) Kong MR Lywait kaba la pynpaw halor ka jingthmu ba kongsan jong kane ka sngi, da kaba pyntip ruh ba ia ka National Handloom la rakhe man ka snem ha ka 7 Tarik u Nailar ban kynmaw burom ia kiba kum kine ki nongshong shnong.
Kiwei pat kiba la ai jingkren ki kynthup ia u Deputy commissioner Bah Batlang S Sohliya, BDO Laskein C& RD Ma B Niang, MDC ka thain Bah W.
G Sungoh nalor kiwei pat.
Kumban shu iathuh haka prokram kaba long ha NIFT Shillong, ka khusnam Best Co-operative Society kala leit sha ka Mukhap Handloom & Handicraft Co-operative Society, West Jaintia Hills District.
Laingut ki briew ki la iap hashen, katba uwei pat u la lait im hadien ba ka trok LP kaba ki shong kala noh sha ka jaka riat ba jylliew ha ka lynti surok ha Lad Mawkhap, Pynursla ha ka ka miet sngi U Blei ba la lah.
Na ka liang u Superintendent of Police ka East Khasi Hills, Shillong u la pynpaw ba ki la ioh ia ka jingtip ba kawei ka trok LP kaba don ia u registration No.
ML05 G 9528 ba la niah da u Yomiki Kharshandi 20 snem rta kaba kit ryngkat 12 tylli ki masi ka la mih na ka thain Pynursla ban leit sha Laitlyngkot hadien ba ka la sniew noh ha Langkyrdem bad maramot ia ka ha kane ka jaka.
Hynrei hadien ba ka la poi ha kawei ka jaka khongdong ha Khoh-yiar hajan ka lad Mawkhap ka surok NH-40, u gear jong kane ka kali u la thut (jammed) kaba la pynlong ia kane ka kali ba kan tyllun shadien bad hap sha katei ka jaka riat ba jylliew.
Hadien kane na ka liang ki pulit ki la hiar mardor sha katei ka jaka hadien ba ki la ioh jingtip ba uwei na kine kiba don hapoh katei ka trok ia uba la tip kyrteng kum u Bah Bansiew Khongklian uba dei na ka shnong Phlangshlain u la ioh lait im ban kiew noh shalor surok.
La iathuh ruh ba ia u Yomiki Kharshandi la lap ba u dang im hynrei ki laingut kiwei pat ia kiba la tip kyrteng kum u Kyndaiborlang Kurbah uba dei na ka shnong Kseh Mawnai, u Banpeitlasng Marbaniang na Nongshken Mawdang bad u Welbokstar Sohlang na Kseh Mawnai kila khlad hashen.
Ha kaba iadei bad kane ka jingjia la rejistar case hapoh Pynursla Police Station bad ka jingtohkit ka la iaid shakhmat.
Ka Tnat Textile ka sorkar Meghalaya ha ryngkat ka jingiatreilang bad ka National Institute of Fashion Technology (NIFT), Ministry of Textiles, Government of India mynta ka sngi ka la rakhe ia ka “National Handloom Day 2023" hapoh NIFT, Shillong Campus, Umsawli ha ka jingiadon lang u Bah Paul Lyngdoh Myntri ka tnat Textile kum u Kongsan bad u MLA ka Nongbah u bah Mayral Born Syiem kum u Symbud Kongsan.
Haba kren kum u Kongsan ha ka jingialang u Bah Paul Lyngdoh u la khot halor ka jingdonkam ban shim lang ia ka jingkitkhlieh na baroh ki kynhun kiba ia don bynta na ka bynta ban pyndonkam hok ia ka sap ka phong kaba U Blei u la ai kyrpang sha ki nongshna bad nongthain kti ka jylla.
U la pynpaw ruh ka jingkmen ban tip ba ki pateng kiba lai napdeng kine ki nongshna bad nongthain kti ki la ia don ryngkat lang ha kane ka prokram bad pynshlur ruh ia ki ba kin iai bteng ia kine ki jingtrei jingktah jong ki pateng kiba la leit noh.
Haba pyntip ba ki mar bad tiar ba la shna bad thain na kane ka jylla ki la ioh pdiang ka jingiarap na ki ri Europe bad kiwei pat ki bynta jong ki ri ka pyrthei, une u myntri u la khot ia kine ki riew don sap ba kin nangpyndonkam hok ia ki sap ki phong ki jong ki khnang ba kin lah ban ia aireng ha ki jaka iew jong ki ri ka pyrthei.
Katba na ka liang u Bah Mayral Born Syiem ha ka jingkren ula kdew halor ka jingdonkam ban don ka jingpynithuh ia ka tynrai jong ki jain Ryndia khnang ba kan long ka jingmyntoi ha ka ban pynneh pynsah ia ka tynrai.
Nalor kata u la iai ban ruh halor ka jingdonkam ban pynneh bad kyntiew ia ki kam shna jingshna bad thain kti hapdeng ki riew donsap ka jylla.
Ha kane ka prokram la sam ruh ia ki  Pehchan Card bad ki Yarn hapoh jong ka Income Generation Programme sha ki nong ioh jingmyntoi da utei u myntri bad ki heh sorkar.
Nalor kata la sam ruh ia ki khusnam sha ki riew shimet kumjuh sha ki  Co-operative Society ka jylla.
Ka khusnam Best Co-operative Society ka leit sha ka Mukhap Handloom & Handicraft Co-operative Society, West Jaintia Hills District; Best Handloom Entrepreneur sha ka  M/s Nangcwa Diwon, Ri-Bhoi District; ka khusnam Successful Independent Weaver ka leit sha ka  Ivy Lorna R Marak, West Garo Hills District; ka khusnam Efficient Weaver of Departmental Centre Award ka leit sha ka Manju Rabha, East Khasi Hills District ka khusnam Longest Serving Weaver ka leit sha ka Menri A Sangma, West Garo Hills District.
Shibynta jong kane ka prokram, na ka liang u Kongsan lem bad kiwei pat ki heh sorkar kiba la ia don lang ki la pyllait ruh ia ka  Coffee Table Book halor ka Meghalaya Silk ba la ai kyrteng“Woven Narratives" bad la pyllait ruh ia ka Textile Map jong ka Meghalaya.
Ka (North Eastern Development Finance Corporation Ltd) NEDFi ka la jop ia ka khusnam “Economic Times Govt Digitech Award 2023" ha ka kyrdan ban pynkiew ia ka pule puthi lyngba ki kor ki bor thymmai (Digital Solution).
Ka NEDFi ka la jop ia kane ka khusnam na ka bynta ka portal ba ka la pynmih kata ka ‘Advancing North East Portal.
’ Kane ka portal kaba la shna da ka NEDFi la bei tyngka da ka North Eastern Council (NEC), Ministry of DoNER, Govt of India.
Lyngba kane ka portal bad kumjuh ka mobile app, ka NEDFi ka la lah ban ai jingpyntip bad jingpynshai ha kaba iadei bad ki jaka pule puthi bad ka kam ka jam na ka bynta palat 10 lak ngut ki khynnah pule jong ka thain Shatei Lam Mihngi (Northeast).
Ka NEDFi ka dang trei ruh ban pynkhlain ia ka bhah sengkam sengjam la jong ha kane ka thain.
Ki SorkarJylla jong ka thain shatei lam mihngi ki la iasnohkti lang ruh bad ka NEDFi ha kane ka jingthmu ka jong ka.
Ka NEDFi ka la ioh ia ka jingjop napdeng ki 300 tylli kum kine ki jait jingpynshai (digital initiative) ba la sdang da ki 20 tylli ki jylla na ka Ri India.
Ki nongbishar ha kane ka award ki dei ki riewpawkhmat ka Ri kiba kynthup kum ki Retired Ophisar, ki heh ka sorkar India bad ki nonghikai ka skul bah ka Indian Institute of Management.
Ha kaba iadei bad ka ka jingpynkup burom ia ka NEDFi la pdiang da u  SK Baruah Executive Director, Lemli Loyi  General Manager bad u  PrithvirajNeog Assistant Manager ,NEDFi ia kaba la pynlong ha Grand Hayatt ,Goa ha ka 5 tarik mynta u bnai.
“Katba nga dang long u MLA ngan synñiang Shilak tyngka ïa kino kino ki skul hapoh ka Constituency jong nga, kiba lah ban wanrah ïaka nam lahduh haka lympung ialehkai State Level Subroto Mukherjee Cup".
Ula MLA Jowai u Ma Wailadmiki Shylla ula pynbna ia kane khusnam haka jingialang pynkup burom iaki 16 ngut ki khynnah ialehkai Under-14 Boys jong ka HKSingh Memorial Secondary School kiba la wanrah nam ïaka skul bad ka District haka lympung ïalehkai State Level Subroto Mukherjee Cup Football Tournament ba la pynïaid da ka Directorate of Sport & Youth Affairs.
Kine ki khynnah ialehkai HK Singh Memorial Secondary School ki la khur ïaka nam lahduh hadien ba ki la pynliem ïaka KB Memorial Secondary School kaba na East Jaintia da 4-1 lyngba ka ïashut Tie-breaker kaba la long ha nongbah Shillong dangshen.
Ban ai mynsiem ïa kine ki khynnah ialehkai kane ka skul, ki bor pynïaid jong ka skul HK Singh Memorial Secondary School, Jowai ki la pynlong ka jingïalang pynkup burom kaba la wan sakhi lang da u kongsan u MLA u Wailadmiki Shylla, ka District School Education Officer ka Kong A.
Syiem, ki MDC ka JHADC, u District Sports Officer West Jaintia u Khroobok Passah, ki dkhot ka WJDSA kiba kynthup ia u EMH.
Passah, u Lammat o.
Laloo, u Patrick Lamare, ki shakri niam ka Balang Unitarian, ki nonghikai, ki kmie ki kpa bad ki khynnah skul.
U Wailadmiki Shylla haka jingkren ula ong, “Katba nga dang long u MLA ngan synñiang shilak tyngka ïa kino kino ki skul hapoh ka Constituency jong nga, kiba rah ïaka nam lahduh haka State Level Subroto Mukherjee Cup bad leit mihkhmat sha ka National Level jong ka Subroto Mukherjee Cup".
Ula pynpaw ka jingsngewkmen bad ai ka jingïaroh kaba kyrpang ïa kine ki khynnah kane ki ban leit mihkhmat ïaka Jylla haka jingïakhun ka ban long ha Bangalore ka ban sdang naduh ka 30 tarik Nailur (September) haduh 10 tarik Risaw (October) 2023.
Ula ai mynsiem ruh iaki ban ïalehkai bha bad ban trei shitom ban ïoh rah ïaka nam lahduh bad wanrah ruh ïaka nam ka burom ïaka skul, ka District bad ïaka Jylla.
Haba ïakren bad u DSO u Khroobok Passah ula pyntip ba ka jinglut jingsep baroh na bynta ban leit ïashim bynta sha Bangalore yn pynlut hi na ka ophis jong u DSO.
Shwa kane la ioh ka jingkren na u Headmaster u T.
Passah haka jingïalang kaba la pynïaid da ka H.
Shylla Assistant Teacher bad la pynshongshit ïaka jingïalang pynkup burom da ki jingrwai jingshad na ki khynnah kane ka skul.
Ka Seng United Hynniewtrep Movement, East Jaintia Hills District ka la ai por shitaiew ia u Chief Executive Member (CEM) ka JHADC ban pynlong ka jingkhynra trading license bad labour license pyrshah ia ki bar jylla hapoh East Jaintia Hills, lym kumta ka Seng kan shim hi ia ki sienjam ban pynlong ka jingkhynra.
Kane ka la wan long ruh hadien ba ka Seng UHM-EJH ka la leit ban aiti ia ka dorkhas sha u Chief Executive Member (CEM) ka Jaintia Hills Autonomous District Council (JHADC) da kaba buh ka jingkyrpad na ka bynta ban pynlong ka jingkhynra trading license bad labour license pyrshah ia ki bar jylla hapoh ka district.
Ka Seng UHM-EJHD ha u kyrwoh lyngba u President, u Ma Brosenly Siangshai ka pynpaw ka jingsngewkhia kaba jur ha kaba iadei bad ki kam khaii beain jong ki bar jylla kumjuh ki nongwan bylla ki bym don satia ia ki kot ki sla kiba biang ban leh ia ki kam khaii pateng bad ban trei ban ktah hapoh ka district.
Na ka liang ka Seng ka la ong ruh ba kine ki bar jylla ki la shu wan khaii bad wan trei laitluid hapoh kane ka district khlem da khein snep ne burom ia ka District Council kaba dei khmih halor kane ka bynta.
Kumta  ka Seng ka kyntu jur ia ka ophis jong u CEM ka JHADC lyngba ka tnat khaii pateng (Trade) ba dei ban pynlong da ka jingkhynra pyrshah ia kine ki bar jylla kiba wan ban knieh ia ka pliang ja jong ki trai ri trai muluk lyngba ki jingleh ia ki kam khaii pateng bad wad trei wan ktah beain hapoh ka district.
U Superintendent of Police uba dei ruh u Foreigners Registration Officer, East Khasi Hills District u la bthah ia baroh ki manager bad ki trai hotel, guest house bad kiwei pat hapoh ka district ki bym pat register ia ki user ID na ka bynta ki Hotel /Guest Houses/Lodges/Rent Houses/Inns bad kiwei pat na ka bynta ka online ‘C’ Form (C-FRO), ki dei ban pynthikna ban register bad u Superintendent of Police-cum-Foreigners Registration Officer, EKHD Shillong.
Kumjuh kito kiba la register ia ki user IDs ki dei ban phah ia ka report hapoh ka 24 kynta man ba wan poi ki briew kiba na shabar jong ka ri khlem da klet.
Nalor kata la kyntu ruh ia ki nongshongwai hapoh ki iing jong ki riew shimet / Boarding /Hostels, School, Colleges, University, Churches, Mosques, Temples bad  Hospital ruh ki dei ban pynthikna ban register kumjuh bad utei u heh ba dei khmih lada don ki bar ri kiba shong ba sah, bad pule ha ki jaka ki jong ki ha kaba iadei bad ka jingwan poi ka jong ki da ka online lyngba ka ‘C’ Form bad ‘S’ Form na ka bynta ki School, College bad University bad ruh ban phah ia ki lyngba ka online hapoh ka 24 kynta.
Nalor kata kitei ki bor ba dei khmih ki dei ban phah mardor ia ka  ‘C’ Form bad ‘S’ Form sha ka ophis u Superintendent of Police-cum-Foreigners Registration Officer, East Khasi Hills District halor ka jingwan jngoh, sah bad ka jingpule jong ki bar ri.
La kyntu ia baroh ki bor pyniaid ba dei khmih ba kin bud ryntih ia kane ka hukum ba la kdew haneng bad kano kano ka jingpynkhein ia kine ki hukum yn shim ia ki jingpynshiom ba tyngeh pyrshah ia ki bor ba dei khmih ne ki riew shimet katkum ki kyndon jong ka Foreigners Act, 1946.
Ka Seiñraij Ialong kala pyntip ba kumba ju leh manla u snem kan pynlong iaka lehniam Behdieñkhlam Festival 2023.
U president Seinraij Ialong u ma Pyrkhat Shylla ula iathuh ba ka jinglehniam kala sdang naduh ka 2 tarik une u bnai Nailar bad yn pynkut pat iaka lehniam Behdieñkhlam haka 10 tarik Nailar ha Tre-Pyrda haka shnong Ialong.
U kongsan ban wan sakhi iaka lehniam Behdieñkhlam u dei u Myntri Rangbah ka Jylla u Conrad K Sangma kynthup ia u Deputy Chief Minister u ma Sniawbhalang Dhar bad u MLA ka Umroi ma Damanbait Lamare, u MLA Jowai ma Wailadmiki Shylla nalor kiwei kiwei.
Na kaliang ka Seinraij Ialong ka khot wer ia baroh ki khun ka Hynniewtrep Hyniewskum ba wan sakhi ia kane ka jinglehniam Behdieñkhlam khnang ba kan long kaba phuh kaba phieng.
Ka Behdieñkhlam Ialong kadei kawei na ki 6 tylli ki lehniam Behdieñkhlam kaba pynlong ha Rilum Jaintia.
Kaba nyngkong eh ka raij kaba pyndep iaka Behdieñkhlam, ka dei ka Raij Chyrmang, bud saka Jowai, Tuber, Muthlong, Ialong bad kaba khatduh eh ka dei kaba raij Mukhla.
Ha Ialong ki don lai tylli ki shnong kiba hap hapoh ka Seinraij Ialong bad kine ki kynthup iaka Ialong, Wahiajer bad ka Nongkhyllep.
Ban wanrah iaka jingshngain ka leit ka wan ha surok, ki lai tylli ki shnong kiba kynthup iaka Umkiang, Donaskur bad Kuliang kila ai da ka shithi ujor sha u Inspector ka DMR Umkiang Check Gate ban kyntu ia u ban khang pyrshah iaka jingkit mawshun palat pud ki trok dumper ha surok bah NH 6, East Jaintia Hills.
Ki nongialam shnong jong kine ki lai shnong kila ong ba ka jingkit palat pud kine ki trok kit mawshun ka buh jingma iaki khynnah skul, nongshong shnong ba iaid ba ieng ha surok.
Kane ka jingkit palat ki trok ka lah ban wanrah iaka jinghap ki maw sha surok kaba lah ban wanrah iaka jingmynsaw mynsnam bad ki jingjia ba sngewsih.
Shuwa ban jia kino kino ki jingjia ba sngewsih, kine ki shnong kila kyntu ia u Inspector ka DMR ban nym shah iaki kali ba kit palat pud ia u mawshun kaba long ruh pyrshah iaka aiñ bad ban shngain ka leit ka wan u paidbah ha surok.
Ia kane ka jingujor la phah sha u Range Forest Officer, Apha bad Officer Incharge jong ka Umkiang Police Patrolling Post.
Ka Juvenile Justice Committee jong ka iingbishar High Court ka Meghalaya ha ryngkat ka jingiatreilang bad ka tnat Social Welfare kumjuh bad ka tnat ka koit ka khiah ka sorkar Meghalaya haka sngi Saitjain ka la pynlong ia ka State Level Consultation Programme ne ka jingiamir jingmut ha kaba iadei bad ka jingiatyngkhuh jong ki khynnah bad ka ain, ki jingiada, ka jingbishar hok bad ki lad jingiarap hapoh ha ka jingialang ba la pynlong hapoh Auditorium jong ka High Court Meghalaya.
Ha kane ka prokram la ia don lang ruh u Justice Sanjib Banerjee, Chief Justice ka High Court Meghalaya kum u Kongsan ha ryngkat u Justice H.
S Thangkhiew, Judge, High Court Meghalaya bad Chairperson, Juvenile Justice Committee, High Court Meghalaya, u Pravin Bakshi, Commissioner & Secretary, Social Welfare Department, Sampath Kumar, Principal Secretary, Social Welfare Department, Dr H.
Lyndem, Director of Health Services nalor kiwei pat.
Ka Mukhla Raij bad ka Dulong kila lah ha kaban buh jaka ialade haka quarter final jong ka Independence Day Cup Under-17 Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Haka jingialehkai ka Mukhla Raij kala jop da 3-2 pyrhsah iaka Lion.
Ia kine ki kol la thep da u Edwin Suna 11’ bad u Guisldingstar Suna 31’ & 60’+1.
Ki ar kol ka Lion la thep da u Nikhil Shylla 30’ bad u Banker Lang Dkhar 53’.
Ka Dulong kala pynliem 1-0 iaka Lumpariat.
Kane ka kol ka dei ka own goal kaba la thep da Esalanme Bareh (Lumpariat) haka minit kaba 58’.
Haba phai sha ka Third Division ka Nangbah Pohshnong kala pynliem da 3-1 iaka Loompyrdi.
U Lakhon Dkhar ula kylla long u namtam ha kane ka jingiakhun ha kaba marwei ula thep kol 34’, 40’ & 45’ kaba la biang pura iaka Nangbah Pohshnong ban khur namjop.
Shikol ka Loompyrdi Iongpiah la thep da u Bhaki Hinge (Nangbah) haka minit kaba 63’.
Ka jingialehkai hapdeng ka SCSC Nonglatem pyrshah iaka Mukhla Umlangshor kala kut da 2-2.
Na kaliang ka SCSC Nonglatem la thep kol da u Pial Langshiang 12’ bad u Rikwis Mynsong 69’, katba naka Mukhla Umlangshor u Rio Lyngdoh 9’ bad u Ni o Sumer 47’.
Da ki hajar ngut ki paidbah haka sngi Saitjain ki la wan ban iashimbynta ha ka jingiaid rally ba la khot pynlong da ka Catholic Association of Shillong (CAS) ha ryngkat ka jingiatreilang bad ka Meghalaya Church Leader Forum bad ka Khasi Jaintia Christian Forum na ka bynta ban wanrah pat ia ka jingsuk hapoh ka jylla Manipur.
Ia kane ka jingiaid rally la sdang naduh ka por mynstep na madan Iewrynghep bad pynkut ha Don Bosco Mini Stadium, Laitumkhrah, Shillong.
Ha kane ka jingiaid paidbah ba la ialam da u Archbishop Victor Lyngdoh la iashim bynta lang ruh da u Bishop jong ka Nongstoin, ki nongialam niam bapher bapher na kylleng, ki phadar, Sister, ki nongmihkhmat paidbah, ki longkmie longkpa, ki samla pule, khynnah skul bad kiwei kiwei.
Ha kane ka rally la sakhi ruh ia ka jingrah ia ki placard da ki nongiashim bynta ha ryngkat ki jingthoh bapher bapher kiba kyntu na ka bynta ban wanrah pat ia ka jingsuk hapoh Manipur.
Ha ka jingialang ba la pynlong hadien kane ka jingiaid rally la ioh ia ka jingkren na ki nongialam niam bad kiwei pat ki nongialam kiba la ia don lang ha kane ka sngi.
Ka jingpynlong ia kane ka jingiaid paidbah ka long ban pynpaw ka jingsngewlem halor ka jingiaumsnam kaba la khie hapdeng ki jaidbynriew Kuki bad ki Meitei ha ka jylla Manipur kaba la sdang naduh ka 3 tarik u bnai Jymmang ba la dep bad kaba la shim ia ka jingim jong ki spah ngut ki briew nalor ka jingshah thang dusmon jong ki spah tylli ki iingmane bad ki iingbriew bad pynkylla phet shnong ia ki hajar ngut kiwei pat.
Ha kane ka sngi na kaliang ka Balang la pule paidbah ka dorkhat kaba kin phah sha ka President ka Ri India ka Droupadi Murmu lyngba u governor ka jylla u Phagu chauhan.
Ka NEHU Students’ Union haka sngi Saitjain kala iakhih kynsan kynsan bad kala khang tala iaki khyrdop Gate 2 jong ka skulbah NEHU ban pakhang lynti iaki baroh ki kali hadien ba ka bor pyniaid ka NEHU ka khlem lah ba pynbiang bus ia ki samla pule 2nd semester kiba don eksamin.
Tang hadien shi kynta bala iaid ka jingiakhih, ka NEHU Students’ Union ka la ioh pdiang ia ka shithi na u Incharge ka tnad Transport jong ka NEHU ha kaba la pan map ia ka jingbym lah ban pynbiang ia ki bos, kumta ka NEHU Students’ Union ruh kala weng iaka jingiakhih.
U President ka NEHU Students’ Union samla Ready First June Nongbsap haba kren sha ki lad pathai khubor, u la ong ba na ka liang ki bor pyniaid ka NEHU, ki la kular ruh ba naduh ka taiew ban wan yn pynbiang ia ki bos iaki samla pule.
Ka Orphan Children Foundation (OCF) hapoh ka jingialam u Founder Chairman u L Dkhar sa shisien pat ka la ioh ia ka lad ban iarap da ki marbam bad blanket ia ki Khunswet kiba don ha ka shnong Pamrakmai, East Jaintia Hills District.
Haba ai jingkren u Bah Dkhar u la ong ba ka Foundation hi ka kloi ban iarap ia ki khynnah khunswet ha kano kano ka por ba ki donkam jingiarap bad u la ong ruh ba ka foundation ka lah ban iarap da ki marbam bai skul bad khamtam ha ka por ba ki pang ki shitom.
Nalor kata u la ong ruh ka foundation ka iakynduh shibun ki jingeh khamtam ba kim pat don ia ka jaka shong ki khunswet, kumta kam pat lah ban shimti ia ki.
Hynrei watla katta ruh da ka jingshaniah ha U Blei bad da ka jingiatrei lang jong ki kato katne ngut ki briew ba sbun mynsiem ka Foundation ka lah ban iaid sha khmat bad ka lah ban nang iai bteng shuh shuh ka jingiarap sha ki khunswet bad kiba don jingduna ha ki dkhot met.
Shuh shuh ha kane ka sngi la ia don lang da kiba haiing hasem jong kine ki khynnah nalor u Office Secretary Orphan children Foundation, East Jaintia Hill District u samla E Dkhar bad ka Volunteer ka OCF na East Jaintia ka kong R Sungoh.
Haka sngi Thohdieng ruh ka OCF kala sam marbam haka shnong Nongkynrih, West Jaintia Hills District.
Ia ka jingsam khusnam sha ki nongjop jong ka “49th Annual Cultural Competition 2023" la pynlong mynta ka sngi 5 tarik ha Ramakrishna Mission Vivekananda Cultural Centre, Quinton Road, Shillong, ha kaba la wan iashim bynta da ki khynnah na ki jaka pule bapher bapher na ka nongbah Shillong bad ki jaka ba marjan.
Ha kane ka sngi 246 ngut ki nongjop ha ki jingiakop bapher bapher naduh klas nursery hadud ki khynnah kolej ki la ioh ia ki buskit, ki certificate bad ki jingiaroh.
Ha kane ka prokram la ia don lang ruh ka Kong Rosetta Mary Kurbah, IAS, Deputy Commissioner ka East Khasi Hills, Shillong kum ka kongsan kaba la ai ka jingkitbok kitrwiang bad jingiaroh ia ki nongjop.
Nalor kata ka la iaroh ruh ia ki sienjam jong ka Ramakrishna Mission kaba la pynlong ia kane ka jingiakop bad kyntu ia ki kmie ki kpa ba kin phikir ia ka koit ka khiah jong ki khun jong ki, khamtam kito kiba dang hapoh 5 snem ka rta.
Katba na ka liang ka Dr.
Sabita Sen, Principal jong Shillong Commerce College ha ka jingkren kum ka Symbud Kongsan ka la ai mynsiem ia ki nongjop, khamtam kito kiba na ki secondary school ba kin pyntbit shuh shuh ialade.
Ka la pynpaw ruh ka jingsngewnguh ia ka Ramakrishna Mission na ka bynta ki jingai jingshakri ia ka imlang sahlang.
Ha kane ka sngi ka la don ruh ka jingplie ia artylli ki website ba thymmai, kata ka rkmshillong.
org bad ka vcc.
rkmshillong.
org bad la kyrmen skhem ba kine ki website kin ai jingtip shaphang ki kam ka Mission bad ki kam jong ka Vivekananda Cultural Centre.
Hashuwa kane, u Swami Divyaswarupananda Maharaj, Assistant Secretary ka Ramakrishna Mission, Shillong u la pdiang burom ia baroh kiba la wan iashim bynta ha kane ka sngi bad u Vairagya Chaitanya Maharaj u la pynpaw ka jingsngewnguh.
Ka 49th Annual Cultural Competition ka dei ka jingrakhe ia ka jingtbit, ka jingsaindur bad ka jingiatylli.
Ka Ramakrishna Mission, Shillong, sa shisien ka la pyni ia ka jingkut jingmut jong ka ban ai rynsan ia ki briew ba don sap bad ruh ban pynneh ia ka deiriti jong kane ka thain.
Kane ka prokram ka la ai mynsiem shibun ia kito kiba la wan iashim bynta ba kin kham pyntbit shuh shuh ialade bad ba kin don bynta ha ka jingkyntiew ia ka deiriti ha Shillong bad ha ki jaka ba marjan.
Ki pulit ka Ri Bhoi district ki la ioh ban kem noh ia hynniew ngut ki snar nonglute kiba donkti ha ka jingshah lute ba dang shen kaba la jia ha ka shnong Umduba bad na Umnowe Killing kiba hap hapoh Khanapara Police Station, Ri Bhoi District.
Na ka liang u Superintendent of Police, Ri Bhoi District u Giri Prasad ula ong ba kitei ki jingjia shah lute ki dei kiba la jia ha ka jaka tylliat maw ha ka  22.
05.
2023 bad ha ka 11.
07.
2023 hapoh ka shnong Umduba bad ha Umnowe Killing.
Kine ki jingjia ki la wan jia  hadien ba ki runar kiba la kieng atiar bha bad kiba kah durkhmat ki la rung jubor ha kitei ka jaka tih maw bad ioh rong T.
85,400 hajar  na Umduba bad T.
1,90,000 na Umnowe Killing plant.
Halor kane ki pulit ki la register case ha ki kyndon bapher bapher jong ka IPC ha Khanapara Police Station.
Utei u heh pulit u la ong ba hadien jong katei ka jingshah lute ka tnat pule ka la thaw ia ka kynhun tohkit ba kyrpang ne ka  Special Investigation Team (SIT), bad hadien ka jingtohkit bniah bad lapksai la pynlong ia ka jingkhynra tad haduh ban da ioh kem ia kitei ki hynniew ngut ki runar kiba donkti.
Kine ki hynniew ngut ki briew kiba shong ba sah ha ka shnong Umduba ki dei kiba la tip  kyrteng kum u Kandil Marak, u Rechi Momin, u Wilsh Marak, u Robert Momin, u Marus Marak, u Bimod Marak bad u Collin Marak.
Shuh shuh hadien ka jingtohkit kaba bniah na ka liang ki bor pulit ki la ioh ruh ban kurup noh ia ki tiar siat bad kiwei pat ki jait tiar ba la pyndonkam da kane ka kynhun runar, kata kaba kynthup ia kawei ka suloi bad artylli ki pistol shna hi, ki riam shipai, saw song u bakhor shna kuli, kawei ka suloi airgun bad kiwei kiwei.
Ka Myntri ka Tnad ka Koit ka Khiah Kong Ampareen Lyngdoh kala kular iaka Jaintia Students’ Union (JSU) ban kan wan jurip Laskein CHC.
U president ka JSU Laskein Block Circle Dapmain Suchiang ula iathuh ia kane hadien ka jingwan iakynduh iaka Myntri kong Ampareen haka sngi Palei.
Ula ong baka kong Ampreen kala kular ba kan wan jurip iaka jaka sumar haka jingiadonlang u MLA ka thain ma Nujorki Sungoh.
Une u nongialam ka JSU ula ong ba ula ioh ban pynsngew hakhmat ka myntri iaka jingeh jong ki paidbah nongshong shnong ka Block Laskein, ha kaba iadei bad ka jingbymbiang ka rukom ai jingshakri ka Laskein CHC.
Ula ong naka por sha ka por kila ioh iaka jingujor bym ju don doktor khamtam haka por mynmiet ba donkam ban ioh jingsumar kyrkieh la hap rah beit iaki nongpang sha Jowai Civil Hospital ne Shillong.
Nalor kata, la pynsngew ruh haka myntri ha kaba iadei bad ka jingbym wan biang por ki nongtrei.
Kane ka jaka sumar jin dala biang ka jingshakri jong ka, kan ai ka jingmyntoi kaba khraw ia ki briew kiba duk bad bun kiba im sha khappud Assam kiba shem jingeh haka lynti syngkieng kaba jngai bad kaba sniew.
Ka jingiakynduh lang  kaba ar hapdeng ka KSU Narpuh Circle bad ki rangbah shnong ka thaiñ Elaka Narpuh kaba la long ha ka 3 tarik mynta u bnai ha Mynkre da kawei ka jingmut ka la rai ban iaid shakhmat ban pynlong da ka jingiakhih paidbah ha ka 08/08/2023  halor ka jingkuman bad sngap mynthi ka sorkar bad ka National Highway Authority of India (NHAI)  ban maramot ia ka surok ba la sniew palat pud hapoh u pud ka thaiñ Narpuh, kata naduh Mynkre shaduh Ratachera.
Wat hadien ba la dep ai ia ka jingthoh sha u DC ka EJHD ban dawa ia ka NHAI ban sdang maramot hapoh 7 sngi naduh ka tarik ba la aiti ia ka memorandum, hynrei haduh mynta ym i dak eiei ruh.
Ka jingialang ka la pynpaw ba ia katei ka shithi la dep phah naduh ka 26/07/2023 bad ka  jingai por ba 7 sngi ka la kut noh  ha ka 02/08/2023.
Ki la ong ruh namar ym don kano kano ka jingpyni dak na ka liang ka sorkar ne NHAI, kumta kane ka la  pynbor ia ki ban shim ia ka rai ba tyngeh ban pynlong da ka jingshong surok ha surok NH-6 hapoh thaiñ Elaka Narpuh.
La ong ruh ba kane ka jingiakhih kan long da ka jingrah placard bad ki jingthoh ban pynrem jur ia ka sorkar bad ia ka NHAI.
Ka jingsniew u surok kam long shuh ka sien ba nyngkong, hynrei da ki bun bun snem.
Kane ka paw ka jingbym kheiñ snep ia ki paidbah jong ka thaiñ.
Ha katei ka jingiakhih paidbah da kaba mih surok yn ialum lang shi jaka, bad la kyrpad ia baroh ki kali kamai tourist bad rit bad khraw bad kiba wan nabar jylla kiba iaid lyngba kane ka surok ba kin sngewbha ai ka jingkyrshan da kaba wan iasnohkti lang ha katei ka jingiakhih da kaba sangeh shi sngi ia ki kam jong ki baroh.
La kyntu ruh ba naduh ki kali dumper kit mawshun (Limestone), ki kali sumo kamai na Lad Rymbai sha Kalaiñ Badarpur kin sngewbha ban sangeh ka kamai ha katei ka sngi.
Kane ka jingiakhih ba jai jai kan long naduh ka por 10 baje mynstep haduh ka por 4 baje janmiet.
Na ka bynta kane ka sngi la pyllait noh na ka bynta ki kali kit nongpang, ki kali nongthoh khubor bad kiwei kiwei kiba don kam kyrkieh kumba ju long.
Ka president bathymmai ka State BJP Mahila ka Susuki Pariat ka la thung ia ka kynhun  ba thymmai jong ka Mahila Morcha BJP, ha Meghalaya ha ka jingialang kaba la long hapoh ka ophis treikam jong ka BJP ha Shillong.
Ha kane ka jingialang la leh burom ruh na ka bynta ki nongkitkam bathymmai jong ka seng bad la aiti ruh ia ki shithi pyniasoh sha ka seng.
Kine ki dkhot bathymmai ki kynthup ia ka kong Darihun Marbaniang, State Mahila Vice President, Moromi Marak, State Mahila Vice President, Kong Dakaniwan Shullai State Mahila General Secretary, Kong Matilda Kharbuki, State Mahila General Secretary, Kong Grace Lanong, State Mahila General Secretary,  ka Soma Roy State Mahila Secretary,  Kong Sarlinda Kharbuki, State Mahila Secretary, Kong Rilaakor Syiemlieh, State Mahila Treasurer,  ka Lolita Kharpor, Adviser, bad kong Danna Hynniewta, Media Coordinator.
Katba ki Executive Members of Mahila Morcha ki kynthup ia ka Payal Saberwal,  Barnali Ghosh,  Adalene Hynniewta,  Anu Thapa,  Anjalee Singh, Paul Das bad ka Madhumita Dutta.
Ha kane ka jingialang la ia don lang ruh u president ka seng BJP ka Meghalaya u Bah Ernest Mawrie, u Vice-President uDipayan Chakraborty bad u Bah David Kharsati kynthup ia u State President ka Yuva Morcha u Wankitbok Pohshna.
Ka Khasi Students’ Union (KSU) Shillong Mihngi Circle haka 3 tarik Nailar hapoh ka jingialam u Jimmy Nongdhar, vice president ha ryngkat ka jingsynran lang u Celestine Rynghang assistant general secretary, Jeremaiah Pohthmi education secretary bad u Edmund Marboh assistant publicity ki lah leit ia kynduh markhmat ia u Prof.
(Dr.
) Nalin Mehta, Director ka NEIGRIHMS ban pynpaw iaki jingeh ki paidbah ba wan shah sumar namar ka jingduna doctor bad ki staff ha kane ka hospital Ki nongialam ka KSU Shillong Mihngi Circle ha u kyrwoh ba kila phah kila iathuh ba naka liang jong u Director ula kular ban shimkhia bad ban pynbeit ia kine ki jingeh bad nangne shakhmat kan nym don shuh kum kine ki jingeh.
Ka KSU Shillong Mihngi Circle kala pynpaw ban kan iai buddien halor kine ki jingeh ki paidbah nongpang ha kane ka hospital tad haduh ba ka hospital kan lah ban ai ka jingshakri kaba pura.
Ka kynhun ialehkai ka Ladthadboh bad ka Demthring kila lah ha kaban buh jaka ialade haka quarter final jong ka Independence Day Cup Under-17 Football Tournament, katba ka Kseh Sylle bad ka Madankynsaw kila jop haka Third Division Football kiba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Thohdieng.
Ka shikol u Helpme Syntem 43’ kala biang pura iaka Ladthadlaboh ban pynliem iaka da 1-0 iaka Sohmynting, katba ka Demthring kala pynliem da 1-0 iaka Dongmihsngi ha kaba ia kane ka kol la thep da u Olanroi Suting 58.
Da kane ka namjop baroh ar tylli kine ki kynhun kiba lah ha kaban buh jaka ialade haka quarter final jong ka Under-17.
Haba phai sha ka Third Division, ka Kseh Sylle Ialong kala jop da 2-1 Tympang.
U Wanbiang Suchiang 3’ bad u Niawki Phawa 70’+1 kila thep ia kine ar kol.
Shikol na ka Tympang la thep da u Niwan 00 Lamare 49’.
Ha kawei pat ka jingialehkai ka Madankynsaw Mowkyndeng kala jop da 2-0 iaka Mookaswan Dongwah.
Ia kine ki ar kol ka Madankynsaw la thep da u Chareson Tyngkan 32’ bad u Dangri Phawa 68’.
U Chairperson ka Meghalaya Human Rights Commission (MHRC) u Justice T Vaiphei haka sngi Thohdieng u la pynlong ka jingleit jurip kaba kyndit ia ka district jail kumjuh ia ka jaka pynbeit ne Correctional Home ha Jowai.
La synran lang ia u Vaiphei da ki dkhot jong ka MHRC kaba kynthup ia u B Giri, u PJP Hanaman bad u secretary Bah FM Dopth.
Na ka liang ka Commission kala pynpaw ba kane ka district jail bad ka correctional home, Jowai ki la khapngiah namar ka dei kaba ngiam tang na ka bynta 120 ngut ki koidi, hynrei ka la hap ban kdup haduh 298 ngut.
Na ka liang ka Commission ka la bthah ia u  Deputy Superintendent jong ka District Prison bad ka Correctional Home, Jowai ba kin pynkylla shipor ia ka hall jong ka vocational training sha ka ward na ka bynta ki koidi khnang ban weng ia kane ka jingkhapngiah ha ki ward kiba la don lypa.
Ki la pynpaw ruh ba ia kane ka vocational training lah ban pynkynriah shapoh ka kamram Video Conferencing.
Na ka liang ka Commission ka la pynpaw ruh halor ka jingdonkam ban shna shuh shuh ia ki kamram khnang ban weng ia kane ka jingkhapngiah hapoh ki ward.
Kumba ka long mynta ka don tang kawei ka painkhana hapoh kawei kawei ka ward kaba duna shibun ban pynbiang na ka bynta kumba 50 ngut ki koidi kiba don ha kawei kawei ka ward, bad kumta ruh ka long kaba donkam kyrkieh ban shna biang shuh shuh ia ki painkhana hapoh kine ki ward.
Shuh shuh ka Commission ka la hukum ruh ia u Deputy Superintendent jong ka phatok ban ai ia ka kaiphod ha kaba iadei bad ka jinglong jingman jong ki case pyrshah ia uwei pa uwei u kodi khnang ba ka Commission kan lah ban shim ia ka kam bad ki bor ba dei khmih jong ka ain na ka bynta ban pynkut noh kloi ia ki case jong ki.
Da kaba shim ia kine ki sienjam kan iarap ban pynduna ia ka jingkhapngiah jong ka phatok.
Ha kajuh ka por na ka liang ka Commission ka la pynpaw ia ka jingbym sngewtynnad halor ka jingbym don jong u Medical Officer hapoh ka phatok ha kane ka jingleit jurip ka jong ki namar ki don shibun ki koidi kiba donkam ia ki lad jingsumar.
U general secretary jong ka seng FKJGP, Lama Unit u samla Haniel Syrti 24 snem rta ula khlad noh mynta ka sngi 4 tarik hapdeng ka jingsumar hapoh Woodland WK Hospital Sabah Muswang, West Jaintia Hills District.
Une u samla u la ngat ha ka jingshah sumar hadien ka jingmynsaw jur na ka jinghap jong ka tnat dieng na ki bynta jong ka khlieh kaba la jia ha ka shnong Lama naduh ka 3 tarik u bnai Iaiong ba la dep.
Halor kane ka jingjia ka seng ka la pynpaw ka jingsngewsih bad pynpaw ruh ba ka dei ka jingduh kaba khraw ym tang ia ka iing ka sem, ka Shnong ka thaw hynrei ia ka seng hi baroh kawei namar u long u briew u jynsur mynsiem bad uba don mynsaw ban shakri ia ka ri bad ka jaidbynriew.
Ka seng ha u kyrwoh lyngba u Ma DH Sumer General Secretary FKJGP EJHD, ka phah ruh ka khubor sngewlem sha kiba ha iing ha sem, sha ki lok ki jor baroh kiba don jingiadei bad une u samla.
Yn pyndep ia ka jingleit ontep ïa une u samla ha  6 tarik mynta u bnai ha u lum jingtep ka Balang Presbyterian Lama.
U Myntri Rangbah ka jylla u Conrad K Sangma u la pynbna halor ka jingkut jingmut jong ka sorkar ban shim ia baroh ki lad jingiarap ban aijingkyrshan na ka bynta ki nos kiba la shah pyntbit ban ioh kam sha kylleng ki ri ka pyrthei.
Haba kren ha ka ‘overseas nursing job fair’ ha Shillong mynta ka sngi, u CM ula kdew halor ka jingangnud jong ka sorkar ban aijingkyrshan ia ki nos na ka bynta ban ioh kam ioh jam shabar ka jylla bad ka ri.
Ia kane ka ‘overseas nursing job fair,’ la pynlong ha ryngkat ka jingiatreilang bad ka Navis HR Pvt Ltd, Nursedge, The Trained Nurses Association India, bad ka Ajith Enterprise da ka Meghalaya State Skill Development Society bad ka Department of Health and Family Welfare, ka sorkar Meghalaya.
Na ka liang u CM Conrad Sangma u la ban ruh halor ka jingdonkam ia ki lad jingpule bapher bapher bad pynpaw ruh ia ka jingthmu jong ka sorkar ban plie ia kajuh ka kabu ha ki bynta bapher bapher jong ki jingtreikam.
U la kdew ruh ba kane ka sienjam kan plielad na ka bynta ki samla wad kam na ka jylla Meghalaya.
U la ong ruh ba ka sorkar kan plie ruh ia ki lad ki lynti ioh kam ha kiba bun ki liang, kata la ka long ha ka liang ka put ka tem, ka koit ka khiah, ki jingtei bad kiwei pat.
Haba kren halor ka jingjop lyngba kine ki lain jingpule, u CM u la pynpaw ha ki sienjam ba la shim da ka sorkar halor kane ka bynta ka la kyntiew ha kaba iadei bad ki lad ioh kam hapdeng ki samla.
Nalor kata u la kdew ruh halor ka jingseisoh ha kaba iadei bad ka jingdonkam haduh kumba 500 ngut ki doktor lyngba ka medical recruitment board tang hapoh jong ka ar bnai.
Ka tnat ka koit ka khiah ka sorkar jylla ryngkat ka jingiatreilang bad ka Momentum Routine Immunization Transformation and Equity Project ka la pynlong ia ka jingialang pynshai paidbah ban sdang biang iaka Intensified Mission Indradhanush (IMI) 5.
0 campaign bad ban banjur halor ka jingdonkam ban ai tika ia ki khunlung khynnah kiba la dei ban ioh tika khnang ba kan iarap ban pynkhlain ia ka bor met jong ki ha kine ki sngi ba bun ki jingeh.
Kane ka IMI 5.
0 ha Jylla kan sdang naduh Nailar (August) 7-12, Nailur (September) 11-16, bad Risaw (October) 9-14.
Ha kane ka prokram la wan iashim bynta lang da u Ramkumar S, IAS Mission Director NHM bad U Dr Pradeep Haldar, Senior Strategic Advisor, John Snow India (JSI).
Ka jingialang ka la ban jur halor ka jingkongsan jong ka jingai tika ia ki khunlung khynnah kiba la lah ban shim ia ki tika na ka bynta ban pynkhlain ia ka bor met ban iada na ki jingpang ba har rukom kiba hapoh ka IMI.
Ha kane ka lympung la sakhi ia ka jingiashim bynta jong ki riew pawkhmat na ki lad pathaikhubor, ki nongtrei ka koit ka khiah, bad ki riewpawkhmat na ki shnong ki thaw, bad baroh ki la ai ka jingkyrshan na ka bynta ban pynlong ia ka Intensified Mission Indradhanush 5.
0 kaba jop.
Ka IMI 5.
0 ka phaikhmat sha ki bynta kiba duna ka jingai tika khamtam na ka bynta kito ki briew kiba khang ban ai tika, bad ka jingthmu ka long ban ai tika na ka bynta ki khunlung khynnah bad ki longkmie kiba armet kiba lah ban shim tika hynrei kiba la shah kyntait noh na ka jingioh tika katkum ba dei ban ioh na ka por sha ka por ne ka Routine Immunization.
Ka jylla ka la pynlong ia ka jingai jinghikai kaba paka bha ha ki kyrdan bapher bapher, da kaba ban halor ka jingdonkam ban leit khnang sha kito ki briew ki bym pat shym la ioh ia ka tika bad kito ki bym pat ioh pura ia ka tika bad ban kynthup ia ki ha ka programme ai tika.
Ka IMI 5.
0 ka buh kyrpang hakhmat eh ia ki khunlung kiba na ka 0 haduh 5 snem rta ki bym pat ioh ia kino kino ki tika, da ka jingthmu ban ai tika ia kine ki khunlung kiba la dei ban ioh tika bad ai ia ki ia ka tika ban iada ia ka jingim jong ki.
Nalor kane, kane ka sienjam ka pynpaw ruh ia ka jingtreikam bad ka jingiaid shaphrang ha ka jingpyrshang ban pynduhjait noh ia u khniang jingpang Measles bad Rubella, da kaba pyntikna ba man la I khyllung iba hapoh 5 snem idei ban ioh ia ki 2 tylli ki dose ba donkam na ka bynta ban shim ia ka tika Measles and Rubella Containing Vaccine (MRCV) nalor kiwei ki jingpang.
U Ramkumar S, IAS Mission Director NHM u ong, “Ka IMI 5.
0 ka pynpaw ia ka jingtrei ba radbah jong ka na ka bynta ban kner ia ki jingshakri sha kito ki bym pat shim la ioh ia ki tika, bad kane ka iarap ban wanrah ka jingduna ha ka jingbym ioh tika, bad pyntikan ba ka lawei ki khunlung khynnah kan long kaba koit ba khiah.
Ngin trei radbah na ka bynta ban pyntikna ba man la I khunlung bad khynnah kiba la dei ban ioh ia ki tika kin ioh ia ki na ka bynta ban wanrah ia ka jingbiang jingbit jong ka jingim jong ki, bad ha ka juh ka por ban pynkhlain ruh ia ka bor met jong ki khunlung khynnah ha baroh ki thain jong ngi.
Ryngkat ka jingiatreilang bad kane ka shnat bapeit na ka bynta ka jingai tika, ka jingiatreilang jong ki kynhun na ka koit ka khiah, bad da ka jingkyrshan lang jong ka shnong ka thaw, ngi la long kiba la thikna ba ngin lah ban wanrah ka jingkylla ha ka liang ka koit ka khiah bad ka jingbiang jingbit jong ki khyllung khynnah bad pynlong ruh ia ka jylla Meghalaya kaba khlain bad kumjuh kaba koit ba khiah.
" Shuh shuh ka tnad ka koit ka khiah kala pynbna ruh ba kala sdang iaka digital platform kaba la tip kum ka U-WIN ban iarap iaki nongtrei ka tnad ka koit ka khiah ban buddien bad ban pynthikna ba ki khynnah bad ki longkmie ba armet kin ioh iaka tika.
Ka thong hi ka long ban pynioh haduh 95% ka jingai tika kat haduh u bnai Nohprah 2023, ia kaba mynta ka long kumba 89% ka jinglah ban pyndep ia ka jingai tiket ha ka jylla Meghalaya Ha kajuh ka por na kaliang ka tnad ka koit ka khiah ha West Jaintia Hills kala pynbna ba kane ka jingai tika kan sdang naduh 7 tarik mynta u bnai Nailar bad kan kut haduh u 14 tarik u bnai Risaw.
Ki doctor kila kyntu iaki longkmie ban shim iaka kabu ban ai tika iaki khun jong kiba hapoh san snem ka rta bad ki longkmie ba armet ban shim ia kane ka tika ban pynkhlain iaka bor met da kaba leit ha ki jaka sumar ba jan tam.
Ka Seng Jaintia Students Union (JSU) Central Body haka sngi Palei ka la iakynduh ia ka Myntri ka sorkar jylla ka Kong Ampareen Lyngdoh ban pynpaw ka jingsngewkhia kaba jur ha kaba iadei bad ka jingkhang jong ka MPSC ia ka eksam centre ha Jowai khlem kano kano ka daw khnang ban plie biang ia ka.
Ka Seng ha u kyrwoh lyngba u President u Jersom Shylla bad u Secretary Treiborlang Suchen kala ong ruh ba kane ka jingkhang ia kane ka eksam centre kala pynkhie bitar ia ki nongshong shnong ka Jaintia Hills khamtam ki samla wad kam.
Nalor kata ha ka jingthoh ba la ai sha kane ka Myntri, ka seng ka la dawa na ka Sorkar ba ka dei  ban plie biang ia kane ka centre khnang ban pynsuk ia ki samla wad kam jong ka thain.
Na ka liang ka JSU kala ong ba da ka jingdon kane ka centre ha Jowai, kala iarap shikatdei eh ia ki samla wadkam ha kaba kila lait ban leit shaduh Shillong ban ialeh ia ka eksam.
Ha kane ka jingiakynduh na ka liang ka Myntri kala kular ban iakren ia kane ka mat sha ka jingiakren bad u Myntri Rangbah ka Jylla hashwa ban shim rai.
Ka Synjuk Waheh Shnong East Jaintia Hills District haka 2 tarik mynta u bnai Nailar ka la iakynduh ia u Myntri rangbah ka Jylla u Conrad K Sangma bad aiti ruh iaka dorkhat halor mat jingdawa na bynta ban pynbiang iaka roi ka par jong ka thain East Jaintia Hills.
Katkum ka dorkhat ka Synjuk Waheh Shnong East Jaintia Hills District, ka la dawa ban pynbha pynmiat iaka surok bah National Highway-6 (NH-6) kaba la jot rathai bad buh jingeh shi katdei eh iaki nongleit nongwan lyngba kane ka surok.
Ka Synjuk Waheh Shnong East Jaintia Hills District, ka la pynpaw ruh ka jingsngewkhia halor ka jingtwa khyndew man ka por ha Sonapur Tunnel bad wanrah ka jingsahkut ki kali da ki bun bun kynta na kadaw ka jingtwa khyndew ha Sonapur Tunnel bad ha kaba iadei bad kane ka synjuk ka la dawa na u Myntri Rangbah ba un shimkhia ban iakren bad ki bor ba halor jong ka NHAI ban shna iaka Tunnel ha ki bynta ba twa khyndew khnang shngain ki nongleit nongwan.
Shuh shuh haka jingiakynduh bad u Myntri rangbah, ka synjuk ka la dawa ban pynheh iaka surok NH6 sha ka Four Lane khnang ban pynsuk iaka leit ka wan bad pyllait na ka jingsahkut kali, namar kane ka surok kadei u budlum jong ka Jylla Meghalaya bad pyniasoh ruh ia kiwei ki Jylla.
Ka synjuk ka la dawa ruh ban pynshna iaka surok Sutnga-Saipung ba don 46 km bad ba jinglong jingman jong kane ka surok ka long kaba la sinew sha ba palat bad buh jingeh iaki paidbah khamtam haka pang bad shitom.
Ka Synjuk ka la dawa ruh ban buh iaka Government Secondary School, Higher Secondary School bad ka College sorkar hapoh ka District namar kumba long mynta ym pat don kawei ruh ka jaka pule hapoh ka District bad kane kala buh jingeh kaba khraw iaki kmie ki kpa ban phah skul iaki khun ki kti Shabar ka District namar naduh ba khang iaka jingtih dewiong bun ki khynnah ki hap ban pep skul noh shiteng por namar ki kmie ki kpa kim lah kyrshan iaki khun ban bteng iaki jingpule.
Ka Synjuk ka la dawa ruh ban buh iaka Land Custom Station hapoh ka District khamtam ha ki bynta ka shnong Kuliang lane ha kiwei ki bynta jong ka East Jaintia Hills ban pynsuk iaka khaii ka pateng hapdeng ki ar Ri (India-Bangladesh) lyngba ka Jylla Meghalaya bad ban long ruh ka lad kamai kajih iakai paidbah namar ka District ka don shibun ki marpoh khyndew kynthup u mawshun, dewiong, ki mar rep bad kiwei kiwei.
Ha kaba iadei bad ka lynti Rel, ka synjuk la ka pan ka jingpynshai na u Myntri rangbah bad na ka liang u Myntri rangbah ula ong ba un phah da ka jingthoh halor kane ka mat, la pynkut ka kyrwoh ba la phah da u Ma Hambertus Nongtdu, President SWSEJHD bad u Ma Jesper Bareh, General Secretary SWSEJHD.
Ka rynsan ia kob ia kura kaba la tip kum ka Boxing Federation of India (BFI) East Zone Men’s Boxing Championship, 2023 kan long haka 17 haduh ka 19 tarik une u bnai Nailar 2023, ha madan  Kurkalang, Bhoirymbong, Ri-Bhoi District.
Mynta ka kynti ia kane ka jingiakop la shimti ban pyniaid da ka Ri-Bhoi Boxing Association ryngkat ka jingiatrei lang bad ka Meghalaya Boxing Association (MBA).
Haba iadei bad kane, na ka liang ka Ri Bhoi Boxing Association, ryngkat ka Meghalaya Boxing Association kila iakynduhlang bad iakren bad ki lad pathai khubor ha Mawlai mawroh Indoor Stadium.
Ha kane ka jigiakren la iadonlang u bah Cornelius Kharhunai, u bah  Dondor Marwein bad u bah Daniel Marbaniang kiba long President, Secretary bad Treasurer jong ka MBA, u Teibor Pathaw bad u Roges Synrem.
Laiadonlang ruh ruh u Technical Director ka MBA bad u Jt Secretary ka BFI u bah Larry Kharpran.
Na ka liang u bah Cornelius, u iathuh ba ha kae ka kynti kaba mynta, yn don saw tylli ki jylla kiban wan ban iashim bynta sha kane ka jingiakob, bad kine ki kynthup ia ka  Sikkim, West Bengal,  Assam bad Meghalaya.
Katba na ka liang u bah Larry Kharpran Technical Director ka MBA bad u Jt Secretary ka Boxing Federation of India, ula ong ba kane ka dei ka sien kaba ar ba yn lah ban wanrah ia kane ka lympung hangne hapoh kla jylla bad ka sien kaba nyngkong dei ha u snem 2019.
Ha kane ka kynti kaba mynta, ka jigiakob kan don haduh 9 tylli ki weight category 48 kilo haduh 75 kilo.
U bah Larry u pyntip ba ha kane ka kynti kaba mynta, ka MBA ka la buh ia ka prokram ban jied ia la ki jong ki samla ia kura kiban khreh ban kiew rynsan bad ban aireng  ha kane ka jingiakob, kaba la sdang naduh ka 2 tarik bad ba la pynkut noh haka 4 tarik.
Ula ong ba ki rang ia kura kiba la shah jied, ka MBA kan bteng ba kan ai ia ka jinghikai ne ka coaching kaban neh pat haduh ka 15 tarik mynta u bnai.
Ka Niaw Wasa bad ka FAM kila jop haka jingialehkai Independence Day Cup Under-17 Football Tournament kaba pyniaid da ka West Jaintia District Sports Association (WJDSA) kaba la jam pat sha ka pre quarter final kaba long ha madan Kiang Nangbah Stadium haka sngi Palei.
Haka sngi sdang ka pre quarter final ka Niaw Wasa kala pynliem da 2-0 iaka Khimusniang.
Ia kine ki ar kol la thep da u Kerlangmi Kelphung 36′ bad u Thank You Mukhim 53′.
Ha kawei pat ka jingiakhun ka kol na u Leikirang Suiam 9′ bad u Pynsngatmiki Papang 54′ kala biang pura iaka FAM ban khur iaka jingjop pyrshah iaka Mynthong.
Da kane ka namjop ka Niaw Wasa bad FAM kila buh jaka ialade haka quarter final.
Haba phai sha ka jingiakhun Third Division, ka jingiakhun hapdeng ka FAM pyrshah iaka Pasyih Cultural kala kut da 2-2.
Ka FAM kaba la shah tam da ar kol kala lah ban pyniakhaid pat ia kane ka jingiakhun lyngba ka kol u Helpme Phawa 57 bad u Hardyson Tang 69.
Ar kol ka Pasyih la thep da u Shining Rymbai 42′, 43′.
Uwei u runar ba la kah durkhmat uba la rung jubor hapoh ka ka iing jong ka Kong Janaki Toi 70 snem rta ha Umsohsun Shillong bad thombor ia i da kaba knieh ruh ia ka sati ksiar, ATM Card bad ka mobile phone u la shah kem noh ha ki pulit.
Kane ka jingjia kaba la jia ha ka 29 tarik u Naitung ba la dep ha ka por kumba 6:45 janmiet ka la paw pyrthei hadien ba ka ophis jong u Superintendent of Police, East Khasi Hills, Shillong ka la ioh pdiang ia ka jingujor ha ka sngi kaba bud halor kane ka jingjia.
Na ka liang ki pulit  ki la register case hapoh Sadar PS bad ha ka jingtohkit la suba jur ia ka jingdonkti jong uwei u briew na ka thain Mawblei halor kane ka kam pyntriem.
Kumta ruh ha ka 1 tarik mynta u bnai ki pulit ki la pynlong ka jingkhynra hapoh ka iingsah jong u bad ioh ban kem noh ia utei u suba.
Na ka liang u SP East Khasi Hills District, u Bah Sylvester Nongtnger, IPS u la ong ba hadien ka  jingtohkit, une u briew u la phla ia ka jingdonkti ka jong u ha kane ka kam pyntriem ha kaba u la pynpaw ruh ba ia ka sati ksiar kaba ula tuh u la dep ban die noh sha uwei u nongdie ksiar ha Mairang.
Kumta ruh na ka liang ki pulit ki la kem noh ia une u briew bad ialam shapoh ka iingbishar ban leh ia kaba donkam.
Ki pulit ka West Garo Hills ha ka 1 tarik mynta u bnai ki la lap ia ka metiap jong kawei ka khynnah kaba la don kumba 12-13 snem kaba lashah pyniap na ka shnong Jangrapara kaba hap hapoh Phulbari Police Station, West Garo Hills.
Hadien ba la pyndep ia ka post mortem la register case hapoh Tura Women PS hapoh ki kyndon jong ka POCSO Act bad ka jingtohkit halor kane ka jingjia ka la iaid shakhmat.
Haduh mynta ki pulit kim pat shym la ioh kem iano iano ruh halor kane ka jingjia, hynrei na ka liang u heh pulit uba shimti ia ka jingtohkit u la ong ba ki don ia ki sakhi satar pyrshah ia u briew uba la suba donkti ha kane ka kam pyntriem.
Ia ka kyrteng jong kane ka lanot ym shym la pyllait namar ka lah ban pynthut ia ka jingtohkit bad ruh kum ka dak ban burom na ka bynta ka mynsiem ba la khlad noh jong kane ka lanot.
Ha ka juh ka por la kyrpad ruh ia baroh ban ym pynphriang ia kino kino ki khubor hamsaia ha kaba iadei bad kane ka jingjia lyngba ki social media.
La kyntu ruh ba lada ioh ia kino kino ki jingtip ha kaba iadei bad u suba donkti ki lah ban aijingtip hapoh Police Control Room, Tura (Mobile No.
8837423053).
Yn buhrieh ia ka kyrteng ka jong ki nongai jingtip.
Ki shipai na ka tnat 172 Bn Border Security Force (BSF) haka sngi Palei, ki la ioh ban pyllait noh ia ki artylli ki masi ia kiba la thynnian jubor ha ki artylli ki kali alto ia kiba la thmu ban khaii beaiñ shapoh Bangladesh na ki bynta khappud ka East Jaintia Hills.
Ia kine ki kali la lapdien da ki shipai BSF kiba ap pahara hapoh ka jingkieng Sonapur, East Jaintia Hills.
Mar ia iohi ia kine ki kali ki BSF ki la pyni dak ban pynieng hynrei kila phet krad pynban sha ka thain Umkiang.
Hadien ka jingbeh thong ki BSF kila lapdien ia kine ki kali bad kurup noh ia kine ki masi kiba don hapdeng ka jinglot jingswai hynrei ki nongniah jong kine ki kali ki la ioh ban phet krad noh na kane ka jaka da kaba shim kabu ia ki jaka khlaw ba rben kiba don harud jong ka surok.
Ia kine ki masi bad ki kali ba la ioh kurup la aiti noh sha ki bor pulit ha Umkiang na ka bynta ban leh shuh shuh ia kaba donkam.
Hato ka don ka shisha ne em ka jingpynbeit kaba thikna hapdeng ki ar Chief Minister jong ka Meghalaya bad Assam ban don ka jingialang jong ki ha Khanduli ha ka Sngi Balang mynta ka taiew? ka long ka jingkylli na kiba bun balang mynta.
Ka jingtip kaba nyngkong eh halor ka jingialang jong ki ar Chief Minister ka long na ka shyntur jong u Executive Magistrate jong ka West Jaintia Hills District u Bah W Kharbuli ha ka sngi Nyngkong ha Namdong B.
Kane ka jingkylli ka la mih hadien jingapkhmih lynti jong ki nongshong shnong ka Khanduli ia katei jingialang jong ki Chief Minister jong ka Meghalaya bad Assam ha Khanduli ha ka sngi Balang, pynban kala long lehnohei namar la pynpep noh ha ka kynta kaba khadduh na ki daw ki bym tip satia.
Ia kane khubor bala pynpep noh shipor ia ka jingialang jong ki Ar Chief Minister la pynthikna na u Waheh Shnong ka Khanduli u Ma Yooshida Nongspung haba kren lyngba ka phone.
U Ma Nongspung u la iathuh ba u la ioh ka phone call na ki bor bahalor bala pynpep noh shipor ia katei jingialang hynrei iaki daw um tip.
Ha kawei pat ka liang, la ioh jingtip kaba thikna ban pyni ba kan don shisha ka jingialang ki ar Chief Minister ha Khanduli da kaba pynkhuid ia ki khyndew kiba lang ha surok, la sdang ia ka pandal bad la pynkhreh ruh ia ki helipad.
Mynta ka sngi 2 tarik Nailar, ka Seng Jaintia National Council (JNC), Jalaphet Unit  ha ryngkat u Executive Engineer ka PWD (Khliehriat) u Bah M Kharnaior bad ki Waheh Shnong na Sutnga u Ma Eban Sutnga bad na Jalaphet- Bri Sutnga u Ma Moin Bareh Assistant waheh shnong ki la pynlong ka jingleit jurip ia ka jaka kaba hap hapoh ka Elaka Sutnga kaba don hajan ka jingkieng Syrbang namar ka jingima jong ka jaka riat kaba don ki maw heh kiba lah ban hap bad twa ha kano kano ka por bad kaba buh jingma shibun ia ki nongleit nongwan.
Ha kane ka jingleit jurip na ka liang ka JNC la ialam da u Vice President, u Bah Phrangsngi Chyrmang ha ryngkat ka jingiasynran lang ki nongialam ka CEC kiba la pynpaw ia ka jingsyier kaba lah ban mih na katei ka jaka.
Ka JNC kala pynkynmaw ba ha kine ki khyndiat sngi ba la dep ka seng kala dep buh ruh ka jingkyrpad ia ka ophis PWD (Khliehriat) ban leit jurip ia katei ka jaka khnang ban wad ki lad ki lynti ban pynkhuid noh ia katei ka jaka ban lait na kano kano ka jingjia ba  sngewsih kaba lah ban wan jia ha kano kano ka por.
Ha kane ka jingleit jurip na ka liang u EE ula kular ban shimkhia ia kane ka kam katba ba lah bad hadien yn phah ruh ia ki nongtrei ban leh ia kaba donkam na ka bynta ka bha ka miat jong u paidbah.
Halor kane ka bynta na ka liang ka seng ka ai khublei  ia ka jingshimkhia jong u EE PWD bad ki waheh shnong na Sutnga bad Jalaphet kiba la kloi ban pynlong ia kane ka jingleit jurip sha katei ka jaka khnang ban lah ban khanglad na kino kino ki jingjia ba sngewsih.
U Myntri Rangbah ka Jylla, u Conrad K Sangma u la ong ba kin hap ban iaid shakhmat ban pyntreikam ia ka National Education Policy (NEP) ha ka jylla halor ki jingshisha ba kane kan long kaba myntoi na ka bynta ki samla pule.
Haba kren sha ki lad pathai khubor mynta ka sngi Balang, u CM u la ong ym don satia kiba pyrshah ia ka NEP.
Watla kin don ki jingeh ha kaba iadei bad ka jingdon ki nongtrei bad ki jingtei hynrei barabor ki don beit ki jingeh na ka bynta ban wanrah ia kano kano ka jingkylla.
U la ong ruh ba na ka liang ka sorkar ka la shim ia baroh ki sienjam kiba donkam na ka bynta ban pyntreikam ia ka NEP ha baroh ki kolej sorkar.
Ha kaba iadei bad ki kolej deficit, u la ong ba ia kine la pyniaid da ki management committee lyngba ka jingkyrshan jong ka sorkar na ka liang ka sorkar hi kan dang iai bteng ban ai ka jingkyrshan watla ym lah ban pynthikna ban leh lut ia baroh.
U la ong ruh ba na ka liang ki MC ruh ruh kin hap ban iatreilang bad ka Sorkar ban lah pyntreikam ia kane.
Da kaba pynkynmaw ba ki don ki kolej bapher bapher ha ka jylla, u CM u la ong ba ia ki kolej ba la pyniaid da ka sorkar na ka liang ka sorkar hi kan hap ban leh ia ki jingdonkam baroh.
U la ong ruh ba na ka liang ka tnat pule puthi kan iamir jingmut lang bad ki bor pyniaid ka NEHU ha kaba iadei bad ki kolej kiba don ka jingiateh bad ka NEHU ia kiba donkam ban pyntreikam ia ka NEP.
Shuh shuh u la ong ba ha ka jingiohi ka jong u ba kam don kano kano ka jingpyrshah ban pyntreikam ia ka NEP bad baroh ki tip ba kane ka dei na ka bynta ka jingbha bad baroh ki mynjur ba kane ka dei ban treikam watla kin don shibun ki jingeh.
Ka kynhun Myntri ka sorkar Meghalaya haka sngi Balang kala ai ka jingmynjur ia ka ‘service rules’ jong ka Meghalaya Public Service Commission (MPSC) lyngba u Myntri Rangbah ka jylla u Conrad K Sangma.
Haba kren sha ki lad pathai khubor na ka liang u Conrad Sangma u la ong ba ka MPSC ka la treikam mynta lah da ki bun phew tylli ki snem hynrei kam don satia ia ka service rules na ka bynta ki nongtrei ki jong ka.
“Kumta ruh mynta ka sngi ha ka jingialang ka kynhun myntri ha kaba khatduh ngi la ai ka jingmynjur ha kaba iadei bad ka service rules jong ka MPSC," ong u CM ka jylla.
Nalor kata u Conrad u la pyntip ruh ba ka kynhun Myntri ka la ai ruh ka jingmynjur ha kaba iadei bad ki jingpynkylla ia ka  Meghalaya Medical Council Act (MMCA), 1987.
Kham hashwa ka ju don ka Medical Council of India (MCI) bad ha ka MMCA, ka kyntien MCI ka dang iai bteng ban don, hynrei kumba ia tip ba ka MCI ka la kylla bad mynta la tip kum ka  National Medical Commission (NMC), bad kumta ia katei ka kyntien la hap ban pynkylla ha ka Act jong ka MMCA.
“Ia kane ka jingpynkylla la wanrah mynta lyngba ka ordinance ia kaba la weng noh mynta da ka sorkar," ong shuh shuh u CM ka jylla.
Ka Seng Jaintia Hills Truck Owner Association (JHTOA) sa shisien pat ka buh ka jingmaham kaba tyngeh pyrshah ia ki trok 18 taiar ba kin kit ia kino kino ki mar kum u cement clinker bad kiwei pat napoh Ri Lum Jaintia.
Ka Seng ka pynkynmaw biang na ka por sha ka por naduh ki 2015 ter ter haduh mynta u snem 2023 ban khang pyrshah ia ki ki Trok 18 Tyre Trailer ban load mar Local kum u Cement Clinker napoh Rilum Jaintia namar lada ailad kan pynduh kam ia ki trok kamai jong ki trai ri trai muluk.
Ha u kyrwoh lyngba u Bah Biangshwa Shylla, President ka seng ka la ong ruh ba kane ka jingailad ia kine ki trok 18 taiar ba kin kit mar baroh  baroh ki karkhana ne factory kin thied  kum kine ki jait kali 18 taiar bad ki kali  na shabar ka jylla  kin wan load direct na ki factory, ha kajaka ba kin pynkit ne load na Byrni bad kane kan  ktah jur ia ka kamai kajih jong ki trai jylla khamtam ia kiba buh ia ki trok kamai.
Nalor kata ka seng ka la ong ruh ba lada shah ia kine ki kali 18 taiar ka  jingdheng kali kan long kaba jur bha hapoh Rilum Jaintia hi baroh kawei.
Kawei ruh ka long namar ki lynti surok ruh kim pat iahap bad kine ki kali  ba kin kamai  sha kane ka thain.
Shuh shuh ka seng ka la ong ba lada kine ki kali kin load cement/clinker da ki 100 tylli ha ka shisngi kan don ka jingktah kaba jur ia ki paidbah ki khynnah skul bad ki nongleit nongwan khamtam ia ki kali kiba kit ia kiba pang ba shitom.
Kumta na ka liang ka seng ka kyrpad biang ia baroh ki trai trok trailer kumjuh ruh ki nongpyniaid ia kine ki Trok 18 taiar ba kin sngewbha ban iatreilang bad ka seng khnang ba kan ym wanrah ia kino kino ki jingeh.
Kane ka dei ka jingpyntip sha baroh kiba iadei kam baka sorkar pdeng lyngba ka tnad Ministry of Consumer Affairs and Food & Public Distribution ka la pyntip baka por ka la dei ia baroh ki nongbam khaw Rashon ba kin pyniasoh noh ia u Aadhaar Number bad ki Rashon Card jong ki khnang ba kin ioh biang por ia ki mar Rashon jong ki hapoh ka NFSA-2013.
Ia kane ki lah ban leh ha Ophis SDO (Supply), Amlarem lane lyngba ki FPS Centre jong ki.
Ia ki jingtip ba kham bniah phi lah ban phone ha u Number ba khlem siewdor 1967/18003453670 jong ka Food, Civil Supplies & Consumers Affairs, Department, Govt.
of Meghalaya hapoh ki por treikam ophis kata, 10 AM haduh 5 PM naduh sngi Nyngkong (Monday) haduh ka sngi Thohdieng (Friday).
Ka Honda Motorcycle & Scooter India (HMSI) ka la pynlong ia ka jingialap paidbah halor ka jingshngain ha ki lynti syngkien ïa kaba la tip kum ka ‘National Road Safety Awareness Campaign’ ha Umden, Meghalaya.
Ka jingpynlong ia kane ka jingialap paidbah ka thmu ban pynsngewthuh ba donkam ban wanrah ia ka jingshngain ha kaba niah ia ki kali ar shaka bad ïa kane ka jinghikai la ai sha palat 1800 ngut ki khynnah skul bad ki nonghikai.
Kane ka jingai jinghikai ba ar sngi lynter ia kaba la pynlong ha St.
Joseph HS School ha Umden kadei kaba la ai na ka bynta ban iahap bad ka rta jong ki nongshah hikai khnang ba yn lah ban pynsaphriang ia ka jingshngain ha ki lynti syngkien.
Ka jingthmu jong kane ka long ruh ban wanrah ka jingmlien ha ki briew ba kan don ka jingshngain ha ba niah ia ki kali ar shaka ha India bad ban kyntiew ruh ia ka rukom niah kali ha ka rukom kaba shngain.
Kane a prokram ka kynthup ia ki rukom ai jinghikai ba la shna pynwandur bha, kaba hikai ruh lyngba ka jingai ka jingpyrshang ha ki virtual riding simulator, ki jingiakren bad ai jingmut mar kylliang da kaba pyndonkam ia ka Kiken Yosoku Training (KYT), bad na ka bynta kito kiba la niah lypa ia ki ar shaka ba kin nang kham pyntbit shuh shuh ia ki sap jong ki lyngba ka jingniah suki bad niah ruh ha ki lynti kiba rit.
Ka Honda man la ka sngi ka pynlong ruh ia ki jingai jinghikai da kaba pynlong ia ki jingialehkai halor ka jingshngain ha ki lynti syngkien bad pynlong ruh ia ki quiz, ban pyntikna ba ki khynnah kin sngewthuh bad shemphang shaphang halor ki jingshngain ha ki lynti syngkien.
Haba kren shaphang ka jingtrei jong ka HMSI ban pynrung ia kane ka jingsngewthuh ba donkam ban pynlong ia ka India kaba lait na ki jingiatyngkhuh kali, U Vinay Dhingra – Senior Director, HR, Admin, IT & Corporate Affairs, Honda Motorcycle & Scooter India u ong, “Ka jinghikai shaphang ka jingshngain ha surok ka long kaba donkam na ka bynta ban don ka jingmut jingpyrkhat jong ki briew shaphang ka jingshngain ha ki lynti syngkien.
Shuh shuh u la ong ruh ba lyngba kane ka jingialap paidbah, ka jingthmu jong ngi ka long ban pynrung ha ka jignsngewthuh jong ki briew shaphang ka jingshngain ha ki lynti syngkien hapdeng ki nongniah ar shaka kiba dang thymmai bad kumjuh ruh ban iarap ia ki ban sngewthuh shaphang kumno ban pyndonkam ia ki lynti syngkien ha ka rukom kaba shngain.
Ka District Association jong ka Meghalaya Bharat Scouts and Guides, West Jaintia Hills haka 1 tarik Nailar kala rakhe iaka World Scout Scarf Day, kaba ha kane ka sngi kyrpang ba ki dkhot ki barim bad mynta kin pyni sha ka pyrthei iaka jingkyrpang ka scarf da kaba deng.
Ka phang pdeng jong ka kalong ‘Our World-Our Future and Gender Equality’.
Iaka jingiakynduhlang la pynlong ha District Headquarter haka jingiashim bynta lang ki Scouts Master, Guides Captain, Rover-Rangers bad ki Scouts-Guides.
Ka thong jong ka World Scouts Scarf Day ka long ban kynmaw burom ia u Lord Baden Powel ia kawei na ki Camping jong ki khynnah Scout kaba long ha u snem 1907 ha Brownsea Island bad ia kane ka World Scout Scarf Day la sdang iaka jingleh burom naduh u snem 2007 ba dei ruh u snem ban leh burom iaka jingdap 100 snem ka jingsdang u Lord Baden Powell iaka Scouts Movement.
U Ohiwot Laloo, District Commissioner Scouts, West Jaintia Hills haka jingkren ula ong ka long sngi sahkynmaw iaka jinglong kordor jong ka Scarf ha uwei pa uwei bad kawei pa kawei ki dkhot jong ka Scouts-Guides Movement namar lyngba ka Scarf lah ban leh shibun ki kam ha ka ban iarap iaki jaitbynriew.
Ula kyntu kynpham ia baroh ki dkhot ka Movement ban iatreilang khnang ban lah ban wanrah iaka bha ka miat ka shnong ka thaw, ka imlang sahlang bad ka District ka Jylla baroh kawei.
Shwa kane u Pet Dhar, Jt.
Secretary, MBSG, West Jaintia Hills ula ai ki kyntien maitphang katba u Trebor Talang, Asst.
District Organizer Scouts ula ai ki kyntien khublei.
Ka Dulong bad ka Rising Mukhla kila jop bun kol haka jingialehkai Independence Day Cup Under-17 bad Third Division Football kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Ka Dulong kala jop 6-0 iaka NSA haka jingialehkai Under-17.
Ia kine ki 6 kol la thep mar shikol da u Sahame Lyngdoh 22’, u Yobhalangki Ryngkhlem 29’, u Lovingstar Suting 31’, u Kynsai kupar Bareh  47’, u Da o chwa Shylla 51’ bad u Janial Rasmut 54 kaba la biang pura iaka Dulong ban khur iaka namjop.
Ka jingialehkai hadpeng ka Lion SC pyrshah iaka Tpeppale kala kut da 1-1.
Iaka kol jong ka Lion SC la thep da u Niawki Phawa 59’ bad iaka kol jong ka Tpeppale la thep da u D.
Dkhar 40’.
Haba phai sha ka jingialehkai Third Division, ka Rising Mukhla kala pynliem da 7-1 iaka Saindur Mihmyntdu.
U namtam ha kane ka jingialehkai u dei u Chebun Suna uba marwei ula khyrwit 3 kol haka minit kaba 40’ , 43’, 46’, ar kol na u D Nongrum 52’, 56’ bad mar shikol da Rimi Pyrtuh 30’ bad u Phrangsngi Challam 35’.
Shikol ban lait brut ka Saindur kala ioh thep lyngba u Kenal Dkhar 68’.
Kawei par ka jingiakhun, ka Pammanik ka la pynliem iaka Catholic Youth da 4-2.
U Jamris ula thep lai kol mar wei haka minit kaba 2’ , 33’ bad 60’ bad shik na u Emlang Pakma.
Katba ar kol ka Catholic kala mih paw haka dur jong ka own goal kaba la thep da u player ka Pammanik, u B Lanstang 46’, 53’.
U Symbud Myntri Rangbah ka Jylla uba khmih ia ka Tnat kam pohiing (Police) u Bah Prestone Tynsong u la ong ba na ka liang ka sorkar ka dang bishar bniah ban pynthikna ha kaba iadei bad kito ki briew kiba shong ba sah ha ha Lum Survey bad ba ka ain kan leh ia kaba donkam lada ka lap ia kito kiba shong ba sah beain.
Haba kren sha ki lad pathai khubor haka 27 tarik Jymmang u Bah Tynsong u la ong, “Ka don ka Ain.
Ki don beit ki kyndon ba la buh.
Ngi ruh ngim kyrshan ban ai jaka shong ia ki.
Lada ki dei kiba shong beain, ka ain hi kan leh ia kaba donkam.
" Da kaba pynpaw ba ka sorkar kam shym la shong mynthi ha kaba iadei bad kane ka mat, u Dy.
CM u la ong, “Ngi kwah ban leh ei ei halor kane bad ngi kwah ban pynthikna la kine ki briew kiba shong ba sah ha Lum Survey ki dei ne em na India lane ki lah ban ym dei ngim pat lah ban ong ia mynta hi namar ka jingiit bniah halor kane ka dang iaid shakhmat.
" “Hynrei, watla katta ngin ia peit lashai ha ka jingshong bishar halor kane ka kam, bad hadien lehse phin sa iohi halor kiei ki sienjam ki ban bud ia kiba ka sorkar Jylla kan shim, kata ym tang ka sorkar Jylla hynrei ka sorkar Pdeng ruh hapoh ka jingialam jng u Defence Estate Officer," u la bynrap.
Nalor kata u Bah Tynsong u pyntip ruh ba u la bthah ia u Deputy Commissioner ka East Khasi Hills u SC Sadhu ba un khot biang ia ka jingialang jong baroh ki kynhun namar kane ka jaka ka dei jong ka Defence Estate Office, Guwahati bad hap hapoh ka jaka jong ka Contonment Board.
Haba pynpaw halor ka jingshah kyndang jong ki iing ki sem ha ki dkhot jong ka Seng HYC, u Bah Tynsong u la ong ba kane ka Seng ka la leit ban kyndang ia kine ki iing ki sem khlem kano kano ka jingiamir jingmut bad ki bor pyniaid district kaba lam sha ka jingpynkhein ia ki kyndon ain ha katei ka sngi.
Shuh shuh haba kylli halor ka jingkem jong ki dkhot ka HYC ia ki nongkhaii bad ki nongdih drok, u Bah Tynsong u la ong ba u la bthah ia u Deputy Commissioner ba un  khot pynlong ruh ia ka jingialang halor kane ka bynta.
Ka Sorkar Meghalaya ka la pynmih ia ka hukum ban khang khyrdep ia ki skul bad kolej ha ka 28 tarik Jymmang namar ka jingjur ka jinghap slap bad ka lyer na ka daw ka jingsyllad u cyclone Remal ha Bay of Bengal.
Ia kane ka hukum khang khyrdep ia ki jaka pule la pynmih lyngba ki Deputy Commissioner jong ki District bapher bapher ka Jylla.
Ka Tnat Indian Meteorological Department (IMD) ka la pynmih ia ka jingmaham halor ka jingther jong u ‘lapbah bad ka lyer kaba jur ha Jylla naduh ka 27 haduh ka 28 tarik mynta u bnai.
Kumta khnang ban shim ia ki lad jingiada na kino kino ki jingjia kiba lah ban wan jia la hukum ia baroh ki skul, kolej, universities kin khang khyrdep ha ka 28 tarik mynta u bnai.
Ia kane ka hukum khang khyrdep ia ki jaka pule la pynmih ruh da ki Deputy Commissioner ka West Jaintia Hills, Ri Bhoi, East Garo Hills, East Jaintia Hills, West Garo Hills, South West Garo Hills bad kiwei.
Ka jingpynlong ia ka “Inter-School Chess and Scrabble Tournament" na ka bynta ki skul kiba don ha sor Jowai ka la kut noh ha ka 25 tarik mynta u bnai ha Government Girls Higher Secondary School ha Jowai ha kaba ki la don baroh haduh 140 ngut ki khynnah skul kynthei bad shynrang kiba la wan iashim bynta.
Kane ka tournament kala sdang haka18 tarik Jymmang.
Ki nongjop ha ka jingialehkai Chess ha ka liang ki kynthei ki kynthup ia ka Geliloth Nazarene S.
Kyndiah ha ka kyrdan kaba nyngkong, bud sa ka Nandani Sinha ha ka kyrdan kaba ar bad ka  Ledawanki Talang ha ka kyrdan kaba lai, baroh kiba la mihkhmat ia ka Government Girls Higher Secondary School.
Katba ha ka liang ki shynrang u Zephaniah R Dkhar napoh Ches Stars Higher Secondary School u la wan ha ka kyrdan kaba nyngkong, bud sa u Braxton Ryan Lamare ha ka kyrdan kaba ar bad u Damiki Nartiang ha ka kyrdan kaba lai kiba dei na ka QC Springside Higher Secondary School.
Ia ka jingialehkai kaba khatduh ha ka Chess tournament la pynlong hadien laitylli ki round ba la pynlong ha ka sngi kaba Nyngkong, bad ha kane ka sngi kut lyngba ki sawtylli kiwei pat ki round, kata da kaba la pynshong nongrim ia ki nongjop lyngba ki point na baroh ki hynniew tylli ki round.
Katba ha ka jingialehkai Scrabble la sdang ia ka jingiakop shisyndon haka quarter final bad pynkut ia ka final ha ka 25 tarik mynta u bnai ha kaba ka Riwinia Bamon na North Liberty Higher Secondary School ka la ioh ban rah ia ka nam lahduh, bud sa ka Susandaroi Rabon na Government Girls Higher Secondary School ha ka kyrdan kaba ar bad u Jedidiah Passah napoh HK Singh Memorial Secondary School ha ka kyrdan kaba lai.
Ia  kane ka tournament la khot pynlong da ka Ophis u Deputy Commissioner, West Jaintia Hills, ha ryngkat ka jingiatreilang bad ka Ophis District Planning Officer, Jowai, ka Jaintia Hills Chess Association bad ka  Meghalaya Chess Association shibynta ban kyntiew ia ki sap ki phong jong ki khynnah skul ha kine ki jait jingialehkai sports.
Ka West Jaintia Boxing Association (WJBA) kala pyntip ba kan pynlong iaka Boxing coaching camp na ka bynta ki khynnah haka rta kaba 8 snem shaneng ha Ladthadlaboh, Jowai.
U president WJBA, u Ma Wanbeit Ksoo ula ong ba na kaliang ka synjuk ka khor bad wer iaki khynnah kiba sngewtynnad iaka jingialehkai boxing ban wan iashimbynta ha kane ka coaching camp.
Ula iathuh ba kane ka coaching camp kan sdang naduh ka 28 tarik Jymmang ha madan Ladthalaboh, Jowai naduh ka por 5 Am-8:30 AM man ka step.
Iaka jingtip ba khambniah phone ha une u number: 9612691732.
U Myntri Rangbah ka Jylla u Conrad K.
Sangma u la ong ba ka Jylla ka la khmih lynti ba kan lah ban khring halor ka jingwan jong ki kynhun treikam ne kompeni shimet ka ban kot shaduh ka T.
8000 klur hapoh ka Jylla.
U la ong ruh ba kane ka jingwan sengkam kaba heh kan noh synniang sha thong kumba la angnud halor ka ioh ka kot ka ban kynjoh sha ka 10 billion US dollar.
“Ka jingseng kam ha Meghalaya ka dei kaba mih lyngba ka industrial policy kaba thymmai kaba la pynsuk shibun ha kaba iadei bad ki rukom treikam trei jam," ong u CM haba aijingkren ha ka workshop halor ka mat Human Development Leadership Programme" haka 24 tarik Jymmang, kaba la long ha Tura ha kaba la wan ban iashim bynta da ki DC, BDO bad ki ophisar na ki District bad ki Block jong ki san tylli ki district hapoh Garo Hills.
Haba kren halor ki policy kiba hashwa kim shym la pynshlur ia ki nongwan sengkam seng jam ne bei tyngka, u Sangma u la ong, “Ka rukom treikam ha ki snem kiba la leit noh ka long kaba suki bad kaba shim por shibun.
Hynrei kane ka Industrial policy kaba thymmai ka jong ngi ka la plie ia ki sienjam ban aijingbit ia baroh ki jingdonkam hapoh ka por ba la buh ka ban iarap bad pynsuk shibun ia ki nonsengkam seng jam.
" Nalor kata u la ong ruh ba haduh jan kumba T.
4000 klur ka jingseng kam ki la wan urlong ha kine ki shi snem ba la dep, kata kaba kynthup ia ka T.
2500 klur ka Thermail Power Plant na ka bynta ban pynmih haduh 450 megawat ka bording, ethanol plant, beverages bad ki hotel five star.
Ban pynkhlain ia ka jingpyniasoh lyngba ka IT ha ka Jylla, u Sangma u la pyntip ba ka sorkar ka la iakren bad ka kompeni telecom na Malaysia bad Bangladesh na ka bynta ka submarine cable line.
“Ka jingpyniasoh lyngba ki optical fibre kan nangpynkhlain ia k jingtreikam ha ka liang ka IT," u la bynrap.
U CM u la pyntip ruh ba kin dang don shuh shuh ki five star hotel ki ban dang wan ha ka nongbah Shillong, Sohra bad ha Umiam, kumjuh ruh ka three star hotel ha Tura, kata baroh lyngba ki kynhun shimet.
U la ong b kine ki hotel kin nangkyntiew shuh shuh ia ki kam khaii pateng bad kin plielad ruh ha ka liang ka ioh kam ioh jam na ka bynta ki samla.
“Ki Hotel ki dei ki lad pyniasoh kiba na suin, bad ki kor internet kiba sted kan pynshlur ia ki IY company ba kin buh ia ki ophis treikam hapoh kane ka Jylla.
Ka Shillong IT Park ka la lah ban ai kam ia palat 3000 ngut ki samla bad bun ki kompeni kiba pynpaw ia ka jingangnud ban buh ia ki BPO ha kane ka Jylla," u la ong haba pyntip ruh ba ha ka phase II jong ka Shillong IT Park, ka ban pynkha ia ka kam kaba haduh 3000 ngut ka dei kaba la pynthikna da ka IT kompeni napoh US bad ki ri Europe.
“Ki kompeni mynta ki la pynleit jingmut bad phai khmat na ki jaka sor kum ka Bengaluru bad Hyderabad sha ka Jylla jng ngi namar ki tip ba ngidon ia ki briew kiba tbit.
Ki briew jong ngi ki dei kiba tbit bha ha ka ktien ka thylliew kumjuh kiba trei shitom kaba la nangpynioh shuh shuh ia ka kabu," u la ong.
Ki bor pulit ka East Jaintia Hills ha ka step jong ka 25 tarik Jymmang ki la ioh ban kurup ia u drok heroin uba khia haduh kumba 24.
76-gram bad kem noh ruh ia u briew uba donkti.
La iathuh ba ki pulit kila pynlong iaka jingpynap shrip ha Lumshnong haka por kumba 6:30 mynstep bad ki la bat ioh ia kawei ka kali Tata Sumo kaba don ia u registration number ML05 Q 6270, ba la niah da uwei u briew uba la tip kyrteng kum u Alfred R Buhril, uba shong ba sah ha Lumjingsuk Block A, Madanrting, East Khasi Hills District.
Hadien ba la pynlong ia ka jingtalasi la lapdien ia ki artylli ki synduk sabon ba la thep ia u kynja powder bad hadien ba la leh ia ka test la shem ba u dei u drok heroin uba don ia ka jingkhia kaba haduh kumba 24.
76 grams.
Na ka liang ki pulit ki la kurup noh ia une u drok kumjuh ia kane ka kali ba la pyndonkam kynthup ia kawei ka mobile phone, bad la registar case pyrshah ia une u briew hapoh ki kyndon NDPS Act bad ka jingtohkit ka dang iaid shakhmat.
Ka Tnat Indian Meteorological Department (IMD) ka la pynmih ia ka jingmaham ia ka jingther jong u ‘lapbah haka 27 bad 28 tarik Jymmang.
Ka Tnat IMD ka la pyntip ba ka la sakhi halor ka jnglong jingman ha ka suinbneng ha ka thain Bay of Bengal ha kaba la khmih lynti ba kan don ka jingshah syllad ha ka ‘eriong ne cyclone ba jur ha ka step 26 tarik mynta u bnai ha ki thain shatei sepngi bad ki bynta ba iasoh jong ka thain shatei mihngi ka Bay of Bengal hashwa ba kan wan poi ha Bangladesh bad wan syllad ia kane ka Jylla naduh ka shiteng miet jong ka 26 tarik mynta u bnai ryngkat ka lyer kaba khlain bor.
Halor kane na ka liang ka sorkar Jylla ka la pynmih ia ka jingmaham kaba kyntu ia ki nongshong shnong ban long kiba husiar, ban pynkhreh ia ki tiar kiba donkam kyrkieh bad ban kiar na kaba leit sha kino kino ki kam ki bym dei kiba kongsan ha kaba kum kane ka por.
Namar kane ka jingpynsyier lyngba ki bor ka mariang, ki bor sorkar ki la pynpaw ruh halor ka jingdonkam ia ki lad jingiada bad pynkhreh nalor ki jingkyntu halor ki sienjam kiba dei bad ki bym dei ban leh na ka bynta ka jinshngain.
Kiba dei ban leh shwa ban jia u cyclone: Ym dei ban pynsngap ia ki khubor hamsaia, long jai jai bad wat klumar jingmut.
Kynmaw ban charge ia ki mobile phone khnang ban lah ban pyndonkam ia ki SMS, Sngap ia ki jingpyntip lyngba ki radio, telebishon bad lyngba ki lad pathai khubor, ban pynlip ia ka main jong ka lain bording kumjuh ia ka gas connection, lada ka iing jong phi kam long kaba shngain mih noh shwa ban lap u cyclone.
Uwei u samla uba kyrteng u Hemangshu Deka 25 snem rta u la duh ei ia la ka jong ka jingim hadien ba u la ngam jyllop katba u dang jngi hapoh ka kshaid Mawsawa kaba don hapoh East Khasi Hills District.
Une u lanot u dei uba North Guwahati uba sah hajan ka Indian Insitute of Technology (Permanent Address) Nagaon, Assam, la ong ki pulit.
La iathuh ba u Deka ha ryngkat ki paralok jong u ki la leit shangkai sngewbha shapoh katei ka kshaid Mawsawa kaba don ha Mawkma, East Khasi Hills, u Deka u la ngam jyllop katba u dang jngi khlem ka jingpyndonkam ia ka life jacket.
Ia ka metiap jong une u samla la ioh ban sei noh na katei ka kshaid da ka jingiarap jong ki trai shnong kiba don marjan ha katei ka kshaid bad hadien la pynkynriah noh ia ka met shapoh Sohra CHC na ka bynta ban leh ia kaba donkam.
U Ma Pormi Suting uba long u president West Jaintia Hills District Congress Committee (WJHDCC) ula khlad noh haka 25.
05.
2024 ha iing sah jong u ha Mowkaiaw, West Jaintia Hills.
Ka jingleit ontep ia u kan long haka 26.
05.
2024 ha u lum jingtep Balang Presbyterian Mowkaiaw ha ka por 1.
00 nohphaisngi.
Kane ka jingpyntip kala wan na EG War, general secretary, WJHDCC.
Ka Meghalaya Human Rights Commission (MHRC) ha ka 25 tarik mynta u bnai ka la phah da ka notis kaba kyntu ia u Chief Secretary ka Jylla ban aiti ia ka kaiphot ha kaba iadei bad ka jingjia shah kyndang jong ki longiing kiba shong ba sah ha Lum Survey.
U Secretary ka MHRC lyngba u kyrwoh u la ong ba ka Commission ka la shim da ka suo motu ha kaba iadei bad ka jingud jingnam jong kine ki briew kiba la shah kyndang na ka bynta ban ioh jingiarap hadien katei ka jingshah kyndang na Lum Survey.
Na ka liang ka Commission ka la kyntu ia u Chief Secretary ba un aiti ia ka kaiphot ha lane shwa ka 30 tarik Jymmang 2024.
Lah ban kdew ba ha ka 23 tarik mynta u bnai na ka liang ka Tnat pulit ka la rejistar case pyrshah ia ki nongialam jong ka Seng Hynniewtrep Youth Council (HYC) tang khyndiat kynta hadien ba ki dkhot ka Seng ki la leit kyndang bad pynpra ia ki iing ki sem halor ka jingkynnoh ba kine ki briew ki dei kiba shong ba sah beain ha Lum Survey.
“Iaka Case la Register ha Sadar police station pyrshah ia u president ka HYC u Bah Roy Kupar Synrem, u Vice President Donbok Kharlyngdoh, Assistant General Secretary u Isaac Basaiawmoit bad kiwei pat ki bym lah ban tip kyrteng halor ka jingleit kyndang ia ki briew na Lum Survey ha ka step jong ka 23 tarik Jymmang" ong u Superintendent of Police, East Khasi Hills u Rituraj Ravi.
U la ong ruh ba ka jingtohkit halor kane ka phang ka dang iaid shakhmat.
Ka kynhun jong ki Waheh Shnong jong ki 7 tylli ki shnong haka thain Barato kila mudui da ka jingujor ejahar pyrshah iaki kali kiba kit palat pud haka surok Laskein Barato namar ka jingsynjor ka jingkieng wah Myntang (Rymphum) ka pyniasoh ia bun tylli ki shnong na Laskein sha Barato.
Kine ki 7 shnong ki kynthup iaka shnong Barato, Maitdein, Iongkynchur, Mukroh, Saba, Thangraiñ bad Iongkwang.
Baroh kine ki shnong ki hap hapoh ka Laskein C&RD Block.
Ia kane ka jingmudui kine ki Waheh Shnong kila ujor ha Barato Police Outpost haka 24 tarik Jymmang.
Kila kyntu iaki pulit ban khang pyrshah iaka jingiaid sahuh ki kali kit palat pud lyngba ka jingkieng Rymphum namar ba kala shong synjor kaba buh iaka jingma iaka iaid ka ieng ki kali bad briew.
Kumban shu pynkynmaw ka PWD kala maramot ar lai sien ia kane ka jingkieng bad la hap ruh ban khang iaka leit ka wan ki motor, pynban ka jingkit khia palat pud ki kali ha katei ka thain ka iai bteng kaba la pynlong ia kine ki shnong ban sngewkhia iaka jingshngain ka leit ka wan.
Kine ki 7 shnong kila kyrpad ruh iaka tnad pulit ba kin pynshitom iaki trai kali ne driver kiba phynkhein iakane ka ain ne kiba kit palat iaka 9 metric ton katkum bala kdew ka PWD.
U Additional Deputy Commissioner (Supply), East Jaintia Hills District, u pyntip sha baroh ki paidbah kiba pyndonkam ia ki LPS hapoh East Jaintia Hills District ba na ka liang ka Indane Oil Company (LPG) kan pynlong ia ka jingpynshai paidbah lyngba ka jingleit jurip sha ki iing ki sem ban pyni ia ka rukom pyndonkam ia ki LPG ha ka rukom kaba dei khnang ban lait na kino kino ki jingjia.
Kumta la kyntu ia ki paidbah kiba pyndonkam ia ki LPG hapoh ka district ba kin ai ka jingiatreilang bad ki briew kiba la mihkhmat na ka IOC company ki ban wan jurip ia ki iing ki sem hapoh ki shnong ki jong ki.
Ka jingthmu jong ka company ka long ban wanrah iaka jingshngain ha kaba iadei bad ka rukom pyndonkam ia ki LPG.
Ha kawei ka jingjia shah pyniap  kaba la pynher syrngiew ia ki nongshong shnong, u wei u rangbah briew u la iap hashen hadien ba u la shah pom da ki kynja tiar ba nep na ki bynta ba nadien jong u ryndang ha ka jingjia kaba la jia ha ka miet 23 tarik Jymmang ha ka shnong Umtasor Mawdkhar, Ri Bhoi District.
Katkum ki jingtip ba la ioh kane ka jingjia ba sngewtriem ka la jia katba utei u rangbah uba kyrteng u Amison Muruh 35 snem rta u dang don marwei ha la ka jong ka iing, hynrei la suba jur ba ki runar kila wan rung jubor bad  pom da kaba kynja tiar ba nep na ki bynta ba shadien u ryndang haduh ban da khlad syndon hashen.
Na ka liang u Rangbah Shnong u Bah R Mukhim u la iathuh ba kane ka jingjia kaba sngewsih kaba la wan tap hapoh ka shnong ka thaw ka long shisha kaba ym lah ban pdiang ha ka imlang ka sahlang bad kaba la pynshong syier ia ki paidbah nongshong shnong khamtam ki khunlung khynnah.
U la iathuh ruh ba u la ioh jingtip halor kane ka jingjia kaba sngewtriem ha ka por 7 shiteng eiei janmiet, ha kaba ma u lem bad ki nongialam shnong ki la leit bran bran sha katei ka iing bad lap ba u tei u rangbah ba la thiah lyngktar hapdeng ka jinglynkien jong ka snam hapoh ka iingsah jong u.
Hadien kane marmar na ka liang ka shnong ka la pyntip sha ki bor pulit ka Nongpoh Police Station kiba la poi ha kane ka shnong ban pynlong ia ka jingtohkit.
Nalor kata u Rangbah Shnong bad u Kni jong u Bah Amison Muruh u bah Seibor Muruh, ki la pynrem jur halor kane ka jingjia shah pyniap jong une u nongshong shnong bad na ka liang kiba haiing hasem bad ki la kyrpad jur ia ki bor ka ain ban kem mardor ia ki runar kiba donkti ha kane ka kam pyntriem.
Halor kane ka jingjia na ka liang ki bor pulit ki la rah ruh ia ki katto katne ngut ki briew ba la suba donkti ha kane ka kam pyniap na ka bynta ban pynlong ia ka jingtohkit.
Ka East Khasi Hills District ka la ioh ban rah ia ka nam lahduh ha ka ‘State Level Inter School Athletic Meet 2024’ ba lai sngi kynthih ba la khot pynlong da ka Tnat Directorate of Sports and Youth Affairs ka sorkar Jylla ha ryngkat ka jingiatreilang bad ka Meghalaya Athletics Association kaba la kut noh ha ka 24 tarik Jymmang ha madan jong ka Sports Authority of India (SAI), STC, NEHU, Shillong.
Ka jingpynlong ia kane ka lympung ialehkai sports ka thmu na ka bynta ban ithuh ia ki nongialehkai kiba tbit na kylleng ka Jylla khnang ban lah ban btin lynti shuh shuh ia ki ba kin lah ban iakhun ha ki rynsan iakop hapoh ka ri bad shabar jong ka ri kumjuh.
Ha kane ka sngi pynhap pyrda ia kane ka lympung ialehkai la ia don lang ruh ka Kong Matsiewdor War Nongbri, IAS, Secretary Revenue and Disaster Department ka sorkar Jylla kum ka Kongsan ha ka jingiadon lang u Bah  K Passah, Assistant Director, Department of Sports & Youth Affairs ka sorkar Jylla, u Bah John F Kharshiing, Working President ka Meghalaya State Olympics Association (MSOA), u Col Omkar Singh, Registrar, NEHU, ka Kong Darlene Khonglam, Sports Officer, Finely Pariat, Secretary, Meghalaya Athletics Association, u nongialehkai Olympic na Australia u Ian Campbell.
Ki District Sports Officers (DSO’s) bad kiwei kiwei.
Ha kane ka lympung ialehkai ba laisngi kynthih la sakhi ia ka jingwan iashim bynta jong ki 809 ngut ki khynnah kaba kynthup ia 397 ngut ki shynrang bad 412 ngut ki khynnah kynthei bad 36 ngut ki nongpyniaid.
Ki nongwan iashim bynta ha kane ka lympung ki la iakhun ha ki laitylli ki bynta, kata Under-14, Under-16, bad Under-18, na ka bynta ki shynrang bad kynthei.
Haba aijingkren ha ka jingialang ka Kong Matsiewdor ka la ong ba kane ka dei kawei napdeng ki lympung ialehkai sport kaba ki nongialehkai ki khmih lynti, bad na ka liang ka Tnat Sports ka la pynlong ia kane ka lympung jingiakop shibynta ban pynshlur bad aimynsiem ia ki nongialehkai ba kin don ia ka mynsiem ialeh, ban sei ia ki nongialehkai kiba tbit, ban khmih na ka bynta ka jingbit jingbiang jong ki nongialehkai kumjuh ki coach bad ruh ban pynlong ia ki lympung ialehkai sports bapher bapher.
Ka East Khasi Hills kala long ka lahduh ha kane ka kynti da kaba ioh rah iaka nam overall champion da kab khur 12 takma ksiar, 6 takma rupa bad 3 rnong.
Kine harum ki result bad ka jingiohkur takma haka jingialehkai: Overall Champion: East Khasi Hills District : 12 Gold, 6 Silver, 3 Bronze (21 total medals) Runner-Up Teams:  Girls’ Category  West Jaintia Hills : 5 Gold, 4 Silver, 5 Bronze (14 total medals) Champion Team Girls : East Khasi Hills : 8 Gold, 4 Silver, 2 Bronze (14 total medals) Runner’s Up Teams: Boys’ Category West Jaintia Hills : 4 Gold, 8 Silver, 2 Bronze (14 total medals) Champion Team Boys: East Jaintia Hills : 7 Gold, 1 Silver, 7 Bronze (15 total medals) Top Performers by District: Best Athletes: Detailed Results Track Events: Under-16 Boys 100M Under-16 Boys Medley Relay Under-16 Girls 100M Under-16 Girls Medley Relay Under-18 Boys 100M Under-18 Boys 1500M Under-18 Boys 400M Under-18 Girls 100M Under-18 Girls 1500M Under-18 Girls 400M Field Events: Under-14 Boys Javelin Throw Under-14 Boys Shot Put Under-16 Boys Long Jump Under-16 Girls Discus Throw Under-16 Girls High Jump Under-18 Girls Javelin Throw.
Ki bor pulit ha ka 22 tarik Jymmang, kila ioh tam ia ka suba shynrong khlieh briew na marpyrshah jong kawei ka nala kaba don ha Oakland Bivar Road, Shillong.
Hadien kane u Superintendent of Police (SP) ka East Khasi Hills, u Rituraj Ravi, IPS u la ong ba ki pulit ki la pynlong mardor ia ka jingwad bniah ha katei ka jaka ha ka 23 tarik kaba bud ha kaba ki la lapdien sa ia ka shyieng lbong bad ha ka 24 tarik ki la lapdien shuh shuh sa ia ka shyieng krung na ki bynta kiba kham shaneng jong ka nala.
Ia kine ki lyngkhot met ba la ioh tam la phah shapoh NEIGRIHMS, Shillong na ka bynta ban leh ia ka medical examination.
Na ka liang ki pulit ki la suba lyngba kine ki dkhot met ba la lapdien ba u lanot u dei u shynrang.
Halor kane ka jinglap ia kine ki shynrong la rejistar case hapoh Sadar PS bad ka jingtohkit bniah ban lapdien bad ban ithuh ia kane ka metiap ka la iaid shakhmat.
Ka Executive Committee jong ka Khasi Hills Autonomous District Council (KHADC) ha ka 24 tarik Jymmang ka la shim ia ka rai ban khang pyrshah ia ki briew ba kin sahmiet hapoh ki dukan kiba don ha Iewduh naduh ka 1 tarik u bnai Jylliew 2024.
Haba kren sha ki lad pathai khubor u Chief Executive Member (CEM) ka KHADC u Bah Pyniaid Sing Syiem u la pyntip ba hadien ka jingialang ba la ia don lang u Syiem ka Hima Mylliem bad ki Myntri nalor ki dkhot na ka kynhun Seng Hynniewtrep Iewduh Association (HIA) la rai ba ki dukan ha Iewduh ki dei ban khang noh hapoh ka 10 baje mynmiet.
U la ong ruh ba kane ka jingshim rai ka la wan long hadien ka jingialang kaba la long bad ki hynriew Dorbar Shnong kiba don ha ki thain Iewduh ban iakren halor ka jingjur jong ki kam bymman bad halor ka jingshyrkhei jong u drok.
Ban pynthikna halor ki kam shongshngain hapoh Iewduh u CEM u la ong ba ka EC ka la shim ruh ia ka rai ban pynioh sa 10 ngut ki pulit enforcement ka KHADC na ka bynta ka duty miet ha ryngkat ki 10 ngut kiwei pat ki bor pulit jong ka Hima Mylliem khnang ban khanglad ia kino kino ki kam beain.
Nalor kata u la ong ruh ba ha ki por kiba la dep ki don katto katne ki trai dukan kiba la kyrpad ia ka Hima Mylliem ba kan shah ban phah sah briew hapoh ki dukan jong ki khnang ban khanglad na ka jingshah tuh shah thiem.
Hynrei, u la ong ba kane kan pynshlur ia kiwei ruh ba kin wan ban sah ha Iewduh bad ka ban long pynban kum ka jaka shong briew.
Haba pynpaw halor ka jingshah kyndang ba dang shen jong ki briew kiba shong ba sah beain ha Lum Survey, une u heh ka KHADC u la ong, “Namar kane, ka Council ruh ka la pynmih ia ka jingmaham kaba tyngeh pyrshah ia kito kiba pyrshang ban pynkhein ia ka hukum namar ngin ym shah iano iano ruh ba kin shong ki sah hapoh Iewduh.
" “Kito ki briew kiba ju sha hapoh ki dukan da ka jingioh jingbit na ka Hima Mylliem mynta kin ym lah shuh ban sah naduh ka 1 tarik u Jylliew u ban wan," u la bynrap.
Namar ka jingsngewkhia halor ka jingpynjaboh ia ka wah Myntdu lyngba ka jingpyntuid khyndew na ka jingshna kaba dang iaid shakhmat ia ka surok Jowai Bypass kaba thymmai na Khliehtyrchi sha Treiongriang, u District Magistrate ka West Jaintia Hills u la pynjari da ka kyndon 144CrPC ha kaba la hukum ia ka Tnat PWD bad ia ka M/s Dhar Construction Company ba ki dei ban pynsangeh mardor ia ka jingpyntrei ia kane ka surok tad hadien ba la shim ia ki sienjam ban khanglad ia ka jingpyntuid khyndew shapoh kane ka wah.
Ka jingshim ia kane ka sienjam ka long kaba kongsan hadien ba la sakhi ia ka jingshah ktah jur jong ka Wah Myntdu bad ki shnat jong ka namar ka jingpyntuid khyndew bad pynlang jakhlia ha ki catchment area ( Ki Shnat Wah) kiba kongsan jong kane ka wah.
Namar kane ka jingpyntuid khyndew na ka jingpyntrei ia katei ka surok, mynta ka um hapoh ka wah Myntdu ka la kylla umktieh bad kaba lam sha ka jingpynsniew ia ka um kaba ka Tnat PHE ka ju pynpoi um sha ki longiing longsem ha sor Jowai.
Na ka liang u District Magistrate u la khang pyrshah ruh ia ka jingtih maw tih shyiap ha lynter jong ka wah Myntdu bad ki jaka ba markhap jong ka.
Nalor kata kane ka hukum ka khang pyrshah ruh ban sait kali ne ban saitjain sait nep, ban bret jakhlia ha shilynter jong kane ka wah Myntdu kumjuh ia ki jaboh kiba mih na kaba shna surok, bad la khang pyrshah ruh ha kaba iadei bad ka jngbret pathar ia ki diapers lane ki sanitary pad hapoh hapoh kane ka wah ne ki jaka ba markhap jong ka.
Shuwa kane ka hukum na kaliang ka bor district, hapoh ka jingialam u S Phanbuh, Executive Magistrate, West Jaintia Hills District, ki engineer PWD Roads Central Division bad ka kynhun Pulit kila jurip iaka jingpyntrei ia kane ka surok.
Ka Sherwood School, Tura, West Garo Hills ka la ioh ban bat biang ia ka kyrdan kaba nyngkong ha ka result Secondary School Leaving Certificate (SSLC) ba la pynbna da ka Meghalaya Board of School Education (MBoSE) hynne ka sngi Thohdieng.
Katba ha ka sien kaba nyngkong ka St Anthony’s Higher Secondary School bad ka St Edmund’s Higher Secondary School kila iasam lang ia ka kyrdan kaba nyngkong ha ka result jong ka Higher Secondary Leaving Certificate (Arts) ne Class XII Arts.
U Anuj Chetry napoh Sherwood School, Tura ula ioh bat ia ka kyrdan kaba nyngkong eh ha ka SSLC da ka jingioh haduh 575 marks bad ioh distinction haduh ki 6 tylli ki sobjek kaba kynthup ia ka E,M,S&T,SSc,HPE,H.
Katba ia ka kyrdan kaba ar la ioh bat da ka Aleytheia Syiemlieh na St Margaret’s Higher Secondary School, Shillong kaba la ioh 574 marks, kata kaba duna tang 1 marks ban ioh ia k kyrdan ba nyngkong.
Ka la ioh distinction haduh 6 sobjek kaba kynthup ia ka E,M,S&T,SSc,CSc,Kh.
Katba ka Congenial Kharsahnoh na ka skul Christian Academy, Shillong ka la wan ha ka kyrdan kaba lai bad ioh 571 marks.
Ka la ioh distinction haduh 6 sobjek kaba kynthup ia ka E,M,S&T, SSc,HPE,Kh.
Ki la don haduh 54134 ngut ki khynnah kila iakhun ia ka eksam SSLC bad kiba pass ki long 30207 ngut, kata kaba kong tang 55.
80%.
Kiwei kiwei pat ki skul kiba don ha ka thup Top 20 ki kynthup ruh ia ka St Xavier HSS, Tura, St.
Thomas HSS, Mendipathar, Synod HSS, Shillong, All Saints, Shillong, ST Gabriel, Upper Shillong, Aeroville HSS, Tura, Shangpung HSS, Shangpung, Shillong Academy, Don Bosco HSS, Tura, St.
John Bosco Boys, Sohra, Laban Bengalee Girls, Nongstoin Public Secondary School, St Anthony’s HSS, Shillong, Laitdom Presbyterian SS, Laitdom, Seng Khasi HSS, Shillong, Hills Crest SS, Shillong, St.
Mary Mazzarello Girls, Jowai, Sunny Hill Adventist, Mylliem, Little Star SS, Baridua bad ka Christian Girls HSS, Tura.
Na ki District, ka West Jaintia Hills kala don bun eh kiba pass kaba la kot 78.
34%, bud ka East Khasi Hills kaba kot 77.
09%.
Kaba duna eh kiba pass ka dei ka North Garo Hills kaba long tang 23.
88%.
Katba ha ka Higher Secondary School Leaving Certificate (HSSLC) Arts u samla Menangmankhraw Kharkongor na St.
Anthony’s Higher Secondary School, Shillong bad u Gaurav Bharali ka St.
Edmund’s Higher Secondary School, Shillong ki la ioh bat ia ka kyrdan kaba nyngkong bad ioh mar 468 marks.
Katba ka Tanisha Das napoh Don Bosco College, Tura kaba la wan ha ka kyrdan kaba ar ka la ioh 451 marks bad u Salseng Marak na Don Bosco College, Tura uba wan ha ka kyrdan kaba lai u la ioh 450 marks.
Kila don 27374 ngut kiba la ialeh iaka eksam HSSLC bad kiba la pass ki long 21833 bad ka jing pass mynta ka kynti ka long 79.
76%.
Na ki District, ka Eastern West Khasi Hills ka dei kaba don bun eh ki samla kiba pass kaba la kot ia ka 92.
32%, bud sa ka East Khasi Hills kaba kot 89.
96%.
Katba kaba duna eh kiba pass ka dei ka South Garo Hills 56.
30 %.
Saw ngut ki khynnah kila tynshain na rilum Jaintia haka result Meghalaya Board of School Education (MBOSE) kaba kynthup iaka SSLC bad ka HSSLC kaba la pynbna haka 24 tarik Jymmang.
Ar ngut na kine ki dei kiba la rung haka First Twenty Candidate haka result SSLC.
Kine ki kynthup ia u Dauniwan Sajem (E,M,S&T,SSc,HPE,Kh) uba la ioh 556 marks na ka Shangpung Presbyterian Higher Secondary School, Shangpung.
Une ula wan haka kyrdan kaba 10, katba ka Hakiru Challam (E,M,S&T,SSc,HPE,Kh) kaba la ioh 548 mark na St.
Mary Mazzarello Girls’ Higher Secondary School, Jowai kala wan haka kyrdan kaba 16.
Ar ngut kiwei pat na ka HSSLC Arts ba kynthup ia u Fredrique Gweneth Ryngkhlem (E,K,Ed,Geo,Sg) uba la ioh 426 mark na North Liberty Higher Secondary School, Mookyrdoop-Jowai bad ka Monkynjailin Syngkon (Ae,Ps,Ed,Ec) kaba la ioh 422 marks na St.
Dominic’s Higher Secondary School, Mowkyndeng.
Ka Sorkar Jylla ka la pynlong kongsan ia ka Tribe Certificate na ka bynta ki jaka kiba hap hapoh ka Khasi Hills Autonomous District Council (KHADC) ha kaba iadei bad ka jingai Scheduled Tribe Certificate ha ka Jylla.
U Myntri ka Tnat Social Welfare u Bah Paul Lyngdoh haba pyntip ia kane ha ka 23 tarik Jymmang, u la ong, “Kane ka bynta ka dei halor ka jingai ia ki SC/ST Certificate ha ka Jylla Meghalaya, ha kaba nalor kaei kaba la don hapoh ki kyndoh barim ngi la pynrung sa kawei ka kyndon kaba ong kumne: Kawei na ki jingdonkam ia kaba hap ban aiti ka kynthup ia ka Tribe Certificate na ki bor ba dei khmih na ka bynta ki jaka kiba hap hapoh ka KHADC kaba dei ban long kaba kongsan.
“Ia kane ym shym la kynthup lang satia baroh shikatta watla ka Tribe Certificate ba la ai da ka KHADC ka dei kabala treikam bad ithuh da ka ain.
Kumta ruh kino kino kiba kwah ban pynrung kyrteng ia lade lane ban kam lane kwah ban rejistar kyrteng bad ban ioh ia ka ST certificate ki dei ban don ia ka Tribe Cerfitificate ba la ai da ka KHADC katkum ki kyndon ba la buh," ong u Bah Paul.
U District Magistrate ka East Khasi Hills u SC Sadhu ha ka 23 tarik Jymmang, u la pynjari da ka kyndon 144 CrPC na ka bynta ka 4 tarik u bnai Jylliew u ban wan kaba dei ka sngi niew vote na ka bynta ka election Lok Sabha khnang ban pynthikna ban pynneh ia ka shongsuk shongshngain.
Katkum kane ka hukum la maham ban pynlong ia kano kano ka jingiaid proseshon ne rally, ia kino kino ki jingpyrta slogan hapoh ki jaka ba la pynlong ia ka jingniew vote tad haduh ban da pyndep ia ka jingniew ia ki vote bad ban pynbna ia ka resulut.
Nalor kata la khang pyrshah ban pyndonkam ia kino kino ki tynghung pynsawa bad ki jingialehkmen da kano kano ka seng sain pyrthei ne kyrtong hajan ka jaka ba pynlong ka jingniew ia ki vote.
La khang pyrshah ruh ban rah i ki dieng ne siej kiba sieh ia ki lama ne khlem lama, ki tiar ba pynmih ding, jingiaid proseshon lane ban ialum paidbah hapoh ka shi kilomitar pyllun na ka jaka niew vote.
La khang pyrshah ruh ban pynbthei pataka ha ki surok bad ha ki jaka paidbah ha katei ka sngi niew vote.
Yn ym shah ruh ia kano kano ka jingiaid proseshon ne rally da kino kino ki kyrtong ne party sain pyrthei hadien ba la pynbna ia ka result hapoh East Khasi Hills District.
Nalor kata ka hukum ka la ong ruh ba yn ym shah palat ia ka arngut ki briew ki ban synran ia ki kyrtong kiba jop katkum ka jingai jingbit ka jong u/ka na ka bynta ban pdiang ia ka certificate jong ka election na ki Returning Officer.
Hapoh ka hall ba pynlong ia ka jingniew vote yn shah rung tang ia kito ki briew kiba don ia ki ID card kiba biang, Car Pass ba la ai da ka District Election Officer, EKH bad yn ym shah ban rah Mobile Phone ne camera hapoh ka hall ba pynlong ia ka jingniew vote.
Ka Cherrapunji Eastern Craft Gin, kaba dei ka jingdih (gin) ba la pynmih na Meghalaya, ka la wan ha ka kyrdan kaba nyngkong eh ha ka jingiakop ba la tip kum ka ‘Global Spirits Masters competition,’ kaba la long ha ka 21 tarik Jymmangi ha London, UK.
Ka Cherrapunji Craft Gin ba la shna da kaba pyndonkam lyngba ka um slap ka la lah ban pynrem noh ia ki 110 tylli kiwei pat ki brand na ki 55 tylli ki ri ka pyrthei ban wan ha ka kyrdan kaba nyngkong eh.
Ia kane la lah ban pynpaw ha ka Wine Fair ha London, UK ha ka 21 tarik Jymmang, kata kaba la rah ruh ia ka nam na ka bynta kane ka thain lammihngi jong ka ri hapdeng ki ri ka pyrthei ha kane ka kam karkhana pynmih wine.
Ka jingiatreilang jong ka company master distiller bad ka kompeni na Holland, kane ka jingdih ka dei kaba la shna lyngba ki 12 tylli ki jait jingthung napoh ka thain shatei lammihngi jong ka India.
Naduh ki jingkhleh kiba kynthup kum ki Kaji nemu na Assam, Khasi Mandarin na Meghalaya, u slasha syang na Manipur, Cardamon na Sikkim bad Juniper na ka thain mihngi ka Himalaya, ka Cherrapunji gin ka dei ka mar kaba riewspah jong ka thain shatei lammihngi.
Ia mynta hi ia kane ka jingdih lah ban ioh ha Meghalaya, Assam bad Arunachal bad la pynkhreh ban pyllait paidbah shen ha ka thain shatei jong ka ri India.
Mynta ka company ka dang phaikhmat ban shalan bad ka thup kaba nyngkong kan sa wan poi ha Europe ha une u bnai u ban wan.
Kane ka dei ka sien kaba nyngkong ba ka brand na kane ka thain shatei lammihngi kan ioh ia kaba kum kane ka jingjop ha kane ka kam karkhana.
“Nga sngewkmen shibun ban iohi ha ka Cherrapunji Eastern Craft Gin kan poi ha ka kyrdan kaba hakhmat eh ha ka  Global Spirits Masters Competition kaba la long ha London.
Ka jngpynmih ia kane ka brand napoh kane ka thain ka pynlong ia nga ba ngan don ia ka jingngeit ba ngin lah ban pynmih ia ka mar kaba bha tam na la ka jong ka thain," ong u nongseng jong ka Cherapunji Eastern Craft Gin, u Mayukh Hazarika.
U MLA ka BJP na South Shillong Constituency u Bah Sanbor Shullai ha ka 23 tarik Jymmang, u la dawa ia ka jingtuklar lem jong u Symbud Myntri Rangbah ka Jylla uba khmih ia ka Tnat Urban Affairs u Bah Sniawbhalang Dhar na ka bynta ban pyndep ia ka project Smart City ha ki bynta ka constituency ka jng u hapoh ka hynriew bnai.
Ha ka dorkhat sha u Dhar, u Bah Sanbor u la ong, “Nga kwah ban kyrpad ia ka Tnat ba dei khmih ba kan pyndep noh ia ka project Smart City hapoh South Shillong Constituency hapoh ka hynriew bnai.
U la pyntip ba ka department ha ka shithi kaba ha ka 25 tarik u Iaiong 2023 ka la kdew ia kiba buntylli ki jaka ba kongsan ban pyntreikam ia ka integrated command and control centre (ICCC) kumjuh ia kiwei pat ki jingdonkam kum ki smart poles, VMD, ECB & PAS, CCTV ITMS bad RF Towers nalor kiwei pat.
Halor kane ka bynta u Bah Sanbor u la ong ba u la pynlong ruh ia kiba bun tylli ki jingialang bad ki nongialam shnong, ki kynhun bad ki tnat sorkar kiba dei khmih khnang ban pynthikna ban pyndep ia kine ki projek ba la pynkhreh ha ka bor kaba biang.
“Hynrei, ka jingpynslem ban pyndep ia kane ka project ka donkam ban pynkynmaw biang mardor bad ba ka tnat ba dei khmih ka dei ban pynthikna ban pyndep noh ia ki kam kiba sah hapoh ka hynriew bnai," u la ong.
Da kaba pynpaw ba ia ka smart road na Rhino Point shaduh Laban Last Stop ym pat shym la sdang satia, u Bah Shullai u la ong ruh ba ka jingtyrwa halor ka jingpyndait ia ki CCTV hapoh Cantonment area ym pat shym la shimkhia da ka kynhun kaba pyntrei wat hadien ka jingiai bteng ban aiktien namar ia katei ka jaka kaba kongsan.
U la ong ba ka jinglah ban pyndep ia kane ka project kaba kongsan kan iarap shibun ia ki bor pulit na ka bynta ban tehlakam ha kaba iadei bad ka jingkynrei jong ki kam dih drok, ki kam tuh kam thiem bad halor ka shongsuk shongsain.
Ki kynhun kiba don bynta kiba kynthup naduh ki Dorbar Shnong, ki kynhun treimon sngewbha bapher bapher ki dei ban ioh jingtip ha kaba iadei bad kane ka projek namar kan iarap shibun ia ka jingtreikam jong kine ki kor ki bor bad khnang ban lah ban sumar bad ban pynneh pynsah ia ki.
Shuh shuh une u MLA ka BJP u la kdew ruh ba ki don buntylli ki jaka kiba ju mih khah khah ki jingiakajia ha ki bynta jong ka Cantonment area, kata kaba kynthup kum ha Jahlupra, Lower Paltan Bazar, Paltan Bazar bad Cantonment Beat House.
U la ong ba kine ki jaka kim dei ban shah iehnoh na ka project Smart City ka ban pynpulom noh ia ka jingthmu ban pynlong ia ka nongbah Shillong kaba phuh ba phieng lyngba ka jingpyndait ia kine ki kor ki bor.
Ka jingmih khubor kaba dang shen kaba kam halor ka jingshah kem jong u Bah Emlang Laloo na West Jaintia Hills ka la wanrah ka jingklumar jingmut hapdeng kiba bun balang.
Ha u kyrwoh, la pynpaw ba katkum ki khubor la kam ba kane ka jingkem ia une u briew ha kaba iadei bad ka jingkynnoh kam lehbein iaka khynnah la ong ba ka la jia ha u snem 2023.
Hynrei, mynta la pynshai ba u Laloo u la dep lypa ban lait jamin hashwa ba kine ki khubor hamsaia kin saphriang.
Ka iingkashari ka la ai jamin ia u ha ka 20 tarik Jymmang 2024, kata hadien ba ka la bishar bniah ia baroh ki bynta kiba iadei bad kane ka case.
Kane ka jingkynnoh ka dei naduh u snem 2023 ha kaba ym shym la tip thikna ruh ia ka tarik, bnai lane ia ka por ba la jia.
Kumta ruh la kyntu ia ki paidbah ba kim dei ban shim mardor da kumwei pat halor kane ka bynta.
Ki jingshisha kin sa paw tad hadien ba ki pulit ki la dep ban pynlong ia ka jingtohkit kaba bniah.
Katba ka jingtohkit ka dang iai bteng, ka long kaba kongsan ban kiar ban poi sha kaba kut hynrei ban ap ia ki jingpynthikna lyngba ki bor sorkar.
Lah ban kdew ba kane ka jingpynmih khubor ka dei kaba la pynshong nongrim lyngba ka jingujor jong kawei ka longkmie lyngba ka jingthoh ha ka 17 tarik u Jymmang 2024, ha kaba la kynnoh ba u Emlang Laloo u la lehbein ia ka khun kaba dang 9 snem jong ka ha ki artylli ki jingjia kiba la jia ha u snem 2023 hapoh ka iingsah jong u, kata ha ka por ba ki dang shong kum ki nongsah wai.
Halor kane la rejistar case hapoh Jowai PS hapoh ki kyndon jong ka section 3(b)/4 POCSO.
Ka Tnat pulit ka la pynngat case pyrshah ia ki nongialam jong ka Hynniewtrep Youth Council (HYC) namar ka jingdonkti ha kaba leit kyndang beaiñ ia ki iing ki sem kiba la shna beaiñ ha Lum Survey haka 23 tarik Jymmang.
Na ka liang u Superintendent of Police (SP) ka East Khasi Hills, u Rituraj Ravi u la pyntip ba ia ka case pyrshah ia kitei ki nongialam ka seng HYC la rejistar hapoh Sadar Police Station.
Nalor kata u la ong ruh ba ki nongialam ka HYC kiba la shah pynngat case ki kynthup ia u president u Bah Roy Kupar Synrem, u vice president u Donbok Kharlyngdoh, assistant general secretary u Isaac Basaiawmoit bad kiwei pat ki bym lah ban tip kyrteng.
U SP u la ong ruh ba ka jingtohkit ha kaba iadei bad kane ka bynta ka la iaid shakhmat.
Ka Hynniewtrep Youth Council (HYC) ha ka step 23 tarik Jymmang ka la leit ban kyndang naphang ia ki 80 tylli ki iing ki sem jong ki bar Jylla kiba shna beain ha ka jaka jong ka Defence Estate ha Lum Survey, Shillong kaba la kylla long ruh kum jaka slum.
Kane ka jingleit kyndang jong ka HYC ka la wan long ruh hadien ka jingkut noh ka artaiew ba ka HYC ka la ai por hadien ka jingleit jurip ba la pynlong da ki bor pyniaid district ha ryngkat ki nongialam bad ki dkhot jong ka HYC.
Ha kane ka jingleit kyndang la sakhi ia ki nongialam bad kiba bun bah ki dkhot jong ka HYC kiba la leit tur paidbah sha katei ka jaka ban kyndang naphang ia baroh ki iing ki sem kiba la shna beain ha kane ka jaka ha kaba ki bor pulit ki la hap ban shu peit tang ban khanglad ioh mih kano kano ka huri hura.
Haba kren sha ki lad pathai khubor, u president HYC u Bah Roykupar Synrem u la ong, “Ngi la ap khubor na u Deputy Commissioner ha kaba iadei bad ka jingdawa ban kyndang noh ia kine ki briew kiba shong ba sah beain ha kane ka jaka ha Lum Survey hapoh ka ar taiew, hynrei kim shym la ioh jingtip ei ei ruh kat haduh kane ka sngi.
U la ong ba ki la ioh jingtip ruh ba kito ki briew kiba donkti ha ki kam khaii drok kiba la mih noh na kane ka jaka ki la wanphai biang sha kane ka jaka.
Kumta halor kane ka HYC kam banse ban shim hi ia kane ka sienjam ban kyndang ia kine ki iing kiba shna beain ha kane ka jaka.
" Nalor kata u la ong ruh ba ki la pyntip sha kine ki briew kiba shong beain ha kane ka jaka ba kin lum lut ia baroh ki tiar ki tar bad ban mih noh na kane ka jaka shwa ba ka Seng kan kyndang ia ki iing ki sem ki jong ki.
Ha kane ka jingleit kyndang u la ong ba haduh 50 percent na kumba 80-90 tylli ki iing ki dei kiba la khang tala ha ka por ba ki leit ban kyndang.
Haba kylli, u president ka Seng u la ong, “Kalong kaba sngew bynniaw shibun ba ki bor ba dei khmih kim shym la leh ei ei bad ngi la hap ban shim ia ka jingkitkhlieh halor kane ka bynta kaba ha ka jingshisha ka dei ka kamram jong ki bor pyniaid district bad kiwei pat ki bor ba dei khmih ban kyndang ne ban pynshitom ia kine ki briew kiba shong beain ha kane ka jaka.
Ngi pynrem jur ia kane ka jingleh namar la jan shi bnai naduh ba ngi la dawa ia kane bad artaiew naduh ba ngi la pynlong ryngkat lang ia ka jingleit jurip sha katei ka jaka.
" Kumjuh u la ong ruh ba na ka liang u DC ruh u tip shai ba kine ki briew kiba don ha kane ka jaka kidei kiba shong ba sah beain, bad ngi tip ruh ba ka Tnat pulit ka don ia ki tnat syntiat bad ka don ia ki jingtip ba ki la pyndonkam ia kane ka jaka na ka bynta ki kam khaii drok, hynrei kim shym la leh ei ei.
Kumta ngim banse ban shim ia kane ka sienjam.
Shuh shuh u president u la ong ba ka seng HYC kan ym shaniah ha ka sorkar ne kino kino ki bor ba dei khmih lada ka sngew ba ka long pyrshah ia ka bha ka miat jong ki nongshong shnong hynrei kan shim hi ia ka ain hala ki jong ki kti.
Ka Sorkar Jylla ka la shimkhia ha kaba iadei bad ki sienjam ban ai jingiada bad ban pynneh pynsah ia ka mei mariang bad ki jait jingthaw ba im kiba don hapoh jong ka, kata ha kaba ka la thaw haduh 6549 tylli ki BMC ha Jylla.
Ia kane la pynbna ha ka jingrakhe ia ka ‘International Day for Biodiversity 2024’ kaba la long ha ka 22 tarik Jymmang hapoh U Soso Tham Auditorium Shillong ha ka jingiadon lang u Bah DP Wahlang, Chief Secretary ka Jylla kum u Kongsan.
Naduh ba la sdang ia ka Meghalaya Biodiversity Board (MBB) ha u snem 2012 ka Jylla Meghalaya ka ju rakhe ia kane ka sngi IDB man la ka snem hapoh ki District bad State level.
Haba kren ha ka jingialang u Chief Secretary u la ong ba ka Meghalaya kaba hap hapoh ka Indo-Burma Biodiversity Hotspot, ka dei kaba riewspah ha ka jingdon ia ki khlaw ki btap, ki jingthaw ba im naduh ki jingthung jingtep, ki mrad ki mreng bad ki sim ki doh, hynrei na ka jingnangbteng ha ka jingbun paid kane ka la buh jingma shibun ia ka mriang bad ki jingthaw kiba don ha ka.
Halor kane ka bynta u la ong ruh ba ka Meghalaya Biodiversity Board ha ryngkat ka Forest Department la khmih lynti ba kin shim ia ka bynta kaba kongsan ban poi sha ka thong katkum ka Biological Diversity Act and Rules.
U la ong ruh ka long kaba sngewkmen ba ka sorkar ka la lah ban thaw haduh 6459 tylli ki  Biodiversity Management Committees (BMCs) ha ka Jylla ha kaba ki Deputy Commissioner, Block Development Officer bad kiDistrict Nodal Officer jong baroh ki District ha ka Jylla ki don ia ka bynta kaba kongsan.
Ka phang pdeng jong kane ka jingrakhe ia ka IDB 2024 ka long “Be part of the Plan", kata ka jingkhot ia baroh ki kynhun ban ai ka jingiatreilang na ka bynta ban pynneh pynsah ia ka mariang bad ki jingthaw ba im kiba long katkum ka Biodiversity Plan.
Ia kane ka sngi la rekhe ha kylleng ka jylla ha ryngkat ka jingiatreilang bad ka Dorbar Shnong, ki Skul, College, bad University da ka jingthmu ban ai jinghikai halor ka jingdonkam ban iada ia ka mariang bad ki jingthaw kiba don hapoh jong ka.
Shibynta jong kane ka jingrakhe na ka liang u Chief Secretary ula sam ruh ia ka khusnam sha ka shnong Jermanai na Umling Block Ri Bhoi district na bynta ba ki la shim ia ki lad ban pynneh pynsah ia ki jingdon jingem jong ka mariang bad la aiti ruh ia ka khusnam sha ka Paglapara BMC jong ka Zikzak Block South West Garo Hills.
Ha kane ka sngi ha ryngkat u Kongsan, u P Bakshi.
IAS, Commissioner & Secretary, Forest and Environment cum Chairman, MBB, u RS Gill, PCCF & HoFF bad u S.
M Sahai, IFS, PCCF (Wildlife & Biodiversity) ki la pyllait ruh ia ki Poster bad Booklet ha kaba iadei bad ka Biodiversity jong ka Meghalaya.
U Myntri Rangbah ka Jylla Conrad Sangma ha ka 22 Jymmang u la leit iakynduh bad iamir jingmut bad ki laingut ki nongking lieng (Kayak/ Canoe) ba pawkhamt ka Jylla ki ban leit mihkhmat ia ka Ri India sha ki lympung iakop kiba heh jong ki Ri ka pyrthei.
Kine ki laingut ki nongkieng lieng ki kynthup ia ka Elizabeth Vincent, Batskhem Nongbak bad u Pynshngain Kurbah kiba la shah jied ban leit mihkhmat ia ka India sha ki lympung bar ri.
Ka Elizabeth marwei na Jylla kala shah jied ban iakhun haka ICF World Cup ha Prague ka ban long ha u bnai Jylliew 2024.
Ki nongjop ha kane ka World Cup kin ioh ban ia aireng ha ka Paris Summer Olympics 2024.
Haba iakren bad kine ki nongialehkai, u CM u la ong, “Ka jingthmu ka jong nga ka long ban wan ban pynlut por bad phi bad ban ai khublei ia kine baroh kiba la shah jied.
Kum u Myntri Rangbah ka Jylla, Nga sngew sarong na ka bynta jong phi namar ka jinglah ban pynpaw ia la ka sap wat tang ha i por ba khyndiat.
" U CM ula plie ia ka Rafting Project ha ka shnong Umtham ha u bnai Naitung 2023.
Kine ki laingut mynta ki la don ha ka thup jong ka kynhun na ka ri India ki ban leit iashim bynta ha ka International Canoe Slalom Tournament, ka ban long ka ri Russia ha u Nailur mynta u snem.
Ka Elizabeth Vincent, 26 snem rta na Ri Bhoi kaba la shah jied ha ka World Cup, ka la sdang ia ka jinghikai lyngba u Coach uba dei ruh u kpa jong ka u Ian Vincent hajan ka shnong Umtham.
Ka la mihkhmat ia ka Meghalaya ha kiba bun tylli ki jingiakop hapoh ka ri kaba kynthup ha ka National Games, ka Malabar River Festival, bad ka  Tawangchu Tides Festival ha Arunachal Pradesh.
Katba u Batskhem Nongbah 18 snem rta bad u Pynshngain Kurbah 19 snem rta ki la wan iashim bynta ha ka Khelo India Games 2022.
U Batskhem uba dei na ka shnong Umtham bad uba la shah hikai ruh ha u Ian Vincent u dei uba trei kum u nongbylla sngi hynrei uba don ia ka thong ha ki kam ialehkai sports bad iashim bynta ha ki jingiakop.
U Pynshngain Kurbah na Labyrwa u la sdang ia ka kam king lieng naduh ba u dang rit ha ryngkat u coach u Ian Vincent ha kaba u la ioh ruh ban khur ia ka takma rupa ha ka Khelo India Games 2022.
Nalor kata u la leit ruh ban mihkhmat ia ka Meghalaya ha ka Malabar River Festival events ha Madhya Pradesh.
U Sangma u la iamir jingmut bad kine ki nongialehkai kynthup bad ki coach bad ki nongialam na ka Jylla ha ka jingiadon lang u Dr.
Wilbur Manners, President ka MCA, u Bah Zorba Laloo, dklhot ka MCA bad u coach, u Ian Vincent.
Ka Shnong Umtham, Ri Bhoi ka la kylla long ka jaka ha kaba la pynlong ia ki jingiakop ialehkai sports bapher bapher kiba dei hapoh ki jaka um, kata kaba kynthup ia ka Megha Kayak Fest, ka rynsan iakop ha kaba la wan iashim bynta da ki nongialehkai na kylleng ki ri ka pyrthei, bad ha kane ka jaka la lah ban pynlong ia hynriew tylli ki jingiakop kat haduh mynta, kata nalor ka jingpynlong ia ka rafting bad IKCA Selection Trials ha ka 18 bad ka 19 tarik mynta u bnai.
Ka Hynniewtrep Youths’ Council (HYC) Central Body ka la dawa na u Director ka North-Eastern Indira Gandhi Regional Institute of Health and Medical Sciences (NEIGRIHMS) ban pynlong biang da kawei pat ka eksam kaba thymmai na ka bynta ka kam Nursing bad ym ban thung da kiba la don lypa ha ka waiting list hadien ba jan mar shiteng na kiba pass kim shym la wan pyniasoh ne join ia ka kam bad don ruh kiba la pep noh.
Ha kane ka jingleit iakynduh ia utei u Director ka NEIGRIHMS ha ka 22 tarik Jymmang, ka HYC hapoh ka jingialam jong u president u Bah Roy Kupar Synrem ka la ong ba katkum ki jingtip kiba ka la ioh la ong ba ki don haduh kumba 40 haduh 50 ngut kiba la shah thung ha ka kam Nursing Officer ha ka jingpynrung kam kaba la dep dang shen lyngba ka NORCET lehse kim shym la wan join/pyntip lane ki la resain na ka kam.
Halor kane ka HYC ha ka memorandum sha u Director ka NEIGRIHM ka la maham ba kan ym pdiang da lei lei ruh halor kano kano ka jingthmu ban pyndap ia kine ki jaka kiba thylli lyngba kito kiba don lypa ha ka waiting list kumba ka la dep ban kren shai ha ka jingialang kaba la dep bad une u Director.
Ka la ong ruh ba dei ban shim da ka sienjam ban pynlong da ka jingpyrnung kam kaba thymmai da ka NEIGRIHMS hi, kata da kaba pyndonkam lyngba ka OMR method na ka bynta ban pynkloi bad ka jingiaid beit Kumjuh ka Seng ka la dawa ruh na ka bynta ban mang kham bun ki seat na ka bynta ki samla kiba dei ki trai jylla ha kaba iadei bad ka jingpule Doktor ne MBBS hapoh kane ka Institute namar katkum ka admission notice jong u snem 2023-2024 ka long tang 14 na ki 50 tylli ki seat.
U president ka HYC u la ong ba ka Nagaland ka ioh 10 bad ka open to All North Eastern States kaba kynthup ia ka Sikkim ki ioh 18 seat.
Kumta kumba ka long kiwei pat ki jylla ka thain Northeast kaba kynthup ia ka Nagaland ki la dep ban sdang ia ki medical college ha la ki jong ki jylla.
Kumta ka HYC ka dawa ba dei ban kyntiew noh ia ka seat na ka bynta ka jylla Meghalaya na katei ka session kaba la dep.
Haba iadei bad ka bhah pule M.
Sc Nursing and B.
Sc Nursing, u president ka HYC ula iathuh ba haduh mynta kam pat don ka jingbhah lypa (Quota) naka bynta ki samla pule ka Meghalaya.
Kumta ka Seng ka la dawa na ka Institute ba ka dei ban shim ia ki sienjam ban bhah kyrpang ki seat ia ki samla trai shnong ka Jylla naduh ka session 2024 shaneng bad ym da kaba pynshong nongrim na ka jingpass bha ia ka eksam All India NEET.
Ka Hulladek Recycling Pvt Ltd, kaba dei ka kompeni ba pawkhmat ka India ha ka liang ka waste management ha ryngkat ka jingiatreilang bad ka Meghalaya Pollution Control Board (MPCB) ha ka 21 tarik Jymmang ki la lah ban pynlong ia ka E-waste Management Summit 2024 kaba seisoh ha kane ka nongbah Shillong.
Ha kane ka jingialang ne Summit la wan iashim bynta lang da ki kynhun bapher bapher ban iamir jingmut halor ka mat kaba kongsan kaba iadei bad ka E-Waste Management bad recycling hapoh kane ka thain shatei lammihngi (Northeast) jong ka ri India.
Ha kane ka jingialang la ia don lang u R Nainamalai, Chairman ka Meghalaya Pollution Control Board, Dr.
GH Chyrmang, Member Secretary of Meghalaya Pollution Control Board bad u Nandan Mall, Founder bad CEO ka Hulladek Recycling.
Kane ka jingiadon ryngkat ka jong ki ka pynpaw ruh halor ka jingkongsan ban shim ia ki sienjam ban iatreilang na ka bynta ban tehlakam ia ki jingeh kiba mih lyngba ki e-waste ne ki tiar electronic kiba la sniew.
“Ka Meghalaya Pollution Control Board ka ieng halor ka nongrim ban ai ka jingkyrshan halor ka jingthmu ban pyntreikam ia ki sienjam ban kyntiew ia ki lad ki lynti ban tehlakam ia ia ki e-waste.
Kane  ka jingialang ka dei ruh kaba kongsan ban kynjoh sha ka thong ban pyntreikam pura ia ka e-waste management ha ha ki jylla jong ka thain Northeast," ong u.
Nainamalai, u Chairman Meghalaya Pollution Control Board.
“Ka thong ka jong ngi ka long ban pynthikna ha ki jingtreikam ki ban iada ia ka mariang lyngba ka jingialeh ban tehlakam ia kine ki tiar ki bym pyndonkam shuh.
Ka jingiatreilang bad ki nongialam jong ki karkhana kiba kynthup ia ka Tata Rewire, Mahindra Cero, bad Lico Waste Materials Pvt.
Ltd.
kan nangpynkhlain ia ka rukom treikam bad pyniar ia ka jingshakri  ka jong ngi," ong u Nandan Mall, Chairman & Managing Director, Hulladek Recycling Pvt Ltd.
Kane ka long ka jingpyntip kaba sngewsih sha phi ki kur ki kha ki paralok parajor ki bahaiing ba hasem baieid jong ngi baka Thiangmon Dkhar khun jong i (L) Blessimai Dkhar bad (L) Lomon Chyrmang kaba naka Shnong Wapung Shnong, Lad Sohkymphor ila khlad noh na kane ka pyrthei haka 17/5/2024 ha NEIGRIHMS Hospital na ka jingpang kaba la bat slem ia i.
I Thiangmon Dkhar i dei iba hikai ha Wapung Tre LP School bad i dei i para trai jong u Ma Kyrshan Dkhar bad u Harwis Dkhar.
Ka jingleit ontep ia i kan long haka 19/5/2024 ha u lum jingtep Balang Presbyterian Wapung Skur ha ka por 2 baje nohphai sngi.
Kane ka jingpyntip kala wan na kiba ha iing hasem.
U MLA ka BJP na South Shillong u Bah Sanbor Shullai u la buh ka jingkyrpad ia ka sorkar Jylla ba kan shna pynthymmai noh ia baroh ki surok PWD kiba don hapoh ka constituency ka jong u.
Ha ka memorandum sha u Symbud Myntri Rangbah ka Jylla uba khmih ia ka Tnat PWD (Roads) u Bah Prestone Tynsong, u Bah Shullai u la ong, “Nga kyntu ia phi ba phin shimkhia lem ban pdiang ia kane ka jingkyrpad ban shna pynthymmai lut ia baroh ki surok PWD kiba hap hapoh ka 19th South Shillong constituency.
" U la ong ba baroh ki surok barim ka PWD kiba hap hapoh ki jaka Municiapl jong ka constituency jong u ki dei kiba la shu bteng ban maramot na ka por sha ka por mynta la bun bun snem.
Ka la don ka jingkiew ha ka jingdon jong ki homestay na ka bynta ki nongwan shangkai pyrthei, ki lodge bad ki guest house hapoh ka constituency.
Nalor kata u la ong ruh ba da ka jingwan jong ki project ba la pynkhreh kum ka Ropeway na Shillong peak view poin sha Madan Laban (Raid Laban) bad kiwei ki surok kiba pyniasoh hapoh ka South Shillong, ka constituency kan sa lah ban kyntiew ia ki kam jngaohkai ka ban sa iarap shibun ban pynduna ia ka jingkhapngiah ha ka nongbah Shillong.
Ka iingkashari u Session Judge, West Jaintia Hills District, Jowai ka la rai pynrem da kaba set phatok hynniew snem kynthih ia u runar uba donkti ha ka kam leh beijot kaba la jia naduh u snem 2010.
Na ka liang u Superintendent of Police, West Jaintia Hills, Jowai lyngba u kyrwoh u pyntip ba Kyrshanlang Sungoh uba dei na ka shnong Mookhap la lap ba u donkti ha kane ka kam leh beijot ha kaba la pynngat ia u ha ki kyndon jong ka U/S 376 IPC.
Hadien ka jingtian bishar ka iingkashari u NA Khan, MHJS, Sessions Judge, West Jaintia Hills District ka la pynioh ia ka jingbishar hok da kaba rai set phatok 7 snem kynthih ia utei u runar uba donkti ha katei ka kam leh beijot ha ryngkat ka kuna kaba long T.
5000/- (San hajar) bad lada ym lah siew iaka kuna un shah set byndi sa shi bnai.
Nalor kata ka iingkashari ka la aijingmut ruh ban siew ia ka bai lutksan kaba long T.
5 lak (San lak) sha katei ka lanot.
Ka ding kaba kala klang jur kala bam shngiam iaka ïing mane jong ka Balang Presbyterian Mupliang haka step phyrngap jong ka 22 tarik Jymmang.
Ka khubor kaba iohlum kane ka jingjia kala jia haka por kumba 1:30-2 baje eiei mynstep.
Ki thylliej ding kaba la klang jur bha tang hapoh khyndiat por kala bam lut ia kane ka iing mane.
Wat la wan ka kali pynlip ding, hynrei ka ding kaba la ioh ban bam na shapoh ka iing mane bad ka tnum kim lah shuh ban tem iaka ding.
Ha kane ka jingjia ym don satia mano mano ba mynsaw.
Haba iakren bad u Bah P Ryngkhlem dkhot committee balang ula iathuh kane ka jingpluh ding jong ka ïingmane ka lah ban dei na ka jingthut jong ka bor ding.
Ula pyntip ba kane ka iing mane dei kaba dang shu dep tei thymmai mynshem snem bad ka jinglut jingsep ka la kot shaka 1.
5 klur tyngka.
Ula iathuh ruh ba kane ka balang ka don haduh 800 ngut ki dkhot.
Ka Khasi Students’ Union (KSU) Hingaria unit ha ryngkat bad ka jingiatreilang bad ki Dorbar Shnong nalor ka jingiadon ryngkat u Waheh Chnong Hingaria u Samson Lamin, Waheh chnong Borghat u Kyrmen Swer, Waheh chnong Natbor u Lap Suchen bad u Bah D Lamare haka 17 tarik Jymmang kila leit ban ai da ka dorkhas sha u Chief Engineer ka Tnat PWD (Rds), Central, Shillong ban kyntu ban maramot noh ia ka surok kaba la tor bad jot rathai naduh na Lama shaduh Wah Prang Hingaria namar ka la buh jingeh shibun ia ki paidbah nongleit nongwan jong ka thain khappud hi baroh kawei.
U samla G Talang Genl Secretary KSU Hingaria ula la ong ba ki shnong kiba hap ban pyndonkam ia kane ka surok ki kynthup ia ka shnong Lama, Borghat, Nadbor, Demlakang, Pdei wah Khynriam, Kwator, Hingaria ter tet shaduh Sonapur.
La ong ruh ba ka jingsniew palat jong ka surok ka la wanrah jingeh shibun khamtam haba jia ka pang ka shitom ia kiba donkam ban pynkit sha ki jaka sumar.
Kaba kham sngewsih ka long ruh namar ki la don teng kiba la khlad noh shiteng lynti tang na ka daw ka jingsniew jong ka surok.
Ha kajuh ka por ka KSU ha ryngkat ki nongialam shnong jong ka thain ki la pynpaw ruh ka jingsngew bynniaw kaba jur ha kaba iadei bad ka jingkieng nar kaba la rim bah kaba pyniasoh iaka East Jaintia Hills bad ka West Jaintia Hills kaba don ha Borkhat.
Kumta na ka liang ka seng ha ryngkat ka jingthoh ka la dawa ban shna thymmai noh ia kane ka jingkieng kaba la rim bha khnang ba Kan long kaba shngain ha ka iaid ka ieng bad ka kit ka bah jong ki paidbah khamtam ban pynpoi ia ki mar rep sha ki iew ki hat na ka bynta ban kamai jakpoh.
U Myntri Rangbah ka Jylla u Conrad K Sangma haba ai jingkren ha ka jingialang ba kongsan jong ki Deputy Commissioner bad ki Sub-Divisional Officer (Civil) haka 17 tarik Jymmang ha Shillong u la kyntu ba ki dei ban phaikhmat nyngkong eh sha ki paidbah hashwa ba kin shim ia kino kino ki rai.
U la kyntu ruh ia ki DC bad SDO ba kin iatreilang ryngkat ryngkat khnang ban pynthikna halor ka jinglah ban pyntreikam bha ia ki prokram bad ki skhim bapher bapher na ka bynta ka roi ka par jong ka Jylla.
Ha kane ka jingialang ba la ia don lang ruh u Myntri Sorkar u Bah Kyrmen Shylla, u CM u la kren ruh ha kaba iadei bad ka thong jong ka Jylla ban kynjoh sha ka ioh ka kot kaba 10 billion US dollar, kaba pyniasoh bad ki 10 tylli ki kabu bad ki jingkut jingmut jong ka sorkar.
U la ong ruh ba baroh ki heh sorkar ki dei ban ai ka jingiatreilang ryngkat ryngkat ban poi sha kane ka thong.
U la pyntip ruh ba ki jingpyni dak bapher bapher halor ka ioh ka kot bad ka roi ka par ki la kiew bha ha kine ki hynriew snem kiba la dep.
“Ngi la lah ban leh kham bha ha kaba pyntreikam ia ki skhim bapher bapher ka sorkar pdeng bad sorkar jylla lyngba ka lynti jong ka jingiatreilang, ka jingbishar bniah, ka jingkut jingmut bad ka jingkhuid ha ki rukom treikam," bynrap u Conrad.
Nalor kata u CM u kyntu ruh ia ki DC bad ki SDO ba kin pynlong ia ki jingleit jurip ba khah khah sha ki skul, hospital, PHC, CHC bad kiwei pat bad ban ai ia ka kaiphot sha ka sorkar lyngba ki kor ki bor jong kane ka juk ba mynta khnang ba kin lah ban shim ia ka rai.
Kane ka jingialang ka dei ruh kaba thmu ban pyntip sha ki heh sorkar halor ki sienjam bapher bapher ba la shim da ka sorkar na ka bynta ban pyniaid shakhmat ia ki kam pynroi da kaba pynshong nongrim lyngba ki jingkhein jingdiah ba la ioh lum.
“Kane ka jingialang ka long kaba kongsan namar ki jingioh  jingpyntip lyngba ki DC bad ki SDO ki long kiba kongsan shibun na ka bynta u paidbah," ong u CM.
Shuh shuh ha kane ka jingialang u Commissoner and Secretary u Dr Vijay Kumar ula batai bniah halor ki prokram ba pyntreikam lyngba ki technology kaba kynthup ia ka rynsan CM-Connect bad ka rynsan DC-Connect.
Ka Sorkar Jylla ka la ai ka jingmynjur ia ka Tender Committee kaba thymmai na ka bynta ban pyniaid ia ka 108 Emergency Services sha ka kompeni bathymmai.
Haba pyntip ia kane ha ka 17 tarik Jymmang, ka Myntri ka Tnat ka Koit ka khiah ka Kong Ampareen Lyngdoh ka la ong, " Mynta ka sngi Nga la ai ka jingmynjur ia ka Tender Committee kaba thymmai bad ha kan ka kynti kaba mynta ngi dei ban pyniaid bha ia ki rukom treikam.
Ka la ong ba ka long kaba sngew bynniaw ba ka jingai jingshakri jong ka 108 emergency services kam shym la long kaba iaid beit iaid ryntih ha une u snem ba la dep.
Haba kylli, ka Myntri ka la ong, “Ia mynta hi ka NHM ka la shimti ban pyniaid ia kane ka kam.
Ki nongtrei ki la pynpaw ia ka jingsngewhun hynrei ka long kaba sngew bynniaw namar ka NHM kam dei satia ka kynhun kaba dei biang na ka bynta ban pyniaid ia ka jingshakri ia ka 108.
Haba pynpaw ka jingsngewkhia halor ki hok jong ki nongtrei, ka Myntri ka la ong, ki la don artylli ki jingjia ha kaba ki nongtrei jong ngi ki la iakynduh ia ki jingjia tyngkhuh kali kaba jur ha kaba uwei na ki la pynbna ba u la kylla anna.
“Um shym la ioh satia kino kino ki jingmyntoi, ki jingmyntoi na ka kam ba u la shakri, ka jingbuh kynshew bad insurance, kane kan ym lah ban iaid kumne.
Nga la sngew bynniaw shibun na ka bynta ki nongtrei.
Ha ka jingshisha ngim shym la phaikhmat halor kaei kaba donkam ba ngin leh na ka bynta kine ki arngut ki nongtrei kiba mynta kim lah shuh ban leitphai sha la ka jong ka kam.
Jin da la don ka kompeni kaba treikam ka ban pyniaid ia ka jingshakri ka EMRI, kine ki nongtrei kin jin da la ioh jingmyntoi," ong ka Kong Ampareen da kaba pynthikna ruh ba ka dang pynlong ka jingiakren hapoh ka sorkar ban khmih ba da kino ki lynti yn lah ban khmih ia kiba kum kine ki briew.
“Ia ki hok jong ki nongtrei la pynkhein namar ym shym la pyntreikam, bad kam shym la don ka kynhun ba la pynkupbor ka ban pyniaid ia ka 108 Servces," ka la bynrap.
Kawei ka longkmie ka la ujor da ka ejahar pyrshah ia uwei u briew uba la tip kyrteng kum u Emlang Laloo halor ka jingkynnoh lehbeijot ia ka khun jong ka kaba dang 9 snem rta ha ki artylli ki jingjia kiba la jia ha u snem 2023 hapoh ka iingsah jong u kata ha ka por ba ki shong ki sah kum ki nongsah wai.
Halor kane ka jingjia u Superintendent of Police ka district u la ong ba ki pulit ki la rejistar case hapoh Jowai Police Station katkum ka Jowai PS C/No 31(5)24 u/s 3(b)/4 POCSO Act.
Une u briew uba la shah kynnoh donkti u la shah kem noh ha ka 17 tarik Jymmang bad mynta u dang don hapdeng ka jingshah sumar hapoh NEIGRIHMS Shillong lyngba ka jingphah u medical officer.
Ka Federation Khasi Jaintia Garo People (FKJGP), West Jaintia Hills unit haka 18 tarik Jymmang kala thaw iaka shnat treikam kaba thymmai ka- FKJGP SHangpung Unit.
Ia kane ka tnad la pynskhem ha ka jingialang kaba long ha cummunity hall Shangpung Moolibang bad la pyniaid ia ka jingialang da u ma Wompher Wan vice president FKJGP West Jaintia Hills.
U president central body, u bah Dundee Cliff Khongsit ha ka jingiadonlang u vice president Kitbok Nongphlang, agriculture secretary Briss Mawthoh bad u president ka Jaintia zone Tuesday Lytep bad ki nongialam ka West Jaintia bad East jaintia hills district bad kiwei kiwei.
Ki nongkitkam ka FKJGP Shangpung unit ki long u president: Pynbiang Chullet, vice president: Wansoni Suiam, general secretary: Heimutmi Suchiang, assistant secretary: Lakhon Wan bad u organising secretary: Makideibha Wan.
Ka loompyrdi Iongpiah, Jowai kala pyntip paidbah ba kan pynlong iaka 21st Open Badminton Championship 2024, ka ban sdang naduh ka 3 tarik haduh 8 tarik Jylliew haka indoor hall jong ka Seinraij ha Tpeppale, Jowai.
Kane ka tournament kan long man ka 5:30 baje nohphaisngi.
Ki kyrdan ialeh ki kynthup iaka Men’s Single, Men’s Doubles, 35 snem shaneng bad 50 Snem.
Nalor kine kan don ruh na ka bynta ki Under-15 na ka bynta ki shynrang, Mixed Doubles bad na ka bynta ki kynthei.
Ki player kiba la ialehkai iaka jylla ki lah ban ia shim bynta ha ka Men Doubles bad Mixed Double, katba iaki veteran ym don kano kano ka jingpyrkhing.
Ka tarik ba khatduh ban pynpoi iaki kyrteng ka long haka 31/5/2024 hapoh ka por 6 PM.
Iaki jingtip ba kham bniah phone ha secretary sport- K Kyndiah: 8974978537.
Ka North East Adventist University, Khliehtyrchi lyngba ka jingkyrshan jong ka Meghalaya State Pollution Control Board (MSPCB) ka la jam sha ka lynti ban tehlakam ia ki jaboh jabain bad ki niut ki nier hapoh ka institute lyngba ka jingplie ia ka Waste Recovery Centre (WRC) ka jong ka.
Ia kane ka WRC ia kaba la tip ruh kum ka Material Recovery Facility (MRF), la wan plie da u Dr.
GH Chyrmang, MFS, Member Secretary ka MSPCB kum u Kongsan ha ka jingialang kaba long haka 17 tarik Jymmang.
Ha ka jingkren u Kongsan u la pyrto ia ka university halor ka jingshim ia kane ka sienjam kaba shlur ban sdang ban tehlakam ia ki niut ki nier na kane ka jaka.
U la ong ruh, “Ka jingjaboh ka dei ka jingeh jong ka pyrthei hi baroh kawei, bad ka Board ka sngewkmen shibun ban aijingkyrshan ia ka university ha ka jingpyrshang ka jong ka ban tehlakam ia kane ka jingjaboh kaba mih na kane ka jaka pule.
Namar ba ka long kaba shem shitom ia ka sorkar ba kan pynioh jaka theh niut, ka WRC ka dei ka sienjam kaba biang tam ha kaba la pyniakhlad noh ia ki niut ki nier kiba pyut bad ki bym pyut bad ia kiba lah ban pyndonkam biang lane ban recycle.
Nalor kata u la pynpaw ruh ia ka jingkyrshan jong ka Board da kaba kyrpad ia ki 13 tylli ki cement plant kiba don ha East Jaintia Hills ba kin pyndonkam da ka Refuse-Derived Fuel (RDF) ba la pynmih lyngba ki jaboh jabain ia kiba ym lah ban pyndonkam biang ne recycle.
Lah ban kdew ba ka North East Adventist University, Khliehtyrchi ha ryngkat ka jingiatreilang bad ka Society for Urban and Rural Empowerment (SURE) kaba don ha Jowai, bad ba la kyrshan da ka Swachh Bharat Mission Urban, ka la pynlong ia ka awareness program halor ka jingdonkam ban pynlong ia ka campud ka university kaba khuid ba suba.
Hapoh ka jingialam jong u Bah Wompher Shadap, Capacity Building Specialist hapoh SBM Urban, PMU, Urban Affairs Department la pynlong ia ka awareness program bad bud da ka jingpyni ha kaba iadei bad ki jaboh jabain bad ki niut ki nier lyngba ka kynhun ka SBM Urban hapoh ka campud jong ka university.
Mynta ki bor pyniaid ka university ki la poi sha kawei pat ka bynta ha ka jingiaid lynti, kata ban sdang ia ka community waste management program hapoh ka university.
Kane kan dei ruh ka project kaba nyngkong eh ha ka Jylla, kata ia kaba ka MSPCB ka la pynpaw ia ka jinglong la kloi ban aijingkyrshan.
Na ka liang u Member Secretary u la aiti ruh ia ki laitylli ki jaka bret niut sha ki unit bapher bapher jong ka university.
Hadien na ka liang u Dr.
Chyrmang u la buh ia u mawnongrim na ka bynta ka WRC ia kaba yn tei lyngba ka jingkyrshan pisa jong ka MSPCB.
Hadien la pynlong ruh ia ka jingpynshai paidbah halor ka waste management ha ka session kaba ar jong ka prokram.
Haba kren kum u resource person u Dr HH Mohrmen u la ong, “Ka don ruh ia ka jingthmu ba kane ka project kan dei ka pilot test bad kyrmen ba ki jingtip lyngba kane ka project kan iarap na ka bynta ban pyniar sha kiwei pat ki jaka kumjuh.
" Kiwei pat kiba la aijingkren ha kane ka jingialang ki kynthup ia u Bah RV Syngkon, Beinonai Phiapi, Dr.
Andrew Zimik, Registrar, Sandrew Syiem, Environmental Engineer, MSPCB, Dr.
Jemima Marak bad u  Dr.
Paul Bhaggien, Vice-Chancellor, NEAU.
Da ka jingsngew sarong ka Meghalaya ka la ioh ban pynlong ia ka Indian Kayaking Canoeing Association (IKCA) selection trials ha Whitewater village ha ka 18 bad 19 tarik mynta u bnai ban jied sha ka kynhun na India ka ban leit iashim bynta ha ka ICF Canoe Slalom World Cup 2024, bad ka Kayak Cross events kaba dei kaba kongsan na ka bynta ka Paris Olympic Games 2024.
Haduh kumba 25 ngut ki nongiashim bynta na kylleng ka Ri India kaba kynthup ia ki kynhun ba tbit na Madhya Pradesh, Karnataka, bad Meghalaya ki la wan iashim bynta shitrhem ha kane ka jingiakop.
Ha ka thup jingiakop K1 jong ki kynthei, ka Elizabeth Vincent na Meghalaya ka la wan ha ka kyrdan kaba lai, katba ha ka jingiakop Kayak Cross, ka Elizabeth ka la wan ha ka kyrdan kaba nyngkong.
Katba ha ka thup jingiakop K1 jong ki shynrang, u Batskhem Nongbak u la wan ha ka kyrdan kaba 6, u Pynshngaiñ Kurbha ha ka kyrdan kaba 8, Manbhalang Kharkrang ha ka kyrdan kaba 9.
Katba ha ka thup C1 men’ category u Indra Sharma na Meghalaya u la wan ha ka kyrdan kaba hynriew.
Mynta kine ki nongialehkai kin ih ban mihkhma ia ka India ha ki rynsan jong ki ri ka pyrthei, kata da ka jingthmu ban ioh rung sha ka jingiakop Canoe Slalom Events ha ka Paris Olympics 2024.
Ka jingpynlong ka Meghalaya ia ka ICF 2024 Canoe Slalom World Championships trials ka dei ka sienjam ka jingkiew shakhmat ban pynpaw ia ka jinglah jong ka jylla ban pynlong ia ki jingiakop kiba heh bad ia ka jingtrei shitrhem ban kyntiew ia ki jingialehkai kiba dei hapoh um ne water sports.
Mynta katei ka kynhun kaba la shah jied ban mihkhmat ia ka Ri India kan hap ban ia aireng pyrshah ia kiwei pat ki ri ha ki rynsan iakop kiba heh bad kane kan dei ruh ka sienjam kaba kongsan ia ki nongiashim bynta ban pynkhreh bha na ka bynta ban ioh rung sha katei ka rynsan Olympic.
Shuh shuh ka jingpynlong ia kane ka jingiakop ka pynpaw ba ka Meghalaya ka la kiew shaphrang ha kaba iadei bad kane ka jait jingialehkai sports bad ka ban long ruh ka sienjam kaba kongsan na ka bynta ki nongialehkai jong ka Ri ha ka jingiakhun ban ioh ia ka jngjop ha ka Olympic.
Ki nongialam ha ryngkat ki nongkitkam ka Committee jong ka Balang Presbyterian Umdihar kaba kynthup naduh ki Rangbah, Jingiaseng Kynthei bad CE Society ki la pynpaw ka jingsngewsih kaba jur halor ka jingbteng ka jingshah tuh bad shah pynjot ka ïingmane kaba don ha ka shnong Umdihar, Ri Bhoi District.
Kane ka dei ruh ka sien kaba saw ha kaba kane ka ïingmane jong ka Balang Presbyterian Umdihar ka la shah kyndang bad shah tuh ha ki runar.
Katkum ka jingtip na ki bor pyniaid ka Balang Presbyterian Umdihar la ong ba kane ka jingjia ka la jia ha ka shiteng synia jong ka 17 Jymmang, ha kaba ki snar nongtuh bym lah ban tip ki la phrong jubor hapoh kane ka ïingmane da ka lied jubor ia ka jingkhangiit da kaba pyndonkam da ki kynja nar bad rung shapoh ka iingmane bad leh dusmon ia ki tiar kyntang bad rong tuh ia ka pisa kynshew, ki khiew syntiew bad katto katne ki tiar ba pyndonkam na ka bynta ki jingiaseng kyrpang.
Ha kren sha ki lad pathai khubor, u Bah RB Shadap u wei na ki Rangbah Balang u la iathuh ba kum ka balang hi baroh kynthup naduh ki Rangbah Balang, ki Tymmen Basan, ka Jingiaseng Kynthei bad CE Union, ki dap da ka jingsngewsih kthang halor kane ka jingjia shah rong tuh bad ka jingshah leh dusmon ki tiar ki tar bad ka iingmane hi ba la leh da ki runar ki bym lah ban ithuh satia.
U la iathuh ruh ba kane ka jingjia phrong tuh hapoh kane ka iingmane kam dei shuh ka sien ba nyngkong, hynrei la iai jia na kawei ka por sha kawei ha ki snem ba la leit noh.
Ka Balang hi ka shu sngap ia kine baroh hynrei dei ha kane ka kynti ba ki dkhot ka Balang kim lah shuh ban shu sngap jar bad kumta la rai ban aiti sha ka Dorbar Shnong ban leh ia kaba donkam bad ban ai sha ki bor ka ain da kaba ujor ejahar halor kane ka jingjia.
Nalor kata une u rangbah u la iathuh ruh ba kine ki runar ki la rong noh ia ka pisa ba la lum kynshew ha ki jingiaseng, ki khiew syntiew ba rem dor bad ki la pynjot ruh ia ki tiar tem jong ka CE Union bad rah ia ki tiar kyntang ba ju pyndonkam ha ki jingiaseng kyrpang.
Ula ong ruh ba na ka liang ka Balang hi ka shaniah mynta ha ka jingstad jong ka Dorbar Shnong Umdihar ban leh ia kaba donkam.
Uwei u samla u la duh ei la ka jingim na ka jingjia tyngkhuh kali kaba la jia ha ka step phyrngab jong ka 20 tarik Jymmang ha ka surok bah Shillong Bypass ha ki bynta jong ka Umroi Nongrah, Ri Bhoi District.
Kane ka jingjia kaba la jia ha ka por kumba 1:50 mynstep ka la wan jia hadien ba kawei ka trok hynriew shaka kaba don ia u nombor AS-01RC-3530 ba la niah da u Teining Parein uba dei na ka shnong Mowtyrshiah, West Jaintia Hills kaba kit dewbilat ka dang wan na ka thain Lumshnong, East Jaintia Hills ban leit sha Guwahati, hynrei mar ia poi ha katei ka surok bypass ka la iatyngkhuh marpyrshah bad kawei ka Maruti Alto K 10 kaba don ia u  No.
ML-05 S-5217 ba la niah da u Donald P Syiemlieh 25 snem rta uba dei na Demseiniong, Mylliem, East Khasi Hills kaba la pynlong ia u nongniah jong kane ka Maruti ba un khlad noh namar ka jingmynsaw jur.
Ha kaba iadei bad kane ka jingjia na ka liang ki bor  pulit kila register case   bad ka jingtohkit mynta kala iaid shakhmat.
U Myntri Rangbah ka Jylla u Conrad K Sangma ha ka 18 tarik Jymmang, u la pyntip ba ka sorkar ka la ithuh haduh jan kumba 25 akar ka jaka ban pyntreikam ia ki projek bapher bapher ban pynitynnad bad ban pynkylluid ia ka nongbah Shillong.
Ha ryngkat ka jingsynran lang da ki heh ophisar ka Tnat PWD, Urban Affairs bad Forest and Environment, u CM u la leit jurip ruh ia ka ophis ka Tnat PWD, Phan Nonglait Park, Brightwell Bunglow kaba don ha Barik Point, Anjali Point bad Polo.
“Na ka liang ka sorkar ka don ka jingthmu ban shna ia ki lynti iaid kjat bathymmai, green park bad ki jaka pynbyrngia khnang ba ka nongbah Shillong kan lah ban khring shuh shuh bad pynioh jaka shuh shuh ia ki nongshong shnong," ula ong bad bynrap ruh ba yn sa thaw ruh ia ki museum bad ki cultural centre na ka bynta ban pyni ia ka jingriewspah ka Meghalaya ha ka liang ka kolshor bad halor ka jingdon ia ki jingtei barim.
Nalor kata u la ong ba ha Barik Point yn tei ia ka jingtei sahnam ka ban kynthup ia ka jaka pynher ia ka lama ka Ri kaba lah ban iohi na ki bynta bapher bapher jong ka nongbah ka ban pynpaw ruh ia ka dak jong ka jingiatylli bad sngew sarong.
U CM u pyntip ruh ba ia ki jaka ba lait yn pyndonkam ruh na ka bynta ban shna ia ki jaka na ka bynta ki paidbah kum ki restaurant, ki jaka pynieng kali bad kiwei pat ki jingdonkam ia kiba lah ban pyndonkam da ki trai shnong bad ki nongwan shangkai.
“Kane ka project kan sdang lyngba ka jingpynkynriah ia ki ophis kiba don ha Barik Point ha u bnai Naitung u ban wan bad yn bud da ka jingtrei kaba thymmai ka ban sdang ha u Nailar u ban wan.
" Halor ki lad jingiada ia ki dieng ki siej ha kylleng ki jaka ba la pynkhreh ia kine ki jingtei kiba thymmai, u CM u la ong, “Ngin shimkhia bha khnang ban pynthikna ba kan ym don ka jingpom ia ki dieng ki siej haba pyntrei ia kine ki jingtei bathymmai.
" Nalor kata haba kren halor ka jingkhapngiah ki lynti surok ha ka nongbah, u CM u la ong ba kine ki sienjam kiba thmu ban pyniaid shakhmat kin kynthup ruh ia ka jingshna ia ki jaka pynieng kali bathymmai ha ki jaka ba i donkam.
“Kane ka sienjam ka thmu ban pynduna ia ka jingpynieng kali ha ki rud surok, bad pynkylluid ia ka leit ka wan jong ki kali.
Yn shna ruh ia ka surok bathymmai lyngba ka NEFA Secretariat sha military hospital bad ruh ia ka jingshna ka ban pynkylluid hapoh Anjali pint kaba dei kawei na ki jaka ba khapngiah bha ha ka nongbah," ong shuh shuh u Conrad.
Ha kane ka jingleit jurip u Myntri u la bthah ruh ia ka Tnat Forest and Environment ba kan pynkynriah noh ia ki mrad na Phan Nonglait Park sha ka State Zoo kaba dang shu tei thymmai ha Ri Bhoi District.
Shuh shuh u Myntri u la pynlong ruh ka jingleit jurip ia ka jingpyntrei kaba dang iaid shakhmat jong ka Integrated Market ha Polo.
Ka heh ophisar IPS ka Kong Idashisha Nongrang ka la shimti kum ka Director General of Police (DGP) bathymmai ka Meghalaya ha ka 20 tarik Jymmang da kaba pynpaw ruh ia ki thong kiba hakhmat eh ki jong ka.
Haba kren sha ki lad pathai khubor, ka Kong Nongrang ka dei ruh ka kynthei ba nyngkong eh na ki Ophisar IPS ka ban shimti ia kane ka kam kaba hakhliehduh ka Tnat pulit ka la ong, “Ngam tharai ba ka jinglong DGP ka kynthei kadei ka jingdon ia ka kyndon ne kyrdan hynrei  kum ka ophisar kynthei bad kum ka longkmie, nga sngew ba ki kynthei ki don ia la ka jong ka bynta kaba pher  bad ngan pyndonkam ia ka ban pynthikna ba ki kynthei kin sngewshngain kumjuh ban pynneh ia ka shongsuk shongsain bad ban pyniajan ha ka jingiadei hapdeng ki pulit bad ki paidbah.
Halor ka jingkynrei jong ki kam bymman, ka la ong, “Wat hadien ki jingpyrshang borbah ha kine ki snem kiba la leit noh, hynrei ki kam bymman kin shym la hiar, hynrei ki la nangkiew pynban.
bad ngim shym la lah ban poi sha ka thong kumba ngi kyrmen.
Kumta Nga sngew ba ngi dei ban phaidien biang halor kumno ba ngin shim ia ki sienjam bad lehse ban pyrkhat thymmai halor ki lad ki lynti ban tehlakam ha kaba iadei bad kane ka bynta.
" Ka Kong Nongrang ka la pynpaw ruh halor ka jingdonkam ban pynkhlain ia ka jingtreikam jong ka tnat syntiat namar khlem kane ka tnat yn ym lah ban pyndep ia ki kamram kiba dei ban kynjoh sha ka thong.
Ka la ong ruh ba ka nongbah Shillong kaba dei tang ka jaka rung na ka bynta ki kam khaii drok hynrei mynta ka la kylla long ka nongpyndonkam, bad wat hadien ki jingioh kurup kiba khlem sangeh hynrei ka tnat pulit kam shym la lah ban pynkut ia ki kam khaii drok.
Ka tnat Anti Narcotic Task Force (ANTF) ka la trei borbah ha kiba buntylli ki case hynrei kam shym la don satia kano kano ka jingkylla, ka la ong.
Nalor kata ka la pynpaw ruh halor ka jingdonkam ia ki longiing longsem bad ka imlang ka sahlang ba kin iasnohkti lang ha ka jingiakhun pyrshah ia ka jingshyrkhei jong u drok.
Haba kylli ha kaba iadei bad ki kam khaii dewiong beain, kane ka DGP bathymmai ka Jylla kala ong ba ki don shibun ki jingbthah na ka liang ka sorkar bad ki don ruh ki jingbthah na ka liang ka iingbishar katba na ka liang ki bor pulit ki la iai pyrshang ban tehlakam ia kiba kum kine ki kam beain.
Ha kaba iadei bad ka jingshim rai jong ka kynhun kieng atiar Hynniewtrep National Liberation Council (HNLC) ban mih noh na ka jingiakren iasuk, ka DGP ka la ong, “Ha kaba iadei bad ka jingiakren iasuk, ka dei ka jingshim rai jong ka sorkar kaba la kren shai ba ki iai plie ia ka lynti sha ka jingiakren iasuk.
Hooid ngi lah iohi ruh ia ka jingiakren iasuk bad ka ANVC kaba la kut noh da ka jingiatehkular hapdeng ka sorkar pdeng, sorkar jylla bad ka ANVC.
Ngi lah iohi ruh ia ka jingeh ha kaban pyntreikam ia katei ka jingiateh kular.
Ngi lah shim kam ruh ia ka GNLA bad ngi la don ruh bun tylli ki jingiakren iasuk bad ka GNLC bad ki kynhun kiba rit.
Kumta ha kaba iadei bad ka HNLC bad halor ka jingiakren iasuk nga tharai ka jingiakren kaba biang tam ka dei bad ka sorkar.
" Kumjuh halor ki kam dawa pisa jubor jong ka HNLC, ka Nongrang ka la ong, ki nongialam ka HNLC hi ki la pynshai ba kim donkti ha kane ka kam, bad ka jingtohkit bniah halor kane ka dang iai bteng la ki dei shisha ma ki ne kiwei pat kiba shim kabu ha ka kyrteng jong kane ka seng.
Ha kajuh ka por ka la iai ban ruh ba ka jingpynphai pat ia ki samla kiba shah ialam bakla sha ka lynti kaba dei kam dei satia tang ka kamram jong ki pulit.
“Ka Tnat pulit ka la iatreilang ryngkat bad ki bor shnong lem bad kiwei pat ki kynhun hapoh ka imlang ka sahlang bad kumta ka dei ban long ka sienjam kaba kongsan na ka bynta ban pynthikna ba ki samla kin ym shah ialam bakla," ong shuh shuh kane ka khliehduh ka tnat pulit.
Kane ka DGP bathymmai kaba dei ka Ophisar IPS jong u snem 1992 bad ka la wan bujli ha ka jaka jong  u Dr LR Bishnoi, uba la shongthait noh ha ka 19 tarik Jymmang, bad kan shakri ha kane kam na ka bynta ar snem kynthih.
Ka Executive Committee jong ka Khasi Hills Autonomous District Council (KHADC) Shillong, ha u kyrwoh lyngba u Deputy Secretary ka kyrpad ia baroh ki Rangbah Shnong (RS), ki Rangbah Kur bad ki Kur bapher bapher kiba hap hapoh ka jingpeit jingkhmih jong ka Council ba kin sngewbha ban pyntip lyngba ki jingthoh ia ki kyrteng jong ki Seng Kur bad ki Kur bapher bapher ryngkat ki address sha u Secretary / Deputy Secretary i/c Lineage, KHADC.
Ia ki jingtip ba kham bniah lah ruh ban phone u une u nombor: 7085704096.
Ngi kum ka ïing ka sem jong I (L) Mirbon Jungai iba la leit noh sha U Trai ha ka 9th May, 2024, ngi pynpaw ka jingsngewnguh kaba khraw eh ïa U Blei U ba la don ryngkat bad ngi kum ka ïing ka sem ha ka ba kum kane ka por ba U Lyoh ba dum u wan ban kah ïa ngi.
Ka jingsngewnguh ka leit  ruh sha ka Dorbar Shnong Lumpariat, Seng Kynthei Lumpariat, Lumpariat Youth Wing, Dorbar Shnong Mawlong, Ka Balang Presbyterian Thadlaboh, Ka Jingïaseng dong MLMJC, Jingïaseng Kynthei War Sepngi District, Jingïaseng Kynthei KJP Assembly, Jingïaseng Kynthei Jowai Presbytery, Jingïaseng Kynthei Thadlaboh Presbyterian District, Ki Pastors, Ki Tymmenbasan bad Ki Rangbah Balang na ki Balang Bapher bad kumjuh ruh ïa ki Rangbah Shnong jong ki shnong bapher.
Ngi pynpaw ruh ïa ka jingsngewnguh ïa ki Doctor bad ki Nurse jong ka Dr.
Norman Tunnel Hospital, Jowai, ïa ka Thomas Jones Synod College, Ka Kiang Nangbah Govt.
College Ka Sohra Government College, Ka Seng War Jaintia, Ki para marjan marpa, ki kur ki jait, ki kha ki man, bad ïa baroh ki paralok kiba na jan na jngai ki ba la wan ban sngewlem bad ngi ha kine ki sngi.
Ka jingdon ryngkat, ka jingkyrshan, jingsngewlem bad jingïarap jong phi ïa ngi ha kum kane ka por jingngewsih ka pynshngain, pynsting ïa ngi bad khamtam ïa ki kam ki jam kiba ïadei bad kane ka jingjia.
Ka jingsngewnguh ruh ïa ki jingduwai ki jong phi, jingïarap sbun mynsiem bad pynbit pynbiang ïa baroh ki jingdonkam.
To U Blei un nang ïai kyrkhu kyrdoh ïa phi baroh kiba la wan, bad phah khubor jingsngewlem.
Nang kynmaw ïa ngi ha ki jingduwai ki jong phi.
Khublei Shibun Na kiba ha ïing ha sem jong I (L) Mirbon Jungai.
Ka Sorkar Jylla haka 20 tarik Jymmang ka la pyllait biang ia ka jingiarap pisa kaba long T.
15.
65 lak kum ka jingiarap kaba ar sha ka Mawlai Town Dorbar (MTD) na ka bynta ban kyrshan ha ki jingialap pyrshah drok bad ban iasyllok na ka bynta ki samla kiba kyrni ha ki jingdih drok.
Haba kren sha ki lad pathai khubor, u Myntri ka Tnat Social Welfare u Bah Paul u la ong, “Mynta ka sngi ngi la pyllait ia ka jingiarap pisa kaba ar kaba long T.
15.
65 lak, kata kaba kham heh ban ia kaba la pynioh ha kaba nyngkong kaba long T.
6 lak ia kaba la pyllait ha u bnai Naiwieng jong ka snem ba la dep halor kam iakhun pyrshah drok jong ka MTD bad ruh na ka bynta ban ai ka jingiasyllok ia kumba 30 ngut ki samla kiba kyrni ha ki jingdih drok khnang ba kin lah pat ban lait na une u jingdih ba shyrkhei.
“Lyngba kane ka jingiarap pisa, ka MTD kan lah shuh shuh ban bteng ia ki jingtreikam ki jong ka bad ban kynthup shuh shuh ia ki briew kiba la kyrni hadien ba ki la don shibun kiba la ioh ia ka jingiasyllok ha ki snem kiba la dep ki la lah ban wanphai biang sha ka jingim kaba dei, bad katto katne kiba la leitphai pat bad la ki jong kiba haiing hasem," u la bynrap.
Nalor kata u la ong ruh ba MTD ka dei ka dei ka kynhun kaba nyngkong eh ka ban wan shakhmat ban tyrwa jingkyrshan ia ka sorkar ha ka jingiakhun pyrshah drok da kaba plie lynti na ka bynta ban buh ia ki jaka iasyllok, kata da kaba kyrpad ruh ia kiwei pat ki Dorbar Shnong ba kin iasnohkti lang bad ka sorkar halor kane ka bynta.
“Kawei na ki sienjam kaba ngi lah ban pynkloi ia ki jingiarap sha ki dorbar shnong bapher bapher ka long lyngba ka Drud Reduction Elimination and Action Mission (DREAM) mission ha kaba ki dorbar ki lah ban iarap ban pynioh jaka na ka bynta ban buh ia ki jaka iasyllok.
Haba kylli u Myntri u la ong ba kane ka thma pyrshah drok kan ym lah ban urlong tang lyngba kawei ka Tnat treikam jong ka sorkar, bad dei na kata ka daw ngi la thaw ia ka DREAM mission kaba kynthup ruh ia ka Tnat pulit bad ka Tnat kam pohiing.
Nalor kata u Bah Paul u la ong ruh ba donkam ban pynkhlain shuh shuh ia ka jingtreikam jong ka Tnat Anti-Narcortic Task Force (ANTF) ha ki jaka rung ba kongsan shapoh Ri Lum Khasi bad Jaintia sector lyngba ka East Jaintia Hills district.
Ka Director General of Police (DGP) bathymmai ka Meghalaya ka Kong Idashisha Nongrang ka la pyntip ba kan iakynduh ia ki riew paidbah man la ka sngi Palei naduh ka por 11 baje mynstep haduh 2 baje nohphai sngi hapoh ka ophis DGP ha Shillong.
Kane ka jingiakynduh bad ki riew paidbah ka long ban pynsngap halor ki jingeh ne ki jingujor halor kino kino ki bynta bad kane kan sdang treikam naduh ka 30 tarik mynta u bnai man la ka sngi Palei.
Ha kajuh ka por la pynshlur ruh ia baroh ki riew paidbah ba kin shim ia kane ka lad ka kabu ban ioh ban pynpaw ia ki jingeh ki jong ki beit beit sha kane ka hehduh pulit ka Jylla.
Ka jingpynrung kyrteng na ka bynta kane ka jingiakynduh yn pdiang hapoh ka khyrdop jong ka Police Headquarter naduh ka por 10 baje haduh ka por 11:45 mynstep.
Ka West Khasi Hills District Chess Association (WKHDCA) kan pynlong ia ka10th WKHDCA State B cum Inter School Chess Championship haka 7 bad 8 June 2024 ka ban sdang naduh ka por 9.
30 mynstep ha SGSY Hall C&RD Block Nongstoin.
Kane ka Championship kan long na ka bynta ki nongshong shnong bad ki khynnah skul jong ka West Khasi Hills District.
U President Bah Richard Sun ula pyntip ba ha ka open category yn jied 6 ngut kiba wan ha ka kyrdan kaba hakhmat eh ki ban ioh ban leit mihkhmat ia ka District sha ka Meghalaya State Level ka ban long ha Tura, West Garo Hills District naduh ka 12 haduh ka 15 tarik Jylliew  2024.
Yn ai ia ki khusnam bad Certificates sha baroh ki nongjop.
Kiba kwah ban iashim bynta ki lah ban phone lane message ha u President ka WKHDCA u Bah Richard Sun ha une u nombor (7005842605).
Ki pulit hynne ka step sngi ba Ar ki la lapdien ia kawei ka metiap u rangbah kaba per ha Wah Umiam hajan Umroi Nongrah, Ri Bhoi District.
Hadien ki pulit ki la lah ban sei noh ia kane ka met da ka jingiarap jong ki nongshong shnong.
Ha ka jingtohkit la ioh jingtip na kiba haiing hasem ba une u rangbah u kyrteng u Ron Cooper Massar 54 snem rta uba dei na ka shnong Umroi Jaiawpdeng, Ri Bhoi District, bad  ki la iathuh ruh ba u jah na la iing ha ka step phyrngab jong ka 20 tarik mynta u bnai katba u dang leit mareh step, kata ka jingjia ia kaba ki la leit ruh ban ai da ka ejahar hapoh Umroi PIC.
Hadien ba la pynlong shuh shuh ia ka jingtohkit la suba jur ba kane ka jingjia ka lah ban dei ka jingngam jyllop.
Nalor kata la pyntip ruh ba une u briew u dei uba trei kum u Junior Engineer hapoh ka Tnat Water Conservation, Shillong.
Na ka liang ki pulit ki la pynkynriah noh ia ka met sha Nongpoh Civil Hospital na ka bynta ban leh ia ka post mortem khnang ban pynthikna ia ka daw jong ka jingiap.
Tang shi sngi hadien ba ka Kong Idashisha Nongrang IPS , ka la shimti kum ka  Director General of Police (DGP) bathymmai ka Jylla, ki pulit ka Tnat ANTF hynne ka step sngi ba Ar ki la ioh ban kurup ia u drok heroin uba shongdor haduh T.
5.
5 klur na ka thain Lumshnong, East Jaintia Hills bad kem noh ia u briew uba donkti.
Hadien ba la ioh ia ka jingtip kaba thikna ka Tnat ANTF hapoh ka jingialam u Additional Superintendent of Police, East Jaintia Hills ha ryngkat ki pulit ka Lumshnong Police Station ki la pynlong ka jingpynap shrip bad ioh ban bat noh ia kawei kali Tata Sumo kaba wan napoh Silchar Assam.
Hadien ba ki pulit ki la pynlong ia ka jingtalasi ki la lapdien haduh 58 tylli ki synduk sabon ha kaba la thep ia u drok heroin uba don haduh kumba 609 gram bad uba shongdor haduh T.
5.
