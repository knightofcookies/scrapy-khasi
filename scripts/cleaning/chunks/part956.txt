Ka   Rudraprayag district ka dei kaba la ktah jur ha katei ka jingjia, ha kaba 20ngut ki briew, ki la iap bad 73tylli ki iing ki la khyllem, ba kynthup ia 40tylli ki hotel kiba don ha ki rud wah jong ka Alaknanda.
Ha Uttar Pradesh, ki la don bun bah ki briew, kiba la pynkynriah jaka shong, namar ka jingnang kiew ka Um.
Ki dang don mynta sa 71,440ngut ki riew niam kiba mut ban leit sha ka temple ha Kedarnath, kiba shah ker kut ha ka um ha  Badrinath, Gangotri bad ha Yamunotri kiba sah kut Rudraprayag, Chamoli bad Uttarkashi district jong ka Jylla Uttarakhand.
Ki don bun bah ki helicopter, kiba la leit ban iarap ia ki riew shem lanot ha Uttarakhand bad ha Himachal Pradesh ruh kumjuh.
U myntri rangbah ka Himachal, U Virbhadra Singh, uba la shah ker kut ha ki bynta jong ka  Kinnaur district, haduh 60 kynta eiei, ula ioh mih na katei ka jaka, hadien ba la wan ia ka helicopter da ka seng Congress.
Ha kawei ka jingjia, la iathuh ba hynniew ngut ki briew, na kawei ka long iing, ba kynthup ia ar ngut ki khynnah rit, ki la iap, ha ki bynta jong ka Rudraprayag jong ka Uttarakhand.
Kitei ki kynthup ia U Omprakash Pandey (60), ka kurim jongu, ka Shushma Pandey (55), u khun jongu, U  Anuj Pandey (32), ka kurim jong U Anuj, ka Kushuma (28), U Abhi (8), U Anshu (5) bad ka Premlata Mishra (22) jong ka  Lakshmi Purva, ki la shah rong ha ka jingshlei ka wah Ganga bad kitei ki sah miet ha ka hotel Gauri Kunda Birla, ha ka jingleit jongki sha  Kedarnath.
La iathuh ba ka hotel hi baroh kawei, ka la shah rong lut ha ka Um.
Shillong, 18 Jylliew:Mynta  ka sngi u Chief Executive Member (CEM) ka Khasi Hills Autonomous District Council (KHADC) u Bah Pynshngainlang N Syiem u la wan ia ka mang tyngka ia ka Council kaba duna T.
27,610 hajar.
Ka mang tyngka ba la wanrah u CEM ka long T.
88, 22, 39, 630 klur ban pynlut katba ka jingpynmih kan long T.
88, 22, 12,020 klur na ka bynta u snem  2013-14.
Haba wanrah ia kane ka mang tyngka, u CEM u la kdew ba ka KHADC ka la shimti ban pynkhuid ia ka wah Umkhrah da kaba pynkhamti ha ki shnong ban pynkhuid ia ka wah Umkhrah ban pynlong biang ia kane ka wah kum ha ki por mynshwa.
U la ong ba la sdang ban pynlong ia kane ka jingsdang da kaba pynlong ia ka jingpynkhuid ia kane ka wah ha ka 26 tarik Iaiong, 2013 ryngkat ka jingiatreilang ka Hima Mylliem bad ki shnong.
“Ka jingleh jong ka Council ka la pynkyndit bynriew ia ki paidbah ban pynkhuid ia kane ka wah", la ong u CEM bad bynrap ba yn sa pyniar sha kiwei ki jaka bad ki wah jong ka ri Khasi.
U la ong ba ka KHADC kan pynkhreh ban pynlong ia ka tamasa tynrai kaba la iaid shakhmat ha ka jingpynkhreh ha Mawphlang.
Yn pynlong ia kane ka tamasa ha u bnai Risaw, mynta u snem.
Ka KHADC ka la shna ruh ia ka auditorium hall kaba kot T.
1 klur ba la ioh na ka 13th Finance Commission bad yn pyndep ha u Naitung mynta u snem, la ong u CEM.
U la ong ba ka KHADC ka la phah pyntrei na ka bynta ban shna ia ki 11 tylli ki iing Kashari jong ki rangbah shnong lyngba ka jingiarap pisa na ka sorkar bad la phah ruh ia kiwei ki bym pat ioh jingiarap.
Ka Council ka la mang pisa ruh na ka bynta ban iada ia ki jingthung dieng jong ka KHADC bad ruh ban iada ia ki law adong bad ki law kyntang kiba don hapoh ka jingpeit jong ka Council bad halor kane, la dep phah sha ka sorkar ban ai pisa.
U la iathuh ruh ba ka KHADC ka la ioh bhah khambun na u dewiong, mawshun bad na kiwei na ka sorkar jylla hynrei haduh mynta kam pat long satia kumba la khmih lynti ka Council.
U la ong ruh ba ka sorkar jylla kam ju ai jingkhein jingdiah kaba shai halor ka jingioh bhah ka district council.
U CEM u la ong ba ka jingpynlut jong ka Council na ka bynta u snem kan long ha ka liang ka General Administration Department (GAD) ban siew ia ka tulop ki nongtrei bad ban pynlait ia ka arrear ba dang sah jong ki nongtrei.
Ban pynlut ha ka tnad ain, bad ban thung dieng ha ki jaka jong ka Council, ban ai jingiarap sha ki skul, bad kiwei de.
U Bah Pynshngain u la ong ba ka jingpynlut ba kham bun ka dei ha ki kam pynroi ba kynthup ki iew ha nongkyndong, kum ka New Nongstoin Market complex, bad kiwei ki kam pynroi.
La mang pisa ruh na ka bynta ban pynkhlain ia ka tnad enforcement ban pyndonkam ha kaba iadei bad ki briew bym dei riewlum ne ki bar jylla.
U CEM u la wanrah ruh ia ka jingmang ban pynmih ba kynthup na ka tnad khyndew, ka iew ka hat, khlaw ka btap, na kashari, khaii pateng, shon kot, khajna na marpoh khyndew, khajna na kali, ban pyndonkam ban iada ia ka khyndew ka shyiap bad kiwei de.
Jowai, 18 Jylliew:Wat la ka don ki ain naduh ki longshwa lyngba ki ain elaka, district council kaba khang pyrshah ia ki mynder ri ban ym kylla jaid ne kur sha ki khasi – Pnar, hynrei ki dang don bun kum kita kiba shim kabu ban pynkylla sha ka jaid pnar namar ka jingkheinsting jong ki bor kiba halor.
Kum kine ki briew ki iohlad ban thep vote, applai skim sorkar, bad kiwei ki kam pynroi bad myntoi  da kaba pynshah stieh ha ka kur pnar.
Hadien ka jinglap na ki sabut ba biang, ki nongialam  ka KSU Sahsniang Unit, ki la leit ujor sha ka Smt D Syngai (MCS officer), ka magistrate ba dei peit ia ka elekshon, pyrshah ia u Deshman Pradhan uba shim ia ka jaid Chyrmang.
Kane ka long na ka jinglap katkum na ka electoral roll 2013, part no.
22 ka 4 – Mowkaiaw Constituency kaba u shim ia ka kyrteng Mr.
Deshman Chyrmang ha ka serial elector no.
250 bad ka EPIC ID: WGG0041079.
Kane ka jingujor sha ka ophis u DC, ka long hadien ka jingbympatiaw jong u ia ka jingkyntu ka seng ban pynduh ia ka EPIC ID bad kiwei ki kot ki sla da kaba pyndonkam da katei ka jaid  kur.
Kumta ka seng ka kyntu ia ki bor jong ka ain ban leit tohkit ia kane ka kam namar ioh lehse ki don shibun ba kum kine ki jaidbriew hapoh ka ri jong ngi khamtam ha ka thain Jaintia kiba kum kine  bad ruh ban pynshitom da kaba tyngeh ia ki bad  ia baroh kiba donkti kat kum ki ain ki kyndon.
Ha kajuh ka por, ka seng ka lap ia ka jingai pathar ia ki ST certificate hapoh district.
Kumta, ka seng ka kyntu ia ki bor Disrict ban pyrkhing ha ka ban ai ia ki ST certificate ia baroh ki khun shiteng jaid kat kum ki kyndon jong ka ain.
Shillong, 18  Jylliew:Ka skul St.
John Bosco Girls ka ba la seng ha u snem 1937 mynta ka lah ban poi sa ha kawei pat ka synjam jong ka kyrdan jingpule ban plie sa ia ka klas XI Arts stream.
Ia kane ka klas XI Arts stream la plie da u MLA ka Sohra u Bah Titosstar Well Chyne ba la sakhi lang ki nong pyniaid skul, ka Principal Leena Laloo, ki khynnah bad kiwei.
Haba kren ha kane ka sngi, u Bah Titos u la ong ba ka jinglah ban pynurlong ia kane ka jingthmu kam dei tang ka jingangnud jong ki nongpyniaid ka skul hynrei ma u ruh kum u MLA u la don kum kane ka jingangnud.
“Ngi kwah ba ka Sohra kan dei ka jaka pule ba pawnam ha ka thain", la ong u MLA ka Sohra.
Ka jingplie ia ka Arts Stream ka dei tang ka jingsdang bad dei ban pynbud sa kiwei ki lain pule kum ka Science bad Commerce nalor kiwei de ki lain jingpule, la ong u Bah Titos.
U la ong ba ka jingplie ia kane ka kyrdan pule ym tang ba kan iarap ia ki khynnah skul ban lait ka kiew sha Shillong ne sha kiwei ki jaka ban leit  wad jingstad hynrei kan iarap shuh shuh ia ki kmie ki kpa kiba shem jingeh ban kyrshan ia ki khun ban phah pule shabar shnong.
“Kum u nongmihkhmat paidbah ka dei ka kamram jong nga ruh ban shim ia ka jingkitkhlieh ban iadon bynta lang bad ki bor pyniaid skul ban pyntyllun shakhmat ia kane jingthmu", la ong u Bah Titos.
Lah ban kdew ba ia kane ka skul St John Girls la sdang da ka Sr.
Euphrasie Barbier ha u snem 1937 bad hadien bun phew snem ka jingiaid lynti, ka la kiew na ka por sha ka por haduh ba kan kot sha kane ka thong.
Shillong, 18 Jylliew:Mynta  ka sngi, ki rangbah shnong kynthup u sordar ka Laitkroh Ela ka, u Bah Paila Khar kongor,  ki la iakynduh ia u Chief Executive Member (CEM) ka KHADC u Bah Pynshngainlang N Syiem ban pynsngew ia ka jingbym iahap ban pynduh ia ka Laitkroh.
“Ngi dawa ba ka KHADC kan pyrkhat biang ia ka jingthmu ban pynduh ia ka Laitkroh constituency  ha kane ka elekshon MDC ban wan" la ong u Bah Paila.
U la ong ba ka rai ba shu kynsan kynsan da ka KHADC ban pynduh ia ka Laitkroh ka long pyrshah ia ka mon jong u paidbah namar ba kane kan ktah jur ia ka roi ka par ha ka thain.
Katkum ka jingong u bah Paila lada pynduh noh ia ka Laitkroh, kan duh noh ia ka burom  bad ka nam bad kan long tang ka shnong.
U MDC ka Laitkroh constituency u Bah Carmel Sohtun u la kiew joit halor ka miej hapoh ka iing durbar ka KHADC hynne ban pyrshah tyngeh ia ka jingthmu ban pynduh ia ka Laitkroh constituency da ka Executive Committee.
Kumjuh ruh u Bah Carmel uba shah jied MDC ha ka sien ba nyngkong na kane ka constituency, u la aiti ia ka dorkhas ha CEM ban pyrshah ia ka jingthmu ban pynduh ia kane ka constituency.
U MDC ka Laitkroh constituency u Bah Carmel Sohtun u la weng ia ka jingkyrshan na ka kynhun synrop ka Khais Hills United Democratic Alliance (KHUDA) kum ka dak ka jingpyrshah ia ka jingthmu ban pynduh ia kane ka constituency.
“Nga la weng ia ka jingkyrshan ia ka KHUDA kum ka dak ka jingpyrshah ia ka rai ban pynduh ia ka Laitkroh bad nga la aiti ia ka dorkhas ha u CEM ban sangeh ia ka rai ban pynduh ia ka Laitkroh", la ong u Bah Carmel.
“Ngan khot ia ka jingialang jong baroh ki shnong kiba hap ha ka Laitkroh constituency ban iakren ia kane ka kam bad yn sa shim ia ka rai ruh halor kane," la ong u Bah Carmel.
La don kumba 17,000 ngut ki nongthep vote ka Laitkroh constituency.
Hynnrei ka sngi, 29 ngut ki rangbah shnong kiba hap ha Laitkroh constituency ki la pyrshah jur ia ka jingthmu ka KHADC hynne ka sngi ban pynduh ia kane ka constituency.
Hynne ka dei ruh ka sngi sdang ka durbar mang tyngka jong ka KHADC.
Ka KHADC ka la don ka jingthmu ban pynduh noh ia ka Laitkroh constituency kaba don ha East Khasi Hills bad ban pynmih thymmai da ka Umsning constituency na Ri-Bhoi ha kane ka kynti.
Nongpoh, 18 Jylliew:Ka jingpyntrei ia ka surok bah 4 Lane, jan baroh kawei ka Ri-Bhoi District, ka la sahkut noh, tang na ka daw ka jingsangeh treikam jong ka Kompani YFC, mynta la katto katne bnai ei ei.
Kane ka jingsangeh treikam jong katei ka Kompani ka la wanrah ia ka jingsyier mynsiem ia ki paidbah nongleit nongwan, namar bun ki jaka ba kane ka surok bah la dei ban pyndep noh, ki la sniew shikatdei eh, khamtam mynta ba la dei ka aiom lyiur.
Ha ka jingwad jingtip u nongthoh khubor halor kane, la ioh jingtip ba ka Kompani YFC ka la kynnoh ia ka Kompani Ramky ba kam shym la siew pisa ia ka ha kine ki bnai ba la lah, na ka bynta ka bai nongtrei bad kiwei ki jingsiew ia ka lut ka sep jong ka.
Dei halor kane ka daw ba ka YFC ka la pynsahteng bad sangeh ban trei pyndep ia kane ka surok, kaba mynta ka la long kawei na ki surok ba wanrah jingsyier mynsiem ia ki paidbah nongleit nongwan ha shilynter jong ka.
Hynrei ka jingkylli na kiba bun ba lang ka long, mano ban bahkhlieh lada jia ei ei ia ki paidbah kiba leit ba wan ha katei ka surok bah, kaba la sniew palat bad kaba lah ban wanrah ia ki jingjia ba sngewsih ha shilynter jong ka, tang namar katei ka daw jong ka jingsahteng ban shna pyndep ia ka.
Ha ka jingshisha ka YFC ka la dei beit ban shna pyndep ia katei ka surok bah kumba ka la shimti ban shna pyndep ia ka bad ka dei ban pyndep ruh hapoh ka por ba la buh ban pyndep ia kane ka jingshna, khnang ba kan iarap ia ki paidbah nongleit nongwan.
Lada jia ba katei ka Kompani kam lah ban pyndep bad ka jingsniew ka surok ka nang bteng bad nang jot nang jot katba nang mih ki sngi, katei ka Kompani kan hap ban bahkhlieh pat ia ki jingjia ba sngewsih ki ban jia na ka por sha ka por ha ki jaka ba sniew katei ka surok bah, namar dei lyngba ka jingpynsahteng jong ka ha kiba bun ki jaka.
Ha shilynter katei ka surok bah, ki la don ki jaka ba ima bha ha ka leit ka wan, kaba pynsyier mynsiem hi that ia ka met ka phad ki paidbah.
Don teng teng lei ba ki kali heh kiba kit jingkit, ki la itriem shisha ban iaid, ioh jia ryngkhat ba kin noh jlang sha khap ne sharud ka surok, khamtam eh ka long kaba isynei ia ki kali kit nongpang, kiba leit ba wan man ka sngi bad kumjuh ruh ia ki kali ba leit jingleit kyrkieh, ban poi sha ki jaka ba ki thmu.
Hynrei tang namar ka jingsniew kane ka surok, ki lah ban shimpor ban poi ha ka por ba biang eh bad kaba lah ban pulom noh ka jingthmu jong ki ban poi ha ka por ba biang.
Haba phai pat sha ka surok By-pass, na Lad Umroi ban leit sha Mawryngkneng, kane ka la dep bad ka la long janai bha, ha kaba ki trok ki la iaid laitluid katba ki mon, namar ka long ka surok kaba jlih bad madan ym shuh kum mynshuwa.
Kumta ha kaba iadei bad ka surok bah 4-Lane pat, la iohi kumba ka jingtrei kan sahkut bad ym lah ban pyndep ha ka por ba la buh ia ka ban pyndep.
Ka dei ka kamram jong ka YFC ban beh ia ka por ban pyndep na ka bynta ka bha ka leit ka wan jong ki paidbah, lym kumta, kan wanrah jingeh ia ka ha kiba bun ki liang bad khamtam eh ia ki paidbah kiba leit ba wan man la ka sngi.
Shillong, 18 Jylliew:“Ka jingbitar ka don" iathuh U Bah Carmel Sohtun MDC jong ka Laitkroh, haba la kylli da U Rupang, ia ka daw, kaba la pynlong ba un kiew halor ka miej kaba u shong mynta ka sngi, hapoh ka dorbar jong ka Khasi District Council.
U bah Carmel, uba dei U MDC, uba dang shu jop nyngkong ha ka sien 2009, na ka tiket jong ka seng UDP, ha kaba u iatreilang bad U bah Ardent Basaiawmot, MLA jong ka Nongkrem, u iathuh biang ha U Rupang, da kaba ong “Ka dei ka dak jong ka jing pyrshah ban pynduh ia ka Laitkroh Constituency".
“Ki la nion beit da ka bor, wan rah jubor" ong U bah Sohtun, uba la kren shai ba un leit rah ia ka jingdawa ban pynkylla ia katei ka ain phiah Constituency, kaba ki mut ban pynduh noh ia ka Laitkroh Constituency, ha kaba ula ong ba un leit rah ia katei ka  jingdawa ban pynkylla ia katei ka ain, hapoh ka 20tarik mynta u bnai.
La batai biang da U bah Carmel, ba katei ka dei ka ain, kaba la buh kham mynshwa ha u snem 2008, ha kaba ka iing dorbar, ka la dep mynjur, hynrei ka tnat District Council, ka la pynphai noh ha u snem 2009.
“Baroh shi katto ki sngap jar" ong U bah Sohtun.
La iathuh U Bah Carmel, ba ia katei ka jingphiah Constituency, yn iatai hapoh ka 25tarik mynta u bnai, ha kaba ula ong shuh shuh “Lada ki rai jubor, ngan ong kumno" ong U bah Sohtun, uba dei mynta U MDC marwei bad u bym don liang shano shano ruh.
[na uwei pat u nong ai khubor]Hapoh iing durbar, kiew miej u MDC ka Laitkroh ba thmu pynduh ia ka constituencyKa dorbar mang tyngka ha ka sngi sdang jong ka KHADC ka la sakhi ia ka jingjia ba khampher haba u MDC ka Laitkroh  u Bah Carmel Sohtun u la kiew halor ka miej ban pyrshah ia ka jingrai ka Executive Committee ban pynduh ia ka constituency kaba u la mih khmat la san snem.
Ka KHADC ka la thmu ban pynduh noh ia ka Laitkroh constituency ha East Khasi ban pynmih thymmai pat ia ka Umsning constituency ha Ri-Bhoi district.
Kane ka rai jong ka EC, ka la pynlong ia u Bah Carmel ban kiew halor miej ha ka por ba u CEM Bah Pynshngain N Syiem u la wanrah ia kane ka Delimitation Bills 2013  hapoh ka iing durbar hynne ka sngi.
U Bah Pynshngain u la iathuh ba ki la rai ban shna ia kane ka bill ba thymmai ban pynduh noh ia ka Delimitation Bill kaba rim kaba la pas ha u snem 2008.
Hadien kane, u Bah Carmel u la rai ban weng noh ia ka jingkyrshan ia ka kynhun ka Khasi Hills United Democratic Alliance (KHUDA) ba la ialam da ka Congress ha ka KHADC.
“Nga la wai ban weng noh ia ka jingkyrshan na ka KHUDA kum ka dak ka jingpyrshah ia ka rai ban pynduh ia ka Laitkroh bad ban kyntu ba dei ban pyrkhat arsien ia kane" la ong u Bah Carmel.
U MDC ka Laitkroh u la aiti ruh ia ka dorkhas ha u CEM ban sangeh shi syndon ban pynduh ia ka constituency.
Lah ban kdew ba bun bah ki MLA kiba mih khmat na ki 29 tylli ki MLA constituency kiba hap ha kine ki saw tylli ki district ki la kyrshan ia ka KHADC ba kan phiah ia ki constituency katkum ka MLA constituency.
La don 29 tylli ki MLA constituency ha Khasi Hills kynthup saw tylli ka East Khasi Hills, Ri-Bhoi, West Khasi Hills bad ka South West Khasi Hills.
Bun ki MLA na Khasi Hills  ki la kyrshan ia ka jingmut jong ka  District Council ban phiah katkum ka MLA constituency.
Ka jingpyrshah ban pynduh ia ka Laitkroh constituency ka long ba ka hap ha Sohra Assembly constituency bad la ker tawiar da ka Pynursla, Mylliem, Nongkrem bad ka Mawkynrew.
Bangalore,20 Jylliew:Ka sorkar Karnataka kan sdang ban pyntreikam noh ia ka skhim kaba ka la buh thong la slem ban pynioh khaw tang ha ka dor T.
1 tyngka shi kilo ia ki BPL yn sdang naduh ka 10 u Naitung.
U Food, civil supplies bad u Myntri ka  consumer affairs u Dinesh Gundu Rao u la ong ba ia kane ka prokram yn sdang naduh ka 10 tarik u bnai ban wan.
U la ong ruh ba yn ym ai khaw  ia ki longing kiba hap ha ka kyrdan riewspah ne ka Above Poverty Line (APL).
Kane ka dei ka skhim kaba ka sorkar ka la mang ban pynlut haduh T.
4,300 klur tyngka.
Ka longing kaba don tang marwei kan ioh 10 kilo, kaba don ar ngut kan ioh 20 kilo bad lai ngut shajrong kin ioh 30 kilo.
Shillong,20 Jylliew:Ka Hills State people Democratic party (HSPDP), hapoh ka jingia lam jong u President Bah Hopingstone Lyngdoh ha ka kyrwoh ba la pyllait paidbah da u Bah T.
Nongphud ka la khot la wer ia baroh ki Volunteer kiba la ia don bynta ha ka jngiakhun Hill state.
Ka seng ka khot lang ia baroh ki Volunteer 304 ngut kiba la shah set phatok ha Guwahati Central Jail bad 60 ngut kiba la shah set ha Shillong District Jail  sha ka jingialang jong ka ka ban long haka 24 tarik mynta u bnai ha ka por 12 baje mynsngi.
Ka seng ka kyntu ia baroh ki bahaing ha sem jong kito ki nongialam kiba khlad noh ba kin sngewbha ban phah da ka jingthoh sha u Bah T.
Nongphud ia ki sngi kha bad sngi iap jong ki khnang bay n ioh ban pynrung ha ka thup sah jingkynmaw jong ka seng.
Jowai, 20 Jylliew:U Ma Din Lamin uba ju long kum u Rangbah shnong ka Shnong Um kiang haden ba u la bishar bha ia ka jinglong jingman ka Shnong Umkiang, ki shnong bamarjan bad ka Narpuh MDC Constuency  hi baroh kawei  u lalap ba ka dang don shibun ki jingduna  bad ki jingeh khamtam haka roi ka par bad ruh ka lyntisyngkeng,halor kane u ma Din daka wei kajingmut u larai ban iakhun biang ha kane ka Election MDC ka banlong ha u snem banwan la kumno kumno ruh.
u ma Din Lamin u bala juh bat ia ka kam Rangbah Shnong ka shnong Umkiang East Jaintia Hills District kum ba Shiphew snem kynthih kata na duh u snem 1998 haduh 2008 bad uba la iakhun ruh ia ka election MDC la ra sen kata  ha u snem 1999 bad 2009 kaba u la shah rem ha baroh arwat.
U Ma Din Lamin  wat la katta ruh un nym randen  un iakhun beit sa shisen ,u da kyntu ia ki khun ka Narpuh MDC Constituency ba kin iatrei lang ban kyrshan ia u ban pynurlong iaka jingthmu ka babha ka jong u,u ma Din hi u da angnud eh ban wanrah iaka roi kapar bad ruh ban pynioh kam iohjam ia ki khun ka Narpuh MDC Constvency.
U ma Din u da ong shuh shuh ba u lah ban ieng na kano  kano ka party kaba ai ticket  ia u , kampher namar ka jing jop jing rem kam dei than na ka party kaba kongsan hi ka dei na ki kam jong u briew.
Shillong, 20 Jylliew:Ki MDC ka Khasi Hills Autonomous District Council (KHADC)  ha kane ka sngi Balang ki la dawa ba ka Council ka dei ban pyndonkam noh da ka ballot paper na rukom mynshwa ha ka jingthep vote ha ka elekshon ha jaka ki mashin Electronic Voting Machine (EVMs)  ha ka elekshon ban wan.
U MDC ka Maw khar u Bah James Ban Basaiawmoit, u la ong ba “Ka Council ka dei ban shim da ka rai ban dawa na ka sorkar jylla ban pynlait noh ia ka elekshon MDC na ka jingpyndon kam ia ka mashin EVM  bad ban thep vote biang da ka rukom kaba rim da ka kot ban pynthikna ia ka elekshon kaba khuid bad kaba hok".
Ki MDC ki la ong ba ki mashin EVM lah da kaba suk ban leh tuh bad la kdew ruh ia ka jingjia ha ka elekshon ba dang shen ha ka jylla bad ruh ia ka PIL ba la ujor da president ka Janata Party u Subramaniam Swamy ha Supreme Court.
Haba wanrah ia ka motion, u Bah Ban u la ong ba wat ha ka Pynthorumkhrah constituency ki briew ki thep vote haduh ban da miet tang namar ba la don ka jingsniew ha ka mashin EVM bad bynrap ba 500 vote na kawei ka mashin EVM  ym lah ban niew na Nongkrem constituency kaba la pynlong ia u MDC ban ujor sha ka Kashari halor kane.
Haba kyntu ia ka executive committee ban eksamin ia kane, u Bah Ban u la buh jingkylli kum ki mashin EVM  lah ban pyndonkam ha kane ka ri haba kiwei ki ri kum ka Japan, UK, USA kiba shna ia ki EVM kim treh ban pyndonkam ha ka elekshon.
U MDC ka Nongkrem u Bah  Lambor Malniang u la ong ba la don ka jingduna ha ka rukom treikam ki mashin EVM ha kane ka elekshon kaba la dep bad u la ong ba ka Council kam dei ban pyndonkam da ki mashin ha kane ka elekshon ban wan hynrei dei ban leh da ki kot kumba leh mynshwa.
Ka MDC ka Mylliem  ka Kong Tielinia Thangkhiew ruh ka la ong ba lada thep vote da ka rukom kaba mynshwa kata da ka kot, baroh ki paidbah  bad ki kyrtong kin hun haba ioh result.
Hynrei na ka liang ka sorkar jylla, ka la bthah ia ka KHADC ban thied ia ki mashin ban pyndonkam na ka bynta ka elekshon MDC ban wan.
U CEM ka KHADC  u Bah PN Syiem u la pynthikna hapoh ka iing ba yn shim da ka rai halor kane ha ka dorbar ban wan jong ka Council.
Shillong, 20 Jylliew:Ka Greater Laban Community Development Society (GLCDS), ka la phah ia ka dorkhas jongka sha U Deputy Commissioner jong ka East Khasi Hills, ha ka 17tarik mynta u bnai, ha kaba ki kwah ba un rai noh, ha kaba iadei bad ka jingdawa jongki, ban pynpra noh ia ka iing kaba la shna beain, kaba la long trai da U Manas Choudhury.
Ha ka kyrwoh na U RK Dutta President jong ka Seng, bad u bah A Marwein General Secretery, la phah shuh shuh ia ki kot ki sla, ba la lum da katei ka Society, ha kaba la pyni, ba u trai jong katei ka jaka, kaba dei ka number 109, kaba don ha ka Ward No.
22, ka dei kaba la long trai da U Md Ishanuddin Ahmed.
Ka Society, ka la byrngem ba kan nym iehnoh satia ia katei ka kam, ba shim ia kano kano ka lynti, ban khanglad ia kitei ki riew shim kabu.
Shillong,20Jylliew:U Dr.
DD Lapang President jong ka Meghalaya Pradesh Congress Committee uba dang don hapoh Delhi u la pynpaw ia ka jingsngew nguh bad ka jingaikhublei kyrpang eh ia u Shri Mukul Wasnik, General Secretary, AICC  uba dei u nongpeit barim jong ka Meghalaya ha kane ka elekshon ba la dep, namar ka jingtreishitom jong u ban wnrah jingjop ia ka Congress haduh 29 seat ha kane ka elekshon ba la dep.
U Bah Lapang u la ia kynduh ruh ia u  Shri Luizinho Faleiro, U General Secretary bathymmai uba la thung ba un long u nongpeit ia ka Meghalaya ha kaba u Bah Lapang u la pynpaw ruh ba ha kane ka taiew ban wan u  Faleiro un wan ban iuh kjat ha kane ka jylla.
U la ia kynduh ruh ia u  Oscar Fernandes, ha kaba ula shim bynta ruh ha ka jingleh burom ia U Fernandes, ha ka jingshah jied jongu, kum u myntri jong ka sorkar India.
U Bah Lapang u la pynpaw ruh ka jingai khublei ia u Oscar Fernandez,u Myntri ka tnad   Road Transport & Highways bad U  J D Seelam, myntri  ba peit ia ka kam pisa tyngka, ha ka jingialang kaba la long ha Delhi.
Jowai, 20 Jylliew:Mynta ka sngi, la pynlong ia ka jingialang jong ka KSU Amlarem Circle, ha iing dorbar Pdengshakap, ha ka jingia donlang da baroh ki rangbah shnong bad Secretary School kumjuh ruh ki riew rangbah jong ka Elaka Satpator, U President ka Synjuk ki Rang bah Shnong bad ka Synjuk ki 20 Shnong, ha kaba la ia kren ia ka jinglong jingman jong ka surok na Amlarem sha Pdeng shakap.
Ha ka jingialang la pyniaid da u Vice-President ka KSU Amlarem Circle, ha kaba la  iarai lang baroh u paidbah ba la dei ban pynsangeh shwa ia ka jingtrei jong une u surok namar la shu trei tang dep rukom.
Ka durbar ka la rai ruh lada ha kane ka rukom ki paidbah kim banse ban mih shakhmat na ka bynta ka jingbha jingmiat jong ka thain namar kumba long ia kane ka surok la trei naduh u snem 2010 bad haduh mynta ruh tang uwei u maw salin, ym pat iohi.
Namar ka jingsniew palat jong kane ka surok ka jingialang da kawei ka jingmut ka dawa mardor ia ka tnat ba dei peit ban pyndap noh ia ki thliew ki syar kiba la palat liam kiba don ha une u surok haduh la i saitmet, ha kaba ym i dei shuh ka surok kali, hynrei ladei ban khot ka surok hati.
Te na ka jingshitom palat u paidbah jong kane ka thain khamtam ha ka pang ka shitom ki paidbah ha ryngkat ka KSU Amlarem Circle kim banse ban shim da ka sienjam kaba tyngeh ban pynsangeh noh shisyndon ia ki nongtrei jong u Contractor.
Khatduh ka seng lem bad u paidbah ka Elaka ka pyrshah jur lada ka jingtrei ia une u surok ka dang bteng, tat haduh bala dep pynbeit bad ka tnat ba dei peit kane ka long kat kum ka kyrwoh ba la phah da u General Secretary ka Amlarem Circle U AB  Pamkshang.
Nongpoh, 20 Jylliew:Ki paidbah na ki 16 tylli ki shnong jong ka thaiñ Umroi, hynne ka sngi ki la wan sha ka jingialang ba la khot da ka Seng Samla Umroi Pyllun (SSUP), ia kaba la pynlong ha ïing dorbar jong ka shnong Umroi.
Ki khat hynriew tylli ki shnong ba kynthup ia ka shnong Umroi Madan, Umroi Jaiaw, Umroi Laban Saro, Umroi Um dohbyrthih, Umroi Nong rah, Umeit, Maw thei, Umden Mission, Umden Arka, Umden Umsaitprah, Syllei u Lar, Umsawriang, Umktieh Mawkhim, Um ktieh Pdeng Shnong, Umktieh Nong shiliang bad Umktieh Umsaitsning, ryngkat bad ki Seng Longkmie na kitei ki shnong, ki la poi sha kane ka jingialang, ia kaba la don ryngkat u MLA ka Umroi, u Bah Ngaitlang Dhar.
Na ka liang kitei ki shnong, hynne ka sngi ki la pynpaw hakhmat jong utei u MLA jong ki ia ka jingdonkam ban kyntiew kyrdan noh ia ka Umroi Sub Center sha ka PHC, ban kyrshan ia ka jingdawa jong ka SSUP, namar katkum ka jingiaid ka por.
U Bah Pyntngen Kharkongor, President ka SSUP haba kren hynne ka sngi, u la ong ba ka jingdon jong ki paid nongshong shnong haba kheiñ kyllum lang na baroh kitei ki shnong, kim duna shuh ia ka shiphew hajar ngut, kaba la i donkam pat ia ka tnat ka Koit ka Khiah ban kyntiew kyrdan noh ia kane ka Sub Center sha ka PHC, khnang ba kan lah shuh shuh ban ai ia ka jingshakri kaba paka.
Katkum ka jinglap jong ka SSUP, ha katei ka Sub Center ba baroh shikatta, ka don tang kawei ka ANM ba peit ia ka, hynrei kaba wan ai jingsumar ia ki briew ha katei ka thaiñ lai sien ha ka shi taiew.
U Bah Pyntngen Kharkongor, hadien ka jingialang, haba kylli ia u, u la ong ba ka Shnong ka don ia ka jaka ban ai sngewbha sha ka sorkar lada kan kyntiew kyrdan noh ia katei ka Sub Center, da kaba bujli ia ka jaka ba la don lypa, kaba long ruh ka jaka ba rit ban shna kat ia ka PHC.
Katba u MLA pat, u Bah Ngaitlang Dhar, ha kane ka sngi, u la kular ban iarap ia kane ka jingdonkam ki paidbah, kaba long kawei na ki lad ba bha eh na ka bynta ka koit ka khiah jong ki briew kane ka thaiñ.
Ha kaba iadei bad kane, u la khot lang ruh ia ki paidbah ban ai ia ka jingiatrei lang bad u kum u MLA.
Ha kajuh ka por, kum u MLA u la kyntu ruh ban leit mihkhmat sha u Myntri ka Koit ka Khiah ka jylla, u Bah A.
L Hek, ha kaba yn don ryngkat ki nongialam shnong na ki khathynriew tylli ki shnong, ki Seng Longkmie bad ki Seng Samla Shnong, ban pynpaw hakhmat utei u Myntri ia kane ka jingdonkam kaba shah hakhmat eh.
Ha kaba iadei bad kane, na ka liang u Bah Pyntngen u la ong ba ka SSUP ka la long kaba kloi ban shim ia kane ka jingai jingmut u Bah Ngaitlang bad kan pynkhreh ruh ia ki kot ki sla ba donkam, shuwa ban leit kynduh ia u Myntri ka Koit ka Khiah, khnang ba ka sorkar ruh kan lah ban kyntiew kyrdan noh kham kloi ia kane ka Sub Center sha ka PHC, kumba la angnud da ki paidbah, u la ong.
Shillong,20 Jylliew:Shuwa ba ka FKJGP Mawkyrwat Circle kan leit ban jurip ia ka jingkieng wah Umngi ka la pynlong ka jingiakynduh shuwa bad u Deputy Commissioner ka South West Khasi Hills District ha kaba u DC u la phah ia u EAC  ban leit lang sha katei ka jaka ha ka jingleit jurip jong ka seng ha ryngkat ka jingiadonlang jong ki dkhot ka seng na SWKH District hapoh ka jingialam jong u president bad publicity and Information  Secretary  Bah borbanjop Wahlang.
Ha katei ka jingleit jurip U President jong ka seng u samla R.
N George Wartde u la ong ba kham mynshuwa ka seng ka la leit ban ia kynduh ia u Enjiniar ka PWD Maw kyrwat Division da ka jingsngewkhia ban pyn sngew ia kane ka jingeh kaba ki paidbah ka Thain ki la ujor na ka por sha ka por sha ka seng, bad ha kitei ki jingleit ia kynduh ka seng ka la ai por haduh shibnai ba kin pyni noh ia ka kam hynrei wat hadien ba la kut katei ka shibnai katei ka tnad kam shym la patiaw eiei ia ki jingdawa ka seng ban tei thymmai  ia ki kynroh kiba la jan twa ha katei ka jingkieng (Retaining Wall).
Ki dkhot ka FKJGP ki la kynthoh jur ia ka jingphet jyndat jong u Bah M.
Kharnaior Executive Engineer ka PWD ha ka jingiakren jong ka bad na ka bynta katei ka jingkieng hangtei.
Halor ka jingphet jyndat jong u Bah Kharnaior , Enjiniar PWD ka seng ka la kynnoh ba ka paw ba um don jingkitkhlieh eiei na ka bynta u duk u suk jong ka Thain.
Shuh shuh ki dkhot jong ka seng ki la iathuh ba kane ka jingbym shah ban iaid ia ki kali heh ka la ktah jur khamtam ia ki nongrep jong ka Thain ha kaba ki mar-rep jong ki ki la shu sah ei khlem lah ban pyniaid iew satia namar ka jingbymlah ban iaid lyngba katei ka jingkieng namarba haba iaid na pariong kumba la kdew lynti da ka tnad PWD ka bai leit bai wan bad ka bai kit mar jong ki ka ong arshah.
Haba kren sha ki nongthohkhubor u EE ka PWD u la ong ba ka daw ka jingbym lah ban pyndep ia katei ka jingtrei ka dei na ka daw jong ka jingkloi palat u slap ban wan bad u la pan por pat sa ar snem ban pyndep ia katei ka jingkieng.
Ha ka juh ka por u Bah Kharnaior u la kubur  ruh ba ka daw ka dei ruh na ka jingleh sting jong u kontraktor uba trei ia katei ka jingkieng.
U Enjiniar u la ong ruh ba ym lah ban leh eiei  na ka bynta katei ka jingkieng hynrei  ki paidbah ki hap ban iai shah shitom haduh ban da pyndep ia ka.
Haba ia kren pat bad u EAC SWKH  Bah Raja Brahma , MCS u la ong ba ia kane ka kaiphod jong ka jingwan jurip mynta ka  sngi un sa rah sha u DC na ka bynta ban ia shong pyrkhat bha ban ym pyndik eiei ia u paidbah uba la shah ktah jur ha kane ka jingkhang ban iaid Bus.
Lah ban pynkynmaw ba ia ka jingkieng ban shna thymmai ha Wah Umngi la mang ha ka jinglut kaba haduhT6.
3klur tyngka bad kaba dei ban pyndep tang hapoh 30 bnai kata ka por ba la buh kan sa kut noh ha une u Nai Nohprah mynta u snem.
Kumba ka long mynta tang ki kali rit kiba lah ban iaid lyngba katei ka jingkieng namarba ki rud ki kiar jong katei ka jingkieng ki la khreh khyllem noh namarba la tih thliew ban pynieng ia ki paia ka jingkieng thymmai.
Katba ia ki kali heh la pyniaid lyngba ka pariong ban wan sha Shillong kaba long palat ia ka 50 kilomitar ka jingjngai haba ia nujor bad ka lynti ba ki Bus ki ju iaid lyngba ka jingkieng Wah Umngi.
Ia katei ka jingkieng ka tnad PWD ka la aiti ha u Bah H.
Lyngkhoi ban trei kum u kontraktor.
Shillong,20 Jylliew:Ka kali 12 shaka kaba kit ia ki kali rit bad kiwei pat ki tiar donkam ka la kyllon harud surok Upper Shillong kaba don ha Lummawbah.
Katei ka kali ka dei kaba don ia u number HR 55 F 2492, ka dei kaba wan na Jodhpur jong ka Jylla Rajasthan bad ka  bad kaba thmu ban leit pynhap tiar sha ka Len Shipai ki shipai suin ha 7mer.
Katei ka jingjia ka la jia ha ka miet sngi ba-ar ha kaba katkum ka jingiathuh jong u nongniah ia katei ka kali u la ong ba ka daw jong ka jingbymlah jong u ban tehlakam ha katei ka jingja ka dei na ka daw jong ka jingkynriah ia kawei ka kali rit kaba la tur pyrshah sha katei ka kali kaba u niah.
Shillong, 20 Jylliew:U Myntri ka tnad kam ialehkai ka jylla uba dei ruh u para jong u Myntri Rangbah u Zenith Sangma  u la dawa ba u James K Sangma u dei ban panmab halor ka jingkynnoh ba u pulit SI u Nurul Islam u don jingiadei bad ka longing jong ki.
U MLA ka NPP u  James K Sangma ha kane ka sngi Balang u la kynnoh ba u Nurul u don ka jingiadei na ka liang ka kmie jong u Mukul Sangma bad na kata ka daw, u pynslem ban kem ia utei u SI ba kynnoh donkti ban leh beijot ia ar ngut ki shipara kumba la paw pyrthei dang shen.
Haba kren hynne sha ki nongthoh khubor, u Zenith Sangma u la kyntait ia kane ka jingkynnoh ba u Nurul Islam, u Sub-Inspector uba shah kynnoh ha ki kam batbot u don jingiadei bad ka iing jongu.
U Nurul Islam uba shah kynnoh ban batbot ia ar ngut ki kynthei ha Ampati, kaba dei ka Assembly constituency  jong u Myntri Rangbah u Dr Mukul Sangma, u la jah klep khlem lapdien haduh kine ki sngi.
Katkum ka jingong u Zenith kum u MLA ba la shah jied ha ki paidbah u James u dei ban tyngkan ban kren laplah ia ka bym shisha.
" Kane ka dei ka jingkren taddor sha ki lad pathai khubor", la ong u Zentih.
U la byrthen ba un leit kiew iing lieh iingsaw lada um pan map halor kane ka jingkren khlem da thew ia ka jingshisha ne bym shisha.
U la ong ba kane ka jingkren jong u James ka don ka buit sain pyrthei ban kynnoh ia u Myntri Rangbah.
“U (James) la kynnoh bad ka mut ba u tip ia utei uba phet rieh bad lada u don jingtip u dei ban wan iathuh sha ki pulit", la ong u Zenith SangmaU la ong ruh ba ka sorkar jylla ka shim khia ia kane ka kam bad kan iakhun ban tem ia ki kam thombor pyrshah ia ki kynthei.
Ia u Islam la kem ha ka 1 tarik Jylliew halor ka jingkynnoh ba u donkti ban batbot ia ar ngut shi para hynrei u la lait phet  ha lynti na Ampati sha Tura.
Shillong, 20 Jylliew:Ka Achik National Volunteer Council (ANVC-B) ka la pynpaw ia ka jingbym sngew iahap ia ka jingkren jong u MDC ka Jaiaw u Bah Adelbert Nongrum ba ki Garo kim dei ban ioh thep vote ha ka elekshon ka KHADC namar ba ki la don la kajong ka Autonomous District Council ka GHADC.
U Bah Adelbert hyn nin ka sngi u la ong hapoh ka iing durbar ka KHADC ba donkam ban pynkylla ia ka ain ka KHADC khnang ba kiwei ki jaitbynriew kum ki Garo kin ym ioh ban iakhun bad ban thep vote ha ka elekshon jong ka KHADC.
Ka ANVC (B) ka la ong ba ka jingkren jong u MDC kan long kum ka jingiaphiah bad ka jingsngew pher jaitbynriew bad ka la pynsngewsih ia ki jaitbyntiew Garo.
Ka ANVC (B) ka la ong ba lada u Bah Adelbert u kren khlem kano kano ka jingthmu, ka bha ba un panmap halor kane bad dei ban kham adkar ban kren kum ia ki mat ba ktah.
New Delhi, 21 Jylliew:U nongialehkai Dutch ba pawnam, u Johan Cruyff u la iadonlang bad u Sunil Chhetri ha ka jaka ai jinghikai ia ki khynnah kaba la long ha Ambedkar Stadium.
“Ka jingialehkai Phutbol kadei ka jingialehkai kaba hap ban pyndonkam da ka bor jabieng," la ong u Chhetri.
Hadien ka jingai jinghikai kaba 2 kynta, ki khynnah ba iashim bynta kiba naduh 8 haduh 16 snem ka rta ki la ioh jinghikai shaphang ki jingdonkam jong ka pule puthi.
“Ka rai ka long kaba donkam bha ha ka jingialehkai Phutbol.
Namarkata ban shim ia ka rai kaba  biang, donkam ia ka jabieng kaba khlain.
Lah ban pynurlong ia kane, da kaba pynlut por kham bun ha ka pule dangle," la batai u Chhetri ha ki khynnah.
“Phi ialehkai Phutbol katba phi mon tangba ym dei ban thut ia ka pule.
Dei ban nang ban bate ia ka por.
Kynmaw barabor ba ka jingialehkai bad ka pule ka long kaba iadei," la bynrap u Sunil ha ka prokram ka ban neh 6 sngi.
Ki khynnah ki ju kynnnoh ia ki Kmie ki Kpa ba ki ju bankhia ia la ki khun ban pule bad ba kim ju ailad ia ki ban pynlut por ban ialehkai.
Ha ka por ba kren u Chhetri halor kane ka phang, bun na ki khynnah ki la rah ia ka ki kti ba ki sngew iahap ia kaba u kren.
“Ki khynnah ki bunkam bha ban pyndep ia ki kamram jong ki.
Ha ka rta jong phi, nga la ju mad ia ka juh ka jingeh.
Hynrei da nga la kham heh kham san, nga la sngewthuh ban long u briew uba nang lut, nga dei ban minot ia ka kot.
Ban long u briew uba nang ban ialehkai bha khamtam u briew u ba tipbriew tipblei, ka jingpule kalong kaba donkam", la bynrap shuh shuh u Chhetri.
“Phi dei ban nang ban iasam ia ka por khnang ba phin long u batip banang u bajanai.
Lda phi leh ia kata, nga thikna ba ki Kmie ki Kpa jong phi kin nym khang ia phi ban ialehkai," la obg uba la ioh ia ka Arjuna Award, u Chhetri.
Ka la jia ha ka por ba uwei napdeng ki nongiashimbynta u la kylli ia ki marks jong u Chhetri ha ka por ba u dang leit skul ka ba la nang pyn muja shuh shuh ia ki khynnah da u Sunil, uba la ioh ar sien ia ka nam AIFF Player-of-the-Year.
“Nga Ia ioh 94 percent ha High School.
Nga khlem kren danda.
Lada phim long uba tbit ha baroh ki liang, ki paralok jong phi ruh kin sa iajuh iajan bad phi.
Kane ka long ka daw kaba pynkiew shaphrang ia nga ha ka pule dangle, ha ka jingialehkai Phutbol bad kiwei kiwei ki kam ," la pynpaw u Chhetri.
“Ngan sa leit phai sha iing kum u briew uba la kylla.
Nga dei ban long uba tbit, ym ha ka Phutbol hynrei ha ka jingpule ruh kumjuh.
U Sunil Chhetri u ai mynsiem ia nga.
Nga Ia heh la san da kaba bud ia ki ‘dienjat jong u.
Haba phi ioh ban shah hikai ha u nonghikai uba tbit kum u Sunil Chhetri, phi hap ban bud beit ia ki rukom hikai bad ki jingbatai jong u," la iathuh u Abhishek Begal, 14 snem ka rta.
Ka Kmie jong u kaba ieng hangta ka la dap da ka jingphuh samrkhie.
“Kane ka jingai jinghikai ia ki khynnah ka long ka jinglong jonga ka.
Ka jingthmu jong u khun jong nga ka long ba u kwah ban long u nongialehkai Phutbol uba tbit bad ka long kaba eh bha ia bga ban phah khrehkot ia u.
Mynta da ka jingiarap jong u Sunil, nga kyrmen ba u khun jong nga un sa kylla bad un sa kiew shaphrang ym tang ha ka pule puthi hynrei ha jingialehkai Phutbol ruh kumjuh, la ong ka Kmie jong u Abhishek.
Shillong, 20 Jylliew:U Babu Chosterfield Khongwir u nonghikai NEHU u la pynpaw ba um don ka jingsngew pyrshah eiei halor ka jingshna jong ka Balang Katholik ia u Diengphna halor jong u Mawiambei hynrei u la ong ba lada long kaba lah dei ban ieh beit kumba u long.
“Ngam pyrshah ia kano kano ka niam hynrei dei ban don ka jingbeit jingryntih namar ba haduh kine ki snem, ym ju don ka jinghuri hura shaphang une u maw", u la ong u Babu Chosterfield haba twad jingmut u Rupang halor kumno u sngew halor ka jingshna ia u Diengphna halor utei u maw.
U Babu Chosterfield uwei na ki nongthoh bad u nongrwai ba pawnam ka jaitbynriew, uba thaw bad rwai ia utei u maw, u la ong um sngewpher ia ka jingbuh Diengphna halor u maw namar ba kum u nongthoh kot bad nongthaw jingrwai u la dep pyndep ia la ka kular ban pynsahnam shaphang une u maw ba donkam uba don ha Raid Iapngap, ka Ri-Bhoi.
“Katba lah ia ki matti uba rim ba jah dei ban pynneh pynsah kumba ki long", la ong u Babu Chosterfield bad bynrap ba ha katei ka thain dei tang une u maw ba la ieng sakhi kum ka khana ia kato ka thain.
U Babu Chosterfield u la ong ba ha ka por ba u leit ban wad jingtip shaphang utei u maw, u la leit sahmiet bun sngi ban iakren iakhana bad ki paidbah katei ka thain bad ki briew kiba don jingtip shaphang jong u maw bad kiwei kiwei.
“Hadien ba la lah ban lum ia ki jingtip shaphang u mawiambei, nga la pynmih ia ka jingrwai shaphang jong une u maw ha ka kyrteng ka kot kaba u la pynmih ka ‘Saimuka ka Duitara’, u la ong Babu Chosterfield uba sdang rwai naduh ba u dang dap 12 snem ka rta.
Hynrei ha kawei ka liang, u la pynpaw ia ka jingsngew kyndit ban iohi ba u maw u la kylla dur bad um long kumba la paw ha ki snem ba u don ma u bad kane ka la long kumba la paw ha ki lad pathai khubor.
U Babu Chosterfield u la iathuh ba la thaw ia ka jingrwai shaphang une u maw ha u snem 1974-75.
U la lah ban pynmih ia kane ka jingrwai hadien ba la trei minit ban wad jingtip bniah da kaba pynlut bun phew sngi bad bun taiew.
“Nga la sah ha katei ka jaka da ka taiew, nga shah hikai ban nang ia ka ktien jongki briew bad nga la thaw ruh ia ka jingrwai ha ka ktien jong katei ka thain", u la ong.
Katkum ka jingiathuh jong u Babu Chosterfield, une u maw u iathuh ia ka khana shaphang ka jaitbynriew kumno u nguid ia ka khun katba ka dang shong halor jongu haba ka kmie ka dang trei ha lyngkha.
“Ka khun ka la khot wan noh seh mei ba u maw un sa nguid hynrei ka kmie ka dang bunkam ban trei lyngkha, ka la shu ong ap shi ap bad ynda ka la wan phai na lyngkha ka la lap ba ka lap sa tang u shniuh jong ka khun hajrong maw", u la iathuh.
U la iathuh ba ki briew na katei ka thain Raid Iapngap ki la ai syrnod ruh ia u halor ka jingthaw jingrwai bad ka jingtrei jongu ban pynsah nam ia une u maw uba don ha katei ka jaka jong ka Raid.
Shillong, 20 Jylliew:Ki 24 kynta ba ladep, ki dei ki kynta ba jur slap tam ha ka nongbah Shillong, na ka bynta u snem 2013, ha kaba ka jingjur slap, ka la poi sha ka 78.
6milimetre.
Na ka jingkhein jong ka tnat peit mariang, ka Meteorological Department jong ka sorkar India, kaba don ha Upper Shillong, la iathuh ba ka jingjur slap, ha kine ki 24 kynta, ka dei ka bym pat ju jia satia ha kane ka snem, ha kaba la shim ruh, ba ka dei ka snem, kaba kham duna slap, ban ia kiwei pat ki snem, haduh kane ka shiteng snem.
Wat la ki 24 kynta ba ladep, ki dei makna ki kynta kiba jur slap bha, hynrei ka jingshit jingkhriat, ha  ka nongbah Shillong, kam shym la hiar satia bad la sngewthuh ba ka mariang, ka don ha ka jingshit lhop bad na ka jingkhein, kaba la ai da katei ka tnat, la pyni, ba ka jingshit ka poi sha ka 24.
8 degree, katba ka jingkhriat, ka poi tang haduh 17.
6 degree.
Ha Sohra ruh ha kine ki 24 kynta ba ladep, ka jingshit ka poi sha ka 26.
2 kaba shit eh bad kaba khriat eh, ka long 18.
4 bad la iohi ba ka Umiam, ka jingshit ka poi haduh 30.
2, katba ka jingkhriat ka long tang haduh 20.
0 degree.
Jowai, 21 Jylliew:Ha ka jingiakynduh kaba shisngi halor ka mat Civic and Citizenship and Peer Education kaba la pynlong da ka Society for Urban and Rural Empowerment (SURE) haka hall jong ka dong Banan haka shnong Nongtalang, u nongkren ba hakhmat ha kane ka sngi u Rev.
H.
H.
Mohrmen haka presentation kaba ula ai, ula ong ba ki nongshongshnong ki dei ban sngewthuh ruh iala ka jong ka kamram bad ym ban nang tang ban dawa iala ka jong ka hok.
Haka jingkren jong u halor ka phang Civic and Citizenship ula pynkynmaw ba ka jingmut ban tynrai jong ka ktienphareng  citizen ka wan naka ktien Latin kaba mut ka jingitylli jong ki briew hapoh ka nongbah ne ka kynhun.
Namar kata ka tynrai jong ka ktien citizen ka dei ka jingiatylli, kaba mut ka jingiatylli na ka bynta kaba bha ka miat jong uba bun balang.
Ka thong jonglang jong ka jinglong ki nongshongshnong kiba bha ka dei ban ialeh ban kynjoh ia ka bha ka miat ka roi ka par jong uba bun ba lang.
Ha kane ka jingialang la iadonglang ruh ki samla pule naka Nongtalang College, ka Martin Luther Christian University; Nontalang centre, ki samla naka Seng Tylli-i-hun ka Nongtalang bad ki samla bad ki nongshongshnong naki dong kiba pher bapher jong ka shnong Nongtalang.
Nalor ka jinghikai halor ka jingmut jong ka jinglong nongshongshnong babha (good citizenship) la ioh ruh iaka jingkren halor ka phang peer education kaba hikai iaki samla kumno ban iaid haka lynti kaba dei wat hapdeng ki jingpynshoi kiba bun haka imlang sahlang khamtam naki paralok lajong iakaba la ai da I kong Leiki Suchiang.
Haka jingkren jong u, u Chairman bad Rangbah jong ka dong Banang u ma S.
Lyngdoh ula ong ba kane ka dei ka sien kaba nyngkong ba la pynlong ia kum kine prokram hapoh ka shnong ka thaw bad kane ka prokram kaba shisngi kala ai jingmyntoi shikatdei eh khamtam iaki samla.
Haka jingkren ban pynwai iaka jingialang u ma S.
Phillip Mukhim ula ong ba bunsien la ju pynlong ia ki prokram tang sha sor, hynrei kane ka seng kala pynlong ia kane ka prokram haki Nongkyndong khnang ba ki samla ha nongkyndong ruh kin ioh jingmyntoilang.
Ia kane ka prokram la bei pisa daka District Planning Department jong ka West Jaintia Hills District.
Shillong,21Jylliew:U General Secretary ka NPP State Unit, uba dei ruh u in-charge  jong ka East Khasi Hills District U Bah  I Mar baniang, u la phah ia ka shithi iehnoh kam jong u kum u General Secretary ka NPP sha u President jong NPP Meghalaya State Unit.
U Bah Marbaniang u dei u dkhot ba shitrhem bha jong katei ka seng naduh ki por ba u dang don bad ka NCP kumjuh ruh naduh ba la thaw ia ka.
U la bat ruh ia kiba bun ki jaitkam hapoh ka NCP bad ka NPP kum u nongialam hynrei mynta ka sngi utei u Rangbah u la pynbna ba un shongthait noh da kaba phah ia ka risain jong u sha ka seng.
Shillong, 21 Jylliew:Ka tnad sport ka jylla ka la ai jingiarap sha ka kong Wansuk Myr thong T.
2 lak halor ka jingjop jongka ban kiew ia u kliar lum Mangkashang kum kawei na ki kynthei Khasi ba nyngkong eh na kane ka jylla.
Ia kane ka jingpyn kup burom la pynlong da ka tnad sports bad la pyndonburom da u mynrei ka tnad u Zenith Sangma hynne ka sngi ha ka jingialang kaba long ha secretariat.
U Zenith u la aiti ia ka cheque bad ka syrnod sha ka Kong Wansuk.
“Phi la pynsarong ia ka jylla Meghalaya ban long ka kynthei ba nyngkong ban kiew ha u kliar lum Mangkashang", la ong u Zenith bad bynrap ba kane ka dei ka jingkut jingmut bad ka jinglenlade jong phi.
U la ong ba ka Kong Wansuk kan long kum ka nongrah khubor sha ki samla ba kin ioh mynsiem.
Shwa ia kane u Director General of Police (DGP) u Prem Singh u la ai jingmut ba ia ka jingjop jong ka Kong Wansuk dei ban pynkup da ka khu snam kaba biang kumba leh kiwei ki jylla ia kiba wanrah nam ia la ka jylla.
U Singh u la iathuh ba ka sorkar Assam ka la ai khusnam haduh T.
20 lak ia ki briew kiba wanrah ia ka nam bad ka burom ia ka jylla kiba iashim bynta ha ka jingkiew lum ha katba ka  Manipur bad ka Mizoram ki ai T.
10 lak bad T.
5 lak.
Ka Kong Wansuk ka dei ka pulit jong ka Meghalaya bad kan sa ioh ia ka jingkiew kyrdan sha ka Assistant sub inspector.
Ka kong Wansuk ka dei kaba ar na jylla Meghalaya ban jop ban kiew ia u lum Mangkashang hadien u Bah Gary Jarman Lamare.
Imphal, 21 Jylliew:U Okram Ibobi, Uba long u myntri rangbah jong ka jylla Manipur, u la pynbna ba ar tylli ki hostel ba thymmai ba la tei ha Khu-man Lampak Sports Complex, yn sa plie paidbah noh ha u bnai Nohprah mynta u snem.
U Ibobi u la ong ia kane kum u kongsan ha ka jingpynhap pyrda ia ka coaching camp kaba 21 sngi na ka bynta ka table tennis ba la pynlong da u coach jong ka North Korea, u Kim Song Han ha Indoor hall jong ka National Sports Academy ha Khuman Lampak.
U Ibobi u la ong shuh shuh ba kitei ki hostel kiba thymmai kin ai jaka sah ia ki nongialehkai jong ka jylla kiba ialehkai ha kiba bapher bapher jong ki jait jingialehkai bad kin ioh ia ka jinghikai kaba pura na ka bynta ar snem eiei hapoh ka jingpeit jong ki nonghikai nabar ri.
Ka sorkar jylla kan shim ia baroh ki lad ki lynti kiba ka lah ban ai jingkyrshan bad ai jinghikai ia ki nong-ialehkai jong ka jylla ba kin ioh rah ia ki takma ksiar ha ka olimpik ka ban sa wan ha Rio de Janeiro, Brazil bad ha kiwei kiwei ki lympung ialehkai jong ka pyrthei.
U Okram Ibobi u la pynpaw ruh ia ka jingthrang jong u ban kham kyntiew ia ka jingpynmih boarding bad kiwei kiwei ki bynta kiba donkam ha ka roi ka par jong ka jylla hapoh ki khyndiat por.
Ia kane ka table tennis coaching camp la pynlong naduh ka 28 tarik Jymmang, 2013.
La don haduh 53 ngut ki nongialehkai kiba la wan ban iashim bynta ha kane ka coaching camp kynthup khyndai ngut na Nagaland, Mizoram, Tripura bad Arunachal Pradesh.
Shillong, 21 Jylliew:Ka KSU Mawjrong Laitkroh Unit kala pyrshah ia ka jingthmu jong Executive Committee (EC) jong ka KHADC ban pynduh noh ia ka Laitkroh Konstitwensi.
Ha ka kyrwoh ba la pyllait mynta ka sngi ka KSU ka la ong ba ka jingthmu ban pynduh iaka Laitkroh Konstitwensi kadei ka jingleh da ka bor hapoh ka jingialam jong u CEM ba mynta u Bah Pynshngainlang Syiem.
“Hato don kaei kaei kaban pyn myntoi ia u ne ia kino kino kiba ai buit ia u", la kylli ka KSU bad la bynrap ruh ba ka jingleh laplah ban ai kyrteng Langkyrdem Laitkroh kan nang pynsuba shuh shuh ia ka seng,kaei ka jingsngew jong u CEM, balei um ai kyrteng ia ka Konstitwency ba mih kyrteng ma u.
Ka KSU Laitkroh Unit ka la ai jingmut ba dei ban pynsangeh shuwa ia ka jingthmu ban pynduh ia ka Laitkroh namr ym shym laleh katkum ka riti shynshar paidbah.
Ka la byrthen ruh ban pynlong da ka jingiakhih lada ka Executive Committee kam sngap.
Bamsap ka MeSEB ha kaNongpoh, 21 Jylliew:Ka Hynñiewtrep National Youth Front (HNYF) na ki ar tylli ki Circle ba kynthup ia ka Umsning Circle bad ka Mawbuh Circle, ki la lap ba ka jingtei ia ka Umsning Fishery Farm jong ka sorkar, ia kaba la aiti sha ka MeSEB ban tei ia ka, ka la long tang dep rukom, ha kaba ka MeSEB ka la tei haduh 9 tylli ki pung symbai dohkha kiba la pei bad kiba la tap da u phlang suda ha kine ki sngi.
La lap ruh ba ka pung ban pynkha symbai dohkha la dep ban shna hynrei kitei ki 9 tylli pat ki pung ban buh ia kitei ki symbai dohkha kim long ban pyndonkam, namar ka jingtrei torti jong ka MeSEB, la kynnoh ka HNYF.
Kane ka seng, lyngba u Bah Apbor Nongrum, President ka Mawbuh Circle bad u Samla Bantei Umbah, President ka Umsning Circle, ha ka kyrwoh ba ki la pyllait mynta ka sngi, ki la kynnoh ruh ba kane ka jinglap ka seng ka pawshai ba ka sorkar ka la pynsyrwa kai ia ka pisa jong u paidbah ha katei ka jaka.
Kitei ki ar ngut ki President ki la ong ruh ba hato ka sorkar kan dang shaniah mo ha katei ka tnat MeSEB ban shimti nangne shakhmat ban pyntrei ia kane ka skhim, haba kat kine ki jingtrei torti jong ka la lap mynta pylleiñ pylleiñ, kaba long kum ka jingpynsyrwa kai bad kaba bun tang ka bamsap na katei ka skhim.
Haba phai pat sha ka Mawpun Fish Seed Farm, ia kaba la pyntrei hi da ka tnat Fishery, ka seng ka lap ba katei ka jaka ban buh pynkha symbai dohkha bad buh ia ki symbai dohkha na ka bynta ban sam sha ki nongrep, ka long shisha kaba dei ban iaroh, katkum ka kam ba ki trei kaba itynnad shisha, kat haduh ba ka sorkar jylla ka la ai khusnam ia u Bah L Kharkongor, JE katei ka tnat ha ka sngi ba plie ia katei ka Fishery Seed Farm, kaba la tip ruh kum ka jaka ai jinghikai ne ka Meghalaya State Fishery Research & Training Institute (MSFTRTI), kaba long pat mar khongpong na ka rukom pyntrei ia ka Umsning Fishery, la ong kitei ki nongialam katei ka seng.
Ka seng ruh ka ai jingiaroh ia ka rukom pyntrei ia katei ka Research & Training Institute ha Mawpun, kaba la pyntrei bha da utei u JE katei ka tnat, kaba la dei shisha ban ai jingiaroh naduh ka dur ka dar bad ka jinglong jingman jong ka, kaba iahap bha ha katei ka jaka.
Hynrei balei pat ia ka Umsning Fishery, kaba la sah lyngkreng, la ong kitei ki nongialam ka seng.
Katkum ka jingwad jingtip ka seng, ka jingpynlut na ka tyngka jong ka sorkar ban shna ia ka Umsning Fishery Projek ka long haduh T.
1.
99 klur, na ka skhim RKVY jong u snem 2008-09 bad 2009-10, katba ka jingtrei kam shym la paw haei haei ruh, hynrei da ki pung ba pei suda.
Hynrei haba phai pat sha ka MSFTRTI ha Mawpun, la shem ba ka jingtrei ka long kaba iaid beit bad ryntih kaba la pynlut na katei kajuh ka mang tyngka sorkar, jong u snem 2010-11 ha ka jinglut kaba T.
2 klur, ki la ong.
Lada nujor ia kitei ki ar tylli ki jaka buh dohkha jong katei ka tnat, ka seng ka lap ba ha ka Umsning Fishery Farm, ki don ki kam bamsap na ka tnat MeSEB naduh kitei ki snem, ki la kynnoh.
Jowai, 21 Jylliew:Ka Jaintia Students’ Union (JSU) hadien ba la kut ka jingaipor kaba 30 sngi ia ka Sorkar ban pynioh ia ki lai tylli ki jingdawa jongka seng kata ka Blood bank, ka jingkyntiew kyrdan iaka Jowai Civil Hospital Jowai bad ban pyntreikam noh iaka Civil Hospital kaba don ha Ialong, ka Union ka la leit jurip biang sa shisien ia kine ki mat jingdawa ha kaba la lap ba ka sorkar Jylla kam patiaw satia ei ei ruh em.
Kumta halor kane ka jingmynthi jongka sorkar wad hadien ka jingiaishah kaba slem na ka liang ka JSU kan pynlong ia ka CEC ha ka 22tarik Jylliew 2013 ban shim syndon ia ka rai ban pynlong da ka jingkhih paidbah ha baroh kawei ka Rilum Jaintia.
Kumban shu pynkynmaw ka JSU ka la dawa naka Sorkar na kapor sha ka por halor kine ki lai tylli ki jingdonkam kiba ha khlieh duh naka bynta ka im ka iap jongka Jaitbynriew jongngi hynrei pleng ka sorkar kam sngap satia, ka Civil Hospital Kaneh kumjuh tang 100 jingthiah, ka Blood bank ka dap tang ki tiar khlem pyntreikam bad ka Ialong Civil Hospital kala jan kylla Iingjah khlem pyntreikam, kat ba ki paidbah ki dang kordit kordit katba nangmih ki sngi bad ki mynsiem ba kordor jongka jait bynriew jongngi ki duh na ka por sha ka por.
Ka seng, ka  kyrpad ia baroh ki dkhot  jongka CEC na ki Circle bad Unit bapher bapher ba kin wan sha kane ka jingialang kumba la dep ban pyntip shaki khnang ba ka rai kan long kaba biang.
Ha ka juh ka por la kyrpad ia baroh ki dkhot  jongka JSU ban long kiba la pynkhreh ban na ka bynta kane ka Prokram, ong ka kyrwoh na U Ma  Emperor Bareh, General Secretary,  JSU.
Shillong, 21 Jylliew:U Chief Executive Member (CEM) ka KHADC u Bah Pynshngaiñ N Syiem u la iathuh ba u la tyrwa sha u CEM ka Karbi Anglong Autonomous Council (KAAC) ban don ka jingiapruid dak bha ia u pud u sam hapdeng ka kine ki ar tylli ki Autonomous District Councils (ADCs).
“Ngi dei ban tip ia ki jaka kiba hap hapoh u pud u sam jong ngi.
Ngi pynlong ia kajingjurip lang ban kdew ia ki jaka jong ngi bad ki bym dei" la ong u bah Pynshngain haba jubab ia ka jingkylli ba la wanrah da u MDC ka Mawkyrwat u bah Enbin K Raswai  hapoh ka iing durbar hynne ka sngi.
Shwa ban leh ia kane, donkam ban iakren iashong jingialang hapdeng kine ki ar tylli ki ADC, u la ong Bah Pynshngain.
“Ka jingialang kaba nyngkong jong kine ki ar tylli ki Council yn sa long shen" la ong u CEM ka KHADC.
Halor ka jingwan skud jaka ka Assam sha ka thain Sabuda ha Ri-Bhoi district,  u CEM u la ong ba u la iakren bad u CEM ka KAAC.
Shillong, 21 Jylliew:U Chief Executive Member (CEM) ka KHADC u Bah Pynshngaiñ N Syiem u la iathuh ba u la tyrwa sha u CEM ka Karbi Anglong Autonomous Council (KAAC) ban don ka jingiapruid dak bha ia u pud u sam hapdeng ka kine ki ar tylli ki Autonomous District Councils (ADCs).
“Ngi dei ban tip ia ki jaka kiba hap hapoh u pud u sam jong ngi.
Ngi pynlong ia kajingjurip lang ban kdew ia ki jaka jong ngi bad ki bym dei" la ong u bah Pynshngain haba jubab ia ka jingkylli ba la wanrah da u MDC ka Mawkyrwat u bah Enbin K Raswai  hapoh ka iing durbar hynne ka sngi.
Shwa ban leh ia kane, donkam ban iakren iashong jingialang hapdeng kine ki ar tylli ki ADC, u la ong Bah Pynshngain.
“Ka jingialang kaba nyngkong jong kine ki ar tylli ki Council yn sa long shen" la ong u CEM ka KHADC.
Halor ka jingwan skud jaka ka Assam sha ka thain Sabuda ha Ri-Bhoi district,  u CEM u la ong ba u la iakren bad u CEM ka KAAC.
Dehradun, 21 Jylliew:La ioh sei sa 40tylli ki met iap, na ki bynta jong ka Haridwar, ha kaba ka jingiap shlei um, mynta ka la poi sha ka 550ngut bad ka jingtrei bor bah ban pyn kynriah ia ki 9hajar ngut kiba dang sahkut ha Kedarnath bad Badrinath, ka dang iaid bteng, da ka jingpyniaid ia ki 40tylli ki helicopter.
U Vijay Bahuguna, myntri rangbah ka Uttarakhand, u iathuh ba katei ka dei ka jingkhein, ia ki met iap, kiba la ioh ban sei na um bad kiba dang per ruh haduh mynta.
La iathuh ba ha Haridwar, kaba hap ha Uttarakhand, la ioh ban sei ia 40tylli ki met iap, na ka daw jong ka jingshlei um kaba jur.
Ka jingkiew jong ka wah Ganga bad Sharda, ka dang iai bteng ha Uttar Pradesh bad ha kajuh ka por, ia ka surok kaba leit lyngba ka UP bad ka Haryana, kam shym long iaid kali satia mynta la saw sngi kynthih.
, namar ba ka jingkieng kaba iaid lyngba ka wah Yamuna, ha Shamli District, ka la khang namar ka jingbym shngain ka iaid ka ieng.
Mynta ki helicopter, ki dang iai pyn kynriah, ia ki briew sha ki jaka ba shngain, ha kaba ki don haduh 50hajar ngut ki briew, kiba dei ban kynriah noh, namar ka jingnang kiew jong ka um sha ki bynta bapher jongka Uttarakhand.
Shillong, 21 Jylliew:Ka HNYF-Western Region ka sngew bitar jur hadien ba ar ngut ki tymmen na ka thain Langpih ki la shah kem ha ki pulit Assam.
Ka HNY-WR ka la kynnoh ba kane ka la jia namar ba ka sorkar Meghalaya kam shym la shim khia ban pynbeit ia u pud u sam bad ka Assam.
Kine ki tymmen ar ngut kila shah kemla tip kyrteng Bah Endro Lyngdoh Mawnai bad u Bah Wendro Lyngdoh Mawnai kiba ka don hapdeng ka 60-70 snem bad ki la shah rah mynta ha ka Boko Police Station hadien mynta pat ki don ha Central jail ha Assam (Guwahati) bad ia kine ki tymmen la pyn ngat ia ki ha ki ain bapher bapher la kum ki nongtuh nonglute hynrei ka jingshisha ki dei tang ki nongrepKa HNYF-WR ka kyntu jur ia ka sorkar Meghalaya ban shim khia halor kane ka kam namar ba kim dei ban shu kular tang ha ki por elekshon.
Kine ki tymmen nalor ki dei ki briew kiba duk namar kim kot bor ban ioh jamin na ka sorkar Assam, la ong ka HNYF-WR.
Ka HNYF Western Region ka iaroh ia u MLA ka Rambrai u Bah K P Paniang ba ula shim  khia halor kane ka jingjia bad ia ki MDC kiba la ia kren ha KHADC ban ia kren ia kren ia kane ka jingjia.
Jowai, 21 Jylliew:Kawei ka samla kaba la tip kyrteng kum Dindemom Tariang 15 snem ka rta kaba dei ka  khun jong ka kong Mian Tariang na ka shnong Umsalang ka shong kaba don ha jan ka shnong Moopyut West Jaintia Hills District,  ka la jah na la iing hynnin ka sngi 20.
06.
2013 naduh ka por  7 baje mynstep, ha ka  por ba kane ka samla ka jah na iing ka phong da ka sweter rong saw ryngkat ka jainkup rong jyrngam bad ka  phong ruh da skad rong iong.
Ha ka jingiadei bad kane ka jingjia na ki liang kiba ha iing ha sem jong ka  ki la kyrpad ia kino kino kiba iohi ne lap ia kane ka samla ba kin sngewbha ban phone ha kine ki number: 985 6888831/8014813334/8575437106.
Shillong, 21 Jylliew:U MDC ka KHN AM na Jaiaw u Bah Adelbert Nongrum  u la takrain ia u Myntri Rang bah ka jylla u Dr Mukul Sangma uba la pynslem ban pyntreikam ia ka kaiphod ba la ai da ka High Level Committee  on Influx (HLCoI) kaba la ai jingmut ban pyntreikam da ka Inner Line Permit (ILP) ha kane ka jylla.
“Kane ka jingleh jong u Myntri Rangbah ka pyni ba um sngew khia ei ei ia ka jingma na ka jingwan tuid ki briew nabar sha kane ka jylla kaba la ktah jur ia ki trai jaka trai muluk" la ong u Bah Adelbert haba shim bynta ha ka jingiakren ia ka mang tyngka jong ka KHADC hynne ka sngi ha iing durbar.
“Ngi lah ban iohi da ki khmat kumno ki trai jaka jong kane ka jylla ki la kylla rit paid ha la kajong ka jaka da ka jingwan tyllep ki briew kiba nabar.
Kane ka la jia ha baroh kawei ka jylla kynthup ha ka nongbah Shillong.
Lada ym tehlakam ia kane, nga sheptieng ba ki trai jaka kin sa kylla nongwei ha la kajong ka ri"  la ong u MDC ka KHNAM.
Kum u nongmihkhmat paidbah ba la bynshet da ka riti synshar, u la ong ba um lah ban shu sngap ia ka jingleh jong u Myntri Rangbah ka jylla halor kane ka ishu kaba donkam palat ia ka jylla bad ka jaitbynriew.
“Ngam shah ba u Myntri Rangbah un ialehkai bad kane ka mat kaba dei bad ka iap ka im jong ka jaitbynriew Khasi" la ong u MDC ka Jaiaw.
U la ong ba lada kiwei ki jylla kum ka Mizoram bad ka Nagaland  ki lah ban pyntreikam ia ka ILP, ym iohi ei ei ban don jingeh ban pyntreikam lem ha kane ka jylla ruh.
U MDC ka  KHNAM u la ong ba u Myntri Rangbah ka jylla u la ong ba ka sorkar ka don ki lad ba kham biang ia ka ILP.
Hynrei kaba sngewsih ka long ba u Dr Sangma um shym la pynpaw ia kita ki lad kiba kham biang ban ia ka ILP ban tehlakam ia ka jingwan ki briew ba nabar"  la ong u Bah Adelbert.
U la ong ba ka sorkar jylla kam dei shuh ban pynslem ban pyntreikam ia ka ILP kumba la ai jingmut da ka HLC on Influx ba la khlieh da u Deputy Chief Minister barim u Bah Bindo Mathew Lanong.
U la kyntu ia u CEM  ka KHADC u Bah Pynshngaiñ N Syiem ban buddien ia kane ka kam bad ka sorkar ban dawa ba dei ban pyntreikam beit da ka ILP khnang ban iada ia ka jaitbynriew na kiwei ki jaitbynriew.
‘Nga kwah ba u CEM u dei ban pan ia ka kaiphod jong ka HLC na ka sorkar jylla ban iathuh sha ki paidbah ia kiei ki jingai jingmut jong katei ka komiti ban tehlakam ia ki mynder"  u la bynrap.
Shillong, 21 Jylliew:Mynta ka miet, la iathuh ba uwei u bar Jylla, ula shah pyniap ha ka sor bah Tura bad nangta sa kawei ka kali, ka la ingkhong, haba la thang da u paidah ha katei ka nongbah, na ka daw ka jingkhie bitar halor ka jingher ki khubor ham saia, ba kawei ka khynnah samla, ka la shah bat bor ha ki bar Jylla.
Ha ka por janmiet mynta ka sngi, ka la don ka jingpynher khubor hamsaia, ba kawei ka khynnah samla, ka la shah leh beijot ha ki san ngut ki shynrang bad katei ka khubor, ka la saphred ha ka sor bah Tura baroh kawei bad ha katei ka jingjia, la don ka jingktah kti bad shoh ia lai ngut ki briew, ha kaba la hap ban leit phah sumar mar mar sha Tura Civil Hospital.
U Pravin Bakshi, Deputy Commissioner ka West Garo Hills, u iathuh ba katei ka khynnah, kaba la pynher hamsaia, ka dei kaba la kynnoh, ba la bat bor da ki khar nongbylla, hynrei u iathuh ba haduh mynta, ym pat lah satia ban lap bad pynthikna, la katei ka jingjia ka dei shisha ne em.
Katei ka jingjia, ka la pynlong ia ki paidbah, ba kin leit tur sha Civil Hospital bad ki la kawang maw ia katei ka hospital bad don ruh ki jingkawang maw bad ki jingthang kali, ha ki katto katne jaka jong ka nongbah Tura.
Namar ka jingjia, kaba la i syier, U DC, ula pynjari noh da ka korphiw, kaba treikam naduh 7baje mynta ka miet ha ki bynta jong ka sor bah Tura bad kiwei de ki jaka ba marjan.
Kiwei pat ki khubor, ki iathuh ba ki don ki nongbylla kiba dei ki Muslim, ki la pyrshang bat bor ia kawei ka khynnah samla, kaba dang 16snem ka rta, kaba anna ka met, ha ka dong Jaga, kaba don ha ka sor bah Tura.
Kane ka jingjia, ka la pynmih ia ka jing ia khih bitar jong u paidbah, ha kaba ki la ia thuh ba ki la shoh ia kitei ki lai ngut ki khar Muslim bad hangta ka sdang ka jing ia lun maw ha Civil Hospital bad ka jing ia thang taiar kali bad kiwei ki jingiashoh ia dat.
Ki pulit, ki la hap ban siat pyntieng sha suin, na ka bynta ban pynpra ia ki paidbah, kiba ia lum lymbung ha Civil Hospital, Tura.
La ioh jingtip ba u nongshondur jongka Meghalaya Times u la shah pynpait ka Camera ha u paidbhur hakhmat jongka Civil Hospital Tura.
SHILLONG 21 Jylliew:  Ha ka jingjia ba kham sngew phylla, hynne ka sngi u Executive Member u bah Lampham Blah u la ong ba ka la ioh lum T.
5 spah na ka khyrdop kaba la buh haduh 15 ngut ki nongtrei.
Kane ka dei ka khyrdop ha 14th Mile Northern Range kaba don ha Byrnihat ka Ri-Bhoi.
Kane ka jubab na u EM ka la pynlyngngohia ki MDC kiba don ha ka dorbar kumno ka la buh nongtrei haduh 15 ngut hynrei ka pynmih pat tangT.
5 spah ha ka shi snem.
U MDC ka Nongthymmai u Bah Latiplang Kharkongor u la ong ba ka long kaba sngew lyngngoh kumno kham bun ki nongtrei ban ia ka jingioh lum jong Council.
Bun ki MDC kiba iashim bynta ha ka jingkylli halor, kane ki la lyngngoh hi ngain ia kane ka rukom treikam ka KHADC.
U EM Bah Lamphrang haba jubab u la pyni nia ba la buh haduh 15 ngut ki nongtrei ha katei ka khyrdop ka dei namar ba ki nongtrei bunsien ki la hap ban leit beh ia ki trok ban bat namar ba kim ju ieng haba phah ieng ban shim khajna.
U la ong ruh ba kam long kaba shngain ban buh nongtrei tang khyndiat namar ba jaka ka don mar khap bad ka Assam ha kaba ki trok ki pynher ban lait ban siew khajna sha ka KHADC.
Hynrei kaba sngew phylla shuh shuh, ka long ba na ka khyrdop kaba don ha Umling ha ri-Bhoi hi, ym pat ioh jingkhein satia haduh mynta.
Haba jubab ia ka jingkylli, u bah Lamphrang u la ong ba ia kane ka khyrdop dang pan jingkhein na ki nongap namar ba kim pat lah ban ai sha ka Council.
U la ong ba ka Council kan sa bat noh ia ka tulop jongki, lada kim pat ban wan ai jingkhein shen.
U la iathuh napdeng ki 13 tylli ki khydrop ka KHADC, dei tang kaba ha Shillong Range ba la aiwai ha uwei u briew ba kyrteng kum u B Nongrum bad dei ruh na kane ba la ioh bun tam ka khajna kaba long T.
29,85,180.
Shillong,21 Jylliew:Uwei u khar Bangladesh u la shah kem hynnin ha ki pulit ka nongbah na Khyndai Lad bad ka pisa Bangla kaba T.
2.
70 lak.
Une u khar Bangla u dei uba donkti ban pyniaid iew ia ki pisa thok bad uba shah thwet ruh ha ki pulit.
Na ka met jongu, la ioh kurup ka pisa Bangla kaba kot  2.
70 lak, ar tylli ki SIM card ka Bangladeshi, saw tylli ki SIM Card ka Indian ha kaba kawei ka dei na Kashmir, bad kawei ka mobile.
Katkum ka jingiathuh ki pulit, une u khar Bangla la tip kyrteng kum u Md Bulbul Islam, 23 snem ka rta uba dei na Pratapur, Goiinghat, Sylhet district ha Bangladesh.
La kem ia u na Khyndai Lad hadien ba la ioh jingtip ba bniah ia ka jingdon jongu ha katei ka jaka hynne ka janmiet.
“U dei uba la shah thwet halor ka jingdonkti ban pyniaid iew ia ki pisa thok" la ong ki pulit.
La kem ia u ha ka por 2 baje janmiet.
Shillong, 23 Jylliew:Ha ka 21 tarik mynta u bnai, ha ka por kumba 5:30 baje janmiet, ki runar ki la lun maw kulmar ha Nongmensong ha kaba kawei ka Dari Sumer, 16 snem ka la mynsaw jur na khlieh.
Ha kawei pat ka jingjia, la iathuh ba kawei ka Tata Nano No.
ML-05H-0684, kaba mih na Mawryngkneng ban leit sha Puriang ka la kylla mynta ka sngi ha Mawrishan, National Highway 44.
Ha katei ka jingjia, uwei u Stephan Kharduid, 39 snem u la mynsaw jur bad hadien u la khlad noh ha PHC Mawryngkneng.
Ar ngut kiwei pat ki la mynsaw bad kine ki dei u draibar Bah Chesterwell Myrboh, 30 bad u Leader Myrboh,41 ba na ka shnong Nongdawah.
Ka jingjia, ka dei ha ka por kumba 3:20 mynta ka janmiet.
Shillong, 23Jylliew:Ka Meghalaya Youth Foundation ha ryngkat ka jingiatreilang bad ka  Mission Trust, Bawri Netharalaya, Shillong ka la pynlong ia ka jingsumar khmat ei  “Free Eye Check-Up Camp" ha ka shnong  Markasa kaba hap hapoh  Mawthadraishan Block, West Khasi Hils District ha ka 21 tarik mynta u bnai naduh ka por 11:30 mynstep.
Kumba  140 ngut eiei ki paidbah kiba la wan na ki shnong bapher bapher kum na  Markasa, Umjakoid, Umsaw, Nongkasen, Pariong, Mawroh, Umkrem, Nongriat, Mawphanlur jong ka West Khasi Hills ki la wan ban shah sumar bad ban phah peit ha katei ka sngi.
Katto katne ngut na kiba la wan sha katei ka jaka la ai iit khmat ei ba kin pyndonkam, katto katne ngut na ki la iarap ba kin ioh jingsumar ei kaba kham bha katkum ki jingdonkam bad don ruh na ki kiba hap ban phah puid ha kaba kin ioh ei ia ka lad ban shah puid khlem kano kano ka jingsiew.
Ia kane ka prokram kaba nyngkong eh ba ka MYF ka la pynlong ha ka shnong Markasa la wan ban plie da ka kongsan ka Dr.
Fenela Nonglait, VC jong ka  Meghalaya State Law Commission,  ha ryngkat ka jingiadonlang jong  Chairman jong ka  Meghalaya Youth Foundation, Joannes JTL Lamare; Dr.
V.
Surong bad ki kynhun doktor ba la ia wanlang na Bawri Nethralaya  kiba la air uh ia jingsumar bad ka jingpeit ha katei ka sngi la ia donlang ruh u sordar ka  shnong  Markasa u Bah  Stenis Pyngrope,  bad ki dkhot jong ka Dorbar Shnong.
Khyndiat por shuwa ban sdang ka jingsumar bad ka check up la ioh ki jingkren na u shongknor Joannes JTL Lamare, i Dr.
V.
Surong ha kaba ki la batai shaphang ka jingdonkam ka khmat bad ki jingsumar ia ka bad kumjuh ruh ki jingbam kiba hap ban bam na ka bynta ban pyniohbor ia ka khmat ha kaba ki la kular ruh ba ka jigdonkam hadien ba la peit ia ki khmat jong ki nongshah sumar kin pyndep khlem kano kano ka jingsiew.
Haba kren kum ka kongsan ka doktor, Dr.
Fenela Nonglait ka la ong ba kiba kum kine ki prokram ki dei kiba donkam tam ban poi ha ki shnong bad ki thain  namar ba bun ngut ki paidbah kiba donkam ban ioh ia kaba kum kane ka lad khamtam ban sumar ia ki khmat jong ki.
Ka la ai khublei ruh ia ki doktor na Bawri Nethralaya  kiba la pyllait ia kip or jong ki ban don bynta ha katei ka sngi.
Nongpoh, 22 Jylliew:Ka Federation of Khasi Jaintia & Garo People (FKJGP), North Khasi Hills District, lyngba u Bah Eddie G Kharbani, President jong ka, u la ong ba ka seng ka sngewlyng ngoh ia ka jingiohlad ki Agency bapher bapher ban thung kam ia ki Security Guard, kiba dei da ki bar jylla suda ha man la ki jaka kum ha ki Industrial Area, ha Byrnihat bad Umiam bad ha kiwei ki ophis treikam.
U Bah Kharbani, haba iakren bad u nongthoh khubor mynta ka janmiet, u la pynpaw ba ka jingiohkam ki Security Guard bar jylla ban ap khyrdop, ia kaba la thung da ki Agency bar jylla ka long ka jingma kaba khraw ia ka ri bad ka jaidbynriew, namar kine ki Security Guard ki wan ban trei ban ktah ha kane ka jylla, lem bad ki kurim bad ki khun ki kti jong ki, ki la sdang wat ban iohlad ban buhai shnong ruh, kaba mynta kine ki jaidbynriew ki la sdang ban jyllei bha ha kane ka Ri-Bhoi bad wat ha ka Ri Lum Khasi ruh.
Kumta ka seng ka pyrshah ia kane ka jingthung kam ki Agency ia ki bar jylla, kaba long ka jingma kaba khraw ia ki longdien ban sa wan.
U la ong ruh balei kim thung da ki Home Guard jong ka jylla, kiba kine ki Home Guard kiba dei ki trai jylla bun na ki kim don satia ia ka kam ka jam kaba biang.
Ha ka jingshisha, ki Agency ki la dei ban khot aplikeshon ia ki Home Guard kiba ym pat iohkam.
Ha kaba iadei bad kane, na ka liang ka FKJGP, ka dawa na ki Agency ba ki dei ban pynrung kam nangne shakhmat da ki Home Guard ka jylla bad weng noh ruh ia ki Security Guard bar jylla, khnang ba ki briew kane ka jylla kin ioh ban rung kam ha ki Industrial Area bad ha ki tnat ophis sorkar ba dei ban buh ia ki, ka ban long ka jingmyntoi ia ki Home Guard ka jylla kiba la pyndep ia ka training, u la pynkut.
Dehradun, 23 Jylliew:Ki tnad ai jingiarap jong ki bor shipai Army ki dang bunkam ban thwet ia bun bah ki briew kiba dang jah rngai ha ka jingjia shlei um ha Uttarakhand, haduh mynta ki bor shipai ki dang pynlong ia ka jingwad bad ka jingai jingiarap ban pyllait im bad ban sei ia kiba iap ha ka jingjia ha Kedarnath.
U Myntri Rangbah ka uttarakhand u  Vijay Bahuguna u la ong ba ka jingiap briew ha katei ka jingjia haduh mynta ka lah ban poi sha ka shihajar ngut eiei, ha ka jingleit leit jngoh jong u ia ki tnad shipai kiba dang ai jingiarap ha katei ka jaka.
Ka jingtip na ki pulit, ka iathuh ba la ioh ba ka jingiap ka lah ban tam ia ka hajar ngut namar ba ki dang ia sei shi sei ia ki met iap.
U Lt Gen Anil Chait, commander-in-chief jong ka  army’s Central Command, uba la iadonlang ha ka jaka ba ki shipai ki dang pynlong ia ka jingai jingiarap u la ong ba ki shipai kin pyllait im bad sei ia iwei pa iwei kiba la sahkut ha katei ka jaka watla ki long ki jaka kiba long lum bad kham eh.
U la ong ruh ba kumba 8500 ngut ki shipai lum bad ki shipai ai jingsumar la phah ha katei ka jaka.
U la ong ruh ba haduh mynta ki shipai ki la io ban iarap ban pyllait im ia ki 18 hajar ngut ki briew kiba la shah ngat ha ki jaka jong ka Gangotri, Joshimath, Badrinath, Kedarnath bad  Pindari glacier.
Ka tyllong khubor ba la iohlum la iathuh ba ka don ka jingma kaba khraw ha katei ka jingjia shlei um kaba shyrkhei ha katei ka jaka ha kaba ka don ruh ka jingartatien ban dang ioh pyllait im namar ka jinglong jong ka suinbneng, ha kaba ki nongpeit suinbneng ki la batai ba u lapbah ba jur u lah ban hap hapoh kine ki ar-lai sngi ha katei ka jaka hynrei na ka liang ki bor shipai ki la kut jingmut ba shuwa ban poi u lapbah kin lah ban pyndep khambun ia katei ka kam.
Nalor ki shipai Army la ia don bynta lang ruh ki pulit  Indo-Tibetan Border Police (ITBP) bad ka  National Disaster Relief Force (NDRF) kiba dang bunkam ban ia shna ia ki lynti thymmai ha ki riat ki ram khnang ba ki briew ba la ioh pyllait im kin ioh ban iaid.
Ka khubor ba dang shu iohlum la iathuh ruh ba ka jingiap ha katei ka jaka ka lah ban poi sha ka 5 hajar ngut.
Shillong, 23 Jylliew:Hadien ba la mih ka jingiakynad, bun ki nong trei bar jylla ki la mih noh na thain Tura hadien ba ar ngut ki nongbylla ki la khlad noh bad uwei pat u la mynsaw jur hadien ka jingshah tied shah bom ha ki paidbhur halor ka jingkynnoh ba  thmu ban batbor ia kawei ka khynnah kaba don jingduna.
U DC ka Tura u la pynjari da ka korphiw ha baroh kawei ka nongbah Tura.
Hynne ka sngi u Blei la pynlait korphiw naduh ka por 11 mynstep haduh 4 baje janmiet ban ai lad ia ki nongshong shnong ba kin ioh ban leit siew leit tda ban leit jingiaseng.
Ki bor pyniaid district ha ka sngi Saitjaiñ ki la khot  jingialang jingsuk  ha kaba la wan ban iashim bynta da ki riew pawkhmat kynthup u MLA ka South Tura u John Leslee Sangma.
U Deputy Commissioner u Pravin Bakshi u la kyntu ia ki nongshong shnong ban bat ia ka shong suk shong saiñ.
Ha ka miet jong ka sngi Thohdieng, ka la mih ka jingjia ha kaba ki paidbhur ki la iakhih ha nongbah Tura hadien ba ioh khubor halor ka jingthmu ban batbor ia kawei ka khynnah da ki nongtrei bylla.
Kane ka khubor ka la saphriang kum ka ding bad ha kane ka jingjia, uwei u nongbylla u la khlad noh hadien ba la shah bom katba kiwei ki lai ngut pat ki la mynsaw jur bad la pynkit noh ia ki sha Guwahati ban pynioh ia ka jingsumar kaba kham kloi bad la ong ba uwei napdeng jong ki, u la khlad noh hapdeng ka jingshah sumar.
Namar kane ka jingjia, da ki spah ngut ki nongbylla kiba ju trei ha ki kam bapher bapher ha ki jaka jong ka nongbah Tura ki la sdang ban phet shnong ha ryngkat ka jingioh ia ka jingsynran na ki pulit namar ka jingtieng hadien katei ka jingjia.
Ia ki nongtrei bylla, la synran da ki pulit la ialam sha ka thaiñ ïew Tura hajan ka Sadar Police Station ban ap na ka bynta ki kali ban ialam bad leit buh pat sha ka shnong na kaba ki wan.
La iathuh ruh ba kiba bun na ki nabar jylla, ki la phet krad sha ki ktem jong ki CRPF kaba don ha Dakopgre namar ka jingtieng ia ka jingim.
Ki bor pyniaid district ki la pynbiang ruh ia ki kali ban iarap ban pynkit ia ki nongbylla ban leit sha la ki shnong na kaba ki wan, kum sha West bad South West Garo Hills bad kumjuh ruh sha Mankachar bad thaiñ Goalpara ha Assam.
La pynkhlaiñ ia ki bor pahara ha kaba nalor ki pulit la buh ruh ia ki pulit CRP ha baroh kawei ka district.
Ka jingjia ka la mih hadien ba san ngut ki nongtrei bylla ki la thmu ban batbor bad pyniap ia kawei ka samla kaba dang 22 snem ka rta bad kaba don jingduna ha ki dkhot met ha Mother Angela Secondary School, Tura.
La ong ba halor katei ka jingjia, na ka liang ki paidbah ki la ioh ban bat noh ia ki lai ngut ki nongbylla napdeng ki san ngut kiba kynthup ia u Md.
Raju ( 17 snem), Menekar Ali ( 19 snem) bad u Babul Sheikh ( 16 snem) bad ki la shah bom haduh ban da wan poi ki pulit.
Shillong, 23 Jylliew:Na Modrina Mansion, Laitumkhrah, Shil long, Meghalaya – 793003, ka mih ka shithi, ba la soi da ka kti jong CM Jha Chancellor CMJ University, kaba la phah sha U President ka India, New Delhi.
Ym lah ban tip, la katei ka dei ka shithi, kaba la shu thoh tang ha ka letter head jong ka Univer sity,lane lehse lah ban ong,  ba U Jha, ula don pynban ha Shillong, ha ki khyndiat sngi ba ladep, namar ba ula soi da la ka jong ka kti, ia katei ka shithi, kaba 17tarik Jylliew 2013.
Katei ka shithi, ka la ujor tyngeh ia ka jingleh U Lat ka Jylla, U Ranjit Shekhar Mooshahary, uba dei u Lat jong ka Jylla bad uba dei ruh U Visitor jong ka CMJ University.
La kynnoh da U Jha, ha katei ka jingthoh, ba ka jingleh jong U Lat, ka la buh ia ka jingeh kaba khraw ia katei ka University bad kumjuh ruh ia ki hajar ngut ki samla pule, kiba don ha ki jingpule bapher, lyngba katei ka University.
U Jha, u ong ba ka CMJ University, ka dei kaba treikam pura bha, namar ba ka don ia la ka jong ka jaka jongka kaba biang ha Jorabat, kaba ka jingheh jongka, ka poi sha ka 34 acre bad nangta ka don ruh haduh 3lac square feet ka jingheh jong ki kamra klass bapher bad sa ka hostel kaba biang la ka jong ka jong bad ka don haduh mynta 3hajar ngut ki samla pule bad ki don 107ngut ki nonghikai bad sa 100ngut kiwei pat ki bym dei ki nonghikai.
La iathuh da U Jha, ha ka jingthoh, ba ha ka 4tarik bad 30tarik Iaiong 2013, ka ophis jong U Lat, ka wad ia ki jingtip kiba iadei bad ka jingtreikam jong katei ka University, khlem da ai por, kaba biang ba kin jubab bad katei ka la ialam pynban, ha kaba ha ka 12tarik Jylliew 2013, ula phah ia ka jingmynjur jongu sha ka sorkar jylla, ban khang syndon ia katei ka University.
U Jha, u kynnoh ba U Lat, ula ju kyntait ban ia treilang bad ka University ha kine ki lai snem ba ladep, wat haba la khot ba un plie ia ka iing thymmai jong katei ka University.
La iathuh shuh shuh ba ha ka 26tarik Iaiong 2013, ula phah ia ka jingujor sha ka tnat CID jong ka sorkar Jylla, ha kaba ha ka 30tarik Iaiong 2013, la khang dam ia ka University, ha ryngkat bad ki pulit kiba don ha katei ka jaka.
Nangta la kynnoh shuh ba ki pulit, ki la kem bad leh tohmet ia ki nongtrei, ha ryngkat bad ia kiba ha iing jong ki nongtrei ruh kumjuh.
Ka dorkhas, ka kynnoh shuh ba ia U Chancellor ka University (CM Jha), la beh bad thwet la kumba thwet ia u nongpyniap briew, ba satar bha, ha kaba la phah kem, khlem jamin, da ka kashari na Shillong, wat la ula ong ba U Chancellor, um donkti ha kaba pynrung klas, ha kaba pynmih result bad wat ha kaba ai mark sheet ne ai degree ne ha kino kino ki kam ba man ka sngi jong ka University.
La kren pyrshah ruh ba ka sorkar Jylla, ka la mynjur ban khang noh ia ka University, tang shisngi hadien ka jingai jingmut jong U lat ka Jylla, kaba long ha ka 12tarik Jylliew 2013 bad U Lat, ula ai jingmut ruh ban phah tohkit da ka CBI halor kane ka kam, haba ka dang iaid mynta ka jingtohkit da ka tnat CID ka sorkar Jylla.
Ha katei ka shithi, ba la phah sha U President, ba la phah kopi ruh sha U Rupang, la ai kopi sha U Lat ka Jylla, ia u myntri rangbah, u myntri pule puthi, nalor kiwei pat ki heh sorkar ha Delhi.
Shillong, 23 Jylliew:Ka Shella Presby tery kala ioh ban plie iala ka jongka iing treikam jongka, kaba la tip kum ka “Shella Prebytery House" kaba don ha Riatsamthiah, Shillong.
Kane ka jingioh ban plie iaka iing jongka Preby tery ka dei hadien ka jingsaindur kaba la palat 12 snem mynta.
Ia kane ka iing jongka Presbytery la wan ban plie da u Pastor Rangbah, Rev DE Syiem ha ryngkat ka jingdonlang ki Pastor ka Synod Sepngi, ki Pastor jongka Presbytery, ki Tymmenbasan na ki balang jong ka Shella Prebytery, ki longkmie bad ki samla.
U Rev DE Syiem haba kren hadien ba la dep ban plie ia kane ka iing jongka Prebytery, ula ong ba kane ka dei ka burom kaba khraw kaba u Blei ula leh ia ka Prebytery bad iaki Balang baroh kiba don haka, namar ka dei lyngba ka jingai bad ka jingkyrkhu ka jongu iaki rympei iing khristan bad ka jingsbun mynsiem ki khun ka balang kaba la pynlong ba ka Presbytery kan ioh iala ka jong ka iing treikam tang hapoh ka jingiaid lynti kaba lyngkot.
Na ka liang u Rev DS Sohkhlet (Senior Executive Secretary KJP Synod Sepngi) haba kren ha kane ka sngi, ula pynpaw ba kane ka lyngba kane ka ing kaba ki khun ka Presbytery ki pyndonkam kan long ka jinghikai iakiwei pat bad kan long ka burom kaba khraw ia u Blei.
U Rev Shanbor Basan, Secretary haba kren lyngkot iaka History jong kane ka iing jongka Presbytery, ula iathuh ba ka jingmang ban pynlut ban tei ia kane ka iing treikam jongka Presbytery ka kot haduh T.
28,50,000 (Arphew Phra Lak Sanphew hajar tyngka), katba iaka dor jongka jaka ka poi haduh T.
5,18,000 (San Lak khatphra Hajar tyngka) hynrei lyngba ka jingbha sbun mynsiem da u Tbn HD Ropmay uba dei u trai jaka bad uba dei ruh u Khun ka Prebytery ula pynduna noh sha ka 4 lak tyngka.
Ka jingheh jongka jaka ka por 1343 Sq Feet.
Bad la dep ban shna iakane ka iing hadien 1snem, 8 bnai.
Ha kaba nyngkong la sdang ban pyrkhat ban tei iaka ing jongka Prebytery, ha ka jingiaseng Prebytery kaba la long ha ka Balang Phlangwanbroi, lyngba ka jingwanrah ka Tynrong District kaba la ong, “Ban buh noh iaka iingtreikam jongka Presbytery ha Shillong".
Dei hadien kane ka Prebytery kala thung iaka Sub Committee ban pynkhreh iaki jingdonkam baroh.
Kane ka jingioh ban tei iaka iing jongka Prebytery ka dei lyngba ka jingtrei borbah ki balang na ka bynta ban seibor iaka bor pisa, ha kaba ka jingiaseng samla jongka Prebytery kala ai 1,00,000, jingiaseng kynthei 1,00,000, Shella Prebytery Organisation, Shillong 50,000, ka Shella Prebytery 10,00,000 bad la mang 10,00,000 ban ioh na ka bynta ki balang kiba don hapoh u pud u sam jongka Prebytery ban seiborbah ban pyndep ia kane ka jingthmu.
Ha kane ka sngi, la ioh ruh iaki jingkren na kiba bun bad ki jingrwai na ki khun samla Shella Prebytery Organisation, Shillong, ha ryngkat ka jingdonlang u MLA/MDC ka Mawsynram Constituency Bah PN Syiem bad kiwei de.
Shillong, 23 Jylliew:Bun ki sur jingrwai Khasi tynrai ki ba ju leh ha ki shnong bad ki dong paher bapher jong ka ri khasi ki la sdang duh noh katba nang iaid ki por.
Haba ia kren bad u Babu Chosterfield Khongwir u la iathuh ba haduh mynta bun na ki jingrwai tynrai ki la duh noh ka daw ka long namar ki jingmih kiwei ki jingrwai ka juk thymmai.
U Babu Chosterfield Khongwir uwei na ki kaitor ba pawnam ka ri Khasi bad uba dei ruh u nonghikai NEHU, u la ong ba katkum ka jinglap jongu, bun ki jingrwai ne ki sur tynrai kiba ju leh ba ju don ha ki shnong ki thaw, bad ha ki dong bapher bapher jong ka ri Khasi ki la iap namar ba ki briew kim treh shuh ban bud.
Hynrei ki Classical music kim pat duh satia namar ba ki briew ki leh bad ki pynim haduh kine ki sngi, la ong u Babu Chosterfield.
Ki Classical music ki dei kum ka shad Weiking , shad Pomblang bad kiwei kiba ki briew ki pynlong man ka por ne man u snem na ka por sha ka por.
U Babu Chosterfield u la ong ba kine ki sur Khasi tynrai ki la duh noh namar ba ki briew ki la pyrshang ban bud ia kiwei da kaba klet noh ia la ka jong.
“Haba ngi bud shim ia ka jong kiwei, ngim dei ban klet ia la kajong pat", la ong u Babu Chosterfield haba iakren bad u Rupang halor kumno u sngew ia ka jinglong ki sur khasi tynrai ha kine ki sngi ba la jur ka jingwan beh ka lyer na kiwei.
Kum u nonghikai ha ka sur jingrwai, u Babu Chosterfield u la ong ba ki briew ki ia beh ia ka sur kaba ki sngew tynnad katkum ka jingbang jongki.
Haba phai sha ka jinglong ki sur jingrwai Khasi katkum kane ka juk mynta pat, u Babu Chosterfield u la ong ka Khasi Music ka iakynduh kawei ka jingeh bad kata ka long ba ka shem jingeh ha ka iew ka hat.
“Ha ka khasi music ka iap ka iew hynrei ki nongsngap ki bun", u la ong bad bynrap ba kaba donkam ka long ba dei ban wad ki lad ki lynti ban pynim ia ka iew.
U la ong ba ia ka jingrwai mynta dei ban wad ia ka jingbang jong ki nongsngap namar ba khlem ki nongsngap kam myntoi ban rwai ban pyniaid iew.
Tura, 23 Jylliew:Uwei uba la shah pyniap ha ka jingbom u paidbhur ha Tura, la tip kyrteng ba u dei U  Akabbar Ali Sk, u khun jong U Azimuddin, na ka shnong Teldhala jong ka Mancachar, Assam.
Ka sorkar Jylla, ka la siew mardor ia ka bai lutksan, kaba long T.
3lak sha ka kurim jongu, ka Asia Khatun, la iathuh da U DC West Garo Hills, U Pravin Bakshi.
La shimti ia ka met  jong uba iap da ki 200ngut kiba wan bad ka iing ka sem jongu, ha ryngkat bad arngut ki Additional SP kiba na Assam.
La iathuh ba ia kawei ka khynnah, kaba don jingduna ka met, kaba la antad, ba ka dei kaba la shah bat bor, hynrei la iathuh ba kam shym la shah bat bor satia, hynrei, ka la shu shah leh jrong kti, ha kitei ki bar Jylla.
Ka korphiw mynta ka sngi, la pynjynsur haduh phra kynta, kaba sdang naduh 9baje mynstep haduh 5baje janmiet.
Hynnin ka sngi, la pyllait ia ka korphiw tang 5 kynta.
Ki lai ngut kiba la shah ktah kti, ha u paidbah, ki don  mynta ha ka jingshah sumar ha ka hospital ha Guwahati bad katei ka dei hadien ba ki la shah kynnoh ba ki leh jrong kti ia katei ka thei samla, kaba don jing anna ka met.
Shillong, 23 Jylliew:Namar ka jingslem bad ka jingsuki ka sorkar ban pyntrei ia ki projek ba iadei ban shna surok ba pyntreikam na ka PMGSY hapoh ka por ba la buh ha u Naiwieng 2015, na ka liang u Myntri Rangbah u Dr Mukul Sangma u la tyrwa ban thaw ia hynriew tylli ki Project Implementation Units (PIUs) ban pyn sted ia ka jingpyntreikam ia kane ka skhim ba kyrshan pisa ka sorkar kmie.
Nalor ki saw tylli ki unit ba la don lypa, ka jingthaw sa hynriew tylli ki unit kan pynbha bad pynsted ban pyntreikam ia kane ka projek.
Ka jingeh ka long ba bun ki  Detailed Project Reports (DPRs) ia ki projek babun ha kane ka skhim kin wan shuh shuh" la ong u Dr Mukul.
Katkum ka jingong jong u Myntri Rangbah, ia mynta ki enjiniar kiba buh ha ki PIU ki khia than ka kam bad donkam khambun ban iarap ia ki.
“Namar kane, nga la pan jingmynjur na ka tnad Rural Development ka sorkar pdeng ban thaw sa hynriew tylli ki PIU" la ong u Myntri Rangbah.
Ka thong jong ngi ka long ban pyndep haduh 1625 km ka surok kynthup ki jingkieng haduh u Naiwieng 2015 ha ka PMGSY la ong u heh ka PWD.
Ka Meghalaya ka la ioh jingkyrshan na ka World Bank $ 238 million (T.
1330 klur).
Hadu mynta ioh pdiang T.
320 klur na ka bynta T.
373 km bad ha u Naitung yn sa aiti sa kawei ka DPR na ka bynta T.
300 klur.
Jowai, 23 Jylliew:Ka CEC jongka  Jaintia Students’ Union (JSU)  kaba la shong mynhynnin ka sngi, ka la shim iaka rai ban khot noh da ka pakhang surok miet kaba haduh lai miet kynthih kata ha ka miet26, 27 bad 28 tarik une u bnai,  ka ban sdangnaduh ka por 7 baje mynmiet bad kut ha ka por 5 baje mynstep, kum ka dak ban pynpaw ia ka jingpyrshah halor ka jingmynthi jongka Sorkarhalor ki lai tylli ki mat jingdawa ka Union kiba dei na ka bynta ka imka iap jong u paid nong shongshnong ha baroh kawei ka Ri lum Jaintia.
Ka Jaintia Students’ Union ka la dawa da ki bun bun snem na ka sorkar, ban wanrah ia ka Blood Bank ha Jowai Civil Hospital, hynrei haduh kane ka khyllip mat ka sorkar kam patiaw ei ei ruh em.
Na ka liang ka JSU kala pynpaw ruh ba ymdei tangki shithi hynrei la ia kynduh bun sien ia ki bor ba halor kata naduh ki Commissioner Secretary,  Minister I/c Health ter ter haduh ki Chief Minister bapher, hynrei kane ka jingai jingthoh bad ka jing iakynduh ka long kam kai suda.
Ka seng, ka ong ba kaba sngewsih eh ka long ba haka jingiakynduh ia u Dr.
Mukul Sangma ha ka 6tarik Nailur 2011, u la kular ban pynioh kyrkieh iaka Blood bank namar da lade u  ong ba kane ka dei kaba donkam eh, bad haka taiew ba ar jong u bnai Nailur 2011 u la leit jngoh ia ka Civil Hospital Jowai bad bthah ia u Superintendent ban pynbiang ia baroh ki jingdonkam.
Na ka liang ka JSU kala pynbna ruh ba ha kine ki lai miet hapoh ki kynta pakhang surok yn ailad ban iaid  tang ia ki kali kit nongpang bad ki nongthoh khubor, bad lada don kino kino kiba ialeh pyrshah ka seng kam don jingkit khlieh ei ei ruh em, pynkut ka kyrwoh khubor na u President ka JSU.
Jowai, 24 Jylliew:Ka Jaintia Hills Truck Owners Association ka kyrpad  ba ki Driver trok  kin pyllait por ban wan khanang khang shaka jingialang jong ka seng trok ka ban long ha ka 28tarik Jylliew 2013, ha ka por 1baje mynsngi.
Ha katei ka jingialang, yn don lang da  U D.
Choudhury, Branch Manager ka State Bank of India (SBI) Jowai, ha kaba un ai ka  jing pynshai halor ka Meghalaya Personal Accident Insurance Scheme.
(Kane ka dei ka Scheme ai jingiarap pisa ka sorkar ia ki Driver Trok lada jia ba ki accident shitom jur kim lah shuh ban niah Trok lane lada jia ba ki iap ka sorkar kan ai jing iarap lymba kane ka Meghalaya Personal Accident Insurance Scheme.
La kyntu ia ki nongniah trok ba ki dei ban wan rah lang  ha kane ka sngi ia ki Licence kiba dang biang por, ka Resident certificate na u Rangbah shnong, ki dur Passport 2 tylli.
Ki briew jong  ka State Bank of India (SBI) kin ai ia ki form ba kin pyndap hakane hi ka juh sngi.
Kawei pat ka mat, ka long ban ia iakren halor ka kit ka bah, loading ia ki mar ba mih na ki karkhana dewbilat, khnang ban kit tang da ki trok, ki ban pynhap hapoh Meghalaya, ong ka kyrwoh na U bah Enrico D Passi, haba phah khubor mynta ka sngi.
Ha kajuh ka por, ka Jaintia Hills Truck Owners Association kala rai ban ai jingkyrshan ba pura ia ka Jaintia Student Union(JSU) halor ka rai jong ka ban pynlong daka pakhang surok ba lai miet naduh ka 26,27 bad 28 tarik une u bnai, ka  jingdawa ka Jsu ki long kiba don nongrim bad kiba don kam haduh kata kata na ka bynta ka jingdonkam u paidbah.
Ka jingdon iaka Blood Bank ha Civil Hospital bad ban pyntrei kam noh iaka Civil Hospital ha Ialong kane kan iarap shibun eh ia u paidbah ban lait na ka Jingiap kulmam khamtam haba jia kino kino ki jingshitom ba kynsan kynsan bad ka jingiatyngkhuh kali ha surok NH-44.
Ka JHTOA Ka kyntu jur ia ka sorkar ban pynioh kyrkieh  iaka Blood Bank bad ym dei ban shu leh mynthi ia ka kam ba ka JSU ka dawa namar ba kadei ka kam iap kam im jong ngi baroh ki briew ha ri lum jaintia.
Shillong,21 Jylliew:Ka dei ka jingphylla kaba ym kham ju iohi koit ha kane ka ri jong ngi bad ka bym ju lap bad ju iohi ba u Shynreh uba ju mih bha ha kine ki aiom un mih syntiew natdong.
Ia une u shynreh uba mih syntiew na tdong, u nongthoh khubor u la ioh ban kem na ki Thain jong ka Pynthor,  katba u dang dem kai ha u phlang.
U dei u jingthaw uba ju smat ban kynthah um na kawei ka jaka sha kawei pat, uba ki khynnah rit ki ju lapmiet ka ialehkai khamtam ha ki thain nongkyndong.
Nongpoh, 24 Jylliew:Ka Synjuk ki Seng Samla Shnong Nongpoh Town (SSSNT), mynta ka sngi ka la pynpaw ia ka jingsngewdiaw halor ka jingleh donbor ka sorkar jylla ha kaba ka la knieh jyndat ia ka bor halor ka jingpyniaid ia ka Market Complex ha Nongpoh na ka Nongpoh Town Committee (NTC).
Ha ka kyrwoh ba la phah da u Samla Donbok Pde, Publicity Secretary kane ka seng, u la ong ba ka synjuk kan pynlong ia ka General Meeting halor kane ka phang ban shim lang ia ka rai ban pyrshah ia kane ka jingleh donbor ka sorkar, ha kaba ia kane ka jingialang yn pynlong ha Dorbar Hall Nongpoh (Sajer) ha ka 28 tarik Jylliew, 2013, ha ka por 2 baje nohphai sngi.
Kumta ka seng ka khot bad wer ia baroh ki Seng Samla Shnong ne ki Youth Club ban ia poi khnang khnang sha katei ka jingialang kumba la pynbeit.
Ka kyrwoh ka la ong ruh ba ka synjuk ka la khot ruh ia ka Executive Committee jong ka halor kane, ha ka 23 tarik mynta u bnai bad kaba la pyrkhat lang ban pynrem jur ia kane ka jingthom bor ka sorkar, ha kaba kum ka synjuk ka la dawa ba ia katei ka Market Complex dei ban aiti biang sha ka NTC ban pyniaid biang ia katei ka iew.
Kumjuh ruh ba ka synjuk katkum ka jingdawa jong ka mynshuwa ka long ba ki trai shnong bad ki trai Raid ki dei ban ioh ban shong dukan la kumno kumno 90% bad ba ki bar jylla kim dei ban iohlad ban shong dukan ha katei ka complex, la ong ka kyrwoh.
Ha kaba iadei bad kane, na ka liang ka SSNT ka khot bad wer lang ia ki Dorbar Shnong, ki Seng Longkmie bad ki Seng Samla Shnong bad baroh ki paidbah nongshong shnong ba kin ai ia ka kti jingiatreilang ban pynurlong ia kane ka jingdawa, la ong ka kyrwoh.
Nongpoh, 24 Jylliew:Ka       Hynñiewtrep Achik National Movement (HANM), 20 Mer  Circle, hynne ka sngi ka la leit ban jurip ia ka surok na Umling sha Lailad, kaba la sniew jyndei eh ha kine ki bnai bad ki snem khlem don ba peit ba khmih ia ka.
Ha kane ka jingjurip jong kane ka seng hapoh ka jingialam u Bah Wet Syngkli, la shem ba kane ka surok ka la long kawei na ki daw bah jong ka jingpynwit ia ka roi ka par bad kaba pynsahdien ia ka ioh ka kot jong ki paidbah katei ka thaiñ.
Kumta kane ka seng ka la dawa syndon mardor na ka tnat PWD, Nongpoh Division ba ka dei ban moramot noh mardor hi ruh ia ka, ia kaba ka seng ka la ai por ban moramot noh hapoh ka shi taiew naduh mynta ka sngi.
U Bah Wet, kum u nongialam kane ka seng, u la ong ba lada ka sorkar lyngba ka tnat PWD kam lah ban moramot ia kane ka surok kumba la buh por da ka seng, na ka liang jong ka seng ruh kam  banse ban khang dam syndon ia katei ka surok ban iaid ki kali heh, kiba long ki maw jynthut ha ka liang ka roi ka par bad ka ioh ka kot, namar dei lyngba kitei ki kali heh ba kane ka surok ka la sniew haduh katne ha kine ki sngi, u la ong.
U la kynnoh ruh ia ka jingbym shimkhia jong ka sorkar ban leh ia kane, da kaba kynnoh ruh ba ka tnat PWD kam don EE, SDO bad kiwei ki nongtrei jong ka, ban pyndep ia kane ka kam kaba la wanrah jingeh ia ki paidbah khamtam ha ka pang ka thait bad ha ka shitom shipa jong ki paidbah babun balang.
Shillong, 24 Jylliew:Mynta  ka sngi ki MDC ka KHADC ki la sngew bitar jur ia ka jingniew bein jong ka sorkar jylla ia ki nongsynshar shnong ha kane ka jylla.
Haba wanrah hynne ia kane ka ishu, u MDC ka Sohra u Bah Titosstar Well Chyne u la ong ba katkum ka shithi ba la phah da u Deputy Chief Minister ka jylla u Bah Rowel Lyngdoh uba peit ia ka Soil and Water conservation sha u Secretary ka KHADC, la  bthah ba ki nongsynshar shnong ka thain Sohra kim dei ban tuklar ia ki kam jong ka sorkar.
U MDC ka Sohra uba la wanrah ia kane ka shithi, u la ong ba kane ka jingleh jong ka sorkar lyngba u Dy CM ka la pyni shai ba la niew bein ia ki nongsynshar shnong.
Kane ka jingthoh pyrshah u Dy CM ia ki nongsynshar shnong ka thain Sohra ka long hadien ba ki la pyrshah jur ia ka sorkar ba kan rah noh ia ka T.
27 klur kaba dei ka bhah na ka bynta ban pynjyrngam ia ka thain Sohra.
Ki nongsynshar shnong ka thain Sohra ki la dawa ba ka sorkar jylla kam dei ban pynduh ia ka bhah jong ka Sohra wat tang shi naia ruh kumba la ai da ka sorkar pdeng lyngba ka planning Commission.
U la ong ba haba ka sorkar ka donkam ia kano kano ka kam, ka khot ia ki nongsynshar shnong ban iakren ban iaphylliew jingmut hynrei kane ka shithi ka long ba kam khein snep.
“Ka KHADC ka dei ban ai jubab ba ka sorkar ka dei ban weng noh shi syndon ia kane ka jingthoh ban niew bein ia ki nongsynshar shnong", la ong u Bah Titos.
Ia kane ka ishu ba la wanrah u MDC Sohra la kyrshan da u MDC ka Mairang Bah Rasor Rani, u MDC ka Rambrai Bah KP Pangiang, u MDC ka Jaiaw Bah Adelbert Nongrum, MDC ka Mawthungkut Bah FK Rynathiang, u MDC ka Mawlai Bah Embhah Syiemlieh.
Haba jubab halor kane, na ka liang u CEM Bah Pynshngainlang Syiem u la ong ba ka EC kan ym tieng ei ei ban jubab sha ka sorkar ban ong em ia kaba dei ban ong em bad ban ong hooid ia kaba dei ban ong hooid.
Shillong, 24 Jylliew:U Myntri Rangbah ka jylla u Mukul Sangma, u la pynbna paidbah ba un noh synniang shi bnai tulop sha ki lanot kiba iakynduh ha ka jingjia ha Uttarakhand.
U Myntri Rangbah u la ong ba ki 60 ngut ki MLA ruh kin synniang lem sha ka Chief minister’s public relief fund ban iarap ia ki lanot mariang ha katei ka jylla.
“Ngi kyrpad ia baroh ki MLA na ka party Congress bad bym dei na ka party Congress ban noh synniang lem sha ki lanot" la ong u Dr Mukul hynne ka sngi Nyngkong.
U la ong ba u la dep thoh sha baroh ki 60  ngut ki MLA bad kyrpad ia ki ban noh synniang lem shi bnai tulop ban ai sha ki lanot ha Uttarakhand.
“Ngi dei ban ieng lang bad ban ai ia ka jingiarap sha ki lanot namar ba ka dei ka jingjia kaba dei ha ka ri bad bun ki mynsiem ki la duh" la ong u Dr Mukul.
U Dr Mukul u la kyrpad ruh sha baroh ki nongshong shnong ka jylla kiba kylluid mynsiem ban ai jingiarap kin sngewbha ban noh synniang sha ka CM’s Relief Fund.
Nalor ka jingiarap, ki shipai na Meghalaya ki la poi sha Jharkhand ha kane ka sngi u Blei.
“Nga la phah ia ka kynhun kaba kynthup ia ka Meghalaya Paragliding Association ban iarap ia ki lanot", la ong u Myntri Rangbah.
Shillong, 24 Jylliew:U Chief Secretary ka Assam u Naba Kumar Das u la ong ba um don jingtip ei ei ia ka jingthmu ka Assam ban den ia ka wah Khri kaba la tip ha Assam kum ka wah Dron.
“Ngam tip ei ei ia ka jinglong jinglong jong kata bad ngan hap ban peit ia ka" la ong u Das.
Ka wah Khri ka la long ka jingiakajia hadien ba la iathuh ba ka Assam ka la thmu ban den ban pynmih bording ha ka thain Kyrshai kaba don ha khappud bad ka Meghalaya ha West Khasi Hills.
Kham mynshwa ka Indigenous Biodiversity and Social Welfare Organisation (IBSWO),  ka la ong ba ka jingshna ia ka dam kan pynkylla phetwir ia ki paidbah katei ka thain.
Lada shah ban tei ia ka dam, kan sa tyllep ia ka Jirang ha Ri-Bhoi district, ka Mawthadraishan bad Rambrai ha West Khasi Hills district.
Dang shen, la iathuh ba ka Assam ka la surbe ia ka wah Khri kaba don ha shnong Kyrshai ha West Khasi Hills district ban wad kumno ban shna ia ka dam.
La iathuh ba ka Assam ka la thmu ban shna katei ka dam ban pynmih bording 2 MW micro  ha ka jingmang kaba R.
13 klur.
Shillong, 24 Jylliew:Hadien phra snem ka dor slip jong ka Civil Hospital Shillong kaba ju long tang ar tynka (T.
2) la pynkiew sha ka shi phew tyngka (T.
10) bad kane ka long naduh u snem 2004-2005.
Ha ka jingiakren bad ki katto katne ki nongthoh khubor ka Joint Director ka Shillong Civil hospital ka Dr L Sawian ka la iathuh ba ka jinglum na ka jingmih na ka bai thoh slip ka leit sha ka Hospital Management Society kaba peit ia kane ka hospital.
Haba shu khein antad, ka jingmih na kane jinglum bai slip ka long kumba T.
5 hajar namar ba ka jingdon ki nongpang ba wan shim dawai ka long kumba 500 ngut ei ei ha ka shi sngi.
Ka Dr Sawian ka la iathuh ba ka jingshakri jong kane ka hospital kala kham bha ha kine ki sngi khamtam hadien ba la ioh ia ka jingiarap na ka National Rural Health Mission (NRHM) jong ka sorkar pdeng.
Ha ki snem ba mynshwa, kiba wan shah sumar bad kiba wan iasyllok doktor ha Shillong Civil Hospital ki dei khambun na jaka nongkyndong kiba kham duna ka ioh ka kot.
Hynrei kane ka jinglong ka la kylla khamtam ha kine ki khyndiat snem bad ka daw ka dei namar ba la kham biang ki tiar bad ka rukom shakri sha ki nongpang.
“Mynshuwa khambun ki nongpang ki dei na nongkyndong kiba iawan ban shah sumar hynrei mynta naduh ba la kham biang ka Hospital la bun kiba wan wat jaka sor ruh.
Shillong, 24 Jylliew:Ka State Security Commission (SCC) ka la jied san ngut ki ophisar IPS  ban shimti kum u Director General of Police (DGP) ka Meghalaya.
Ka SCC kaba la khlieh da u Myntri Rangbah u Dr Mukul Sangma ka la iakynduh hynne ka sngi ban iakren na ka bynta ban thung ia u DGP ba pura jong ka jylla namar ba u DGP u Prem Singh (1977 batch) ba mynta u dei tang uba shi por.
Napdeng ki san ngut ki IPS ophisar, kiba la buh ha ka thup ban jied ki long u Director General (Civil Defence & Home Guards and Prison) u Kulbir Krishan (1976 batch) uba rim tam.
U Krishan ha u Nai wieng mynshem snem u la shah thung kum u DGP hynrei u la shah sloit noh shwa ka elekshon ha ka Election Commission.
Kiwei pat ki IPS ophisar kiba la don kyr teng ki long u Subhash Goswami (1977 batch),  u DGP ka Assam u Jayanta Narayan Choudhury (1978 batch),  u DK Pathak bad u PJP Haneman (baroh ki dei jong ka 1979 batch).
Ia u DGP ba pura dei ban thung napdeng kiba la kynthup ha ka list ha kaba ka por ba kin shong thait kam pat dei ban duna ia ka shi snem.
Sohra, 24 Jylliew:Ka Thomas  Jones School of Mission and Evangelism ka la pynlong ia ka jingrakhe kynmaw burom ia ka lyngkhuh snem ba 172 ka jingwan iuh kjat u Rev Thomas Jones ha Sohra ha ka 22 tarik mynta u bnai.
Ha kane ka sngi ryngkat ka jingiadonlang ki nong ialam Balang bad nongialam Sengbhalang la pynlong ia ka jingrakhe da kaba pynlong ia ka jingiatai ne Panel Discussion halor ‘Ki kam ba u Thomas Jones u la leh ha Ri Khasi’.
Kiba la iashim bynta ha kane ka jingiatai ai jingmut, ki long u Rev Dr.
ES Langstieh,  Rev Dr PBM Basaiawmoit, u  Tymmen Basan Dr DRL Nonglait bad u Bah Barkos Warjri, Addl Chief Secretary ka sorkar Meghalaya.
Kine ki khraw pyrkhat ki la iakren bad iatai halor u synñiang ba u Thomas Jones u la noh bad leh na ka bynta la jaidbynriew Khasi.
“Na ka bynta jong ngi ki Khasi khamtam ki Khristan, hadien jong U Jisu, wan u Thomas Jones", la ong u Dr Langstieh, Principal barim ka Thomas Jones College, Jowai.
U la ong ruh ba ym pat don uwei pat u briew uban noh synñiang sha ka jaid bynriew Khasi kat u Thomas Jonesm da kaba pynkynmaw ia ki skul ba u la seng, ia ki kot ba u la thoh bad khamtam eh ia ki dak thoh ne ki jnit sohramjan jong ki Khasi.
U Pastor Basaiawmoit, Director ba nyngkong eh jong ka Thomas Jones School of Mission and Evangelism, u la pynkynmaw ia u synñian jong u Thomas Jones da kaba hikai thang shun ia ki briew da u dewiong, ka jinghikai kam misteri.
U Dr Nonglait; President ka Khasi Author Society, u la ong ba u synniang ba la noh da u Rev Thomas Jones lyngba ki kot Khasi ba nyngkong eh ba u la thoh, ki la long ka daw ba kongsan kaba la pynriewspah ia ka thoh ka pule Khasi kumne kumba ka long mynta.
U Bah Barkos pat u la ong  ba kaei kaba phylla shaphang u Thomas Jones ka long ba u la sdang na I ei I ei ibarit bad ka iar bad roi pat hadien.
Hynrei kawei na ki mat kaba ka Panel Discussion, ba la pyniaid da u Rev W.
Kharhujon, kadei halor ka mat ba u Thoas Jones u la ieng ban iada ia ka jingshah thombor bad shah banbeiñ ki Khasi ha ki bor sorkar phareng lyngba u Hari Inglish, u Captain uba la long ka daw ka jingphet noh u Thomas Jones na Sohra bad na Ri Khasi.
Ha kane ka sngi la ioh ruh  ka Skit na ki samla pule barim ka Thomas Jones School of Mission and Evangelism, kaba la pyni ia ka jingwan poi u Thomas Jones hangne bad kumno u la hikai bad pyn nang pynstad ia ki briew.
Shillong, 24 Jylliew:Ka dorbar jong ka KHADC hynne ka sngi Nyngkong ka la pdiang ia ka mang tyngka jong u snem 2013-14 kaba dunaT.
27,610.
Ia kane ka mang tyngka la wanrah ha ka sngi long dorbar ba nyngkong, ka la kdew ia ka jingpynlut ban kot sha ka T.
88, 22, 39,630 klur bad ka jingpynmih ban long T.
88, 22,12,020 klur kaban duna T.
27,610.
Katkum ka jingmang pisa ba la khein antad, ka KHADC kan sa ioh lum haduh T.
1.
35 klur na ka license.
Ka bhah na ki mar poh khyndew kan ioh bad na ka khajna ki nongtrei kan long T.
15.
25 klur bad T.
7.
5 klur.
Ki jingtrei bad ki kam pynroi ki la ioh bhah haduh T.
56.
42 klur.
Kiwei ki tnad kiba kham ioh bhah bun ki long ka General Administration (T.
15.
09 klur), Forest Administration (T.
4.
67klur) bad ka Revenue bad ka Finance (T 3.
73 klur).
Jowai, 24 Jylliew:Ka Jaintia Youth Federation East Jaintia Hills, hapoh ka jingialam jong u President Niwasly Rymbai ka la leit khynra ia ki ba bun ki Restaurant kiba don naduh Mukhep, Ladrymbai bad Khliehriat ha ka 19tarik Jylliew 2013, ka la ioh ban kem shibun ka kiad ba ki ia die beain, kiba don ha Ladrymbai katkum ba ki iathuh bad phla hakhmat jong ki nongialam jong ka seng.
Ka Seng na ka por sha ka por ka la thoh shithi sha ki bor ba halor ban tuklar halor ka jinglong jingman jong ka ne ka thain kaba la jyllei sa tang ki dukan kiad be-ain ha baroh shilynter u surok NH-44 u ba long ka daw ban ktik ia ki jingmut jingpyrkhat jong ki khun samla, khynnah skul bad wat ki kynthei khynnah ruh ban ngop lang ha ka ne ka apot jong ka jingsniew ha ka imlang ka sahlang bad ki shnong ki thaw pynpaw u Samla Niwasly Rymbai ha ki lad pathai khubor.
Shuh shuh na ka liang jong ka JYF-EJH ka pynpaw ia ka jingbynniaw halor ka jingjyllei palat ki dukan kiad be-ain ha East Jaintia Hills District, kam banse shuh khlem da shim ia ka ne ka bynta ka ba bha ha ryngkat ka jingiatreilang bad ka tnad Excise ban khynra bad kem beit ia ki nongdie be-ain namar ngi la sngewthait ia ka jingbein jingkynnoh palat ki briew ba ha East Jaintia Hills ka ain ka kylla khongpong lut namar ba jur than ka jingtuklar ki heh spah ki bay m don shuh ka jingpyrkhat ia ka lawei ki khun ki kti jong ki tang ban ioh kamai spah jot ki long ing long sem ruh biang ong u Samla Niwasly Rymbai  President ka JYF-EJH.
Shillong, 8 Nohprah:Ki sengbhalang ki la khot da ka pakhang shnong ba ar sngi ILP  ban pynbor ia ka sorkar ban pynurlong ia ki jingdawa jong ki da kaba khot da ka pakhang shnong ha ka 10 bad 11 tarik Nohprah naduh ka por 5 baje mynstep haduh 5 baje janmiet ka 11 tarik ban long 36 kynta.
Kane ka pakhang shnong kan treikam ha Khasi, Jaintia, bad Ri-Bhoi lait noh sha Garo Hills.
Ha ki rilum Garo, ki sengbhalang ki la rai ban khot da ka pakhang surok ba shiphew kynta naduh ka 8 baje janmiet haduh 5 baje mynstep ha ka 10 bad 11 tarik Nohprah.
Hadien kane ka pa khang shnong, yn don sa ka pakhang ophis ha ka 13 tarik Nohprah.
U general secretary ka Federation of Khasi Jaintia and Garo People (FKJGP) u Bah Wellbirth Rani u la ong ha ka kyrwoh ba ka rai halor kane, la shim ha ka jingialang jong ki sengbhalang kaba long hynne ka sngi.
U Bah Rani u la iathuh ba ki sengbhalang ki la rai ban pynjur ia ka jingiakhih pyrshah ia ka jingleh kuman ka sorkar Congress ba la ialam da u Myntri Rangbah u Mukul Sangma.
U Bah Rani u la ong ba ki 13 tylli ki sengbhalang ki la kyntait ia ka jingkren jong u Joint secretary ka tnad Home ministry ka North East u Shambhu Singh uba ong ha ka shithi sha ka sorkar ba ka sorkar pdeng kam kwah ban pyntreikam ia ka ILP ha Meghalaya.
U Bah Rani u la ong ba kum kane ka jingkren ym lah ban pdiang namar ba la shu thmu ban pynsngewthuh bakla ia ki paidbah ka jylla namar ba ka Bengal Eastern Frontier Regulation Act 1873  ka dang don bad ka dang treikam haduh mynta.
Ha kajuh ka por, u la kyntu ia ki paidbah ban ai ia ka jingiatreilang halor kane ka jingiakhih jong ki sengbhalang khnang ban urlong ka jingdawa ban iada ia ka jingma na ka jingwan tyllep ki briew nabar.
Shillong,9 Nohprah:Ka Krishi Vigyan Kendra, West Khasi Hils kan pynlong ia ka jingiapyni Nei bad sohphlang h ka 14 tarik mynta u bnai ha Pyndengumiong ,Mairang, yn pynlong ia katei ka prokram kaba la tip kum ka Sohphlang and Nei show ha Tirot Sing Memorial Hall,pyndengumiong, Mairang C&RD Block.
Shillong,9 Nohprah:Ka Central Election Committee  ka HSPDP kaba la ia shong pyrkhat ha ka 7 tarik mynta u bnai ka la pyntip sha baroh ki District Branch jong ka party ba kin khot aplikeshon noh na ka bynta kito ki kyrtong kiba don jingthmu ban ia aireng ha kane ka elekshon MDC  2014 ka ban wan.
Ka EC ka la bthah ruh ba kin pynpoi ia ki kyrteng ba la ioh jingmynjur na ki District Branch sha u Secretary ka Commitee ha lane shuwa ka 31 tarik mynta u bnai bada ia ki jingtip ba kham bniah lah ban ioh da kaba shu phone ha u nombar 9856489383/9612432028.
Shillong, 9 Nohprah:Ka jingshah rem kput ka Congress shabar jylla ha kane ka elekshon MLA ka la pynsyier ia ki nongialam ka party ha kane ka jylla Meghalaya ruh.
Ka Working President ka Meghalaya Pradesh Congress Committee  (MPCC) ka Deborah Marak ka la ong ba ka jingshah rem ka Congress ha ka elekshon ba dang shu dep shen ha kiwei ki jylla ka ri India, ka dei ka jingmaham ia ka party ha kane ka jylla ruh.
Lait noh tang ha jylla Mizoram ha kaba ka Congress ka la wan biang ha ka bor, ka party ka la shah rem kput ha kiwei ki jylla kynthup ha New Delhi, Rajas than, Madhya Pradesh bad Chattisgarh.
Sa tang saw bnai ei ei ba ka elek shon Lok Sa bha kan wan, la shem snem, ka sur pyrshah ia ka Congress ka la nang beh ha ki jaka kylleng ka ri bad kane ka la pynsngew khuslai wat ia ki nongialam ka Congress ha kane ka jylla Meghalaya.
Haba kren hynne sha ki nongthoh khubor, ka Marak  ka la ong ba ka party ka pdiang ia ka jingrai jong u paidbah namar ba ha ka politik ka ju don ka rem bad ka jop.
Ka la ong ba kawei na ki daw ba shah rem ka party ha ki saw tylli ki jylla, ka dei ka jingsngew skhem palat ban jop katba ka BJP ka la leh bha ia la kam.
Ka jingmih na ki saw tylli ki elekshon kim long kiba bha ia ka Congress bad ka Marak ka la ong ba ka party ka donkam ban trei kham jur ban wanrah ia ka jingjop.
Ha New Delhi, ka Congress ka la jop tang 8 ngut, ka BJP ka jop 32, ha Madhya Pradesh ka Congress ka jop tang 58 ngut katba ka BJP ka la jop 165 ngut.
Ha Chattisgarh, ka Congress ka jop tang 39 katba ka BJP ka jop 49.
Ha Rajasthan ka Congress ka la shah rem kput da kaba jop tang 21 katba ka BJP ka jop 162.
Shillong,9 Nohprah:Ka Dorbar shnong Panaliar  lyngba ka kyrwoh na u  General Secretary ma C.
Phawa  ka la phah ka jingkyrpad jur sha ki sengbhalang kiba dawa ILP ba kin pyllait ia ki jingiakhih kum ki pakhang shnong bad kiwei ha ka 13 bada 14 tarik mynta u bnai namaarba ka don ka Fete kaba ka shnong ka la buh sngi ban pynlong ha kitei ki sngi, ka kyrwoh ka la iathuh ba katei ka Fete ka dei kaba la thmu ban pynlong na ka bynta ban pynmih pisa ban tei ing skul bad ba ia katei ka Fete la dep ban buh tarik nadudh mynshem snem.
Shillong,9 Nohprah:Ka Jaintia Indigenous Medicine Association ka seng jong ki nongai dawai kynbat ha Ri Lum Jaintia ka la dawa ba ka Jaintia hills Autonomous District council ka dei ban ithuh noh ia ka rukom ai dawai jong ki.
Katei ka seng kaba don kumba 40 ngut eiei ki dkhot hapoh ka jingialam u President jong ka u Dr C.
H.
Pakyntein ka la bynniaw ia ka jingbym don ki nongiarap ia ki nongai dawai kynbat na ka liang ka sorkar ne ka District Council.
Ka la pynpaw ruh ka jingsngewsih namara ki jingduh jait ki kynbat kiba la long la kumno kumno kumba 50 na ka shispah namar ka jingpynjot dusmon ia ka khlaw ka btap.
U President jong ka JIMA uba la pynkup kyrdan Doctor daka Martin Luther Christian University (MLCU) ula ong shuh shuh ba naka liang ka seng kala don ka jingpyrshang ban iatreilang bad ki samla pule haka lain Pharmacognosy kiba don mynta napdeng jong ki; kiba wad bniah (research) iaki kynja jingthung kiba ngi pyndonkam ban shna dawai.
Kane ka seng ki nongai dawai tynrai kaba don palat 40 ngut ki dkhot kala rai ruh ban trei shitom ban nangpynbha bad pynroi iaka rukom ai dawai Pnar.
Ia kane u Dr Pakyntein ula kren haka jingialang ban plie iaka jingpyninam bad ka jingaidawai kynbad Khasi Pnar kaba la pynlong daka Meghalaya Awareness Society for Communication (MASCOM) ha ryngkat ka jingkyrshan jong ka Office u Deputy Commissioner, West Jaintia Hills District, Meghalaya.
Ia kane ka jingpyninam iaki dawai dashin bad ki rukom ai dawai kynbat Khasi Pnar la plie pyndon burom da u ma MB Rymbai uba long u Chief Executive Member jong ka Jaintia Hills Autonomous District Council, Jowai.
U ma Rymbai ula kular ban shimkhia ia ki jingeh jong ki nongai dawai Pnar lada u wan biang haka bor hadien jong ka ilekshon MDC kaban sa wan.
Nalor ki nongai dawai Khasi Pnar; ka Social Forestry jong ka Forest Department West Jaintia Hills District ruh kala wan ban iashim bynta ha kane ka jingpyni nam.
NewDelhi,9 Nohprah:Ka Resol elekshon ha Delhi kaba la mih hynnin ka sngi ka la buh jingeh ia katei ka nongbah jong ka ri namar katkum ka resol elekshon ym don kawei ruh ka seng kaba khlain bor bana thaw sorkar marwei.
Katkum ka resol la iohi ba ka BJP kaba ioh ia ua nam tam ka don 31 ngut ki MLA katba ka AAP ka ba-ar ka don 28 ngut ki MLA, Congresss 8 ngut bad ka Aakali Dal marwei.
U Myntri ka kam pohing u Sushil Kumar Shinde haba kren sha ki nongthohkhubor mynta ka sngi u la ong ba u Lat ka Delhi un thaw ia ki lad ki lynti ban pyllait ia katei ka nongbah na ka synshar President shuwa ba un khot ia kren ia ki seng sainpyrthei.
Katkum ki tyllong khubor la iathuh ba u lat u lah ban khot nyngkong eh ia ka BJP bad ka Aakali Dal ban tyrwa ha ki ban thaw sorkar , bada lada ka BJP kan kyntiait u lah ban khot pat ia ka AAP lada ka along ne-em kaba la khreh ban thaw sorkar.
Shuh shuh katkum ki thymmei khubor la ioh jingtip ban a ka liang ka BJP kumjuh ruh ka AAP kim shym la treh ban thaw sorkar namarba kim kwah ban ia khleh khawlang bad no bad no ruh.
U lat u lah rurh ban khot shimet ia ki nongialam kitei ki ar seng la ka long ia u Harsh Vardhan ka BJP ne ia au Arvind Kejriwal ka AAP.
La ong ruh ba lada u lat um lah ban leh eiei na ka bynta ka jingiathaw sorkar u lah ban ai jingmut da ka synshar President bad ka Home Ministry kan leit ban raha ia katei ka jingai jingmut sha ka Union cabinet, bad lad ka cabinet ka pdiang yn rai da ka synshar President ha Delhi.
Lah ruh ban kdew ba ka BJP bad ka AAP ki dei ki seng sain pyrthei kiba pyrshah Congress bad kitei ki ar seng ki dei kiba la ioh bun seat ha Delhi hynrei kim shym la don pat ha kawei ka jingmut na ka bynta ban ia thaw sorkar ha kaba ki nongialam jong ki ki la pynpaw ha ki lad pathai khubor  ba ki long kiba la khreh ban ia khun da ka elekshon kaba thymmai na ka bynta ban ioh ia ka jingbun paid ban thaw sorkar.
Shillong,9 Nohprah:Ka Dorbar Dong Tympang Iawmusiang ha ka Kyrwoh ba la phah da u General Secretary jong ka Dong Tympang Iawmusiang Jowai ma A.
Lywait ka la ong ba ka Executive Committee jong ka Dong Tympang Iawmusiang Jowai kaba la long ha kane 29 tarik u bnai ba la lah , ka Dorbar ka la rai ban ym pdiang ia ka  " Meghalaya Regulation of Landlords and Verification of Tenants Bill 2013 da kaba ong ba  katei ka Bill ka kren tang shaphang u trai iing nongaiwai bad ia u nongshongwai.
Shuh shuh ka kyrwoh ka ong ba kane ka Bill ka khlem batai iano yn khot u Mynder lane u ei u Mynder bad kam don ruh ka jingteh ia ki Mynder ban wan shapoh u pud u sam ka jylla.
Nangta la ong ruh ba hadien ba ka Executive Committee ka la shongpyrkhat bha la shem ba kane ka Bill kam iahap satia bad ka jingkwah jong ki paidbah bad ki seng bhalang ki dawa bad pyrta na ka por sha ka por.
La ong ruh ba ka Executive Committee jong ka Dong Tympang Iawmusiang, Jowai kam lah ban pdiang ia kane ka Bill namar kiba bun ki mat ba kane ka Bill kim long kiba shai bad kaba ai jingiada ia ki trai muluk trai jaka kiba ai wai iing ia ki nongshongwai khamtam ia ki Mynder.
Shillong,9 Nohrah:Ka Dorbar Shnong Nongmensong ka la pynbna ba kan pynlong ia ka jingpynkhuid shnong ha ka 12 tarik mynta u bnai naduh ka por mynstep.
Ka dorbar shnong ka la kyntu ia baroh ki nongshong shnong ban ia mih ryntih ha katei ka pynkhuid shnong, ka la kyntu ruh ia baroh ki traia jaka kiba don hapoh shnong ne ha bar shnong ba kin ia mih ryntih lang ha katei ka sngi.
Ka la pyntip ruh ba  kan don ka jingpyrkhing ban iaid kali ha ki surok shnong naduh ka por 8 baje mynstep haduh ban da dep pynkhuid khnang ba kan ym wanrah ka jingthut lane ka jingmynsaw ia ki paidbah kiba ia shim bynta ha katei ka jingpynkhuid shnong.
Shillong,9 Nohprah:Ka Music Committee jong ka Jingiaseng Samla Jowai Ri War Presbytery kan sa pynlong ia ka jingiatem ia put, ha ka 14 tarik mynta u bnai ha ka Balang Presbyterian Skhentalang naduh ka por 3 baje haduh  7 baje janmiet.
Ka  Committee ka khot sngewbha ia baroh ki paidbah ba najan bad na jngai ban wan sha katei ka Concert kaba long ruh  shi bynta ban iohsngew ia ki khubor ka ktien U Blei lyngba ki sur jingrwai kaba yn sa ai da ki kynhun nongrwai bapher bapher hapoh ka Jowai Ri War Presbytery.
Shillong,9 Nohprah:Ka Monotoring Cum Implementation Committee jong ka 19-South Shillong Constituency ha ryngkat ka jingiatreilang bad ki ar Committee shnong jong ka dorbar shnong Nongsoh phoh bad ka dorbar shnong Mawbah,Upper Mawprem kaba hap hapoh ka 15 Laban-Mawprem Constituency ka la pynlong ia ka jingrakhe jingrakhe shwa ka kristmas, 2014 ha ka 7 tarik mynta u bnai.
Ha katei ka jingrakhe la wan bana ia shim bynta da u Bah Sanbor Shullai MDC uba long u kongsan, Bah johny Kharmawlong Rangbah Shnong Nong sohphoh, Bah David Syiemlieh Rangbah shnong Mawbah,Upper Mawprem, ki dkhot ka Seng kynthei , seng samla , ki kmie ki kpa, ki khynnah skul, ki hep kiba rit bada ki nongshong shnong jong baroh ki ar shnong.
La sdang ia ka jingrakhe da ka jingduwai lyngba ki ar Rangbah shnong bad hadien la ot ia au Cake Khristmas , la pynbud da ka jingplie ia ka tynghung paidbah jong kitei ki ar shnong ba la ai sngewbha da ki MDC.
U Bah Sanbor u la ai sngewbha ruh ia ki tiar ing sha ki paidbaha nongshong shnong kum ka dak ka jingai sngewbha Khristmas.
Ka jingpynlut baroh ka long T.
4.
10 lak (Saw lak shiphew hajar tyngka) katei ka jinglut ka dei kaba la mang lyngba ka tulop MDC jong u Bah Sanbor Shulai.
Haba kren ha katei ka sngi u Bah Sanbor u la ong ba katei ka sngi kan long ka sngi sah jingkynmaw bad ka jingkyrkhu ba khraw ia ki paidbah jong baroh ar ki shnong namar mynta ka kynti ki la ioh ia ka jingangnud kaba ki la khmih lynti la bun bun snem.
Shillong,9 Nohprah:Kawei ka longkmie ka la shah byrngem byrsit ha u Rangbah shnong tang namarba ka leit wad jingtip lyngba ka RTI ha kaba ia dei bad ka skhim baduk ka IAY.
Katei ka longkmie ka dei kaba la tip kyrteng kum ka kong A.
Dkhar bad la ujor ha Ummulong Beat House ba ha ka 12 tarik u Rangbah shnong ka Khlieh Tyrshi u Kitbok Rymbai u la byrngem byrsit ia ka tang namarba ka la leit wad jingtitp lyngba ka RTI na Thadlaskein Block, ka la pynpaw ba u Rangbah Shnong u la byrngem ia ka lyngba ka phone kaba u pyndonkam da u nombar  9856158320 haka 27 u bnai ba la dep.
Katei ka longkmie kaba don hapdeng ka jingtieng jingsmiej namar ka jingshah byrngem ha u Rangbah shnong ka la ujor sha ki pulit ba ki dei ban pynshitom ia u katkum ka ain.
Shillong, 9 Nohprah :KaThma-U-Rangli-Juki (TUR),  ka la dawa ba dei ban weng noh shi syndon ia ka ain iakjakor ka Meghalaya Preventive Detention Act (MPDA) bad ka Meghalaya Maintenance Public Order (MMPO), ha kaba ki nongialam sengbha lang ki la shah pynngat halor ka jingkynnoh donkti ha ka jingiakhih ha kine ki lai bnai.
Ka seng ka la  pynlong ia ka jingialap paidbah mynta  ka sngi ha Khyndai Lad ban dawa ba ia ka Meghalaya Preventive Detention Act (MPDA) bad ka Meghalaya Maintenance of Public Order (MMPO) Act dei ban weng noh.
Haba kren mynta ka sngi, ha katei ka jingialap  ka nongialam ka TUR ka kong Angela Rangad ka la kynnoh ia ka sorkar kaba la pyndonkam bakla ia kine ki ain bad ong ba kie ki ain ki la shim noh ia ka hok longbriew manbriew.
Katkum ka jingong ka Kong Rangad, ka la ong ba ia ka ain dei ban bud namar ba wat ki runar ruh ki don ka hok ban bud ia ka ain bad ban shah bishar hynrei ki pulit ki pyndonkam da ka ain iakjakor MPDA wat tang ia ki briew kiba tuh kali ruh.
“Lada ia ka ain TADA lah ban weng balei pat ia ka MPDA," ka la ong.
Lah ban kdew ba kumba 71 ngut ki nongiakhih ILP ki la shah kem bad la pynngat ha ka MMPO bad katto katne ha ka MPDA halor ka jingkynnoh donkti ban leh ia ki kam beain ha kine ki lai bnai ba la dep.
Ka Kong Rangad ka la ong ba ym pat donkam ban pyngat MPDA bad MMPO kan pynshlur ia ki runar namar ha ka jingshisha, wat tang ka ain Indian Penal Code (IPC) ruh ka la biang.
Ka la kynnoh ruh ba ka sorkar ka la knieh ia ka hok longbriew manbriew ha ka kyrteng ka ain ban pynneh ia ka suk ka ain.
Ha ka jingshisha ia katei ka jingialap paidbah la thmu ban pynlong lashai ka sngi hynrei namarba ka la don ka pakhang ba la khot da ki sengbhalang la pynlong noh hynne ka sngi.
Shillong,9 Nohprah:Ka pakhang shnong ba 36 kynta ki sengbhalang kan sdang naduh ka lashai ka sngi naduh ka por 5 baje mynstep bad kan akut ha ka 5 baje janamiet jong ka sngi kaba bud kata ka 11 tarik mynta u bnai.
Ha ri lum Garo ki sengbhalang ki la khot da ka pakhang surok miet kaba yn sdang naduh ka 8 baje mynmiet haduh ka por 5 baje mynstep bad katei ka pakhang surok miet kan treikam ha ki ar miet jong ka miet 10 bada 11 tarik mynta u bnai.
Ki seng bhalang ki la pynbna ruh ba nalor ka pakhang shnong bad pakhang surok miet kin bteng biang ia ka jingiakhih jong kid a kaba khot ia ka pakhang ophis ha ka 13 tarik mynta bnai.
Ha ri-Lum Jaintia ki sengbhalang ki la kham pynjynsur noh ia ka pakhang shnong ha kaba ki la ong ba ka la don ka jingkyrpad jur na ki paidbah kum ki kynhun balang, ki club, ki Dorbar shnong bada kiwei.
Ki sengbhalang ki la shim ia ka rai ban pynjynsur ha Ri Lum Jaintia na ka 36 kynta sha ka 12 kynta kata naduh ka por 5 baje mynstep jong ka 10 tarik haduh ka 5 baje baje janmiet jong katei hi ka juh ka sngi.
Nalor katei ka jingpynjynsur ki la pynbna ruh ba kiwei pat ki jingiakhih kum ki pakhang ophis kin iaid beit ha baroh kawei ka jylla.
Ka kyrwoh lyngba u President ka JSU u bah  Rikut.
N Parien,Bah P.
L Majaw President JYF ka la iathuh ba la pynjynsur ha Ri-Lum Jaintia Dei namarba ki don ki prokram kiba ki paidbah ki la buh sngi lypa la shisnem eiei shuwa ban pynlong ia ki bad ki dei ki prokram kiba ym lah shuh ban kiar kiba kum ki nongialam sengbhalang ki la pyrkhat ba ka dei ia ki ban ia burom markylliang ha kum ita I por.
Shuh shuh ha kaba ia dei bad ka jingiatyngkhuh ka sngi pakhang shnong bad ka sngi ki nongiakyntiew ia thoh shongkurim ki sengbhalang ki la pyntip ba ki kali jong ki nongiathoh shong kurim ki dei ban the da ki ballon ryngkat ka jingmaham ba kim bit ban pyndonkam bakla bad lada jia eiei kaba sngewsih ia kito kiba shim kabu ka seng kan ym shim kano kano ka jingkitkhlieh.
Shillong,10 Nohprah:Ar ngut ki snar ka GNLA ki la kyllon iap bad ar ngut kiwei pat ki la mynsaw jur hadien ba ki pulit SWAT ki la tur sha ki ktem jong ki.
Hadien ba ki La ioh jingtip ba ki don kumba 30 ngut eiei ki dkhot ka GNLA  kiba la ia lum lang ha Adugre ka jaka kaba don ha lawbah jong ka Durama Hills ha East Garo hills, ki pulit ka East Garo Hills ha ryngkat ka jingiatreilang bad ki pulit ka South Garo hills ki la hiar sha katei ka jaka ban khynra ia ktem ki lehnoh GNLA.
Ki la ioh ruh ban kurup ia shibun tylli ki tiar siat na katei ka jaka.
Shillong, 9 Nohprah:U Deputy Commissioner jong ka East Khasi Hills u Sanjay Goyal u la ong ba na ka daw ka pakhang shnong bad pakhang ophis ki seng bhalang, ki bor ba dei peit ia ka District Administration ki la pynbiang ia baroh ki lad jingiada ha kine ki sngi pakhang shnong bad ruh ki kali ban iaid ban ieng.
La ong ba ka hukum jong ka kyndon 144 CrPC ka dang trei kam, lada don mano mano ba pynthud ia ka leit ka wan jong ki nongtrei sorkar ne ia ki riew paidbah yn pynshitom ia ki katkum ka ain.
Ha ka juh ka por na ka liang jong ka sorkar kala pynbeit ia ki bus ba kin kit ia ki nongtrei sorkar bad ia ki paidbah ruh ha kine ki sngi pakhang shnong ba la khot da ki seng bhalang.
Shillong, 9 Nohprah:Mar ia pynbna pa khang shnong, ki nongiathoh, ki nong pynlong jingialang, ki nong ia khawai bad kiwei kiwei ki leit bran bran sha ophis, ki kotkhubor ban wad jingtip, halor ka por sdang bad ka por pynkut ia pakhang shnong.
Nalor kiba phone, don kiba wan hi mar met ban pan jingmut, la ka don ne em ka lad ban kham pynjynsur ia ki kynta pakhang shnong.
Ki da ujor ruh ba ki la pyrshang ban phone ia ki nongialam sengbhalang bapher, hynrei kaba sngewsih, ka long ba ki mobile jongki, ki la pynlip lut.
Tang kiba la ia kren bad une u nongthoh, ki la ujor, ba ki la buh sngi la slem ia ka jing ia thoh shong kurim bad kumta, kam long shuh ban pynpep bad kumta ki kylli jingmut, la yn leh kumno.
Uwei u rangbah, u iathuh ba la pynkhreh ia ka bam ka dih, kaba bun ba kin wan ki nong iathoh na kawei ka nongkyndong ban ia bam ha sor bad ka bam ka dih, kan shu sepei, namar ba u nongshet, un nym lah shuh ban pynduna, namar ba la dep siew boina la shibnai mynshwa.
Haba ki la bun eh, kiba kum kitei ki jingphone bad ki jingiakynduh, une u nongthoh, ula pyrshang ban iakren bad ki nongialam Sengbhalang, hynrei ka jubab, ka long ba ym lah shuh ban pynkylla, hynrei, ka dei bei tang ba kin iaid beit la ka jong ka kam bad ka khreh ka khrum, ba kan nym thut ka jingiathoh, ka jingialang bad kiwei kiwei ki kam.
Haba kumta, une u nongthoh, ula shu ai jingmut noh ia ki nongiathoh, ia ki nongleit jingialang bad ia ki Sengbhalang ruh, ba kan bha ba shu pynher balun ha ki tnum kali, ban ithuh ba kitei ki dei kiba leit shisha, halor ki kam, ki bym lah kiar.
Shillong, 10 Nohprah:Ka Dorbar Shnong Lumshyiap kan pynlong ia ka jingpynkhuid shnong kaba shisien shi snem ha ka 16 tarik Nohprah naduh ka por 8 baje mynstep.
Ka Dorbar Shnong ka kyrpad ia ki nongshong shnong baroh ban iamih ryntih ha katei ka sngi bad ha kajuh ka por, ka kyrpad ruh ia baroh kitto kiba don jaka ban kin wan sha ka ophia shnong shuwa ka sngi jong ka jingpynkhuid shnong.
Kane ka long katkum ka kyrwoh ba la pynmih da u secretary KP Phawa.
Shillong, 10 Nohprah:Ka Hynniewtrep Achik National Movement (HANM) central Body kaba la mihkhmat na ki 7 tylli ki district jongka jylla Meghalaya, kila ia kynduh kyrkieh hynnin ka sngi ha Shillong ban shim ia ka rai ban weng noh iaki katto katne ngut ki nongialam kiba ialam bakla iaka seng.
Haba iakren bad ki nongthoh khubor u Bah Lamphrang Kharbani President HANM Central Boby hadien ba la wai meeting, ula ong ba ka seng kala iakren sani bad ka la shim ia ka rai da baroh ki dkhot ba mihkhmat na ki hynniew tylli ki district, ban weng noh iaki na ka seng bad ha ka juh ka por ka seng kala kyntait ia ka jingkynnoh ka jongki ba kala don ka jingkad arliang ka seng namar ka jingleh donbor.
U Bah Lamphrang haba kynthoh kylla iaka jingkynnoh u general secretary bah Alban K Gashnga bad u information and publicity secretary u bah Gilbert G Kharraswai ba u dei u nongsynshar donbor hapoh ka seng bad u bym ju sngap iaka jingai jingmut jongki, ula ong “Lada dei mano mano ruh watla kim dei ki dkhot na ka seng kiba ai jingmut ban tei iaka imlang ka sahlang ka bha ka miat nga kloi ban pdiang, hynrei lada ki ai pynban iaka jingmut kaba sniew ngam lah ban pdiang namar iaka seng la suit la shor ban iada iaka khyndew ka shyiap bad iaka ri bad ka jaidbynriew baroh kawei.
" Da kaba bynrap bad kyntu iaki, “Ula kitbok kitriwang bad kyntu iaki ba lada ki don ha kano kano ka kynhun ki dei ban sngewthuh iaka jingkordor jongka jaidbynriew.
"Katba u General Secretary bathymmai ka HANM u Damonmi Dkhar ula ong “Ia kano kano ka mat kaba ka seng ka shim la ia rai lang da baroh bad kam pat ju don kano kano ka khyllipmat ba yn shu pynbor ia ki dkhot ia kano kano ka kam.
"Kane ka seng kala pynshai ruh ba ki dkhot kiba la iehnoh kam namar kila sngewthuh shai ba kin sa shah beh seng noh namar ba kim shym la iaid Katkum ki kyndon treikam jong ka seng.
Ka HANM ka don 5800 ngut ki dkhot ha baroh kawei ka jylla bad ka jingiehnoh kam jong ki 5 ne 6 ngut ki dkhot kan nym ktah eiei ia ka seng.
“Ngi kyntu ia kito kiba kwah ban rung ha ka seng ba lada ki rung ki dei ban trei na ka bynta ka bha ka miat jong u paidbah bad kim dei ban rung ha ka seng tang na ka bynta ka jingmyntoi shimet" la ong u bah Dkhar.
Ka HANM kala kynnoh ruh ba ki don ki dkhot kiba la shu shah pynbor ban iehnoh kam bad la sakhi ruh ba ki don ki dkhot kiba la iehnohkam kila donlang ha jingiakynduh ki heh ka HANM ia ki nongpathai khubor.
Shillong,10 Nohprah:Ka kong Klesida surong ka la ujor sha ki pulit ka Umsning Out post ba ha ka 7 tarik mynta u bnai ha ka por 10 baje myn miet u wei u samla uba la tip kyrteng kum u Balasiew Suting ,19 snem  karta u la pyniap ia u lok jong ka u Havinson Khongsngi, 62 snem ha ing sah jong ka hi kaba don ha ka shnong Shngahkorkor –Ri-Bhoi district.
Ki pulit ki la kem ia utei u samla bad ka  jingtohkit ka dang iaid shakhmat.
Shillong, 10 Nohprah:La kumba Khyndai bnai ka shnong Nongdom Mawphliang ka la shongdum bad ka  daw ka dei namar ba ka MeCEL kam shym la shna ia u  Transformer ha katei ka shnong uba la sniew noh.
Halor kane ki riew rangbah ka shnong ki la leit ban ujor sha ki bor ka MeECL, na bynta ban bujli da uwei u Transformer ha jaka utei uba la sniew, ba ki paidbah nongshong shnong kin ioh biang ia ka bording ha ka por mynmiet myniong hynrei haduh mynta la palat 9 bnai ka MeECL kam shym la leh eiei.
Katkum ki tyllong khubor ba la ioh lum ki iathuh ba ki briew ka MeECL ki leit ban lum pisa man u bnai na kito ki longiing kiba ai light, watla kim ioh satia ban pyndonkam ia ka bording elektrik.
Ki rangbah ki la pynpaw ba ka jinglehsting ka MeECL ban pynbiang bording ha ka thain Ri Bhoi Sepngi, ka la pynjew slew ia ki paidbah katba ka pisa pat ka wan lum man u bnai katkum ki bill ba la phah na ka ophis.
Shillong, 10 Nohprah:Ka kynhun Myntri kaba la shong jingialang mynta ka sngi, ka la shim ia ka rai ban kyntiew ia ka khana halor u duma kata na ka 13.
3 sha ka 20 percent.
Na kane ka jingkyntiew khajna ia u duma, ka sorkar ka khmih lynti ban ioh lum pisa tam kumba T.
15 haduh T.
20 lak.
Ha kawei pat ka liang ka sorkar kam shym la pyntreikam satia ia ka hukum jong ka Supreme Court ban niew be-ain ia u Gutka uba dei uwei pat na ki jait duma kiba la die ha ka Nongbah Shillong.
U Mukul Sangma Myntri Rangbah u la ong ba ka don ka jingbym pat shai halor kane, kumta yn sa shim ia ka rai kham hadien.
Ha kawei pat ka liang ka sorkar ka la rai ban thung ia u Chief Technical Advisor na ka bynta ka  Meghalaya Electric Corporation Limited (MeCL) kaba dei na ka bynta ka technical wing.
Shuh shuh ka sorkar ka la mynjur ruh ia ka draft halor ka ain na ka bynta ba ki skul kin hap ban pyniasoh bad ka Meghalaya Board of School of Education (MBoSE) ka ban long katkum ka Meghalaya Board of School Education Act, 1973.
Ha kane ka jingialang jong ka kynhun Myntri mynta ka sngi na ki 12 ngut ki Myntri ki la don tang 6 ngut ki Myntri sorkar kiba lapoi sha kane ka jingialang kynthup ia u Myntri Rangbah.
Shillong,10 Nohprah:Ka Sein Kyntu Niam tre Elaka Raliang (SKNER) West Jaintia Hills District ka la kyrpad ia ki sengbha lang ba kin ym pynlong jingiakhih eiei ha ka 18 tarik mynta u bnai namar ba ka seng ka la buh sngi ban pynlong  ia ka Fete.
Ha ka kyrwoh ba la pyllait da u Hamjhan H Dkhar General Secretary katei ka seng ka la iathuh ba ha ka jingshisha la buh sngi ban yn long ia katei ka Fete ha ka mynta ka sngi hynrei la pynsangeh noh namarba ka ia tyngkhuh bad ka pakhang shnong ba la khot da ki sengbhalang , kumta ka la kyrpad jur ba kin ym pynlong ia khih shuh ha ka 18 tarik khnang ba ka Fete kan iaid beit kumba la buh por.
Shillong, 24 Jylliew:U Chief Secretary ka Assam u Naba Kumar Das u la ong ba um don jingtip ei ei ia ka jingthmu ka Assam ban den ia ka wah Khri kaba la tip ha Assam kum ka wah Dron.
“Ngam tip ei ei ia ka jinglong jinglong jong kata bad ngan hap ban peit ia ka" la ong u Das.
Ka wah Khri ka la long ka jingiakajia hadien ba la iathuh ba ka Assam ka la thmu ban den ban pynmih bording ha ka thain Kyrshai kaba don ha khappud bad ka Meghalaya ha West Khasi Hills.
Kham mynshwa ka Indigenous Biodiversity and Social Welfare Organisation (IBSWO),  ka la ong ba ka jingshna ia ka dam kan pynkylla phetwir ia ki paidbah katei ka thain.
Lada shah ban tei ia ka dam, kan sa tyllep ia ka Jirang ha Ri-Bhoi district, ka Mawthadraishan bad Rambrai ha West Khasi Hills district.
Dang shen, la iathuh ba ka Assam ka la surbe ia ka wah Khri kaba don ha shnong Kyrshai ha West Khasi Hills district ban wad kumno ban shna ia ka dam.
La iathuh ba ka Assam ka la thmu ban shna katei ka dam ban pynmih bording 2 MW micro  ha ka jingmang kaba R.
13 klur.
Shillong,10 Nohprah:Ha shityllup ka pyrthei la rakhe bad kynmaw burom mynta ka sngi kum ka sngi rakhe ia ka hok longbriew manbriew.
Ka dei ka jingrakhe jong ka lyngkhuh snem kaba 65 ia ka hok longbriew man briew naduh ba la pynbna ia ka da ka Jingpynbna-ïar Satlak ïa ki Hok Long briew Manbriew (Universal Declaration of Human Rights) ba la pynbna ha ka 10 Tarik u Nophrah 1948.
Haba kynmaw burom ia kane ka sngi ka MPHRC ha jylla ka la pynpaw ia ka jingsngew sih bad ka jingsngewkhia ba watla ka la don kata ka hok ha manla uwei pa uwei hynrei ki jingpynkhein ïa kita ki hok ki nang iai jia ha kylleng ka pyrthei bad wat ha kane ka jylla Megh alaya ruh.
Haka ban pynpaw ïa ka jingkyrshan bad jingsngewlem ïa ki jingiakhih halor ban dawa bad ban pynioh ïa  ki hok  tynrai jong ki paid trai ri trai muluk  kane ka jylla, ka MPHRC ka pynpaw ïa ka jingsngewkhia kaba khraw halor ka  jingmynthi bad ka jingkuman ka Sorkar kaba la ialeh pyrshah bad ïuhroit  kylla ïa ka sur u paidbah pynban haka jaka ban wad da kiwei pat ki lad ki lynti ha ka ban ai ïa ki jingiada kiba kyrpang  ïa ki hok  jong  ki paid trai ri trai muluk ban teh lakam ïa ka jingwan rung kyrthlep bad taplup  jong ki mynder" ong u Bah Dino D.
G.
Dympep Chairman ka MPHRC.
Ym lah ban len ba ha kine ki sngi ba la leit ka jylla ka la sakhi ruh ïa shibun ki kam thombor bad jingshah ïuhroit ïa ki Hok Longbriew Manbriew bad haba shim khia ïa kine ki kam thombor kum ki paidbah ngi dei ban ai ïa ka jingpynrem kaba jur ïa ka Sorkar Jylla namar ka jingbymlah ban teh lakam ïa kine ki kam thombor bad ka jingbymlah ban pynïoh ruh ïa ka jingbishar ba shong hok.
Kine ki jingshah ïuhroit ïa ka Hok Longbriew Manbriew ki kynthup ïa  ka jingkem pathar bad jingpynshitom be-ain da ki bor pulit ïa ki briew ba lui lui ha ka kyrteng jong ka jingsuba, ka jingïap ki koidi  ha  along, ka jingshah pynïap klep ha ki bor pulit, ki jingshah rahbor bad jingpynïap ïa ki briew da ki kynhun lehnoh kynthup  ka jingshah lehbein bad jingshah ïuhroit khamtam eh ïa ki hok jong ki  kynthei bad ki  khynnah rit da ka jingjyllei jong ki kam leh beijot kiba dang iai jia haduh kine ki sngi.
Ka Sorkar ka hap ban shim ïa ka jingkitkhlieh halor kine ki jingjia baroh ong ka MPHRC.
Ka MPHRC ka dawa tyngeh na ka Sorkar ba ka dei ban wad ïa ki lad ki lynti ban pyntikna  ba ki briew kiba la ngat ha kum kine ki jingjia ki dei ban ïoh ïa ka jingbishar hok namar kine ki jingshah thombor  ki la pynhiar dor ïa ka jylla baroh kawei tad haduh ba ka jingshongsuk jingshongsain kam don shuh haduh kine ki sngi.
Shillong, 24 Jylliew:Hynnin ka miet ka sngi u Blei, phra ngut ki nongbylla ki la shah siat iap ha  kawei ka shnong ba tih dew iong ha South Garo hills district.
Ki pulit ki la ong ba kitei ki nongbylla sngi ki dei kiba trei ha ka par dewiong ha ka thain Nongalbibra.
U Inspector General (Western Range) u Bah H Nongpluh u la ong ba ka jingjia ka long ha ka miet sngi u Blei bad ia ka jingtip ba bniah, ki  dang ap ba kumno kitei ki nongbylla ki shah siat iap.
Katei ka jaka ka long kaba jynjar bha, namar ba ka surok ruh kaba sniew bha.
U Myntri Rangbah ka jylla u Dr Mukul Sangma  u la pynrem jur ia kane ka jingjia bad u la ong ba kito kiba donkti kin sa shah trei ha ka ain khlem jingmap satia.
Ki pulit ki la kam ba ka jingshah siat iap jong kitei ki nongbylla kam don ei ei ka jingiasnoh bad ka jingjia ha Tura ha ka sngi Thohdieng bad la suba jur ba ka jingshah siat ka dei namar ba kitei ki nongbylla ki ioh pisa bun bha bad na kata ka daw, ki lehnoh ki lah ban donkti ha katei ka jingjia.
Ki pulit ki la ong ba ki bor synshar district ki la shim ia ki lad ki lynti bad ki heh pulit ki la leit bran bran sha katei ka jaka ban pynlong ia ka jingthwet.
Kane ka jingshah siat iap jong kitei ki nongbylla ka long shi taiew ba la jia ka jingshah pyniap jong ar ngut ki nongbylla Muslim ha ki paidbhur hadien ba la kynnoh ba ki thmu ban batbor ia kawei ka kynnah ba don jingduna ha Tura.
Kane ka jingjia ha Tura ka la pynher syrngiew ia ki nongbylla bar jylla ha ka thain Tura haduh ba ki la mih noh ban leit phai sha ki shnong jong ki.
Shillong, 24 Jylliew:Ka jingialang jong ki Chief Secretary ka Meg halaya bad ka Assam kaba la dei ban iakren hynne ha Shillong halor u pud u sam, la pynsangeh kynsan noh hadien ba la ioh khubor ba phra ngut ki nongbylla ki la shah siat iap ha South Garo Hills district.
U Chief Secretary u Naba Kumar Das u la wan poi haduh Secretariat ha Shillong ban iakren bad u Chief secretary ka Megha laya u Bah Winstone Mark Simon Pariat hynrei kynsan kynsan la pynsangeh noh namar ba ki heh sorkar na Assam ki la hap ban leit bran bran sha Assam hadien ba la ioh jingtip bad a ki spah ki nongbylla ki ba don ha ka thain Garo Hills ki la phet krad noh sha Assam hadien ba ka jingshah siat.
Ki phra ngut ki nongbylla ki la shah siat iap ha kawei ka shnong ha Garettim hajan ka Nangalbibra police station kaba hap ha South Garo Hills ha ka por 11 baje mynmiet ha ka sngi u Blei.
“Ka ishu khappud ym ioh ban iakren namar ba ngi la hap ban leit bran bran sha Assam namar ka jingjia" la ong u Das ha ki nongthoh hadien ba la mih na kamra u Chief Secretary ka Meghalaya.
Halor ka jingiakam mar kylliang bad khamtam ki jaka ba kam ka Meghalaya, u Das u la ong ba yn iakren pynbeit baroh ar liang.
“Ngi la eksamin ia ki kot ki sla ba la ai da ka Meghalaya bad ngin iakren ha ka jingialang" la ong u Das.
Hynrei, ha kane ka jingialang kine ki ar ngut ki chief secretary ki iakren tang ia ka kam ba iadei ki ophisar IAS, IPS bad IFS.
Khanduli,25 Jylliew:Ka KSU ka la iaid kylleng ki jaka kiba ki  Khasi ki sah na ka bynta ban iasaid na ka bynta jong ki bad khamtam ban wanrah ia ka jingialong kawei bad pyniatylli ia ka ri u Hynniewtrep.
Ha ka 21 tarik mynta u bnai ka KSU Seng Kmie  hapoh ka jingialam u  samla Frederick Kharmawphlang( Vice President) ryngkat u Samla Streamly S.
Ñiangti, u General Scretary Ka  KSU Jaintia Hills District  bad ki nongialam ka KSU Nartiang Circle ki la leit pynlong ka jingialang paitbah sha ka shnong  Khanduli hapoh WJHD na ka bynta ban  sngap bad ia phylliew jingmut bad ki nongialam shnong kiba don ha kito ki thain.
La pyniaid ia kane ka jingialang da u samla Ohibait Dkhar(Vice – President KSUJHDU).
Ha katei ka jingialang la ioh shwa ia ka jingkren na ki Rangbah shnong ki thain khappud  ka khanduli na ka bynta ban pynpaw ia  baroh  ki jingeh kiba ki ia kynduh ha baroh shikatta ha khmat ki nongialam ka seng naduh ka jingshahthombor ia ka hok jong ki, ka jingbymbiang u surok, ki skul bad kiwei ki lad pynroi.
U Secretary shnong jong  ka Mukoiram, u la pynpaw  ba ka shnong Mukoiram ka dang hap shapoh Meghalaya tang ha ka Kyrteng namar la leh klet ia kane ka thain nadong shadong wat ia  ki skhim pynroi ruh ym juh ioh satia.
“Ngim juh ioh ei ei na ka sorkar Meghalaya wat tang ia ka  bording ruh hynrei ngi ioh tang ki Dieng Post kiba la pynieng jubor da ka Assam",  la pynpaw shuh shuh utei u rangbah.
U Samla Frederick Kharmawphlang pat haba ai jingkren u la pynpaw  ba na ka liang ka seng KSU ka la iaid kylleng  ki shnong kiba don ha ki jaka kiba don ha khappud bad ka Assam kata naduh Raid Nongtung(ne Block 2), Mowluber, Mukroh, Saba( ha Pangam Raliang ne Block 1),  bad kiwei pat ki shnong ban sngew da la ki jong ki shkor ia ki jingeh bad jingthrang, jingangnud jong ki paitbah ba ki paid u Hynniewtrep ki ia Kynduh.
Ka seng kan sa ia leit shen  ban buh ia ka dorkhas hakhmat ka sorkar na ka bynta ban pynurlong ia kajingkwah ki paitbah kumjuh ruh ban pynbiang ia u pud u sam.
Shillong, 24 Jylliew:Ka Dorbar Ki Khlieh Nongsynshar Ka Ri Hynniewtrep, Federation of Khasi States, Ka Dorbar Ki Dolloi, Ki Sirdarship, bad Council of Nokmas, kan ia kynduh bad ki Dolloi, Lyngdoh, Pator, Rangbah Kur, bad ki dkhot Dorbar Elaka, ki Rangbah Shnong, ki Longkmie, Samla, ki Elaka Dolloi bad Sirdarship, ka thain Jaintia Hills ha ka 26 tarik Jylliew(sngi Iaw Musiang) ha ka por 11 baje mynstep hapoh office Village Court, Elaka Jowai, Loompyrdi, Iongpiah, Jowai.
Ki phang kiba kyr kieh ban ia phylliew jingmut, bad ban ia syllok, ki long halor ka  shithi na ka tnat kam poh iing jong ka sorkar India, kaba la phah sha  u Chief Secretary, Meghalaya, kaba pan jingmut halor ka dorkhas, ba la phah da ka Dorbar sha ki bor Sorkar India ha U Jylliew 2012.
La pynbeit ruh ban ban pynlong ia ka Dorbar kaba kyrpang ha ka 13tarik Nailar  2013, hapoh Khasi National Dorbar Hall, por 11 baje ban kynmaw ka jingdap 65 snem ka jingsoi bad mynjur ka Sorkar India ia ka Instrument of Accession & Annexed Agreement ha 17 tarik Nailar 1948.
Nongpoh, 25 Jylliew:Uwei u khynnah rit ba kyrteng u Banrilang Kylla, uba dang ha ki ‘rta ba dang 14 snem ei ei, na ka shnong Umsning Patarim, uba dei u khun jong ka Kong Slim Rida Kylla, u la sakma noh na la ïing mynta la 5 ne 6 sngi ei ei.
Katkum ka jingiathuh kiba haïing jong utei u khynnahrit, la ong ba utei u heprit u la mih na la ïing ha kine ki sngi jong ka taiew ba la lah, ryngkat bad ka rah ia ki katto katne tylli ki jaiñ phong, hynrei ym lah ban kynmaw pat kiei ki riam ba u la riam ha kata ka sngi ba u la mih.
Kumta na ka liang kiba haïing ki kyrpad ba lada don kino kino kiba iohi ia une u khynnah rit ba u don ne shang makia shane shatai, kin sngewbha ban pyntip ne shu phone sha kine ki number: 9615020997, 9862062501 bad 9862756651.
Shillong,25 Jylliew:Ka pakhang surok miet ka Jaintia Students’ Union (JSU) kan iaid beit kumba la dep ban pynbna ha kine ki khyndiat sngi kata kan sdang naduh lashai  ka miet 26 haduh ka miet 28 ha baroh kawei ka Ri lum Jaintia.
Na ka liang ka JSU ka pynpaw iaka jingburom ia u Deputy Commissioner bad Superintendent of Police west jaintia Hills District halor ka jingshimkhia ka jongki ban khot iakren ia ka Union mynhynnin ka sngi, hynrei ka JSU kan ym kynran dien namar ka Sorkar hi kam leh lane patiaw ei ei halor kine ki lai tylli ki mat jingdawa jongka Union kiba la buh hakhmat jongka sorkar daki bun bun snem mynta.
“Ngin iaid beit shakhmat namar ngim kwah shuh ban mad lane ban ia kynduh iaki jingeh bad ki jingsngewsih kiba wan lynshop haki para doh para snam ki jongngi, kumba ngi la ia takhuh bunsien ha kine kipor bala dep" ong u president ka JSU.
Kumta ka por kala ih ia ka Union bad kumjuh ia ki paradoh para snam ban kyndit naka jingioh thiah ban ieng ialeh ban ioh iaka hok ka kynti ka jongngi khlem ka jingtieng jingsmiej " ko para Ri ba ieid to ngin ieng tylli kawei ban pyni shaka pyrthei ba ma ngi ruh ngi donkam ia ka roi ka par, ka jingkoit jingkhiah bad ki lad jingiada iaka jingim ka jongngi" bynrap biang u president ka seng  da kaba kyrpad ruh ia baroh ki paidbah nongleit nongwan kiba shongiew shonghat , ki nongniah kali bad kiwei ba kin ia shim bynta  lang ha ane ka pakhang surok miet kaba lai sngi kynthih bad ka seng ka la kyntu ruh ba kin kynmaw ia ki jingshitom ba ki la mad la bun bun snem.
Ka seng ka la pynkymaw ruh ba ha kane ka pakhang surok yn ym shah ia ki kali ban iaid lait tang ki kali kit nongpang.
Shillong,25 Jylliew:Ka KSU Mawryng kneng Circle ka la phah da ka jingthoh sha u Project ManagerGR Infra Project Pvt.
Ltd,Shillong ka Kompeni ba pyntrei ia ka Bye -Pass ha kaba ka la bthah ia katei ka kompeni ban weng noh ia u Maw Pud ba ka la thung ha ka jaka jong ki riew shimet ha Thangshalai bad ha Mawryngkneng da kaba kdew ba ka jaka ba la thung ia u Mawpud ka dei ka bym hap shuh ha ka jingpyntrei ia ka Shillong-Bye Pass bad ka bym kynthup ha ka jingsiew ka sorkar ia katei ka jaka.
Ha ka shithi ba ka la phah  na duh ka 19 tarik mynta u bnai ka KSU ka ai por hapoh ka ar- taiew ia katei ka kompeni ban weng noh ia utei u Mawpud bad lada kam lah ban leh kumta ka seng bad ki trai jaka kin leit weng da lade hi.
Halor ka shithi ba la ioh na ka KSU katei ka kompeni ka la ai ka jubab jong ka ba ka jaka ba ka la thung ia utei u Mawpud ka dei katkum ka  rekod ba ka ioh pdiang na ka N.
H.
A.
I bad D.
C jong ka East Khasi Hills, hynrei ka la ong pat ba la bthah ia ka ban pynlong biang ia ka survey ban peit bha sa shisien biang bad lada lap ba ka don kano kano ka jingbakla ka kompeni ka kloi ban ia pynbeit bad ban rah noh ia utei u Mawpud.
Katei ka kompeni ka la iathuh ruh ba ka la pynlong ka jingialang bad u ADC ka East Khasi Hills mynta ka sngi ha kaba u la kular ban ia leit ryngkat ha katei ka jingleit jurip ia katei ka jaka ha ryngkat ka jingiadonlang jong ki heh ka PWD lane NHAI ha ka taiew ba kut une u bnai lane ha ka taiew ba nyngkong u bnai ban wan.
Shillong, 25 Jylliew:Ka ophis treikam jong u Syiem ka Hima Mylliem lyngba u Myntri Kephas Langstieh u la pyntip ba kan don ka jingpynkhuid ia ka Iew duh, Shillong ha ka 7 tarik jong u bnai ban wan kaba hap ha ka sngi u Blei.
Kane ka jingpynkhuid ia ka Iewduh kan sdang naduh ka por 8 baje mynstep haduh 4 baje janmiet kum shi bynta ban ialeh ban wanrah ia ka khuid ka suba ha katei ka iew ban pynsuk ia u nongdie nongthied.
Kumta ka Hima ka kyntu ia baroh ki nongshong dukan ba kin iatreilang bad ka Hima ban ia mihlang ha katei ka sngi ban pynkhuid iala ki basa bapher bapher kiba don ha katei ka Iewduh.
