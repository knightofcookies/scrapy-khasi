Kumta hadien ba u Sirdar ka Hima Nonglang u la ïoh jingtip ïa katei ka jingphet wir jong ki Khun ki Raïot haduh 13 sngi, u la phah ïa u Secretary ka Hima, u Bah Birbor Riangtem sha ka shnong Malchapara ban leit khmih ïa katei ka shnong.
Na ka liang ki nongïalam ka hima ki la ïathuh ruh ba ha katei ka sngi ïa kaba utei u MLA u la leit ban jngoh, u la ïoh ban noh synñiang ïa kitei ki briew da u khaw, shini, dai, phan, ki jingbam bad kiwei-kiwei ha ryngkat ka pisa T.
10 hajar tyngka sha kitei ki briew ha ka jingdonlang u Secretary ka Hima Nonglang bad u Myntri ka Hima.
Shuh shuh ki nongïalam ka hima ki la pyntip bad ong ruh ba ha kaba ïadei bad ka jingtyngkhuh bad ka jingleit mih sha thanat Boko halor ka ‘Anticipatory Bail’ jong kitei ki 25 ngut lashai ka sngi, la hap ban pynkylla noh ïa ka tarik ban leit pynlong ‘rally’ hakhmat ka Secretariat kumba la buh por ha ka 28 tarik u bnai Lber, 2023 sha kawei pat ka sngi bad ïa ka tarik yn sa pyntip.
Kumta na ka liang ki nongïalam ka Hima Nonglang ki la kyrpad ïa ki paidbah, ki kynhun seng, ki nongsynshar Hima ka Bri u Hynñiewtrep ban ïai shah haduh ban da pyntip da kumwei pat.
Ki 3 ngut kiba shah kem ha ki pulit ka Jowai Police Station halor ka jingsuba donkti ban pynïap ïa u Pynkhreh Surong uba na ka shnong Mynsngat mynta ki la don hapoh patok.
Kine ki 3 ngut ki dei u Meban Talang uba dei u para trai jong u I Love You Talang uba la shah pynïap ha u paidbhur ha khappud jong ka shnong Shangpung, u Sambun Dkhar bad u Jimmy Kyndait.
Hadien ba la kut ka jingtohkit ki pulit kaba san sngi, ki pulit ka Jowai Police Station ki la rah biang ïa kitei ki 3 ngut sha ïingbishar ha ka 2 tarik u Ïaïong bad ka ïingbishar ka la rai ban tian bishar ïa ki haduh 12 sngi hapoh ‘Judicial Custody’.
Kum ban shu pynkynmaw, ïa u Meban Talang bad u Sambun Dkhar ki pulit ki la kem ha ka 21 tarik u bnai Lber bad tang hadien shi sngi ba ki la shah kem, la lap ïa ka met ïap u Pynkhreh Surong na ka jaka khlaw ha Pommura kaba hap hapoh ka jingkhmih jong ka thanat Mawryngkneng.
Ha ka 28 tarik Lber, la ïoh kem ïa u Jimmy Kyndait uba na ka shnong Moorap.
U Vice-President bad nongaiktien ka Meghalaya-BJP, u Bernard Marak lyngba ka kyrwoh u la ong ba ka seng kan sa pynlong da ka thma pyrshah ïa ka bamsap hapoh ka Jylla bad ha baroh ki konstitwensi.
“Ki paidbah ki la ‘vote’ ïa ka BJP da ka jingkhmih lynti ïa ka jingkylla bad ban pynkut noh ïa ka bamsap bad ngi ïeng skhem halor kiei kiba ngi la khlei ha ka por ilekshon pyrshah ïa ka bamsap.
Kumta, ka ‘Thma pyrshah ka Bamsap’ kan bteng hapoh ka Jylla kumba u Myntri Rangbahduh ka ri, u Narendra Modi u la pynbna ha kine ki khyndiat sngi," la ong u Marak.
U la ong ba ka Sorkar Pdeng ka la shimkhia ha ka ban pyntreikam ïa ki skhim jong ka na bynta man la uwei-pa-uwei u ’riew shimet bad ki longïing.
“Ïa ki skhim la ai kyrteng thymmai bad kim poi sha ki paidbah, kane ka dei ka mat kaba kongsan na bynta ka BJP namar ka jingïohi jngai jong u Myntri Rangbahduh ka shah pynrem bad ka burom ka leit sha ki ’riew shimet.
Ka jingkyang bad ka jingshaniah jong ki paidbah ha u Narendra Modi kan ym long leh nohei," u la ong.
Shuh shuh u Marak u la bynrap ba ki nongkitkam ka seng kin sa leit mih sha man la ki konstitwensi bad ki shnong kiba mad jingeh haba ïadei bad ki skhim ka Sorkar Pdeng kumjuh ban lum thup ïa ki jingbym biang ba ki mad haba phai sha ki jingmyntoi ba la pynbiang da ka Sorkar Pdeng kum ka surok, um, bording, rashon, ïing, ‘job card’ bad kiwei-kiwei.
“Ngin sa pynlong ïa ki jingpynsngewthuh paidbah halor ki jingmyntoi jong ki skhim ka Sorkar Pdeng lyngba ki rynsan lad pathai khnang ba ki paidbah kin ïoh jingshai halor ka jingïohi jngai jong u Myntri Rangbahduh jong ngi.
Ngin pyntikna ba ka MDA-II kan leh ïa kaba bha tam ban pynbiang na bynta ki paidbah ym kumba long ha ki snem ba la dep," u la ong.
Hadien lai bnai jong ka jingshah siat ïap ki Khasi ha ki pulit Assam ha shnong Mukroh, West Jaiñtia Hills, ka seng jong ki nongrep ba la tip paidbah kum ka Hill Farmer Union (HFU) hapoh ka jingïalam u Bah Commander Shangpliang kum u President, ha ka 1 tarik Ïaïong, 2023 ka la leit sha shnong Borato bad Mukroh ban pynshai paidbah ha kaba ïadei bad ka rep ka riang.
Ka jingthmu jong ka HFU ban leit ïuh kjat ha kitei ar tylli ki shnong ka long ban wad jingtip na ki nongrep ba haduh katno ki ïoh ïa ki jingmyntoi, hato ki ïoh ne em ka jingïarap na ka sorkar.
Na ka liang jong ki nongrep ki la pynpaw ba kim shym la ïoh ka jingïarap na ka sorkar ha kaba ïadei ban kyntiew ïa ki mar rep, namar ki mar rep kiba ki ju rep ha kine ki shnong ki kynthup ïa u synsar, u shynrai, u sying, u sohphan, u khaw bad kiwei kiwei.
Nangta ki la pynpaw ruh ba ka daw jong ka jingduna ka jingrep ka dei na ka jingbym biang bha ka um.
Ha Barato, kaba dei ruh ka shnong ba shah ban beiñ ha ka sorkar bad ki nongmihkhmat namar bym don ba ïalam ïa ki, namar ki nongshong shnong ha kine thaiñ kim ithuh ïa ka tnat kam rep jong ka sorkar jylla.
Kumta ki donkam mynta ïa ki ïew, ki kali ban kit, u symbai bad ka jingïarap na ka sorkar ban pynpoi um sha ki jaka rep.
Haba ai jingkren ha kane ka jingïalang, u Bah Commander kum u President u la pynshai sha ki paidbah jong kine ki ar shnong ba ka Hill Farmer Union ka dei ka seng jong ki nongrep bad ka dei ka seng ban peit beit tang ïa ki jingeh jong ki nongrep, ha ka jingbym biang ïa ki symbai, ka jingbam khñiang ïa ki jingthung jingtep, ka jingpynjulor jong ka mariang bad kiwei kiwei ki jingeh.
U la ong ba ki nongrep ki dei ban don la ki jong ki jong ki shnat (unit) ha man la ki shnong ki thaw khnang ban lah ban ïaleh ïa ki jingeh, la ong u Bah Commander.
U la ïathuh ba ki nongrep hapoh ka jylla ki la don palat shi lak sanphew hynñiew hajar ngut ki nongrep bad u khmih lynti ban sa kiew haduh ar lak ngut ki nongrep kiba don kyrteng ha ka HFU.
Namarkata, u kyntu ïa ki nongrep ba ki dei ban don la ka jong ka shnat treikam khnang ba lada ki don ïa ka jingeh kin pyntip sha ki nongïalam.
Ha kaba ïa dei bad ka jingjia ha Mukroh, u pynpaw ba ka dei ka jingjia kaba sngewsih, hynrei ka seng ka kwah ban peit tang ïa ka jingeh jong ki nongrep.
“Ngim lah ban seng ïa ka kynhun ki nongrep tang namar ba ngi shah pyndik ha ki pulit, hynrei ngi seng ban peit ïa ka jingeh ki nongrep ha kiba bun ki liang" u la ong.
Ha kawei ka liang u la pynpaw ka jingbym sngewïahap ba ki pulit kin pyndik ïa ki nongrep, kin tuh ïa ki jingri, ïa ki mar rep, hynrei ka kamram jong ki pulit ka dei ban ïada ïa ki nongrep.
Ka jingshah shoh jong uwei u briew uba dei na ka jaitbynriew Naga ha ki Meitei kiba shong ba sah ha Khedagor ha ka Sngi U Blei ka la pynlong ’langknia ïa ki Khasi kiba sah ha katei ka shnong ba kin shah byrngem ha ki Meitei kiba la phah ban mih noh na katei ka shnong ban leit phai noh sha Meghalaya.
Kane ka jingshah shoh u Naga ha ki Meitei ka dei kaba jia mynta ka Sngi U Blei ha katei ka shnong kaba ju sah ki Khasi bad ki Naga kaba la pynlong ban mih ka huri-hura.
Ha kane ka shnong ki Khasi ki don kumba 1500 ngut kiba im da kaba rep kwai bad tympew ryngkat ka jingïadonlang ruh ki jaitbynriew Naga, hynrei man ka por ki Bengalee bad ki Meitei ki ju wan kyntur ïa u pud u sam sha kiba sah ki Khasi.
Halor kane ka jingshah byrngem ki Khasi, ka Khasi Students’ Union (KSU) seng kmie ka la pyntip sha ki nongïalam ka All Manipur Students’ Union (AMSU) ba kan tuklar lem halor kane ka jingïakynduh jingeh ki jaitbynriew Khasi khnang ban ïoh ïa ka shong suk shong shngaiñ.
Haba ïakren bad u Bah Donald Thabah uba dei u General Secretary ka KSU seng kmie, u la ïathuh ba mynshem snem ka KSU ka la leit ban ïakynduh ïa u Myntri Rangbah ka Manipur u N Biren Singh hadien ka jingshah klun jaka ha ki Bengalee ha ka shnong Khasi kaba khot Khedagor uba la kular ban kyndang ïa kine ki Bengalee kiba wan sah be-aiñ.
Hynrei ka sorkar kam shym la leh eiei, pynban ka tnat Khlaw ka la buh da ka signboard ban nym shah ban rep ban riang ha kane ka jaka.
“Ki la bun ki Khasi kiba la phet na katei ka jaka namar ki ju shah pyndik kaba la pynlong ïa ka seng KSU ban ïakynduh syndon ïa u CM ka Manipur ban ai jingïada ïa ki Khasi ha katei ka jylla" u la ïathuh.
Shuh shuh u la ïathuh ba ha kine ki sngi u Rangbah Shnong Khasi u la shah shoh ha ki Bengalee bad mynta ka sngi u la shah shoh sa u Naga ha ki Meitei kaba la pynlong ïa ki Meitei ban byrngem ïa ki Khasi ban phah mih noh ban leit sha Meghalaya.
Kumta ban lait na ka huri-hura ka KSU ka kyrmen ba ka sorkar Manipur kan wanrah ïa ka jingshong suk shong shngaiñ ïa ki Khasi hapoh katei ka jylla.
Ha ryngkat ki paid ’riewngeit ha satlak ka pyrthei, ki ’riewngeit Katholik ha Meghalaya ruh ki la rakhe ïa ka Sngi U Trai Sla Tlai kum ka jingkynmaw ïa ka jingwan rung u Jisu sha nongbah Jerusalem ha kaba ki paid byllien ki la pdiang burom bad kaweh ïa ki sla tlai.
Ka jingleit u Jisu sha Jerusalem ha ryngkat ki synran ka dei tang khyndiat sngi hashwa ban poi ka sngi shah shitom jong u ha ka Sngi Thohdieng bad shah ïap halor ka diengphna.
Ka jingrah ïa ki sla tlai ka dei kaba ki paid ’riewngeit ki la ïashimbynta ha ka por mynstep hashwa jong ka Mass bakhuid.
Hadien ba la dep kyrkhu ïa ki sla tlai la sam sha ki paidbah bad la bud sha ka jingïaid proseshon sha ïingmane na ka jaka ba la kyrkhu ïa ki sla tlai.
Ki paid ’riewngeit ki la ïarwai ïa ka jingrwai Hosanna ryngkat ka jingkaweh ïa ki sla tlai ha kti.
Ka jingrakhe ïa ka Sngi U Trai Sla Tlai da ki ’riewngeit Katholik ka dei kaba la leh ha kylleng ka Jylla ha la ki jong ki Parish bad ki jaka ha ryngkat ka jinglehniam lyngba ki Lyngdoh Sohblei.
Kiwei kiwei ki ’riewngeit Khristan ruh ki la kynmaw ïa kane ka sngi da kaba pynlong jingïaseng bad jingduwai ha la ki jong ki ïingmane.
Kum ka jingkynmaw, u Jisu haba u don ha lynti sha Jerusalem lem bad ki synran jong u, u la poi ha u Lum Olib bad haba u la poi hangta, u la shong da ka kada ban rung sha nongbah Jerusalem ha kaba ki paidbah ki la kynhoi bad pdiang ïa u da kaba kaweh ïa ki sla tlai bad rwai artad, “Hosanna, long uba la kyrkhu uta uba wan ha kyrteng jong u Trai" bad kane ka la pynlyngngoh ïa kiba bun ha nongbah Jerusalem bad ïa kylli para maki, une u briew u dei uei.
U MLA ka Mawhati uba long ruh u dkhot ka Ri-Bhoi Regional Committee, Bah Charles Marngar u la ong ba un don beit ha ka liang ki paidbah lada ka Sorkar kam sngap ïa ki jingpynsngew jong ki haba ïadei bad ka jingpynbeit pud na bynta ka kylla ba-ar bad ka Assam.
Ka jingthmu jong katei ka komiti kaba dang shu thaw shen da ka Sorkar ka long na bynta ka kylla ba-ar jong ka jingpynbeit pud bad ka Assam.
“Lada ka Sorkar ne ka Regional Committee kim sngap ïa kaei kaba ngi kwah, ka nongrim jong nga, nga la kren shai ba ngan don beit ha ka liang ki paidbah namar ïa nga la pynjop da ma ki," la ong u Bah Marngar haba kren bad ki nongthoh khubor.
Haba kdew ba u la rah ïa ka mat halor ka jingpynbeit pud na bynta ka kylla ba-ar hapoh ïingdorbar thawaiñ, u la pynkynmaw ba u la ktah khyndiat haba ïadei bad ka soskular ba la dep soi jong ka kylla banyngkong namar ka jingpyrshah jong u paidbah ba bun ba lang haduh ba wat ki 4 tylli ki Hima Khasi ki leit ban ujor da ka mukotduma hapoh ka ïingbishar ba hakhlieh duh ka ri.
“Kane ka pyni shai ba ki paidbah jong ngi kim hun ïa kane ka soskular ba la ïa soi da ki 2 ngut ki Myntri Rangbah – Meghalaya bad Assam hakhmat u Myntri ka tnat kam pohïing ka Sorkar Pdeng, u Amit Shah," u la ong.
Halor ka jinglong dkhot jong ka Regional Committee, u Bah Marngar u la ong ba u pdiang ïa katei ka sienjam khnang ba un ïoh pynpaw ïa ki jingeh kaba ki paidbah ka thaiñ khappud ki ïakynduh.
U la ong ruh ba ki jingpynpaw jong u kin ym dei ki rai shimet (jong u) naba un hap sngap ïa ka sur u paidbah, ka synjuk ki Rangbah Shnong, ki nongïalam shnong nalor kiwei-kiwei.
Haba pynsngew ba ki paidbah, kin sa mad bun ki jingeh lada hap sha Assam, utei u nongmihkhmat u la ong ba ki paidbah kin ym ïoh shuh ban long trai ïa ka khyndew ka shyiap naba kin hap ban siew khajna.
Ha kajuh ka por, u la ong ba ka riti ka dustur jong ki paidbah, ka riam ka beit, ka ktien ka thylliej nalor kiwei-kiwei ki sa shah ktah lut lada ki jaka hapoh ka Block-II kiba dang hap hapoh ka Raid Nongtung ki leit noh sha Assam.
“Kane kan wanrah jingeh ïa ki paidbah namar shisien ba phi la hap ha kawei pat ka Jylla, phin hap ban bud ïa kano-kano ka aiñ kaba kato ka Jylla ka pyntreikam," u la ong.
Halor ka ‘Land Regulation Act’ jong ka Sorkar Assam, u la ong ba katei ka aiñ ka la kdew shai ba ym lah ban long trai ïa ka khyndew ka shyiap.
“Nga khmih lynti ba kane ka Sorkar bathymmai, MDA-II haba ka leh ïa kano-kano ka kam, ka dei ban sngap ïa ka sur jong ki nongïalam, nongsynshar shnong kumjuh ïa ka sur ki paidbah nongshong shnong hapoh ka Jylla," u la ong.
Ha kawei ka liang, haba phai sha ka jingkhrong khajna jong ka Karbi Anglong Autonomous Council (KAAC) na ki nongrep synsar, u Bah Marngar u la ong ba u la dep kren ïa kane ka mat hapoh ïingdorbar bad na ka liang u Myntri Rangbah, u Conrad K.
Sangma u la ai ka jingkular ba un ïakren bad ka Sorkar Assam kumjuh bad ka KAAC.
“Ngan ap ïa ka jubab kaba mih nangne la ka Sorkar ka ïakren ne em.
Lada pynslem ïa ka jingïakren, ka jingkhrong khajna ka ïaid man ka sngi bad kane kan buh jingeh shi kat dei ïa ki nongrep jong ngi.
Kawei ka Mahindra Pick-up ka hap ban siew T.
15,000 kum ka khajna," u la ong.
Shuh shuh u la bynrap ba u la ïakynduh ïa u CEM ka KHADC, Bah Titosstarwell Chyne uba la kular ïa u ba un thoh sha u CEM ka KAAC halor katei ka bynta.
“U CEM u la ai ka jingkular ban phah ïa ki briew ka tnad khlaw ka KHADC ban leit sha ki 4-5 tylli ki jaka ba ka KAAC ka la pynïeng ïa ki khyrdop ban khrong khajna," u la ong.
Ka Shakira kaba long kawei na ki nongrwai ba pawnam ha ka pyrthei mynta ka la pynkhreh ban mih noh na Spain bad la ki jong ki khun ki kti na bynta ban sdang thymmai ia ka jingim.
Katkum ka khubor ba la ioh la iathuh ba katei ka nongrwai hadien ba ka la pyllait san shyieng na u Gerard Pique ka kwah ban im noh ka jingim tang bad ki khun.
Ka Shakira kaba la pait dohnud bha hadien ba ka la shah thok bad shah shukor ha u Gerard ka kwah ban iehnoh ia ka jingim barim bad kwah ruh ban ioh biang ia ka jingsuk jingkmen bad jingsngewbha kiba ka la duhnoh.
Shuh shuh kane ka nongrwai nalor kane ka kwah ruh ban shim khia biang ia ka kam rwai kumba ju long ha ki por bad snem ba la leit noh.
Kane ka nongrwai ka la tyrwa die noh ia kawei ka Mansion kaba don ha Spain kaba ka ju shong ju sah bad u Pique bad kwah ban leit sah noh sha Miami ha kaba bun ki bahaiing hasem bad ka kmie bad u kpa jong ka ki don ha katei ka shnong.
U Chris Evans uba la shim ia ka rai ban nym ak shuh kum u Captain America ha kawei na ki interview ba ula shah khot sngewbha ula pynheh mynsiem khyndiat ia ki nongbud bad nongkyrshan jong u da kaba iathuh ba lehse ha ki snem ban wan u lah ban akbiang kum u Captain America ha kaba un sa rai bha halor kane ynda la dei ka por.
Ka jingiehnoh u Chris ia ka bynta kum u Captain America ka la pynsngewsih bad pyndukha mynsiem ia kiba bun naba ki dang kwah ban iohi biang ia u ha kaba iadei bad kane bad sngew ruh ba dei tang ma u uba biang bad iahap ban ak kum u Captain America.
Ka Marvel kaba pynmih ia ka Captain Ame rica ka da sngewdiaw shisha ia ka rai u Chris ban iehnoh ia katei ka bynta hynrei kam lah pat ban pynbor ia u.
Katkum ka jingiathuh u Chris ka daw ba ula rai ban iehnoh shwa ia ka Captain America ka dei tang namar ba u kwah ban pynleit jingmut ha kiwei kiwei pat ki phlim.
Naduh ba u Chris ula soi ban ak kum u Captain America ula hap ban pynleit jingmut bad shim khia beit tang ha katei ka phlim bad um shim ioh lad shuh ban peit ia kiwei kiwei ki phlim ha kaba kane ka long ka jingduhnong bakhraw ia u.
Mynta u snem ia u Chris ngin sa iohi ha ki katto katne ki phlim thymmai.
Ka khubor ba la ioh lum ka lah pynkyndit ia kiba bun ki nongkyrshan ba shitrhem jong ka klob Chelsea ha ka lympung EPL ha kaba na ka liang jong ki nongpyniaid bahalor katei ka klob ki lah sloit noh mynta ia u Graham Potter uba dei Manager jong ka klob.
Kane ka wan jia hadien ba ka kynhun kam shym  lah ban ialehkai bha ha ki jingiakhun ba la dep bad buh ruh ia katei ka kynhun ialehkai ha ka jaka ba 11 ha ka miej khein dor-thong jong ka lympung.
U Potter u la wan ban pyniasoi bad ka klob kum u nongialam jong ka kynhun da ka jingshimti ki trai ba thymmai jong ka klob ha u Nailur.
U la ioh ruh ia ka jingiaroh na kita ki trai jong ka klob da kaba khwai noh ia u na ka klob Brighton & Hove Albion, hynrei u ioh ban pyniaid tang ha ki 31 tylli ki jingialehkai bad khur pynjop tang 12 sien ia ka kynhun ha ki jingiakhun, kata ha shuwa ba ki trai jong klob kin shim ia katei ka sienjam kaba mynta pyrshah ia u.
Ka jingpyniaid ba khatduh ka jong kum u nongialam ka kynhun ka lah long ha ki khyndiat sngi ba lah leit noh ha ka jingiakhun pyrshah bad ka Aston Villa; ha kaba katei ka kynhun ialehkai ka jong u ka lah mad ia ka jingshah pynliem noh da  2-0 kol ha ka jingia aireng jong ka ha-iing.
Ha ka por ba u dang iai don bad ka kynhun baroh kawei, u Graham  u la lah ban rah ia ka  klob baroh kawei sha ka jingiakhun quarter-final jong ka Champions League; ha kaba katei ka kynhun kan pynkhreh ban iakhun pryshah ia ka Real Madrid.
Kumta da ka jingshah sloit noh ka jong u na ka kam na ka liang jong ki nongialehkai ka klob ki kwah ban ai ka jingkhublei kaba kyrpang sha utei u nongialam halor baroh ki jinglah jong u ha ka ban btin ia ka klob baroh kawei bad ka jingnoh synniang jong u ha ki kam ialehkai da kaba pyntyllun hok ia ka shalyntem jong u kum uta u nongialam ka kynhun.
Hadien ka jingsloit noh da ka klob ia utei u nongialam u jong ka kynhun, na ka liang jong ki nongpyniaid bahalor ka klob ki pynbna ruh ia ka kyrteng jong u Bruno Saltor u ban sa shimti kum u nongpyniaid ba shipor jong ka klob  tad haduh ban da ioh pynskhem da u briew uba biang ha ka ban pyntyllun ia ki kam ba dangsah ha ka klob.
U direktor jong ka phlim Pathaan u Siddharth Anand u la kren halor ka jingiaid bha kane ka phlim bad ka jinglah jong ka ban khring ia ki nongpeitkai naba u sngew ba kane baroh ka dei namar ka jingieit jong ki nongpeitkai ia u Shah Rukh bad ka jingkwah jong ki ia une u tyngshop ba un paw pyrthei biang ha ka kam ak phlim kumba u long ha ki snem ba la leit.
U Sid uba direk ia artylli ki Blockbuster Film ka War bad Pathaan u sngew ba ki jingangnud jong u mynta ki la urlong ha kaba u ju thrang bha ban direk bad shna ia ki phlim kiba itynnad bad ki ban pynkhein ruh ia ka rekod ha ka Box Office.
Ka Pathaan kaba long ka phlim kaba la iaid bha ym tang ha India hynrei wat sha kiwei kiwei de ki ri ka pyrthei ka da pynheh mynsiem shisha ia u Sid ha kaba kane ka phlim wat hadien ka jingshah Boy cott pynban ka la pynsngap jar ia kito kiba Boy cott da kaba kamai bha pynban.
Ha ka jingsngew u Sid wat hadien ka jingshah khanglad kane ka phlim ka la ai jingkyrmen bad ai mynsiem ia kiwei kiwei de ki phlim Bollywood bad kane ka phlim kam shim la iaid bha ym tang namar ka khana hynrei ka jingieit kaba u SRK u ioh na ki nongkyrshan.
Ka jingiaid bha jong ka Pathaan bad ka War ka la pynlong ia u SRK mynta kum u ‘Number One Director’ka  Bolly wood bad u Sid ula ioh mynsiem ha kaba iadei bad ka rukom direk phlim  na u S.
S.
Rajamouli uwei na ki direktor ba kynsai ka Tollywood.
Ka jingiaid bha jong ka Pathaan ka la pynkhie im biang ia ka Bollywood kaba la sdang ban duh ban dam noh ka jingpawnam jong ka hadien ba kiba bun ki phlim ki la flop ha ka Box Office.
Ka jinglah ban kamai kane ka phlim ha ka Box Office ka la pynlong ia kiwei kiwei ki phlim ban ioh jingkyrmen lem ba ki lah ban iaid bha.
Hadien ka jingiaid bha ka Pathaan ka khubor kaba ioh mynta ka iathuh ba yn sa shna bad pynmih ruh sa ka bynta ba-ar jong kane ka phlim bad kane ka lah ban long ha u snem ban wan lane ha u 2025.
Ka Pathaan ka dei ruh ka phlim basaw kaba pyniakynduh lang ia u SRk bad ka Deepika Padukone.
U khlur ialehkai pynmareh kali ka ri Netherlands u Max Verstappen u la lah ban khur noh shalade ia ka khet jingjop na ka AGP (Australian Grand Prix) hadien ki ar tylli ki lama-saw ba la kaweh bad ka jingiatyngkhuh kali ruh kumjuh ka lah pynlong ia ka lympung baroh kawei sha ka jingiakular jingmut jong ki nong-ialehkai bad ha shuwa ba u Max un ioh jingbit na ka bynta ka Processional Victory Lap ha baroh kawei ka madan ialehkai jong ka Albert Park.
Ha kata ka jingiakhun, u Verstappen u la lah ruh ha ka ban pynher shakhmat ia ka kali jong u bad ban tam noh ia u  khlur ialehkai ba paw ka kynhun Mercedes u Lewis Hamilton  ha ka por ba u Kevin Magnussen u lah leit ban tynrah ia kali jong u sha ka kynroh ha kaba lah hap ki lyngkhot-lyngkhai ha madan ialekai bad ka jingpynsangeh shipor ialehkai jingialehkai.
Ha ka jingsdang biang ia ka jingiakhun, u nongniah ka  Williams u Logan Sargeant u lah bud nadien jong u Nyck de Vries ka AlphaTauri na ka bynta ban pynliem ia baroh  arngut ha ka jingiakhun.
Shuh shuh ruh u nongniah ka Alpine u Pierre Gasly  bad Esteban Ocon ki lah iatyngkhuh kali paramaki.
Hadien ka jingailad biang ban pynlong sa shisien ia ka jingiakhun, ka long ruh ka lad ka lynti na ka bynta  u Max Verstappen ban khur ia katei ka khet jingjop kaba ar sien jong ka aiom ialehkai ba mynta kata shakhmat ia u Hamilton ha ryngkat bad u nongniah ka Aston Martin u Fernando Alonso  ha ka kyrdan balai.
Kumta ruh ka kynhun Red Bull mynta ka lah khur ia baroh ki lai tylli ki jingjop Grand Prix ha ka aiom ialehkai ba thymmai kaba long ruh ka rekod jong ka kynhun ialehkai kaba lah wanphai biang sha ka jinglong bahalor bad ka jingioh biang sa shisien ban pyniaid ia ki lympung ialehkai.
Ka khubor ka iathuh ruh ba u Max mynta u don ia ki 69 dor-thong ha ka jingiakob ialehkai da kaba tam shakhmat mynta da 15  ia u nongialehkai ba na kajuh ka kynhun u Sergio Perez.
Ka Red Bull ha ki 123 dor-thong ki jong ka, ka lah plie ruh ha ka kynhun ia ka lad kaba heh ha ka jingtam bha jong ka shakhmat ha ka Constructors Championship da kaba iehnoh shadien ia ka kynhun kaba wan ba-ar ka Aston Martin (65) bad ia ka kynhun kaba wan balai ka Mercedes (56).
Ka kam ialehkai kriket jong u Virat Kohli ha ka lympung ialehkai kaba mynta jong ka Indian Premier League (IPL) na ka Royal Challengers Bangalore (RCB) ka lah long kaba seisoh bad kaba jop, khamtam eh ha ka kam tied bol ka jong u ha kaba utei u rang-ialehkai u la lah ban kamai ia ki 50 ron na ka bynta ban ialam ia ka kynhun baroh kawei sha ka lynti jingjop ha ka jing-iakhun pyrshah ia ka Mumbai Indians.
Ka khubor ka iathuh ruh ba u Kohli naduh kaba sdang  jong ka jingiakhun u la lah ban ialehkai bha ha kaba u la lah ban khyrwit ia ki 82 ron tang na ki 49 bol ha ryngkat ki jingiarap ki jong u na ki hynriew tylli ki 4 ron bad san tylli ki 6 ron.
Kumta ruh katei ka jinglah jong u ban khur ia katei ka nam ka pynlong ia u mynta ban kynjoh sha ka sien kaba 50 jong ka jinglah jong u ban kamai ia ki 50 ron tam ha ka tei ka lympung ialehkai bad uba lah kylla long ruh u rang-ialehkai kriket ka ri uba nyngkongeh ban lah kynjoh sha katei ka thong.
Napdeng baroh ki rangialehkai jong ki kynhun ialehkai bapher bapher ha katei ka lympung, u nongtied nyngkong ka Delhi Capitals u David Warner u bat mynta ia ka kyrdan ba nyngkong ha ka thup da ki 60 sien jinglah jong u ban kamai ia ki sanphew ron tam ha ka tei ka lympung ialehkai.
Shuh shuh ruh u kapten jong ka Punjab Kings u Shikhar Dhawan u wan ha ka kyrdan balai ha ka thup baroh kawei  da 49 sien jinglah kamai sanphew ka jong u bad u Kohli ia mynta u don ia ki 45 tylli ki sanphew ron bad 5 tylli ki spah ron halade.
Ka kaiphod jong u Comptroller & Auditor General (CAG) of India jong u snem 2021-22 halor ka jinglong jingman ka pisa ka tyngka ha Meghalaya, ka la kdew ba ka ram jong ka jylla ka la kiew na ka T.
6,401.
81 klur sha ka T.
11,912.
82 klur ha u snem 2021-22, bad u CAG u la pynpaw ïa ka jingsheptieng ba kane ka jylla ka lah ban poi haduh u pud ba kan ym lait shuh na ka ram ka shah ba ka shim.
Katei ka kaiphod, ba la buh hakhmat ka Ïingdorbar Thawaiñ dang shen, ka la kdew ba ka ram ka kynthup ïa ka jingshim pisa kylliang na ka LIC, GIC, NABARD bad kiwei bad kane ka la kot sha ka T.
11,244.
83 klur na ka T.
11,912.
82 klur kaba dei ka ram ka shah ka bym pat khuid.
Ha u snem 2021-22, u CAG u la ong ba ka sorkar Meghalaya ka shim ïa ka ram kaba T.
1,608 klur, bad ka la siew ruh T.
699.
55 klur kum ka sut, kaba la kiew ban ïa ka T.
112.
66 klur kaba dei ka sut kaba la siew ha u snem 2020-21.
“Kane ka pyni ba kaba bun na ka pisa ba la shim kum ka ram la pyndonkam na ka bynta ban pynkhuid ïa kiwei pat ki ram, bad kane ka lah ban ïalam ïa ka jylla sha ka jingbym lah shuh ban siew ram ha ki por ki ban wan," la ong ka kaiphod u CAG.
Ha kane ka kaiphod, u CAG u la pyni ruh ïa ka ram bad ka sut kaba ka Meghalaya kan hap ban siew ha ki khyndai snem, kata, naduh 2022-23 haduh 2030-31.
Na ka ram baroh, ïa ka pisa kaba T.
4,593.
74 klur yn hap ban siew ha ki lai snem ki ban wan kata, haduh 2024-25.
Hadien kata, ha ki ar snem ki ban wan haduh 2026-25, yn hap ban siew ïa ka ram kaba T.
3,227.
59 klur, kaba kynthup ïa ka tyngka trai (Principal) kaba T.
2,011.
53 klur bad ka sut kaba T.
1,216.
06 klur.
Hapdeng ki snem 2027-28 bad 2030-31, u CAG u la ong ba ka jingsiew ïa ka tyngka trai bad ka sut kan kot shaduh ka T.
7,012.
68 klur.
Nalor kitei ki ram ba la shim kum na ka LIC, NABARD bad kiwei, ka sorkar jylla ka la shim ram ruh na ka Sorkar Pdeng kaba long T.
667.
99 klur na ka ram baroh kaba kot sha ka T.
11,912.
82 klur.
Ka pisa kaba T.
114.
19 klur kaba kynthup ïa ka tyngka trai kaba T.
69.
89 klur bad ka sut kaba T.
44.
30 klur yn hap ban siew ha ki lai snem ban wan haduh 2024-25.
Ha ki ar snem ban wan, kata haduh 2026-27, yn hap ban siew T.
44.
10 klur ba kynthup ïa ka tyngka trai kaba T.
23.
35 klur bad ka sut kaba T.
20.
75 klur.
Hapdeng ki snem 2027-28 bad 2030-31, ka pisa kaba long ka tyngka trai bad ka sut kan kot sha ka T.
60.
71 klur.
U CAG u la ai jingmut ïa ka sorkar jylla ba ka dei ban pynkiew ïa ka Gross State Domestic Product (GSDP) khnang ban lah pynmih pisa ban siew ïa ka ram ka shah bad ban lait na ka apot jong ka jingbym lah shuh ban siew ïa ka ram ka shah ba la dep shim.
Sa shisien pat, ka khubor ka ban ktah ïa ka jylla baroh kawei ha ki sngi bad ki por ban wan, ka la paw lyngba ka kaiphod jong u Comptroller & Auditor General (CAG) of India jong u snem 2021-22 halor ka jinglong jingman ka pisa ka tyngka ha Meghalaya.
Ha kane ka kaiphod ba la wanrah hapoh ka Ïingdorbar Thawaiñ dang shen, la kdew ba ka ram jong ka jylla ka la kiew na ka T.
6401.
81 klur sha ka T.
11,912.
82 klur ha u snem 2021-22, bad u CAG u la pynpaw ïa ka jingsheptieng ba kane ka jylla ka lah ban poi haduh u pud ba kan ym lait shuh na ka ram ka shah ba ka shim.
Ka la kdew ba ka ram ka kynthup ïa ka jingshim pisa kylliang na ka LIC, GIC, NABARD bad kiwei bad kane ka la kot sha ka T.
11,244.
83 klur na ka T.
11,912.
82 klur kaba dei ka ram ka shah ka bym pat khuid.
Ha u snem 2021-22, u CAG u la ong ba ka sorkar Meghalaya ka shim ïa ka ram kaba T.
1,608 klur, bad ka la siew ruh T.
699.
55 klur kum ka sut, kaba la kiew ban ïa ka T.
112.
66 klur kaba dei ka sut kaba la siew ha u snem 2020-21.
Na ka liang u CAG u la kdew ba kane ka pyni ba kaba bun na ka pisa ba la shim kum ka ram la pyndonkam na ka bynta ban pynkhuid ïa kiwei pat ki ram, bad kane ka lah ban ïalam ïa ka jylla sha ka jingbym lah shuh ban siew ram ha ki por ki ban wan.
Kane ka jingmaham na u CAG ka dei ban pynïeng shkor bad pynpeit mat ïa ka sorkar.
Hooid, ngi mynjur bad ka jingong jong ka sorkar ba donkam ban shim ïa ki ram ki shah ban pynïaid ïa kiba bun bah ki kam shakhmat, hynrei ha kajuh ka por, hap ban long kiba husiar.
Mano ban siew ïa kane ka ram kaba shi rynjaiñ? Ka ram halor ka ram ban siew ïa ka ram.
Tangba ka sorkar kan leh kumno? Lada kam shim ram ruh kan ïakynduh jingeh naba kan hap ban siew ïa ka ram kaba ka la dep shim teng.
Haba pynkhuid ïa kawei ka ram, mih pat sa kawei ka ram, bad kane kan bteng khlem kut na kawei ka sorkar sha kawei pat.
U CAG u la ai jingmut ïa ka sorkar ba kan pynkhlaiñ ïa ka Gross State Domestic Product (GSDP) khnang ban lah ban pynmih pisa ban siew ïa ka ram.
Ngi tip ba ka sorkar kam ju ïoh 100 na ka 100 ïa ki khajna namar ka jinglait kai sharud shakiar.
U CAG na kawei ka kaiphod sha kawei pat u la ïai kdew ïa kane ka jinglait jong ka khajna bad ki jingeh kiba syrtap ïa ka sorkar namar ka jingbym ïoh lum bha ïa ka pisa ka tyngka kaba dei hok jong ka.
Hynrei ngi tip shai ba ka sorkar kam bud ïa ki jingai jingmut jong u CAG bad kane ka jinglait tuh jong ka khajna ka dang ïai bteng.
Lada ka sorkar kam ïoh lum 100 na ka 100 ïa ki khajna, kumno ngin khmih lynti ba kan lah ban siew ïa ka ram ka shah ha ka rukom kaba dei bad ha kajuh ka por ban wanrah ïa ka mang tyngka kaba kham heh? Ka sorkar kan hap ban pynkhlaiñ ïa ka jinglum khajna bad ym ban ailad ïa ki tnat jong ka ba kin leh katba ki mon ïa ka pisa paidbah.
Ka tnat Mining & Geology, Transport, Excise, Taxation, Power, Revenue, Forest & Environment bad kiwei ki dei kiba wan hakhmat ha ka jingpynmih pisa na kane ka jylla hi.
Hynrei lada kam don pat ka jinglum tista bad da ka lynti kaba khuid ïa ka khajna, ka sorkar kan ïap nong bad ka jylla kan nang ïai mad ïa ki jingeh.
Ha kane ka kaiphod, u CAG u la pyni ruh ïa ka ram bad ka sut kaba ka Meghalaya kan hap ban siew ha ki khyndai snem, kata, naduh 2022-23 haduh 2030-31.
Na ka ram baroh, ïa ka pisa kaba T.
4,593.
74 klur yn hap ban siew ha ki lai snem ki ban wan kata, haduh 2024-25.
Hadien kata, ha ki ar snem ki ban wan haduh 2026-25, yn hap ban siew ïa ka ram kaba T.
3,227.
59 klur, kaba kynthup ïa ka tyngka trai (Principal) kaba T.
2,011.
53 klur bad ka sut kaba T.
1,216.
06 klur.
Hapdeng ki snem 2027-28 bad 2030-31, u CAG u la ong ba ka jingsiew ïa ka tyngka trai bad ka sut kan kot shaduh ka T.
7,012.
68 klur.
Kumno ka sorkar kan siew ïa kat kane ka pisa? Na ka bynta ka jylla ka barit kum ka Meghalaya, kane ka jingsiew ram ka la long shisha kaba heh.
Ka jingshim ram bad ka jinghap ban siew ïa ka ram kam kut tang hangne.
Nalor kitei ki ram ba la shim kum na ka LIC, NABARD bad kiwei, ka sorkar jylla ka la shim ram ruh na ka Sorkar Pdeng kaba long T.
667.
99 klur na ka ram baroh kaba kot sha ka T.
11,912.
82 klur.
Ka pisa kaba T.
114.
19 klur kaba kynthup ïa ka tyngka trai kaba T.
69.
89 klur bad ka sut kaba T.
44.
30 klur yn hap ban siew ha ki lai snem ban wan haduh 2024-25.
Ha ki ar snem ban wan, kata haduh 2026-27, yn hap ban siew T.
44.
10 klur ba kynthup ïa ka tyngka trai kaba T.
23.
35 klur bad ka sut kaba T.
20.
75 klur.
Hapdeng ki snem 2027-28 bad 2030-31, ka pisa kaba long ka tyngka trai bad ka sut kan kot sha ka T.
60.
71 klur.
Kat kane ka ram shi rynjaiñ kaba lah ban pynkylla ïa ka Meghalaya kum ka jylla kaba dap ram bad ka bym don lad shuh ban pynkhuid ïa ka pisa kaba la shim kylliang ryngkat bad ka sut.
Ki nongai ram kin wan beh thong beit ba kin ïoh ïa kaei kaba ki la ai ha ryngkat ka sut namar ma ki ruh ki donkam ïa kato ka pisa ban pyntyllun ïa ki kam ki jam bad ban nang ai ram lem sa sha kiwei pat.
Haba kut ka sorkar ka dei ban long kaba husiar bha ïoh ka Meghalaya kan shu kylla long kum ka Ri Sri Lanka kaba la im hapdeng ka ram shi rynjaiñ haduh ba la mih ka huri-hura namar ka jingkiew dor ki mar ki mata ka bym ithuh ithaw shuh nalor kiwei pat ki jingeh.
Uwei u samla ka Jylla u Jovial Andre Laloo un pynkhreh ban ïashim bynta ha ka jingïakob pynher paragliding ba la tip kum ka ‘Paragliding Accuracy Pre World’ ka ban long ha Himachal Pradesh naduh 5 haduh 10 tarik mynta u bnai.
Kane ka prokram ka ban long ha Bir kaba ha Himachal Pradesh kaba la ju tip kum ka jaka pynher ïa ki Paragliding, ka la long kaba ar ha ka jingheh ha ka pyrthei ha kaba ka don ïa ka jingjrong kumba 5000 phut na sla khyndew bad kumba 8000 phut na sla duriaw.
Utei u samla uba na Mawprem, Shillong u la shah pyntbit ha ka shlem ai jinghikai jong ka Skylark School of Paragliding kaba na Himachal Pradesh.
Uwei u briew nong India uba im hapoh United States, u la shah kem noh hadien ka jingleit kawang bom-ding ha ka ophis ha Madison, kaba don hapoh Wisconsin jong ka United States.
Kane ka la jia ha u Jymmang jong u snem 2022.
U Hridindu Sankar Roychowdhury, 29 snem ka rta na Madison, u la shah kem noh ha ka taiew ba la leit napoh ka Kad Liengsuiñ Boston, ha kaba la pynngat ia u hapoh ki kyndon pynkheiñ aiñ jong ka jingthmu ban wanrah ia ki kam thombor.
Kumta, la ong ba lada utei u briew un shah rem hapoh ka Iingbishar, un ngat ha ki kyndon set patok ba naduh 5 snem haduh kumba 20 snem bad ka shong katkum ki jingleh pynkheiñ aiñ jong u ha kitei ki por ba la leit.
La ong ba ha u Lber jong une u snem 2023, ki bor ka aiñ ki la pynithuh ia u Roy Chudhury kum u suba don kti ha katei ka kam, da kaba lap ia ka DNA jong u lyngba ki jingbam kiba u la bret hapoh ka jaka bret ñiut kaba don hajan katei ka jaka ha ka por jong katei ka jingjia.
Kumta, ki bor ka aiñ ki la leit ban kem noh ia u Roy Chowdhury na Boston Logan International Airport ha ka taiew ba la leit.
Hynrei la ong ba kim pat pyntip pat ia ka tarik ba yn pynsngap bad pynmih ia utei u briew hakhmat ka ïingbishar haba iadei bad katei ka mat.
U Max Planck, u stad saïan shisien u ong, “ba ka saïan ka don bynta ha kaba tep noh ïa kiei kiei".
Kaba u mut ban ong ka long ba ka jingïap jong kawei ka jingstad ka plielad ïa kiwei pat ban pynpaw ïa ki jingmut bad jingshem jong ki…bad ba ka jingshem ba thymmai ha ka pule saïan kan ym lah ban jop da kaba pynngeit bad kdew ïa ki jingshisha, hynrei ka jop namar ba kiba ïeng pyrshah ki ïap ne duh bor noh bad kawei pat ka kynhun ka khie rasong.
Hynrei, ha kane ka por nga kwah ban puson halor ka jingshah shitom bad ka jingïap jong u Jisu Khrist.
Ka jingïap ka pyntieng ïa baroh ki briew, hynrei ka jingïap kam dei kaba kut jong kiei kiei.
Ha kane ka puson ngan pynleit jingmut halor ki ar trylli ki jingïathuhkhana kiba lah ban shem na ka Kitab Ba Rim kaba ïasnoh bad ki ar ngut ki prophet, kita ki long u Elisha bad Ezekiel.
Bad ngi lah ban pule ïa kine ki jingïathuh khana ha ki Kitab 2 Ki Syiem 4:38-41 bad Ezekiel 37:3-10.
Na ka bynta ki paralok ki bym don ha ka jingngeit Khristan, ki prophet ki dei ka kynhun kaba treikam ka Hima Israel hyndai.
Haba shu kren kyllum, ki prophet ki dei ki nongïathuh lypa kiba batai ïa ka lawei bad la tip ruh ïa ki kum ki nongkit ‘tien syiem jong u Blei ha pyrthei.
Hynrei hapdeng ki Jiw ki prophet ki dei ruh kiba nongïakhih kiba wanrah ïa ki jingkylla ha ka imlang sahlang.
Katkum u Cedric Starr, “ki prophet ki dei ki nongïasaid na ka bynta ka hok bad jingshisha bad ha ki ka hok ka dei ka nongrim ne ka atïar ba ki briew ki pyndonkam ban thew ban woh ïa ka treikam treijam bad ban pyndonkam na ka bynta ka synshar ka bishar kaba beit bad ba ai jingkheiñ…Ki prophet ki ïeng na ka bynta ki riewpaidbah bad ki long ka sur na ka bynta ki rangli ki juki kiba shah khñiot beiñ.
Ki Prophet ki kynthoh bad ïakhun pyrshah ïa ka bamsap bad jingbym hok ha ka synshar bad ka imlang sahlang.
"Kitei ki jingïathuh khana na ka Baibl ki kren shaphang ar tylli ki jingjïa.
Kaba nyngkong ka long mynba u prophet Elisha u wan sha Gilgal ka nemsniew bad ka khlam ka la khie ha ka Ri bad ka la neh haduh hynñiew snem.
Ka la don ka jingkyrduh bam bad ka jingjot kaba shyrkhei na ka daw jong ka khlam.
Haba u Elisha u la pynkhreh jingbam ïa ki briew bad ki nongbud jong u bad katba ki dang ïa bam kyndit kynsan ki nongbud jong u ki la lynñïar bad ong, “A! u briew jong u Blei, ka don ka jingïap hapoh u khiew.
" Kita ki jingbam ba ki shet ki lah kylla bih namar ka khlam.
Hynrei ki briew kim shym ïakren shuh shaphang ka bih, ki ïakren beit tang ka jingïap.
(2 Ki Syiem 4:38-41)Ka jingïathuh khana kaba ar, ka dei shaphang ka them jong ki shyieng kiba tyrkhong bad lah ban pule ha ka kitab Ezekiel 37:3-10.
Hangne u prophet Ezekiel u hap ban ïatyngkhuh bad ka them jong ki shyieng kiba tyrkhong jong kiba la ïap.
Ha kawei pat ka jingmut, kane ka them jong ki shyieng ba tyrkhong ka thew ïa ka porkaba ki khun Israel ki shah ring mraw sha Babylon bad kata ka long naduh ka snem 598 haduh 586 SK.
U prophet Ezekiel da lade hi u la mad bad sakhi ruh ïa ka jingban beiñ jong ki nongsynshar Babylon.
Ha Babylon ki khun Israel ki im kum ki mraw bad ka la don ka jingshah pynshitom, ka jingkhñiot bad jingshah pynïap beiñ kaba jur.
Ki nongbah jong ka Hima Judah la pynjot thïaw bad ka khaïi pateng bad ki jaka khaïi la knieh jubor bad pynïaid da ki nongsynshar na Babylon.
La ñiewpoh ïa ka riti dustur bad la pynduh pyndam ïa ka jingim tynrai jong ki khun Israel.
Ki khun Israel ki rwai ïam rem kumne- “Harud ki wah ka Babilon ngi la shong; hangta ngi ïam haba ngi kynmaw ïa ka Seïon…Kito kiba la ring mraw ïa ngi ki ong ba ngin rwai; ki ong ïa ngi ba ngin pynsngewbha ïa ki: To rwai ha ngi ïa ka jingrwai shaphang ka Seïon…Kumno keiñ ngi lah ban rwai ka jingrwai ha u Trai ha ka ri nongwei" (Salm 137:1-4).
Kumta baroh ar ngut, U Elisha bad Ezekiel ki ïakynduh bad ka khep history kaba kdew tang ïa ka jingïap bad jingjot thïaw.
Ka por ba kine ki prophet ki im bad trei ka ïapher, hynrei kine baroh ar ngut ki im bad trei ryngkat hapdeng ki briew ki bym don jingkyrmen shuh bad kiba ïakren tang shaphang ka jingjot bad jingïap.
U Rev Dr.
Somen Das ha ka jingpynshai shynna jong u halor kitei ki khana na ki Kitab Baibl u ong, “Ka jingïap hi ka pynkbum bad set kak ïa ka jingim briew…Ka Ri mynta ka mad ïa ka jingïap ha ka imlang sahlang, ka ïoh ka kot, ka kamai kajih bad ka synshar bad ym don jingim ne jingkyrmen.
Shuh shuh ngi mad ka jingïap ha ka jingim ba kynja mynsiem bad jingngeit.
Nalor nangta ka jingïap jong ka saiñ pyrkhat-ngim tip shuh ïano ngin kyrshan bad hangno nginïeng khnang ban ïoh ïa ka jingkmen, jinglaitluid bad ka hok.
" Ha ka Jylla Meghalaya ym don jingim, hynrei tang ka jingdukha mynsiem, ka jingartatien bad jinghïar arsut.
Kita ki nongrim tynrai jong ka kamai ïa ka hok, ka akor, ka tipbriew tipblei kiba la btin lynti ïa ki longshuwa jong ngi ha ki kam ki jam bad ka synshar bishar, mynta ngi la kyntait ïa ki sharud.
Ka synshar bad treikam treijam ki la shah ïalam ha ki kynhun bynriew kiba thymmai, kiba la tip kum ki “high level" kiba la kurup ïa ka bor synshar bad ki kam ki jam baroh.
Kine ki la lum spah naphang khlem pyrkhat shuh ïa ki paidbah salonsar.
Nangta sa ka politics jong ka jingïaisih-ïashun para briew bad jingsheptieng ïa kiwei kaba dang bteng ban synshar ïa ka jingmut jingpyrkhat jong ngi ki riewpaidbah.
Kum kane ka politics kan pynjot bad pyntroiñ, kumta ngim dei ban ailad shuh ba kan tyllep ïa ngi.
Ngi lah ban ïeng bad ïakhun na ka bynta ka Jaidbynriew/Ri katkum ka jingtip bad jingshemphang khlem da ñiewthala ïa ki tynrai bad dei riti la jong.
Ka jingïap hi ka la bud dien ïa u Jisu naduh ka sngi ba la kha ïa u sha ka pyrthei haba ki nongsynshar ka Ri Palestine ha kito ki por ki la pynmih ka hukum ban pynïap ïa baroh ki khun shynrang kiba hapoh ar snem ka rta bad la leh ïa kane khnang ban pyndam noh ïa ka jingngeit jong ki riewpaidbah ba u messaïa un wan ban ïakhun ban pynlait im bad pynlait luid ïa ki na ka jingshah thombor bad jingshah leh beiñ ha ki nongsynshar.
Ha ka jingïakhun bad jingïalap u Jisu u kdew pyrshah ïa ka jingkynrïang bad jingmutlop ki nongsynshar, ki bakhraw batri bad ki Lyngdoh nïam kiba shim kabu bad khñoit ïa ki nongshong shnong.
Phewse, ki shrip jong ka jingïap ki khnap ïa u Jisu hapoh ka Ïing bishar jong u Kaïaphas uba long u rangbah Lyngdoh ha kato ka por.
La bishar bad la rai pynrem ïa u Jisu kumne-“Uwei na ki, uba kyrteng u Kaïaphas, uba long u rangbah Lyngdoh…u la ong, A katno phi long kiba bieit! Hato phim sngewthuh ba ka kham bhaïa phi ban shah ba uwei u briew un ïap…ban ïa kaba ka jaitbynriew baroh kawei ka jot noh ?" (Ïoannis 11:49-50).
Ki rangbah lyngdoh bad ka Sanhedrin kim don jingieit ïa ki para briew ne ïa ka jaitbynriew, ki pyrkhat shimet bad kumta ka rai ban pynïap ïa u Jisu, ka mih na ka mynsiem khwan myntoi ba lada ki lah ban pynïap ïa u Jisu, ki mutdur ba ki la jop bad lah ban khang ïa ka jingïakhun bad jingïalap jong u ïa ka Gospel.
Ha ka spah snem kaba nyngkong ka jingkhleh lang ïa ka politics, ka nïam bad ka bor ka long ka bih kaba shyrkhei bad u Jisu u long u langkñia jong kane ka dwai bih.
Ka khana shaphang u Jisu kam shym kut tang ha ka jingïap.
Hynrei ki jingïathuh khana ha ki kitab Gospel ki kynthup ruh ïa ka jingmih pat jong u na kiba ïap.
Ki rangbah lyngdoh, ka Sanhedrin bad ki nongsynshar ka hima Rome ki la lah lehse ban pynjot bad pynïap ïa ka met jong u Jisu ha Kalbari, hynrei ka khubor babha shaphang ka hima u Blei kaba u Jisu u ïalap bad im na ka bynta jong ka, kam shym la ïap bad ka neh bymjukut.
U Jisu u la im bad ïalap ïa ka Gospel jong ka jingieit sha ki bynriew baroh bad kane ka Gospel ka kynthup ïa ki nongrim tynrai jong ka hok, ka jingshisha, ka jingïaryngkat dor, ka jingbeit-jingshida, ka jingsuk bad jingkmen.
Kine ki nongrim tynrai ki neh shirta bad ym don kano kano ka bor kaba lah ban pyndam ïa ki.
Ki khana jong u Elisha halor “ka jingïap kaba don hapoh u khiew" bad u Ezekiel shaphang “ka them jong ki shyieng kiba tyrkhong" ki dei ban pynlong ïa ngi ban ïaksaid tyngeh bad kylli kumne-“Hato ngi lah mo ban jied ïa ka jingim bad jinglaitluid hapdeng ka jingïap bad jingduh jingkyrmen? Hato ngi lah ban pynkhie im pat ïa ka synshar hok bad ka trei hok? Ka them ka dap tang da ki shyieng bad kine ki shyieng ki long kiba tyrkhong, ki bym don jingim, ki bym don dur don dar.
Hynrei u Blei u la pyndap doh bad u pyrsad mynsiem hapoh jong ki bad ki la khie im pat.
Ka khana shaphang ka them jong ki shyieng kiba tyrkhong ka leit ha shuwa jong ka jingmih pat.
Hooid, ka don ka jingïap, hynrei ka don ruh ka jingim hapdeng ka jingïap.
Ar ngut ki kynthei ki la shah kem hadien ba shah pynshitom namar ka jingbym kah jong ki ia khlieh kumba ju dei ka rukom ia ki nong Iran ba kin kup da ka jaiñ da khlieh haba mih sha ki jaka paidbah.
Kane ka la jia ha ka Sngi Palei jong ka taiew ba la lah.
Ha kawei ka video kaba la saphriang paidbah hapoh ki ‘Social Media’ la iohi ia kitei ki arngut ki kynthei katba ki dang leit ha kawei ka dukan, ha kaba uwei u briew u la leit ban kren ia ki bad hadien kata u la shim ia shi bol (bowl) ka doi (yoghurt) kaba don hangta bad u la theh na khlieh jong kitei ki arngut ha katei ka jaka.
Ki lad pathai khubor jong ka Iran ki la iathuh ba kitei arngut ki kynthei ki la shah bat, bad ki la shah pynshitom bad shah kem noh ruh namar ka jing bym bud jongki ia ka rukom im jong kiwei pat ki kynthei hapoh ka ri, ha kaba ki kynthei ki dei ban da kup bad da ia ka khlieh jongki da ka jaiñ kup ‘Hijab’ ba kitei ki jaitbynriew ki ju kup bad sop ia ka khlieh jongki haba ki mih sha ki jaka paidbah lane shabar na la iing.
Kumta, la ong ba kitei ki arngut ki kynthei ki la shah rah bad shah kem noh hadien ba u heh ka iing thaw aiñ ka Iran u la pynbna ba ka sorkar Iran kan nym ailad ia kino kino kiba pynkheiñ ia ki aiñ ki kyndon ba la buh bad khamtam ia ki kynthei ki bym bud ia katei ka aiñ bad ki bym shym buhrieh ne da ia ka khlieh jongki kumba ju dei ka rukom.
Namar la ong ba ha kane ka ri, ka long pyrshah ia ki kynthei ba kin pynpaw ia u shñiuh jongki ha ki jaka paidbah, bad kumta ruh lada don mano- mano ba nud ban leh pyrshah ia kata, kin shah kem bad kin shah pynshitom ruh katkum ki kyndon aiñ ba la buh.
Kumjuh ruh ha ka Sngi Saitjaiñ, u President ka Iran, u Ebrahim Raisi u la ban shai ba ki kynthei nong Iran ki hap ban da kup bad da ia ka khlieh jongki da ka ‘Hijab’ haba ki mih shabar bad sha ki jaka paidbah namar la ong ba katei ka long ka rukom ngeit niam jong katei ka jaitbynriew.
Kumta ruh la ong ba lada ki leh pyrshah ia kata, kin shah pynngat ha ki kyndon pynkheiñ aiñ bad kin shah kem bad shah pynshitom katkum ka aiñ jong ka ri.
Haba iadei bad kane, la ong ba ka Iran ka la mad ia ka jingiakhih paidbah kaba jur bha ha u snem ba la leit, hadien ka jingkhlad jong ka samla Mahsa Amini kaba la don 22 snem ka rta, bad kaba la khlad ha ka kti ki pulit hapdeng ka jingtohkit bad jingshah rah sha thanat.
Hadien ka jingiap jong ka Amini, kiba bun ki paidbah nongshong shnong jong ka Iran ki la bret bad thang syndon ia katei ka jaiñ da khlieh  jongki, namar ka jingbitar ia ka jingleh donbor jong ki briew ka aiñ hapoh ka ri, khamtam da kaba leh donbor bad synshar don bor ia ki kynthei ha kiba bun ki liang.
Ka Meghalaya Chess Association ka la sdang ïa ka lympung ïalehkai chess ba la tip kum ka 1st Meghalaya Invitation FIDE Chess Tournament 2023 ha ka Lah Sngi U Blei ha Sri Aurobindo Institute of Indian Culture, Shillong.
Kane ka long ka sien kaba nyngkong eh ba kane ka synjuk ka la pynlong ïa kane ka lympung ïalehkai kaba san sngi lynter kaba la wan ïashim bynta da 96 ngut ki nongïalehkai na ki saw tylli ki jylla jong ka thaiñ shatei lammihngi kiba kynthup na ka Assam, Arunachal Pradesh, Manipur, Tripura bad 40 ngut kiba na Meghalaya.
Ïa kane ka lympung la plie da u Myntri ka Sorkar Jylla u Bad Alexander Laloo Hek ha kaba la ïadonlang u Joint Secretary ka Jylla u Gunanka D.
B (IFS), kumjuh u President ka MCA Bah K.
M Warjri, u General Secretary Bah Khrawkupar Pajat, ki dkhot kane ka synjuk, ki nongïalehkai bad kiwei kiwei.
Ha kane ka lympung la wan ïashim bynta da ki nongïalehkai na kylleng ka thaiñ shatei lammihngi kiba kynthup ïa ka Meghalaya bad la pynkhreh ruh ïa ki khusnam ba T.
1.
50 lak na ka bynta ki nongjop.
Haba ai jingkren ha kane ka sngi plie u Bah Hek u la ong ba ka jingïalehkai Chess ka long kaba donburom bad ka long syrïem bad ka jingïalehkai tied golf namar ki nongïalehkai ki dem la ki khlieh haba ki ïalehkai.
“Wat la nga don jingtip khyndiat ïa kiwei kiwei ki jingïalehkai kum ka football, badminton, golf bad kiwei, hynrei ngam don jingtip eiei ïa ka rukom ïalehkai chess.
" u la bynrap.
Ha kawei pat ka liang u Bah Warjri u la pynpaw, “Kane ka long ka sien kaba nyngkong eh ba ka jylla Meghalaya ka la ïoh ban pynlong ïa kane a lympung.
Kumta nga khmih lynti ba baroh ki nongïalehkai jong ka thaiñ shatei lammihngi kin ïoh jingmyntoi lyngba kane ka lympung.
"Nangta u la ïathuh ba shen yn sa pynlong ïa ka North East Chess Tournament ha Arunachal Pradesh.
“Te kumta nga khmih lynti ba ki nongïalehkai kin ïalehkai bha ha ka Meghalaya Invitation khnang ba kin ïoh ïa ka lad ban leit ïashim bynta ha Arunachal.
"Shuh shuh u Bah Warjri u la ïathuh ba ka Jylla kan ïoh ruh ban pynlong ïa ka International Grand Master Tournament ha kaba la thmu ban pynlong ha u snem ban wan.
“Ngi khmih lynti ban pynlong ïa kane ka lympung hadien ba la kut ki eksamin bapher bapher.
Ka jingpynlong ïa kane ka lympung kan long ka jingïarap ban kyntiew ïa ki khynnah ïalehkai ka jylla bad kumjuh ïa ka thaiñ shatei lammihngi hi baroh kawei.
“Ka jylla kan ïoh ruh ban pynlong ïa kiwei pat ki lympung ïalehkai na ka bynta ki skul.
Nga sngew ban ong ba kan long ka jingplie lad ïa ki khynnah kiba dangrit ba kin ïoh ban ïashim bynta ha ki lympung ïalehkai bapher bapher.
".
Ka KSU Mawkyrwat Circle ha ka Lah Sngi U Blei ka la pynkup burom da ka khusnam Maitshaphrang Achiever’s Award ïa ki arngut ki rangalehkai phutbol kiba la wanrah nam bad burom ïa ka distrik bad ka jylla hi baroh halor ka jingadon bynta jong ki ban mihkhmatka kynhun ïalehkai phutbol ka jylla ha ka 76th National Football Championship Hero Santosh Trophy 2022-23 kaba la long ha ka nongbah Riyadh Saudi Arabia.
Kine arngut samla kiba la shah pynkup burom ki long u Wanboklang Lyngkhoi na ka shnong Marshilong bad u Manbhakupar Ïawphniaw na Mawkyrwat.
Ka jingpynkup burom ka seng ïa kine ki samla ka long kum shi bynta ban pynshlur bad ai mynsiem shuh shuh ba kin nang trei shitom bad nangkiew ha ka kam ïalehkai.
Ha kajuh ka por kane ka long ruh kum ka jingai mynsiem ïa kiwei pat ki khun samla ka dong ka thaiñ kiba don ïa ka sap ka phong.
Ha kane ka sngi pynkup burom laadonlang kiba haïing hasem kine ki samla ryngkat u sam Pauldeep Tongwah, President KSU Mawkyrwat Cicle, samla Rutherford Lyngdoh Secretary, samla Teiborlang Kharwanñiang, Organising Secretary, Samla Evansroy Nongrem, Education Secretary KSU SWKHD bad kiwei kiwei.
U MP jong ka Shiv Sena jong ka kynhun u Uddhav Balasaheb Thackeray u Sanjay Raut ha kine ki khyndiat sngi ba la leit, u la ïathuh ba u la ïoh ïa ki khubor byrngem kiba long pyrshah ïa u lyngba ki Message ha ka Mobile jong u.
Ha ka jingïakren bad ki nongthoh khubor, u Raut u la ong ba u la pyntip sha ki pulit jong ka Mumbai halor ka jingshah byrngem byrsit jong u ha ka miet jong ka sngi Thohdieng.
Ka jingphah khubor kumba la kam la ong ba ka la wan na ki dkhot jong ka kynhun runar jong u Lawrence Bishnoi, ïa uba mynta u dang shah set patok ha Punjab.
Ki pulit ki la ïoh ban kem ïa uwei u briew halor ka jingshah kynnoh donkti ha ka jingjia bad ka jingtohkit halor kane ka dang ïai bteng.
“Nga la shah byrngem lyngba ka phone jong nga, bad nga la pyntip shaphang kane ha ki pulit.
Hynrei kane ka sorkar kam shym la shim khia ban leh ei ei halor kane.
Nga la ju shah byrngem hashwa ruh, hynrei u Myntri ka tnat ki kam pohïing jong ka sorkar jylla u la ong ba ka la  dei tang ka jingbyrngem," la ong u Raut, ha kaba u la bynrap shuh shuh da kaba ong ba ka jylla kam ju shim khia ha kaba ïadei bad ki jingshngaiñ jong ki heh nongïalam jong ki seng ka liang pyrshah.
U Sanjay Raut shuh shuh u la ong ba kam shym la shimkhia na ka bynta jong u, bad um shym la phah kano kano ka shithi haba la weng ïa ka kynhun ba ju synran na ka bynta jong u.
U Lawrence Bishnoi, u la long u runar uba shyrkhei, ha kaba la ong ba une u la long u snar nongïalam ha kaba ïadei bad ka jingpynïap ïa u nongrwai Punjabi u Sidhu Moose Wala.
Une u la shah pynshisha ruh ba u la byrngem ïa u kpa jong u nongrwai, u Balkaur Singh, bad ïa u khlar ak phlim ka Bollywood u Salman Khan.
Ki pulit hynnin ka sngi ki la lap ïa shibun ki tiar siat bad ki tiar pynbthei na kawei ka song ïa kaba la suba ba la pynhap najrong da ka Drone ha ki bynta jong ka International Border ha Samba distrik jong ka Jammu & Kashmir,  la ïathuh ki heh shipai.
Ïa katei ka song la lap hynnin ka step hajan ka lynti rel kaba don ha Rakh Barotiya, kiba la don lang ha kane ka song ki kynthup ruh ïa ki pistol ba la shna ha China bad ki bom kawang kti, la ïathuh ki heh shipai.
U Additional Superintendent of Police (Samba) u Surinder Choudhary ha ka jingïakren bad ki nongthoh khubor, u la ong,"Ngi la ïoh jingtip shaphang ka jingdon jong ka song ha kawei ka madan jong ka Rakh Barotiya kaba don ha ki bynta khappud jong ka Vijaypur.
Mar mar  ngi la khot ïa ki pulit, ka kynhun pyllip bom bad ka kynhun FSL (Forensic Science Laboratory) sha kane ka jaka.
" Katkum ka jingkhmih bniah kaba hashwa, la ong ba ïa kane ka song la pynhap da ka Drone na ki bynta khappud.
Kawei ka jhad jong ki nong Pakistan kaba la shah bat ha u bnai Nohprah jong u snem ba la lah ha ki bynta rudnong jong ka Gujarat ka la don hapoh jong ka hadien ka jingkhmih bniah ïa shibun ki tiar siat bad ki tiar pynbthei.
Na ka jingtohkit halor kane ka jingjia ba la pynlong da ka kynhun National Investigation Agency (NIA) la tip ba ïa kine ki song la phah sha India narud duriaw jong ka Poshani kaba don ha Balochistan jong ka Pakistan.
Ka jingtohkit ka la pynshisha shuh shuh ba kine ki song ki dei kiba la phah sha Gujarat ha kaba la thmu ban rah ïa ki sha Punjab.
Kane ka jingïohkem ka la long hadien ba la ïoh jingtip na ki kynhun wad bniah ha kaba ki la ong ba ka Pakistan ka la pyrshang ban nang pynjur ïa ki jingbuh jingeh ha Punjab.
Ka la long ruh ha ka por ba ka la don ka jingleit thwet bajur ïa u nongïalam ba kyrshan ïa ka Khalistan, u Amritpal Singh.
Nalor ka jingshalan ïa ki tiar siat bad ki tiar pynbthei, ka Pakistan ka la pyndonkam ruh lyngba ki um duriaw ha ka ban khaïi drok.
Kumba la ïathuh ka tyllong khubor, la ong ba ïa u drok la thmu ban die ha Punjab bad ha ki thaiñ ba marjan bad ban pyntreikam ha ka ban lah ban pynmih pisa ha ka ban thong na ka bynta ban pynjur ïa ki kam pyntriem jong ki lehnoh ha kylleng ka Punjab.
Ha basdang une u bnai, ka kynhun NIA ka la buh da ka jingujor ejahar pyrshah ïa ki 10 ngut ki briew kiba la shah kynnoh ba ki dei ki nongshong shnong jong ka thaiñ Balochistan.
Hapoh jong ka, ka kynhun NIA ka la ong ba ki la don kumba 6 tylli ki pistol ba  la shna shabar ri ïa 6 tylli ki Magazine bad 120 tylli ki kuli ki bym pat pyndonkam ha ryngkat 40 kilo u jingdih pynbuaid kynthup u Heroin, ïa kiba la ïoh ban kurup ha ka por ba la pynlong ïa ka jingkhmih bniah na ka jhad ba la ïoh ban bat ha ka 28 tarik, Nohprah jong u snem ba la lah najan Okha kaba don ha Gujarat.
Kumba la ïathuh ka tyllong khubor la ong ba kine ki song ki dei kiba la phah da ki nongkhaïi mar tuh ba la pynïaid da u Haji Salim Baloch Wala jong ka Balochistan.
Kiba kum kine ki jingjia ha Punjab ki la nang ïai bteng ha kaba ka la don ka jingkhmih bniah halor ka jingong ba la don ruh ka kynhun kaba kyrpang jong ki nongsyntiat ba la buh ha ka jylla.
Ka tyllong khubor ka la ïathuh shuh shuh, ba ka Pakistan ka la pyndonkam ïa baroh ki lad  ha kaba ïadei bad ki jingthmu ban pynjur ïa ki jingeh ha Punjab.
Katba ïa ki song jong ki tiar siat bad pynbhtei la phah lyngba na duriaw, ha kawei pat ka bynta ka la pyndonkam da ki Drone na ka bynta ban pynhap ïa ki drok bad kiwei pat ki tiar ha ki bynta jong ka International Border ba la ïasam bad ka Punjab.
Ka seng kieng atiar kaba na ka jylla Assam, ka Dimasa National Liberation Army (DNLA) ha ki khyndiat sngi kiba la leit noh ka la pynbna ïa ka rai ban pynjlan shuh shuh ïa ka soskular sangeh ïasiat bad ka sorkar.
Haba pyllait khubor, na ka liang u Juhthai – chairman jong ka DNLA u la pyntip ba u la phah da ka shithi sha u Myntri Rangbah ka jylla ban pyntip ïa ka rai jong ka seng ban pynjlan ïa ka soskular sangeh ïasiat sa da 6 bnai lynter.
Kat kum ka kyrwoh ba la pyllait da ka seng, la pyntip ba na ka liang ka DNLA ka la rai ban pynjlan bad pynbteng treikam ïa katei ka soskular naduh u bnai Ïaïong 2023 haduh ka 30 tarik u Nailur, 2023 na ka bynta ka suk ka saiñ bad kumjuh ruh na ka bynta ban pynsuk ïa ki sienjam kiba ïadei bad ka jingïakren ïasuk jong ka seng bad ka sorkar.
Kat kum ki jingïoh lum khubor la ïathuh ba dei ha u Nailur, 2021 ba ka seng DNLA da kaba ai jubab ïa ka jingïawer jong u Myntri Rangbah ka Assam na ka bynta ban wanrah ïa ka shong suk shong saiñ ha ka jylla Assam, ka la pynbna ban pyntreikam da ka soskular sangeh ïasiat bad ki bor pahara jong ka jylla da 6 bnai kynthih.
Ka jingpyntrei kam ïa ka soskular sangeh ïasiat ka la jia ruh haduh 2 taiew hadien ba ka seng DNLA ka la shah kynnoh ba ka la donkti ban hiar thma bad ther kuli pyrshah ïa kawei ka kynhun shipai knailar, ki la don ruh haduh 5 ngut ki briew kiba la kyllon ïap bad uwei par u ba la ïoh ïa ki jingmynsaw.
Kum ban shu ïathuh hangne, ïa ka seng DNLA la seng ha u bnai Ïaïong, 2019 bad ka thong kaba hakhmat eh jong ka seng ka long ban pynïoh ïa ka jinglaitluid na ka bynta ki paid Dimasa.
Ka seng DNLA ka trei kam ha ki thaiñ Karbi Anglong bad Dima Hasao district jong ka jylla Assam bad kumjuh ruh ha ki katto katne tylli ki bynta jong ka jylla Nagaland.
Naba ka jingthwet ïa u nongkyrshan jong ka Khalistan u Amritpal Singh ka dang ïai bteng, u lehnoh ba la tip kyrteng kum u Gurpatwan Singh Pannu jong ka kymhun Sikh for Justice (SFJ) u la phah ka khubor byrngem pyrshah ïa u Myntri Rangbah jong ka Assam u Himanta Biswa Sarma.
Ïa kane ka khubor la phah sha ki nongthoh khubor jong ka Assam.
Kum shi bynta ban byrngem pyrshah ïa u Myntri Rangbah u Pannu u la ong, “Ki nongkyrshan jong ka Khalistan ki la shah set patok ha Assam bad shah pynshitom beiñ.
Sa sngapthuh bha, Sarma, ka jingïakhun ka la long hapdeng ki Sikh kiba kyrshan ïa ka Khalistan bad ka sorkar India".
Ha ka khubor byrngem, u General Counsel jong ka SFJ u la ong, “Sarma, wat ym long u lanot ha kane ka jingïaleh.
"“Ngi la dawa ïa ka jinglaitluid jong ka Punjab na India lyngba ka jingpyntreikam katkum ka synshar paidbah jong ka jingjied ki paid nongshong shnong ka Khalistan.
Lada ka sorkar jong phi ka pynshitom beiñ bad leh tohmet ïa ki 6  ngut ki nongïarap jong u Amritpal kiba la shah set patok ha ka patok ha Dibrugarh phin long u nongkitkhlieh," la bynrap u Pannu.
Ka jingïakhun jong ki pulit pyrshah ïa u Amritpal Singh bad ka seng jong u ka ‘Waris Punjab De’ ka la sdang naduh ka 18 tarik, Lber, khyndiat taïew hadien ba ma u bad ki nongkyrshan jong u ki la leit tur sha ka jaka treikam jong ki pulit ka Ajnala kaba don hajan Amritsar halor ka jingdawa ban phah pyllait noh ïa u briew uba la shahkem.
Ha kaba ïadei bad kane, u Amritpal Singh u la ïohlad ban phet bad lait na ka jingshahkem ha ki pulit ha kaba haduh mynta la ïohi ïa u ha kylleng ki jaka lyngba ki CCTV Camera ha kaba u la ïaleh ban pynkylla dur bad riam da bun sien, la ïathuh ki pulit.
Ka jylla Manipur ka la mad ia kawei na ki jingeh ha kane ka kynti ba mynta ha kaba ka daw halor kane ka dei ka jingduna jong ki nongiasaid aiñ ha kaba tang namar kane haduh 73,000 tylli ki case la hap ban pynsahteng.
Ka jingduna jong ki nongiasaid aiñ ka la pynlong ia ka iingbishar ban hap sangeh noh shwa ban ai ia ka rai halor kiba bun ki mokotduma bad haduh ka 2 tarik u Iaiong mynta u snem ka Manipur High Court ka la pynbna ba ki don 2 tylli ki post bathylli.
U Chairman barim ka Manipur Human Rights Commission (MHRC) uba long ha kajuh ka por u Senior Advocate u Khaidem Mani ha ka jingai jingkren sha ki lad pathai khubor halor ka jingduna ki nongiasaid aiñ ula iathuh ba kane ka la pyndkoh ia ka rukom treikam bad pynsahteng ia phew hajar tylli ki case.
Ha kajuh ka por tang na ka daw jong ka jingduna palat ki nongiasaid aiñ ki don ruh ki case kiba la shu pynbam pisa ia ki nongiasaid aiñ ban pynkut noh khlem da iasaid ha iingshari.
U Mani ula ban jur ba donkam ban thung noh ia ki nongiasaid aiñ na ka bynta ki post kiba lait khnang ba ka jingtreikam jong ka Manipur High Court kan iaid sha khmat.
Ka jingeh kaba u Mani ula pynpaw halor ka jingtreikam ka Manipur High Court ha kine ki sngi bad por ba mynta ka dei ba tang 3 ngut ki nongiasaid aiñ ki la hap ban iasaid haduh 100 lane 150 tylli ki case ha ka shisngi.
Ha ka jingwad jingtip la lap ba ki case kiba dang sah ha Manipur High Court naduh u 2014 haduh 2022 ki la poi sha ka 73,565.
U Bah Adelbert Nongrum, MLA ka North Shillong, u la ong ba ka la paw shai kdar ba ka long kaba donkam ban pynbeit ïa ka bhah thung kam thung jam lane ka Reservation Policy namar ka jingdawa ka por.
Haba kren sha ki katto katne ki lad pathai khubor, u Bah Adelbert u la ong ba ki jingkynnoh ba u leh bieit bad kren bieit hapoh ïingdorbar thawaiñ ka jylla da ki kyrtong kiba ïakhun pyrshah ïa u bad ïa ka seng Voice of the People’s Party (VPP) ha ka ilekshon MLA kaba dang shu dep namar ka jingdawa jong u ban pynbeit biang ïa ka Reservation Policy, hynrei mynta ka la paw shai kdar ba katei ka policy ka donkam shisha ïa ka jingpynbeit.
“Ki la kynnoh ba u leh bieit, ki kynnoh ba u leh drama, ki kynnoh ba u leh shongshit, hynrei mynta ka paw ba u Bah Adelbert u leh drama ne kita kiba kynnoh ïa nga ba nga leh drama ki dei ma ki ba leh drama ïa ka lawei ki khun samla bad ka jylla lyngba ka Reservation Policy bad ka Roster System," u la bynrap.
Nangta, u la ong ba ha ka por ba u la wanrah bad kren ïa katei ka mat hapoh ka ïingdorbar thawaiñ ka jylla, na ka liang ki MLA kiba don ha ka liang synshar ha ka sorkar Meghalaya Democratic Alliance (MDA) bad ki Myntri sorkar ki kynnoh ïa u ba u leh da ka jingsngew ka jong u ym shuh da ka jingstad.
“Ki paidbah ki sakhi ba nga la rah ïa ka jingdonkam ban pynbeit biang noh ïa ka jingduna kaba don ha ka Reservation Policy, hynrei ym don ba sngap bad khyndiat ngut eh ruh kiba kyrshan, hynrei mynta baroh u paidbah u sakhi ba ka jingleh jong nga ka dei kaba leh da ka jingsngew ne da ka jingstad," la ong u Bah Adelbert.
Haba kylli halor ka jingpyntreikam jong ka sorkar ïa ka Roster System, na ka liang u Bah Adelbert u la ong ba ka seng VPP kumba la kren da u nongïalam jong ka seng, kata u Bah Ardent Miller Basaïawmoit ka long beit ban pynsangeh shwa ïa ka jingpyntreikam ïa ka Roster System bad ban pynbeit shuwa ïa ka Reservation Policy bad u la ong ba kane hi ka ka dei ka nongrim jong ka seng.
Nalorkata, u la ong na ka liang ka jong u, u la pyrshang ban rah ïa ka Adjournment Motion halor ka Roster System, hynrei ka liang synshar ka la kyntait ïa katei bad u la rah ruh ïa ka Resolution halor ka Reservation Policy hynrei katei ka jingthmu ka jong u ka la pulom noh bad u la ong ba mynta pat ka la paw shai ba na kine ki ar tylli kiba u la kren ki long kiba donkam ban peit biang.
Shuh shuh u la ong ba na ka liang jong u kum u nongmihkhmat bad ka VPP kin ïai ïaleh halor kane ka mat na ka bynta ka lawei ki khun samla ka jylla bad da lei lei kin nym shongthait na kane ka jingkitkhlieh kaba ki la shim naduh kaba sdang.
U Bah Alexander Laloo Hek uba dei u Myntri hapoh ka Sorkar Jylla, u la ong ba namar ba ka sorkar Meghalaya Democratic Alliance (MDA-2.
0) ka la don ha ka bor, baroh ki seng saiñ pyrthei kiba don hapoh katei ka sorkar ki dei ban sdang noh ïa ka Common Minimum Program (CMP).
Haba kren sha ki lad pathai khubor ha ka Lah Sngi U Blei, u Bah Hek u la ong ba ha ka jingïalang ka ban sa long jong ka MDA yn sa pynbor ïa ka sorkar ba ka dei ban sdang ïa ka Common Minimum Program lane ka prokram ha kaba ki sorkar synrop ki ju ïamynjur ban pyntreikam.
Kane ka long ka thup jong ki mat treikam ba kongsan jong ki seng kiba don ha ka sorkar bad kine ki mat ki dei kiba ki seng saiñ pyrthei ki la pynpaw paidbah ha ka por ba ki ïalap ilekshon.
Haba kylli ba ha ka sorkar MDA barim ruh, na ka liang ka Bharatiya Janata Party (BJP) na ka por sha ka por ka la ju rah bad pynbor ïa ka sorkar ha kaba ïadei bad kane ka mat bad ba kan sdang noh ïa ka Common Minimum Program.
Hynrei na ka liang ka sorkar ka khlem sdang satia, kaei kaba na ka liang ka seng BJP kan leh ban pyntikna ba ha kane ka kynti kaba mynta kan don ka Common Minimum Program, u Bah Hek u la ong ba ka BJP ka dei ka seng kaba rit bha hapoh katei ka sorkar synrop jong ka MDA bad kaei kaba don ha ki jingmut jingpyrkhat, ha ka mat treikam bad ha ka nongrim jong ka seng, yn wanrah bad kynthup katba lah hapoh ka Common Minimum Program.
“Ka BJP ka dei kawei na ki seng kaba rit tam hapoh ka sorkar synrop jong ka MDA bad kaei kaba don ha ki jingmut jingpyrkhat, kaei kaba don ha ka mat treikam jong ngi bad kaei kaba don ha ka nongrim jong ka seng bad kaei kaba ngi don, ngi dei ban wanrah bad ngi dei ban kynthup katba lah ha ka CMP," la ong u Bah Hek.
Shuh shuh ha kaba ïadei bad ka ka jingmih ki khubor ban weng ïa u Bah Ernest Mawrie u ba dei u State President ka BJP hadien ka jingïalang jong ka seng kaba la long ha ka 3 tarik u bnai Ïaiong 2023, u Bah Hek u la ong ba u la don ha katei ka jingïalang naduh kaba sdang hynrei u la mih noh na ka jingïalang hashwa ba kan kut noh hynrei katkum ka jingïakren ha katei ka jingïalang kam don satia kano kano ka jingïakren kaba kum kata hynrei ka don ka jingïakren tang shaphang ka jinglong jingman ka ilekshon kaba dang shu dep shen.
“Katkum ka jingïakren kam don satia kano-kano ka jingïakren hynrei lait noh sa tang shaphang ka rukom ka leh jong ka seng ha ka ilekshon kaba dang shu dep bad tang kata hi," la ong u Bah Hek.
Kum ka jingpynkhreh ïa ka ilekshon MLA kaba dang sah ha Sohïong konstitwensi, ka National People’s Party (NPP) East Khasi Hills district ka la lum ïa ka jingïalang ha ka Lah Sngi U Blei bad ban pynkhlaiñ ïa ka jingïatreilang khnang ban ïoh ïa ka jingjop ha kane ka ilekshon ka ban long ha ka 10 tarik Jymmang.
Ha ka jingïalang la don ki nongïalam ka NPP East Khasi Hills district ha ryngkat u kyrtong Bah Samlin Malngiang lem bad u MDC ka Mawphlang Bah Lamphrang Blah, MDC ka Nongshken Kong Grace Mary Kharpuri, bad u President ka NPP East Khasi Hills, u Bah Jied Kurbah, NPP Women’s Wing, Kong P Nongpluh, bad kiwei kiwei.
Haba ïakren bad u Bah Samlin, u la ong ba ha ka jingïakynduh lang ki nongkitkam, la ïakren halor ka jingïatreilang na ka bynta ka ilekshon kaba dang sah ha Sohïong bad kum ka seng ka kwah ban ïoh ïa ka jingjop ha kane ka ilekshon.
U Bah Samlin u la ong ba ki paidbah ka Sohïong ki long kiba stad bad shemphang, bad ki la sngewthuh lypa ïano ba kin jied ha kane ka ilekshon.
U la pynpaw ka jingsngewnguh namar ka jingjied ki paidbah ïa u bad u kyrmen ba mynta ka kynti kin ai biang ka jingshaniah, bad jied ïa u uba la don bad ka seng kaba la ïalam lypa ïa ka Sorkar.
Haba kylli halor ka jingther ktien ha ka rukom ïalap ilekshon ha Sohïong ha ki khyndiat bnai hashwa ban buhteng ïa ka jingthep vote, u Bah Samlin u la ong ba ha kato ka por, ka jingïalap ilekshon ka long kawei na kiba khluit tam ha Sohïong; hynrei na ka liang ka NPP ka kham kynran dien ban kynthoh than bad ka jingkynthoh ka kham bun hi na ka UDP.
U Bah Samlin u la ong ba ki don ki nongkynthoh kiba la beiñ shaba palat ïa ka NPP ha kato ka por khamtam na ka liang ka UDP, hynrei kito ki jingkynnoh bad jingkynthoh ki la shah khylliap namar ka UDP ka donlang bad ka Sorkar mynta, ym shuh kumba ki kynthoh kham mynshwa.
U la ong ba mynshwa ki ong ba ka UDP kam treh ïatreilang bad kan ïalam ïa ka Sorkar, hynrei ki paidbah ki la sngewthuh mynta ba ki jingkynthoh kim don nongrim bad ki la shah khylliap noh lut.
Haba kylli shaphang ka vote sngew synei namar ka jingkhlad u kyrtong ka UDP u Bah HDR Lyngdoh, u Bah Samlin u la ong ba ka jingsngew synei kam da dei eh namar ba u kyrtong uba khlad noh ruh um dei u MLA, hynrei tang kum u kyrtong.
U Bah Samlin u la ong ba u kyrtong uba ïeng mynta na ka UDP ruh u dei uba la kren pyrshah ïa u Bah HDR Lyngdoh.
“Kumta ka jingkynthoh jong ki ka la shah khylliap lut, khamtam haba ki kren ïa ka NPP namar ki paidbah ki kylli balei pat ka UDP ka ïatreilang mynta bad ki paidbah ki sngew dei ba ka bha ba pynjop syndon ïa ka NPP kaba don lypa ban ïalam ïa ka Sorkar," la ong une u kyrtong ka NPP.
U la ong ba u President ka UDP, u Bah Metbah Lyngdoh ruh u hap ban pynshai ba ka UDP kam pat ïalong kawei bad ka NPP, hynrei ka shu ïatreilang bad kane ka dei ka jingkren u nongïalam ka UDP ka dei namar ki paidbah ki la sngewthuh ïa ka lynti ïaid ka UDP ka bym.
iahap bad ka jingkren jong ki.
U Bah Samlin u la ong ba ka jingkren u Bah Titosstarwell Chyne uba dei u CEM ka KHADC, ba kan don ka jingkylla Sorkar hadien ka ilekshon, ka dei tang ka jingkren khlem nongrim namar ka NPP ka la khlaiñ lypa bad don bun ngut ki MLA 26 ngut mynta.
“Ym dei ba ka Sorkar kan kylla, hynrei hadien ka ilekshon, lah ban shah bret kylla ruh mano ban tip ïa kata," la ong u Bah Samlin.
Ka jingthep vote ha Sohïong konstitwensi kaba dei ban long ha ka 27 tarik Rymphang mynta u snem, la hap ban pynsangeh noh namar ka jingkhlad u kyrtong ka UDP u Bah HDR Lyngdoh ha ka 20 tarik Rymphang.
Ka United Democratic Party (UDP) kaba la donlang ha ka Sorkar synrop bad ka National People’s Party (NPP) ka la pynpaw ka jingsngew skhem ba ka seng kan ïoh jingjop na Sohïong konstitwensi ha kane ka ilekshon namar ba ki paidbah ki phaikhmat sha ka seng bad ki kynmaw ruh ïa ki kam ba radbah bad ki jingnoh synñiang jong u MLA barim uba la khlad noh, u Bah HDR Lyngdoh.
Haba ïakren bad u President ka UDP, u Bah Metbah Lyngdoh u la ong ba ka UDP ka don ka jingkyrmen ban ïoh ïa ka jingjop ha kane ka ilekshon, namar ba ma u kum u nongïalam ruh u la ïoh jingtip na ka konstitwensi ïa ka jingsngew jong ki paidbah ban ailad ïa ka UDP ha kane ka sien kaba mynta.
Ka UDP ka la pynbna ïa u Bah Synshar Lyngdoh kum u kyrtong, uba dei u pyrsa jong u Bah HDR.
Ka jingthep vote ha Sohïong kaba dei ban long ha ka 27 tarik Rymphang, la pynsangeh noh namar ka jingkhlad u Bah HDR Lyngdoh ha ka 20 tarik Rymphang.
U Bah Metbah u la ong ba ki paidbah ki don ka jingsngew na ka bynta u Bah HDR ha kane ka ilekshon, namar ba u dei u MLA barim ka Sohïong bad u dei u nongïalam uba la trei borbah bad noh synñiang shi kat dei eh na ka bynta ka jingmyntoi ki paidbah ka konstitwensi.
U Bah Metbah u la ong ruh ba ka UDP kum ka seng kaba donlang hapoh ka Sorkar, kan sa pynsngew ïa kiba bun ki mat ynda la ïakynduh ïa u Myntri Rangbah, u Conrad K Sangma haba ïadei bad ki mat kiba ka MDA-II ka dei ban pyntyllun kum ka Sorkar na ka bynta ka jingmyntoi ki paidbah.
U tyngshop ka phlim Thor u Chris Hemsworth ula rai ban randien noh na ka kam ak phlim ha kaba ka daw halor kane ka dei hadien ba ula ioh ia ka jingshitom Alzheimer.
U Chris kum shi bynta ban sumar ialade na katei ka jingshitom kaba la wan lynshop ia u, ula rai ban randien noh shwa shipor na ka kam ba u trei.
Une u tyngshop naduh ba u tip ialade ba u don ia katei ka jingshitom um shim la buhrieh ia ka bad ula iathuh ia kane sha ki nong kyrshan jong u.
Hadien ka jingwan lynshop katei ka jingshitom u Chris un hap ban kiar noh shwa na ka kam ak phlim bad kumjuh ruh ula hap ban sangeh syndon ban ak ia ki phlim kiba ula soi.
Ha ka jingshisha u Chris um shim la tip satia ialade ba ula ioh ia katei ka jingshitom hynrei dei ha u Naiwieng ba ki doktor kiba la ai jingsumar ia u ki la iathuh ba u don kam ban shim khia ban sumar ialade na katei ka jingshitom.
Ki khubor na Holly wood ki iathuh ba u Chris un hap ban ialeh katba lah ban pyndep noh ia ki phlim kiba ula sdang ban ak ha kine ki bnai ba la leit bad kyrmen skhem ruh ba un ioh ban wanphai biang sha ka kam ak phlim.
Tang shu dep pynmih ia ka Extraction ha u Jylliew u Chris un ialeh ban sangeh noh shwa ban ak phlim.
Lada u Chris u randien noh na ka kam ak phlim kan long ka jingduhnong bakhraw ia ka Marvel namar ba kane ka kompani ka la kiew bha ha ki snem ba la leit na ki katto katne ki phlim ba u Chris ula shim bynta.
Ka jingpawnam bad paw pyrthei u Chris kum u tyngshop ka dei hadien ba ula ak ia ka bynta kum u Thor ha kaba kane ka bynta ka la pynlong ruh ia u ba un ioh jingiaroh na kiba bun ki nongpeitkai.
Kum u tyngshop u Chris ula shim bynta ha ki phlim kum ka The Aveng ers, Thor: The Dark World, Avengers: Age of Ultron, Thor: Ragnarok, Avengers: Infinity War, Avengers: Endgame, and Thor: Love and Thunder.
Ka Deepika kaba la khring ia kiba bun ki nongpeitkai da ka jingrwai ba ka shad lang bad u SRK ka Jhoome Jo Pathaan la ioh khubor ba kan sa shad biang bad une u tyngshop ha kawei na ki jingrwai na ka phlim Jawan kaba la ak ruh da ka Nayanthara.
Katkum ka khubor na Bollywood ka Deepika bad u SRK kila hap ban pynkhreh bha na ka bynta kane ka jingshad ha kaba ka dei ruh na ka jing rwai ba kyrpang jong ka phlim Jawan.
Ki nongai ktien na ka phlim Jawan ki iathuh ba ia kane ka phlim la dep lut ban ring bad mynta ka shong satang ban shu ring sa artylli ki jingrwai kiba iadei bad kane.
Ki jingrwai ba dang sah kin long kawei kaba u SRK un hap ban shad bad ka Nayan thara bad ka khubor hamsaia ka iathuh ba ka jingrwai kaba u SRK un shad lang bad ka Deepika kan dei kaba sngewbang bad sngewtynnad kumba long jong ka Pathaan.
Ki jingrwai na ka bynta ka phlim Jawan la thaw da u Anirudh Ravichander bad ia ka Jawan yn pyllait paidbah ha ka 2 tarik u Jylliew 2023.
Ka Jawan ka dei ruh ka phlim banyngkong kaba u SRK un ak lang bad ka Superstar Nayanthara.
Ki paidbah nongshong shnong jong ka Pahamrioh ha ryngkat bad ki nongïalam jong ka Ri Bhoi Youth Federation (RBYF) Nongpoh Circle, ha ka Lah Sngi U Blei ki la leit ban phah khang khyrdep noh ïa ar tylli ki dukan ba kynthup ïa ka Highway 2 Dhaba bad ka Sardarji Da Dhabha kiba don harud ka surok bah National Highway 6 hapoh ka shnong Pahamrioh.
Ka jingleit phah khang khyrdep ïa kitei ar tylli ki Dhaba ka dei halor ka nongrim ba ki pyntuid jaboh khlem da biang satia ki nala.
Kane ka la wanrah ïa ka jingsma kaba jur bad kaba ktah ïa ka koit ka khiah jong ki paidbah nongshong shnong.
Na ka liang ki paidbah nongshong shnong lem bad ki nongïalam ka RBYF ha ka jingleit kynduh ïa ki trai jong kitei ar tylli ki dukan, ki la dawa ba ki dei ban khang khyrdep shwa shipor katba kim pat lah ban pynbiang shwa ïa ki nala um kiba paka ban pyntuid ïa ki jaboh kiba mih na kitei ki dukan.
Katba na ka liang ki trai ruh ki la mynjur ban khang shwa shipor kumba la dawa da ki paidbah nongshong shnong bad ki nongïalam ka seng.
Ka Dorbar Shnong Diengpasoh Pyllun ha ka Lah Sngi U Blei ka la dawa na ka Hynñiewtrep Achik National Movement (HANM) ba ka dei ban panmap namar ba ka lah ban ïalam bakla ïa ki paid nongshong shnong lyngba ki jingkynnoh kiba la pynthohbria ïa ka shnong.
Na ka liang ka DS Diengpasoh Pyllun ka la dawa ruh ba nalor ka jingpanmap lyngba ki lad pathai khubor, ka HANM ka dei ruh ban pynshai halor ki jingkynnoh namar kum ka shnong ka lap ba kine ki jingkynnoh ki long ki bym don nongrim bad ki bym shisha.
Haba kren sha ki lad pathai khubor ha ka Lah Sngi  U Blei, u Deputy Sordar ka Diengpasoh Pyllun u Bah Seibor Sana u la ong, ka jingkynnoh ka HANM ka long tang ka jingpynthohbria ïa ki nongïalam shnong bad ïa ka shnong baroh kawei bad kaba ïalam bakla ruh ïa ki ba bun ba lang.
“Haba phi kam ïalade ba phi ïeng na ka bynta ka jaidbynriew phim dei ban thad pat ïa ki paradoh parasnam bad kan eh aïu ban ïakren shwa bad ka Dorbar Shnong shwa ban pynmih ïa ka khubor ban kynnoh da kumne kumtai.
Phi kren ïa kaba phim tip, phi hap ban panmap ha ki lad pathai khubor bad ban pynshai ïa ki jingkynnoh ki jong phi khnang ba ka jaidbynriew kaba tang shi troh kan ym sngewthuh bakla," la ong u Bah Seibor.
Katba u Bah Louis Mukhim uba dei u Sordar Shnong ka Diengpasoh Pyllun u la ong ba ka jingwan shakhmat ban pynshai paidbah halor ki jingkynnoh ka long ba na ka liang ka HANM Shilliang Umkhen Circle hapoh ka jingïalam u Bah Lamphrang Kharbani ka la kynthoh pyrshah ïa u Sordar Shnong.
U Bah Louis u la ong ba u Sordar um long halor ïa ka Dorbar Shnong bad kam long kaba ïahap ban kynnoh ba u Sordar u kheiñ nongwei ïa kiba nabar shnong bad ïa katei ka ktien ym ju pyndonkam ruh hapoh ka dorbar shnong.
U la ong ruh ba na ka liang ka shnong ka la ap ïa ki nongïalam ka HANM ba kin wan ïakynduh ïa ki, kumba ki la pynpaw ha ki lad pathai khubor ba kin sa leit kynduh shen, hynrei kim shym la wan satia, bad dei namar kane ba kum ka shnong ruh ka la mih shakhmat ban pynshai halor kane.
“Ka Diengpasoh ka dei ka ri Raid bad na ka liang ka shnong, mynta ki dang sam ïa ka jaka sha ki trai shnong bad kumba ka long mynta hi yn nym pat lah satia ban die ïa ki jaka shabar shnong namar ba ngim pat lah ban pyndep ïa ka jingsam jaka.
Ïa ki jaka shimet la shah ban ïadie ïathied, hynrei dei ban pyntip pat ïa ka shnong bad kano kano ka jingthied khlem ka jingtip ka shnong ka dei ka bym lah ban pdiang," la ong u Sordar Shnong.
Haba pynrem jur ïa ka jingkynthoh ka HANM, u la ong ba ka shnong ka don ka jingïadei bad baroh ki seng bad kam ju mih satia kano kano ka jingeh ne jingbym ïasngewthuh jingmut bad kiwei pat ki seng namar ki ïa burom bad ïatreilang na ka bynta ka bha ka miat.
“Ngi kwah ïa ka jingpynshai ba mynno ka shnong ka la die ïa ka jaka sha ka Airport bad lada leh ïa katei ka kam ruh ka dei na ka bynta ka jingmyntoi ka shnong bad ka jylla hi baroh.
Ngi kwah ban pan jingpynshai na ka HANM ba mynno ka shnong kal a die ïa ka jaka namar haduh mynta kam pat don kum kata ba ngi la die jaka sha ka Airport," la bynrap biang u Sordar.
Ki pulit ka East Khasi Hills ki la kem noh ïa saw ngut ki briew kiba la suba jur ba ki donkti ban pynïap dusmon ïa u Bah Omega Myrthong da kaba mait bad khlieh bad kti bad bret harud ka pung Umïam.
Katkum ka jingpyntip na ka liang jong u Superintendent of Police (City) ka East Khasi Hills u Bah Vivek Syiem, la ong ba ki pulit ka thanat Lumdiengjri kiba la tohkit bad thwet ïa ki briew kiba la pynïap ïa utei u rangbah, bad dei ha ka 1 tarik u Ïaïong ba ki la ithuh bad suba jur ïa ki briew ba pynïap ïa u Bah Omega.
Nangta ki la ïoh ban kem noh ïa ki lai ngut, katba ha ka sngi kaba bud ki la ïoh ban kem sa ïa uwei.
Lada kheiñ lang baroh kiba shah kem ki long 4 ngut.
Ki pulit ka thanat Lumdiengjri ki la ïoh ruh ban kurup noh sa ïa ka kali Bolero Pick-up kaba la pyndonkam ha ban rahbor ïa u Bah Omega na Mawlaingut lem bad ki jaiñ ba la bret ha khlaw Nongpathaw.
Na ka liang jong ki pulit ki la lap ba ka jingmih ka huri-hura kaba la poi shaduh u pud ban pynïap ïa u Bah Omega ka dei namar ba ki ar kynhun ki la don hapdeng ka jingshoh khawiang.
Lah ban pynkynmaw ba u Bah Omega Myrthong u la jah rngai na la ïing naduh ka 26 tarik Rymphang bad ïa ka khlieh jong u la lap ha ka 7 tarik Lber narud ka pung Umïam bad shisngi hadien la lap sa ïa ki kti najan kane hi ka pung.
U Bah Vivek u la pyntip ba ha ka jingtohkit, kine ki runar ki la phla ba ha ka miet 26 tarik Rymphang, ka la don ka huri-hura hapdeng ka kynhun jong ki bad jong u Bah Omega Myrthong hadien ka jingïadih kyaid.
Ha ka por ba u Bah Omega u la don ha lynti ban leit phai marwei sha la ïing, u la shah rahbor ha kine ki runar bad shah pynïap noh ha Pomlum View Point katba ïa ka met la mait lyngkhot hajan ka rud pung Umïam.
Shuh shuh la pyntip ba da ka jingïalam lynti jong kine ki 4 ngut, ki pulit ki la ïoh kurup ïa katei ka kali ba la pyndonkam ha ban rahbor lem bad ïa ki jaiñ ki nep u Bah Omega na ka thaiñ Dewsaw Krang bad khlaw Nongpathaw.
La ong ba ka jingtohkit ki pulit ka la ïaid shakhmat bad shen yn sa chargesheet noh ïa kine ki briew.
Ka Alanis Obomsawin kaba dei kawei na ki nongshna phlim  kan sa iohpdiang ia ka Edward MacDowell Medal kaba dei ruh ka khusnam  kaba la ioh ban pdiang teng da u Toni Morrison, David Lynch bad Roseanne Cash.
Ka Alanis Obomsawin kan sa pynkheiñ ia ka rekod ban long ka nongshna phlim bad direktor kynthei kaba nyngkong eh ban shah pynkup burom da katei ka khusnam kaba la peit bad pyniaid da ka MacDowell Artist Resi dency Program.
Ha kajuh ka por ki lad pathai khubor ki iathuh ruh ba ka Obomsawin  ka long ruh kaba nyngkong na ka jaitbynriew Abanaki ban iohpdiang ia kane.
Ka Obomsawin,kaba la kha ha New Hampshire ka la heh la san ha Quebec bad kum ka direktor bad nongshna phlim ka la iohlad ban direk ia ki katto katne ki phlim bakhraw tam eh jong ka.
Napdeng ki phlim ba paw bha jong ka ki kynthup ka  Kanehsatake: 270 Years of Resistance bad Incident at Restigouche.
Ka Meghalaya High Court ha ka Lah Sngi U Blei ka la pynpaw ba kam don kano-kano ka rai ban pyni naduh lano yn pyntreikam ïa ka ‘Roster System’ ha kaba ïadei bad ka thung kam thung jam katkum ka Reservation Policy jong ka sorkar jylla.
Kane ka jingpyni na ka High Court ka la wan ha ka por ba ka la kyntait ïa kawei ka Mukotduma lane ka Public Interest Litigation (PIL) ba la ai da u Greneth M Sangma pyrshah ïa ka sorkar jylla ha kaba ïadei bad ka ‘Roster System’.
Ha kajuh ka por, ka ïingbishar ka la pynpaw ba ka lah ba ieh ha ka Ïingdorbar Thawaiñ lane ka Assembly bad ha ka sorkar ban rai naduh lano yn pyntreikam ïa ka ‘Roster System’ ha kaba ïadei bad ka jingthung kam thung jam katkum ka Reservation Policy ka jylla.
Ka Court ka la pynpaw ba ha u snem 2022, katba ka dang shong bishar halor kawei ka mukotduma, la jia ryngkhat ba ka la lap ba watla la pyntreikam ïa ka Reservation Policy ha Meghalaya naduh u Kyllalyngkot jong u snem 1972, hynrei kam shym la don pat ka Roster.
Namarkata, ka Court ka la shimkhia halor kane ka jingbym don ka Roster System bad la hap ban pynsangeh lut ïa ka jingthung kam thung jam tat haduh ban da lah ban pynkhreh ïa ka Roster System.
Hadien kata, ka sorkar ka la pynkhreh ïa ka Roster, bad kane ka mat ka la kynjah noh.
Hynrei ka court ka la ong ba kam shym la paw ba ka la don kano-kano ka rai ba la shim naduh lano yn pyntreikam ïa ka ‘Roster System’.
Ka ïingbishar ka la ong ba kan bha ba lada ïa kiba kum kine ki mat yn ieh ha ka Ïingdorbar Thawaiñ bad ka sorkar bad hadien ba kine ki la shim ïa ka rai, kino-kino ki nongshong shnong kiba sngew shah ktah na kata ka rai, ki lah ban wan shakhmat ban buh jingkylli katkum ki kyndon aiñ.
Ïa mynta, ka ïingbishar kam shym la kwah ban ong eiei halor kane ka mat namar kam pat shym la don kano-kano ka rai naduh lano yn pyntreikam ïa ka ‘Roster System’ bad nalor ba ka Ïingdorbar Thawaiñ ka dang shu dep ban ïatai bad ïathir halor kane ka mat.
Namarkata, ka High Court ka la kyntait ïa kane ka mukotduma.
Hynrei ka ïingbishar ka la pynpaw ba ka lah ban sa peit halor kane ka mat kham hadien.
Na ka liang jong kawei na ki khlur ialehkai Tennis ki kynthei kaba long teng kum ka lahduh Wimbledon haduh arsien kynthih ka Petra Kvitova na Czech Republic ka iathuh ba ka lah pyrshah ia ka rai jong ki nongpyniaid bahalor ka All England Club Wimbledon Open halor ka jingshah bad ailad ka jong ki mynta ia ki nongialehkai shynrang bad kynthei ka ri Russia bad Belarus ba kin shimbynta ha katei ka lympung ialehkai jong une u snem ba mynta.
Shuh shuh ruh kum ban shu pynkynmaw biang mynta ka long ba u snem ba lah leit noh katei ka lympung ka lah khang pyrshah ia ki nongialehkai na kitei ki ar ri ba kin mih madan ha ki jingialehkai ha ka lympung hadien ba ka ri Russia ka lah hiar thma pyrshah ia ka Ukraine bad ruh ba ka Lawn Tennis Association ka lah khang bad ym shah ia ki nongialehkai jong kitei ki  ri wat ban shimbynta ha kiwei pat ki lympung ialehkai Tennis ha ri UK.
Kumta ruh ki nongia aireng na kitei ki ar tylli ki ri kin sa lah mynta ha ka ban rung ha une u snem ba mynta sha ka tei ka lympung iakhun Grand Slam ka ban sa long ha u bnai Naitung; lad akita ki nongialehkai kin ia aireng ha ka lympung kum ki “Neutral  Athlete" bad ruh ba kin hap ban bud ryntih ia ki kyndon ba lah buh hakhmat ki nongialehkai.
Na ka liang jong ka tei ka nongialehkai ka pynpaw ia ka jingsngewnguh ia katei ka lympung kaba lah mad ia ki jingeh babun ha u snem ba lah dep; khlem ki dor-thong hadien ba ki nongialehkai na ki tei ki ar ri kim shym la ioh ban ialehkai.
Na ka ling jong ka Kvitova ka pynpaw ruh ka jingsngewkhia halor ka jingdonbyntalang mynta da ki nongialehkai jong kitei ki ri wat ha ka lympung ialehkai Olympic ruh kumjuh; naba ka lympung hi baroh kawei kam kwah satia ban don kano kano ka thma ha ka pyrthei.
Na ka liang jong ka All England Club kaba ju iai pyntyllun ia ki kam ki jam jong katei ka lympung ialehkai Wimbledon, ka pynpaw ba ka rai halor ka tei ka bynta ia kaba lah shim mynta ka long hadien ba lah dep ban iakren bad mir jingmut bad ka sorkar UK, Lawn Tennis Association (LTA) bad kiwei pat ki synjuk pyniaid jingialehkai Tennis ha ka pyrthei.
Ka long ka khubor jong ka jingduh kaba khraw ia ka kynhun ialehkai rah-nar jong ki kynthei ka ri naba kawei na ki nongialehkai kaba lah khur haduh arsien ia ka nam kum ka lahduh ha ka Commonwealth Games ka Sanjita Chanu ka lah shah pynshitom ha ka National Anti Doping Agency (NADA) da ka jingshah sospon ialehkai haduh saw snem halor ka jingbym shym lah jong katei ka nongialehkai ban jop ne ban pas ia ka jingshah peitbniah ha kaba iadei bad ka kam dih droks ha u snem ba lah dep.
Nangta, ka khubor ka iathuh ruh ba ka jingbym shym lah jong katei ka nongialehkai ban jop ia katei ka jingshah peitbniah ka long hadien ba lap ba ka nongmuna jong ka  ka don ia u dawai ba  la khang pyrshah da ka WADA  u Drostanolone Metabolite.
Katei ka jingjia ha ka por ba ka dang pynlong ia ka jingpeitbniah sha ki nong-ialehkai katba dang long ka lympung ialehkai ha ka National Games  ha Gujarat kaba sdang naduh u Nailur haduh u Risaw.
Da katei ka jingleh jong katei ka nongialehkai ka la ktah shibun ia ka kam ialehkai naba hap ban shah sloit noh ka takma Rupa ba ka khur na ka National Games.
Kum ban shu pynkynmaw hangne ka long ba ka Sanjita ka lah dep ban khur ruh ia ka takma Ksiar na ka 48kg da kaba tam noh shakhmat ia ka Mirabai Chanu ha ka 2014 Commonwealth Games ha Glasgow.
Ha ka CWG 2018 kaba lah long ha Gold Coast, katei ka nongialehkai ka lah shah pynkup da ka khet kum ka lahduh ha ka kyrdan iakob rah-nar 53kg.
Halor katei ka jingshah sospon ka jong ka mynta, katei ka nongialehkai na ka jylla Manipur ka dang don ia ka lad na ka bynta ban buh ia ka jingkyrpad ka jong ka halor katei ka rai pyrshah ia ka, hynrei ka long pat ka bym pat thikna la kan leh ne em ia katei ka bynta.
Kam shym la long ruh ka sien kaba nyngkong ba ka tei ka nongialehkai ba pawnam ka ri bad ka nongkhur takma Rnong ha ka 2011 Asian Championship ba kan shem halade ha ka jingshah pynngop ha ka kam dih droks.
Ka long ruh ka nongialehkai kaba lah shah sospon ruh ha ka International Weightlifting Federation (IWF) ha u snem 2018 hadien ba la lap ha ka ia ka jingpyndonkam ia u dawai da kaba shu  injek ha ka met ha shuwa ba kan shim bynta ha ka World Championships kaba lah long ha u snem 2017 jong u bnai Naiwieng ha USA.
Lehse kan long ka khubor ka ban pynsngewtynnad ia ki paidbah nongpeitkai bad nongkyrshan ba shitrhem  na kylleng ki ri ka pyrthei jong ka lympung World Wrestling Entertainment (WWE) bad ruh jong ka Ultimate Fighting Championship (UFC), ha kaba naduh mynta hi kin sa sakhi noh ia ki jingialehkai jong ki ar lympung tang ha kawei ka bynta da ka jingiasnohlang jong kitei ki ar lympung ialehkai na ka bynta ka jingthaw thymmai ka jong ki ia ka jingiaid lynti bad ka jingpynbna paidbah kum ki karkhana kiba pawnam  tam eh ha ka pyrthei ba kin ialong noh kawei ha kane ka kynti ba mynta.
Shuh shuh ka khubor ka iathuh ruh ba ka jingpoi jong kitei ki ar lympung ialehkai kiba heh sha ka jingiasngewthuh jingmutlang na ka bynta ban ialonglang noh tang kum kawei ka lympung ialehkai ka long hadien ka jingiakut iasoi ka jong ki kaba haduh da ki phew million-dollar ia kaba lah dep ruh ban pynskhem bad pynthikna ha shuwa ban pyllait paidbah.
Kumta ka Endeavor Group Holdings, kaba long ka nongpyniaid bahalor jong ka lympunhg ialehkai UFC, ka pynbna paidbah ba kan pyniaid bad bat halade ia ka 51 % ha ka ban pyntyllun ia ki kam ki jam ki jong ka ha kata ka kompani ba thymmai   ha ka jingialong kawai; katba ki nongiasambyntalang ha ka  jingpyntyllun ia ka lympung WWE ha kane ka pateng-pakit kaba mynta, kin bat halade ia ki 49 %.
Kumbpaw ka paw ruh ba ia ka WWE la long trai bad pyniaid ia ki kam ki jam baroh jong ka lympung da u heh spah ba pawnam ha ka pyrthei u Vince McMahon, ha kaba u lah paw pyrthei bad pynbna ruh ia katei ka jingiateh soskular mynta, ha kaba ka WWE kan shongdor mynta ha ka dork aba $9.
3 billion katba ka UFC ia kaba lah long trai da ka Endeavor ka shongdor mynta ha ka dor kaba $12.
1 billion.
Hynrei  kumba ka long haduh mynta-mynne hi, u  Vince McMahon u dang iai pyntyllun ia ki kam ki jam ki jong u kum u nongpyniaid bahakhliehduh jong ka WWE  katba u  Dana White  u dang iai long u nongpyniaid jong ka UFC.
Kumta katei ka jingiateh ba thymmai  ka lah ruh ban ktah ia ki kyrdan jong baroh arngut ka jinglong jingman ka jong ki, hynrei ym shym la don kano kano ka jingpynthikna ia kaba yn  pynpaw ha kaba iadei bad kano kano ka jingpynkylla.
Na ka liang jong u CEO ka Endeavor u Ari Emanuel u iathuh ruh ba kane  mynta ka long ka lad ka lynti kaba khampher shibun ha ka kam ialehkai ha ki jingialehkai, ki tamasa pynsngewtynnad paidbah ban poi mynta sha katei ka thong.
Kumta ka jingialong-lang kawei mynta bad ka WWE khlem pep kan sa wanrah ia ka jingiohnong shuh shuh  na ka bynta ki nongiasambynta bad ka jingiohnong ruh na ka bynta kitei ki ar lympung ialehkai ba pawnam.
Ka khubor ka iathuh ruh ba 11 ngut ki dkhot jong ka BoD (Board of Directors) ha kaba 6 ngut lah jied da ka UFC  bad 5 ngut pad da ka WWE yn sa pynbna ia ki kyrteng jong ki hadien bad ki ban sa ioh ruh ia ka jingshah pynkhmati na ka bynta ka jingkitkhlieh ka jong ki ha kaba iadei bad katei ka atiar ba thymmai jong kam ialehkai.
Ka Shillong Lajong Football Club (SLFC) ka la khura ka jingjop kaba nyngkong ha ka lympungalehkai Second Division League, hadien ba ka lah ban pynliem noh ïa ka East Bengal da 1-0 kol ha ka Sngi Ba-ar ha Naihati Stadium kaba ha Kolkata.
Kane ka nam jop ka la wan urlong lyngba ka shi kol ba la thep da u rangalehkai shapdeng u Pursunep bad u Sambor Kharsahnoh u laohpdianga ka nam ‘Player of the Match’ ha kane ka jingïalehkai.
Ha kane ka jingakhun, u coach ka SLFC u Bah Bobby Lyngdoh Nongbet u la pynmih madana saw ngut napdeng ki san ngut ki rangalehkai, kita u Babysunday Marngar na ka bynta u Chanmitre Thma ha ka kylla step bada lai ngut kiwei pat hadien ba ka laoh thep kol.
Kine ki kynthupa u Everbrightson Mylliempdah na ka bynta u Amon Lepcha, Wadajied Kynsai Ryngkhlem na ka bynta u Hardy Cliff Nongbri bada uohborlang Lyngdoh Lyngkhoi na ka bynta u Pursunep.
Kumba ka paw na kane ka jingalehkai kaba nyngkong, baroh ar kynhun ki la pynia ka jingakhun kabaakhaid bha naduh kaba sdang ha kaba ka la pynlonga ki ba kin ym lah ban thep kol ha ka kylla step.
Dei ha ka kylla miet ba u Pursunep u laoh ban pynkhih jar ha ka minit kaba 50.
Kane ka shi kol ka la nang pynoh mynsiema ki rangalehkai ka SLFC banakhun tyngeh shuh shuh bad kumjuh ruh ka East Bengal kaba donkam ban pynphai.
Haduh kaba kut ka jingalehkai, katei ka kynhunalehkai jong ka Indian Super League na Kolkata kam shym la lah ban pynurlong bad ka la mada ka jingshah rem kaba nyngkong ha kane ka lympung.
Da kane ka jingjop, ka Lajong ka la khur eia ki lai dor-thong (point) na kane ka jingakhun kaba nyngkong jong ka Group-B.
Kumta ka Lajong kan pynkhreha ka jingakhun ba ar pyrshaha ka Diamond Rock ha ka Sngi U Blei (9 tarik) ha Balaghat, Madhya Pradesh.
Ka Diamond Rock ka la mada ka jingshah rem ha ka United SC da 2-0 ha ka Sngi Ba-ar ha Kolkata.
Ha kane ka lympung ki la don haduh 19 tylli ki kynhun bad la phiah ha san tylli ki group.
Dei tang ka group-B kaba don tang saw tylli ki kynhun, katba kiwei pat ki don san tylli.
Ki kynhun ki ban wan ha ki kyrdan ba hakhlieh kynthup ïa ki kynhun ba kynsai ki ban wan ha ka kyrdan ba-ar kinoh rung sha ka wat kaba khatduh na ka bynta banaknieh rung sha ka I-League.
Ka Tura District Cricket Association ka dang tam da 9 run ha ka inning ba nyngkong pyrshaha ka Shillong Cricket Association-A ha ka sngi kaba nyngkong jong ka final ha ka U-15 Inter District Cricket Tournament 2023 ha ka Sngi Ba-ar ha Umbuda, Ri-Bhoi.
Kane ka jingakhun banaknieha ka nam lahduh kan long hapdeng ki ar tylli ki kynhun ba kynsai jong kane ka lympung ba la pynlong da ka Meghalaya Cricket Association.
Hynne ka sngi la lah banalehkai bha da ki nongkawang bol kiba la lah ban pynhap haduh 23 wiket.
Haba shimti ban tied nyngkong, ka SCA-A ka la kamai 101 bad ka TDCA ka la lah ban tam da 9 run hadien ba shah pynkhyllem baroh ki nongtied na ka bynta ban kamai 110 run.
Hynrei hadien ka SCA-A ka la kynjoh sha ki 46/3 ha ka inning ba ar na ka bynta ban pynlonga kane ka kynhun ban tam 37 run.
Ki la don lai ngut ki nongtied ka SCA-A kiba kynthupa u Dipayan Nandi uba la ïoh 48 run na ki 47 bol, u Advay Ratan Surana (21) bad u Rudra Singh Rathor (16).
Wat la ka SCA-A ka la pyrshang banalehkai bha, hynrei ki nongkawang bol ka Tura ki la lah ban pynhap wiket kiba kynthupa u Ben Haden N.
Marak (4/22) bad u Silgrim B Marak (4/33).
Kumjuh ki nongkawang bol la SCA-A ki laakhun tyngeh ha kaba u Gaurav J.
Thakuria (5/42) uba la khur 5 wiket, katba u Rohit Sharma (3/10) u la khur 3 wiket.
Katba u Silgrim u la long u nongtied uba laoh bun da kaba kamai 32 run na ka bynta ka TDCA katba u Ben Haden u laoh 29 run na ki 17 bol.
U Agatchu Chetai K.
Marak u laoh 28 run.
Hadien ka SCA-A ka la kynjoh 18/3 ha ka inning ba ar, hynrei u Nandi sa shisien pat u la lah banalehkai bha na ka bynta ban long uba khlem shah pynhap wiket bad ban kamai 25 run na ki 20 bol na ka bynta ban pynlonga ka kynhun jong u ban kynjoh sha ki 46/3 bad ban bteng bianga ka jingakhun kaba khatduh ha ka Sngi Balang.
Hadien ba ka Meghalaya High Court ka la pynpaw ba haduh mynta kam pat don kano-kano ka rai ban pyni naduh lano yn pyntreikam ïa ka ‘Roster System’ ha kaba ïadei bad ka jingthung kam thung jam katkum ka ‘Reservation Policy’, bad hadien ba ka la kren shai ba ïa kiba kum kine ki mat dei ban ieh ha ka Ïingdorbar Thawaiñ bad ka sorkar ban rai.
Kumta la sngew dei ban kyntu ïa ka sorkar MDA 2.
0 ba kan khot noh da ka Dorbar Kyrpang (Special Session) jong ka Ïingdorbar Thawaiñ khnang ba yn lah ban ïatai bad ïathir halor kane ka ‘Roster System’ bad ban shim rai naduh lano yn pyntreikam ïa ka.
Ka long kaba shai kdar ba ka High Court, ïa mynta, kam pat treh ban ong eiei lane tuklar halor kane, bad kan ap aïu ka sorkar kan rai.
Ynda ka sorkar ka la dep ban rai, ka High Court ka lah ban shong bishar lada don mano-mano kiba sngew ba ka rai ba la shim kam long satia kaba ïahap.
Haba ka High Court ka la kren shai haduh katne, sa kaei pat ka lad kaba don? Ka lad ka dei sa tang lada ka sorkar MDA 2.
0 ka thoh sha u Lat ka jylla ba un khot ïa ka Dorbar Kyrpang jong ka Ïingdorbar Thawaiñ ban ïakren halor ka ‘Roster System’.
Ka lad kaba ar ka long ba ka Kynhun Myntri (Cabinet) jong ka sorkar MDA 2.
0 kan shim ïa ka rai naduh lano yn pyntreikam ïa kane ka bynta khnang ba kan ym long ka diengpyngkiang na ka bynta jongno-jong no ha ka jingwad kam wad jam.
Lada jied ïa ka lad banyngkong ne ba-ar, kam dei ban don ka jingpynslem.
Katta nang pynslem, katta kan nang jynjar ïa ki samla kiba wad kam wad jam.
Ha kajuh ka por, ka sorkar ka dei ban wanrah noh da ka aiñ halor ka jingbhah kam bhah jam bad ka jingai bhah ïa ki samla kiba leit pule ha ki laiñ bapher-bapher.
Ym lah ban shu ïaid sah kumne wat hadien 51 tylli ki snem.
Ka la dei ka por ban pynthymmai ïa ka ‘Reservation Policy’ katkum ka jinglong jingman jong ka por.
Ngin hap ban peit ba kan ym don ka jingduhnong jong kawei ka jaitbynriew wat lada kata ka kham bun ki nongshong shnong.
Kumno ka lah ban long ba kiba kham bun briew kin ïoh bhah khyndiat bad kiba kham duna briew kin ïoh bhah kham bun?Ngi sngewthuh ba ka ‘Reservation Policy’ kaba mynta kan ïai long kum u soh khliang hapdeng ki jaitbynriew kiba don ha kane ka jylla, hynrei ngin hap pat ban peit ïa ki jingshisha kumba ki long.
Ym dei ban pynjur ïa ka ‘jingsngew’ halor kiba kum kine ki mat bakongsan.
Ngi dei ban pyndonkam ïa ka bor pyrkhat bad ban pdiang ïa ki jingshisha.
Lada ngi pynjur ka ‘jingsngew’, khlem pep ka lah ban mih ka jingïakynad kaba shyrkhei.
La 51 snem ngi la ïaid ha kajuh ka lynti.
Ka por ka dawa ïa ka jingkylla.
Na ka snem sha ka snem, ki la mih ki jingdawa ban pynthymmai ïa ka ‘Reservation Policy’, hynrei khlem don ba lah ban leh eiei.
Dei hadien ba ka High Court ka la hukum ban pyntreikam ïa ka ‘Roster System’ ba ki paidbah ki sdang ban sngewthuh ïa ka jingeh kaba ka daw tynrai ka dei ka ‘Reservation Policy’.
Lada pynkylla ïa ka ‘Reservation Policy’, ka ‘Roster System’ ruh kan kylla.
Kat bym pat lah ban pynkylla ïa ka ‘Reservation Policy’, ka jingbym hun halor ka ‘Roster System’ kan nang ïai mih na ka por sha ka por.
Ïa kiba kum kine ki mat, dei ban ïatai ha rynsan paidbah, bad ka rynsan kaba biang tam ka dei ka Ïingdorbar Thawaiñ namar kiba shong hangto ki dei kiba la shah jied ha ki nongshong shnong.
Ka dei ka kamram jong ki ban ïatai.
Lada khot ïa ka Dorbar Kyrpang jong ka Ïingdorbar Thawaiñ, ki MLA baroh ki dei ban pynthikna ba ym dei ban pynkut ïa ka Dorbar katba ym pat lah ban shim ïa kano-kano ka rai.
Kam don jingmut ban long Dorbar lada ym lah ban pynmih ïa ka rai.
Kane ka ‘Roster System’ bad ka ‘Reservation Policy’ ki dei ki bakongsan palat bad ban shu ïalehkai lane ban kren kyllaiñ kan ym ïalam shano-shano.
Ki samla wad kam wad jam ki phai sha ki MLA ba kín leh eiei namar dang shen ki la dep ban jied ïa ki.
Lada ka sorkar MDA 2.
0 kam kwah ban khot da ka Dorbar Kyrpang, ka dei ban shim da ka rai hapoh ka Kynhun Myntri.
Bad lada ïa kata ruh kam leh, ki paidbah ki la dei ban sngewthuh hi.
Ngin hap ban ïa peit bad ap aïu ka sorkar kan leh hadien ba ka High Court ka la dep ban ai ïa ka rai da kaba kyntait ïa kawei ka mukotduma kaba ïadei bad ka ‘Roster System’.
Ka sorkar kam lah ban shu sngap bad mutdur ba kane ka mat kan shu kut hi kumto.
Ka dei ban shim ïa kano-kano ka rai la ka long hapoh ka Kynhun Myntri lane ha Ïingdorbar Thawaiñ khnang ba kan don ka jingshai naduh lano yn pyntreikam ïa kata ka ‘Roster System’ kaba la pynbun jingmut jingpyrkhat ïa ki samla wad kam wad jam.
Ka sorkar ka don ïa ka jingkitkhlieh na ka bynta ki samla wad kam wad jam bad kam lah ban shu peit tang da ki khmat lane ban shu sngap man-man.
Na ka liang kiwei ki kynhun kum ki seng saiñpyrthei bad ki seng bapher-bapher ki dei ban ïa mih shakhmat ban dawa na ka sorkar ba kan shim ïa ka rai naduh lano yn pyntreikam ïa ka ‘Roster System’ khnang ba kan don ka jingbeit jingryntih bad ka jingsngewthuh kaba shai.
Uno uno u riew heh riew haiñ, ha ka kyntien Phareng ki ong NOBLE :- Ha ka kyntien Khasi ki ong u KYNTHEM U KYNJAI.
Kata ka mut uno uno uba wan na ka ïing ba donburom surom, u briew uba shemphang, u kynja bakhraw batri.
Bun sien ngi ju shem ia ka kyntien NATIONAL, kaba wan na ka kyntien Nation, kaba mut ka Ri.
Ha ka kyntien Khasi, ka mut SHI TYLLUP RI land SATLAK KA RI.
Ia kiei kiei kiba mih na ka Mariang, ki dei ka NATURAL RESOURCE, kum na ka um, ki dieng ki siej, ki mar poh khyndew.
Ha ka kyntien Khasi, ki ong ka TLONG MARIANG.
Katba ka kyntien NATURAL ka mut KUMBA KA LONG.
Kawei na ki kyntien ba donkam tam bad donkam bha ka dei NOUGHT lane ZERO ha ka kyntien Phareng.
Kane ka kyntien ka thew ia u dak jingkheiñ.
Kano kano ka Jaidbynriew kaba don la ka jong ka kyntien ia u Naought ne Zero, ka long bad ka dei ka Jaidbynriew kaba la iaid bad jam shakhmat, ka Jaidbynriew ba don la ka Juk SHAI,(Civilisation).
Hynrei ha ka kyntien Khasi ym ju pyndonkam ia u Naught lane Zero, bad la shu sdang beit na uwei ar lai.
Hynrei lada wad bad tih jingtip ka kyntien Khasi ia u Nought lane Zero ka dei u Lor.
Kumta kum ha ka jing-ialehkai lah ban ong ba kata kata ka la jop da ki lai la LOI – 3 – 0.
U Bah Dondor Giri Nongkhlaw u la pynshai shuh shuh ia ka kyntien LOI, ha ka kot kaba u la thoh, “Ka Um Bad Ki Deiriti Ha Ka Meirisawkun," ia kaba u la thoh kumne :-“Wei Loi – Zero lane nought.
Wei Loi ka long ka kyntien jong ka thwei.
La ai kyrteng kumta da ki rawon, namar ba na kata ka thwei, ki brut lane ki khlem ngat ei ei.
Ha ka ktien Maram “LOI," ka mut thylli ne kaba suda, khlem ngat ei ei, ne bym don ei ei, kum haba bam ja suda khlem jyntah ki ong “Bam ja LOI.
" Kumta namar ba ha ka kyntien Khasi ym ju pyndonkam ia u ZERO lane u Nought.
kumta lah ban pyndonkam da ka kyntien LOI, ia kaba la don lypa ha ka tien Maram.
Kum ka Jaidbynriew Khasi, ka ksiar ka rupa ki long ki mar ba kordor khamtam haba shna ia ki mar kieng ki mar deng riam shad,ha ka kyntien Phareng ki ong NECKLACE – Ha ka kyntien Khasi pat u kpieng ba kordor tam u dei u KPIENG PAILA.
Ka kmie ka ju khot ieid ia la i khun la jong kum i khun paila ksiar jongnga.
Nalor u kpeing Paila Ksiar u don sa uwei u kpieng ba khot u MAIDULI KSIR, uba pyndonkam bha kum ha ka leh niam bad shad Sajer ha Ri Bhoi.
La saiñ ia ka ksiar napdeng une u kpieng Maiduli, ha ka dur jong u Nai Sanmiet.
Ki syiem Ahom, ki kheiñ kordor bha ia une u kpieng MAIDULI lane u MENJLI.
OFFERING ha ka kyntien Phareng, ka mut ka jingai da ka mon sngewbha.
Ka jingai da kaba sngew burom bad da ka jingsngew nguh, khamtam ha kaba iadei bad ki rukom lehniam lehrukom, ia kaba  ha ka kyntien Khasi ki ong AIBHET.
Kane ka AIBHET, ka paw shai bad shynna ha ka Sngi Lyngka ha ka lehniam Pomblang bad Shad ka Hima Khyrim.
Kumta shwa ban pombliang, u Mawlieh bad u Mawshai, ki wan ban ai nguh ia ka Syiem Sad, da u kwai u tympew, u prah, u shang, u sying bad kiwei kiwei ki jing-thung kiba mih bad sei na ka Mei Ramew.
Ka Syiem Sad ynda ka la pdiang ia kane ka nguh AIBHET, ka la ai shi klong ka ‘iadum ia u Lyngdoh Mawshai, bad u sa suit ha u Suitnia Longsyiem uba seng ia ka niam ka rukom, ban nang bha u BHET, u symbai u rnai, ki khun ki hajar ka Hima.
Ia u Lyngdoh Mawlieh ka Syiem Sad ka ai kumjuh shi klong ka ‘iadum, bad u suit kumjuh.
Nangta ki sa ia risa BHET khyndai sien khyndai wat.
Tang dep ki dhulia ki sa ai ‘iadum ia u Mawlieh bad u Mawshai.
Kumta la pynkhreh ia ka Duwan ka Dupat, ha khmat ka Ïing Sad, ba la kynton khadar lynnong ka dew saw, b an sdang ia ka jingkñia.
Ka Tang jait ka dei kawei na ki kam ba kyrpang jong ka Jaidbynriew Hynñiew Trep kaba la don ha kane ka Bri la kumba 400 ne 500 snem mynta, bad kaba la khie rasong ha ka por ba la ih bha ka jingsynshar ka Hima Shyllong.
Da kynmaw kyndit Namarkata ba kane ka kam ba kyrpang jong ka Jaidbynriew, bad kaba la pynshong Blei ruh de, ka la long ka thymmei pynroi pyniar Jaidbynriew, bad ba lada ka Tang Jait kam don, la slem ka Jaidbynriew Khasi ka la ngam jar sha ki thwei badum jong ka jinglyngngoh bad jingbabe.
Naduh mynba dang lung ka sngi u bnai, ngi la wan long briew sha sla pyrthei lyngba ki hynñiew ïing hynñiew kur kaba ngi ju khot “U Hynniew Trep U Hynniew Skum.
" Na kine ki kyntien ne ka khanari ka kdew shai ba ngi dei ka thup longbriew kaba rit paid bha, bad ba ngi la ia don ha kine ki lum ba pyngngad jong ka Bri U Hynniew Trep dang tang kumba shihajar snem tam khyndiat, namarba la duna than u bynriew la don shibun ki jingdkoh ha ki kam ba iadei bad ka shong kha shongman,ban ioh khun ioh kti, bad ban iar ruh de u tnum u tyndai.
Ha kum kane ka shong ka sah, kaba ki ong “Ka Shnong" uba bun ruh u dei u “Kur" u bym bit ban ia poi – kha poiman.
Haba kumne ngi ia long dashisha, shisha ki lad ki lynti ban ia poi kha poiman ki long kiba khim haduh katta katta.
Na kine ki daw jong ka jingduna briew palat ha kane ka Bri la kdat ia ngi sha u Pud ban duh ban dam kyrteng noh na sla pyrthei.
Hynrei ka bymse pat ka thom ia ka sang.
Ka Shnong Khasi kiba don shajan ki Shnong dkhar ha ri thor, bun sien ki Rangbah Khasi ki ju hiar thma, “Ki ia ong," katba ka jingshisha te dei ka jingleit ban rah/tuh “Samla kynthei dkhar" na ka bynta ban ia poikha poiman, khlem don jingmut sniew thala ei ei.
Bun bun sien kumne ki Rangbah Khasi ki la leh.
Ha kaba khadduh ynda ka jing-ujor ki kpa ki kmie dkhar sha ka Sorkar ha Sylhet, ka Sorkar, East India Company ka la phah ap pahara noh ha u Pud u sam jong ki ban khang lad ia ka jingleh – thombor ki Khasi, kaba la poi shaduh u pud ban nym shah shuh wat ban rung sha ki Ïew ba don ha Ri – thor.
Bun bun snem kumne ka la iaid ka kam shongkha “U Khasi" bad “Ka Dkhar" kaba khlem don jingleh beiñ leh khah ei ei.
Kham slam hadien, kane ka khubor ba bha ka la poi sha ka tyndong shkor ki Dkhar ha ri thor ba ki khun kynthei jong ki kiba la shah rahbor ha u Rangbah Khasi, ki ia bit iabiang, ha ryngkat ka ioh khun ioh kti kaba biang bad pura bha.
Kane ka jingleh bha u shynrang Khasi ia ka kmie Dkhar, kham hadien, ka la pynlong wat ban shu pan hok ia ka samla dkhar ban ia poi kha poiman la ai da kaba suk bad jingiasngewthuh jingmut kaba biang.
Kham hadien, kane ka jingia poikha poiman ba la shu leh bor ka la long ka jingeh kaba khraw ia ka Jaidbynriew Hynniew Trep (Khasi) namar don jingiapher bak –  le – bak ha ka rukom kheiñ kur kheiñ kha u Hynñiew Trep bad ki Dkhar.
Ia ki khun ba la kha hok da kaba shu thom bor, ym shym la lah ban “Jer Ban Thoh" ban buh kyrteng, namar kim don ka kyrteng kur / jait.
Ha ka Bri u Hynniew Trep ban shim jait na u shynrang te ym long ym bit, ban shim pat na ka kmie Dkhar ruh ym long, namar ha ka niam jong ki Dkhar kim bit ban shim jait na ka kynthei.
Kane ka la long ka jingeh kaba jwat triang ia u tymmen u San, bad ia u Kñi u Kpa jong ka ïing.
Ban lait na ka pap, ka sang, ka ma ha ka Kur bad ka ïing, ki la ieng ka pyrkhat ka pyrdaiñ, ka khong ka bishar, ban pynhun ia u khun bynriew ha tbian bad basuk kynjai u Kynrad ha jrong.
Haba la ïai kylli pyrthew, bad iakren ia khana ia kane ka apot shongkha shongman ba shu leh bor thombor, bluit la mih ka kyntien ba dei ban shu “Tang Jait" noh ba kin ioh ia ka hok ba pura jong ka jinglong ba ki dei ki khun ki hajar jong ka Hima.
Lait noh tang ia ka kam Bakhraw Batri jong ka Hima.
Ia kane ka kam pat, ki lah ban shimti da kaba pyndep shwa ia ka “Niam Khatar Maw.
"Da kane ka hukum Blei ba la ia pan ha ka shat ka kheiñ, ka khrong ka bishar, ia ki khun kynthei bad shynrang ba la kha na ka kmie Dkhar bad kpa Khasi la pynieng ia ka niam ka jutang Blei, kaba ki khot “Ka Niam Tang Jait" ba kin lait na ka pop ka sang bad ka ma.
Da kane ka lynti ia ka kyrteng jong ka jait thymmai la sei bad la pung la tang, la suit la shor ha ka Duwan Blei ban tip lashai lashisngi ia ka kheiñ kur kheiñ kha ban lait na ka pap ka sang bad ka ma.
Ynda la shai ka kyntien hok ba la ia tai ia sei, ki sa pung sa tang, sa suit sa shor ia ka “JAIT," ban tip lashisngi ia ka kheiñ Kur kheiñ Kha bad ba ki dei ka Jaidbynriew Hynniew Trep Hynniew Skum, u khun u hajar jong u Syiem u Kmie jong ka ri ba la kyrkhu u kynrad najrong.
Nangta ki sa pyndep ia ka niam jer niam thoh ban shai ka kyrteng ka jait ha khmat u Briew U Blei bad ki da kyrkhu kyrdoh ba kin ia shait ia nang, bad ban ia bit ia biang katba ki dang ia khih bad ia krih ha sla ka Mei Ramew, bad ban iar ruh de u tnum u tyndai.
Ia ka kynthei Samla Dkhar ba ki shu wan rahbor na ri thor kim ju tang jait, namar ia ka la dep leh ia ka niam katkum ka rukom ba ki ju leh ha ka Shnong jong ka.
Shuh shuh, ban ia shai, ia ka jait thymmai ba la tang, bun sien, la buh hakhmat da ka kyntien “Dkhar" ne “Khar.
"Na ka Tang Jait, ka jait “Dkhar" ka la kynrei haduh katta katta kat haduh jan mar shiteng ka Jaidbynriew Khasi la pynlong da ki.
Nalorkata, ha ki spah snem kiba la leit, mynba dang stang u khun bynriew, ha Raj Marngar, Ri – Bhoi District la pynkyntang ia ki “Dkhar" ba kin long noh ki khun ki hajar (ym ki raiot) jong ka Hima Shillong.
La pyndep ia kane ka kambah ba khraw ka Raj Marngar da ka niam Tang Jait.
Na kane ka pung ka tang Jait, ka Raj baroh kawei ka la ai jait noh sha ka kmie.
Ki da shna ruh ia “Ka Sad ka Sunon"  ban leh niam, kaba dang ieng haduh mynta.
Ban pynshisha bad ki dei ki khun ki hajar ka Hima Shillong, ki la wanrah bad sieh Mawbynna ruh ha khlieh Ïewduh, Shillong.
Wat ia ka Ïew Nongpoh kaba don hapoh kane ka Raij Marngar ruh la pynieng la pyniaid katkum ka riti U Hynniew Trep.
Shisha, shisha, ba lada ka Tang jait kam don, ka Jaidbynriew Hynniew Trep(Khasi) la slem ka la jah sutra.
Khadduh iawai Namarkata la sngewdei ban kyntu ia ka District Council ba ka dei ban peit bniah bha ia kane ka kam ban nym pynlong mar khaïi ia ka, kumjuh ia u “Tymmen u San" ka niam Khasi.
Ki la don baroh kumba 1,950,000 Dose ki dawai ïada Covid ïa ki bym long shuh ban pyndonkam naba la kut ka por ba la buh ban pyndonkam ïa ki kiba la shah pynduhbor noh ha ka Distrik Hospital kaba don ha Deogarh ha Jharkhand.
Kane ka jingjia ka la long ha Sadar Hospital ha ka jaka treikam jong u Civil Surgeon.
Ïa kine ki dawai bym long pyndonkam shuh la shet ha ka um thnam bad hadien kane la thang ïa ki ha kawei ka thliew ba la tih, kumba la bthah ki kyndon ba la wan na ka sorkar.
U DRCHO jong ka Deogarh Sadar Hospital, u Dr Alok Singh u la ong ba kine ki 1,95,000 tylli ki dawai ïada Covid-19 kiba la kut noh ka por ban pyndonkam ha ka 31 tarik, Lber, 2023 ki la shah pynduhbor noh ha kaba la shet bad tep ïa ki ha lyndet ka jaka treikam jong u Civil Surgeon, kumba la bthah da ka sorkar.
Katkum ki khubor la ong ba ka jingther ‘namding jong ka Israel sha ka nongbah Damascus jong ka Syria bad ha ki bynta Shathie jong ka Syria, ka la shim ïa ka jingim jong 2 ngut ki paidbah ha katei ka jaka bad ka la wanrah ruh ïa katto katne ki jingjulor ha kitei ki jaka.
Ka tnat liengsuiñ jong ka Syria ka la pynti ba katei ka jingther ‘namding jong ka Israel ka long ha ka por kumba 12:15 jong ka step Sngi Ba-ar.
Katba na ka liang ka tnat shipai jong ka Israel pat kam shym la ai jubab eiei halor katei ka jingjia.
La ong ba ka Israel mynta la da ki snem, ka la thombor na ka por sha ka por khamtam sha kitei ki jaka kiba iasoh jong ka Iran bad ka Syria.
Ka tnat ïada Ri jong ka Taiwan ha ka Sngi Ba-ar ka la iathuh ba ki bor pahara jong ka ri, ki la iohi ïa 5 tylli ki liengsuiñ thma bad 4 tylli ki jhad thma ka China kiba don hapoh u pud- u sam haduh ka por kumba 6 baje jong ka step Sngi U Blei (2 tarik Iaiong 2023) bad kumjuh ruh ha ka step Lah Sngi U Blei (3 tarik Iaiong 2023).
Kumta ruh ka tnat iada ri jong ka Taiwan ka la iathuh ba ka China ha kine ki sngi ka la phah ïa ki liengsuiñ bad ki jhad jongka ban leit syntiat bad ban rung ruh wat hapoh u pud- u sam jong ka Taiwan khlem da ïoh ïa ka jingbit ne jingpyntip eiei sha ki tnat iada jong ka Taiwan.
Namarkata ruh la ong ba ka Taiwan kan shu long ba la pynkhreh lypa ïoh kino kino ki jingjia kin wan jia ha ka por bym lah tip khnang ba kan lah ban iada ruh ïa u pud- u sam jongka lada kum kitei ki jingjia kin wan kumba long ïa ka Ukraine ha kane ka por.
La ong ba wat ha ka Sngi Saitjaiñ jong ka taiew ba la leit ruh, ka Taiwan ka la lap ïa 10 tylli ki liengsuiñ bad 3 tylli ki jhad thma jong ka China kiba iaid bad tawiar ïa ka Taiwan ha katei ka taiew ba la lah.
Napdeng jong ki 10 tylli ki liengsuiñ ka People’s Liberation Army (PLA) kiba la iohi ha katei ka por, 4 tylli ki KA-28 Anti-submarine Warfare Helicopter ki dei kiba leit rung sha ki bynta ba kyndong jong ka Air Defence Identification Zone (ADIZ) jong ka Taiwan.
Watla katta, la ong ba ym shym don k liengsuiñ jong ka PLA ki ban leit tur ne iaid lait ïa ka Taiwan Strait ha kane ka kynti.
Ha kaba ïadei bad ka jingpyntreikam kaba radbah bha, ka kynhun Special Cell jong ki pulit ka Delhi ka la ïoh ban kem ïa u runar uba shyrkhei ïa uba la tip kyrteng kum u Deepak Boxer na Mexico da ka jingïarap jong ka kynhun Federal Bureau of Investigation (FBI), la ïathuh ki pulit ha ka sngi Ba-ar.
“Ïa une u runar yn sa wan ïalam sha India ha kine ki sngi.
U la long uwei napdeng ki runar ba shyrkhei jong ka Delhi-NCR, uba la phet na kane ka ri da kaba pyndonkam da ka Passport thok,"  la ong u heh pulit.
Ki pulit ki la suba ba u Boxer u la phet sha Mexico ha u bnai Nohprah, jong u snem ba la lah ne u Kyllalyngkot.
Kane ka jingjia ka la paw hadien ba ka kynhun ba dei khmih ka la ïoh ban khmih bniah ïa ka Passport, ha kaba ïa ka dur jong u Boxer la lap ba u la buh da kiba bun ki kyrteng.
Une u nongbat ïa ka Passport thok, kata u Boxer u la shim da ka liengsuiñ na Kolkata, la ïathuh ki pulit.
Ïa ka Passport thok la buh da ka kyrteng kum u Ravi Antil na Moradabad bad ha ka 29 tarik, Kyllalyngkot, u la shong da ka liengsuiñ na Kolkata sha Mexico.
U Boxer u la shah thwet halor ka jingjia kaba la jia ïa  u nongshna ïing bad kiwei pat ki jingtei ïa uba la tip kyrteng kum u Amit Gupta na ka thaiñ Civil Lines kaba don ha Delhi.
Ha u Nailur jong u snem 2022, ha ka jingïakren ha ka Facebook, u Boxer u la kam ba u la donkti ban pynïap ïa u Gupta.
Ha basdang jong u bnai Nailar jong u snem 2022, u Gupta u la shah siat da bun sien ha ki runar ki bym shym la lah ban ithuh ha ka thaiñ Burari jong ka Delhi bad hadien kane u la khlad noh ha ka por ba un shah sumar.
U Boxer, uba long u dkhot u bym da paw paidbah jong ka kynhun runar u Gogi, u la phet rieh naduh katei ka por.
Ha ka por ba la pynlong ïa ka jingtohkit halor ka jingshah pynïap jong u Gupta, ki pulit ka Delhi ki la ong ba ha ka por ba la pynlong ïa ka jingtohkit kaba hashwa ha kaba ïadei bad ka jingjia jong ka jingdawa pisa bad pynïap briew uwei briew uba la shah kynnoh u la shahkem.
U Deepak Boxer, uba la pynïaid ïa ka kynhun runar, u la pynshisha ha ka Facebook ba u la pynïap ïa u nongshna ïing bad kiwei pat ki jingtei ha Delhi bad ong ba kane ka jingpynïap kam dei halor ka jingdawa pisa hynrei halor ka jingshim kput.
Shuh shuh ha ka jingbuh jingpynbna jong u ha ka Facebook, u Boxer u la ong ba u Gupta u la ïatreilang bad ka kynhun runar kaba don jingïabuh shun bad ka kynhun u Gogi ba la tip kum ka Tillu Tajpuria bad ha ka jingshisha u la long u nongbat pisa jong katei ka kynhun.
U la shah pynïap halor ka jingdon bynta jong u bad katei ka kynhun runar, la pynshisha u Boxer ha ka Facebook.
Shuh shuh ka jingthoh jong u ka la ïathuh ba uwei na ki snar nongïalam jong ka kynhun runar u Gogi, u dei u Kuldeep ba la tip ruh da ka kyrteng kum u Fazza, une u la shah pynïap ha ka jingïasiat kaba markylliang bad ki pulit jong ka kynhun Special Cell, bad kane ka la long na ka jingïathuh jong u Gupta shano ba u don.
Katkum ka jingïathuh ka kaiphot la ong ba u Deepak Boxer u la ïalam ïa ka kynhun runar u Gogi hadien ka jingshah pynïap jong u Jitendra Gogi uba long u heh nongïalam jong ka kynhun ha Rohini Court.
U Boxer, u la long u nongshong shnong jong ka Gannaur, bad ka la don ka jingtyrwa buskit ha ka khlieh jong u kaba T.
3 lak sha kino kino ki briew kiba ïarap ha ka ban ïohkem ïa u ne ai jingtip kaba bniah shaphang jong u.
Ki bor sorkar jong ka jylla Manipur ha ka 3 tarik mynta u bnai ki la pyntip ba uwei u briew u la mynsaw jur hadien ka jingbthei jong u bom Improvised Explosive Device (IED) kaba la jia ha ka shnong Ukhrul ha ka janmiet jong ka Lah Sngi U Blei mynta ka taiew.
Kat kum ki jingïoh lum jingtip la ïathuh ba katei ka jingjia bthei bom ka la jia ha kawei ka jaka kaba don hadpeng ka Makhan Store bad ka Viewland Baptist Church, Ukhrul ha ka por kumba 6 baje janmiet.
Kat kum ki jingïoh lum jingtip la ïathuh ba ïa u briew u ba la ïoh ïa ki jingmynsaw na katei ka jingjia la leit ban pynkit noh sha kawei ka hospital kaba Marjan.
Tad haduh ba la ïoh ïa kane ka khubor, la ïathuh ba kim pat shym la don satia kino kino ki kynhun runar ne ki seng kieng atiar kiba la wan shakhmat ban kam ïa ka jingdonkti ha katei ka kam beaiñ.
Hadien katei ka jingjia, la ïathuh ba na ka linag ki bor pulit ka thaiñ Ukhrul bad ki bor shipai na ka distrik ki la leit mar mar sha katei ka jaka na ka bynta ban lum jingtip bad kumjuh ruh na ka bynta ban pynsdang ïa ki kam tohkit khnang ban ïoh kem noh ïa ki runar kiba la donkti ha katei ka kam beaiñ.
Kat kum ki jingïoh lum jingtip la ïathuh ba katei ka jingjia bthei bom ha katei ka sngi ka dei ka jingjia bthei bom kaba lai kaba la jia hapoh ki 3 bnai ha ka thaiñ Ukhrul district.
Dang ha ka 21 tarik u Lber, 2023 uwei u bom IED u ba khlaiñ bor bha u la bthei hapoh ka phyllaw trei kam jong ka mini secretariat kaba don ha ka thaiñ Ukhrul bad na katei ka jingjia la ïathuh ba tang ka kynroh jong katei ka ïing mala kaba la julor malu mala.
Shuh shuh dang ha ka 25 tarik u Kyllalyngkot, 2023 uwei u bom IED u ba khlaiñ bor bha u la bthei ha ka thaiñ Ukhrul bad ha katei ka jingjia ki la don haduh 4 ngut ki riew paidbah kiba la ïoh ïa ki jingmynsaw.
U President ka Khasi Students’ Union (KSU), samla Lambokstarwell Marngar u la ong ba ka Sorkar ka dei ban pyntreikam ïa ka ‘Roster System’ naduh ka por ba la pynkha ïa ka bad ym ban phai dien naduh u snem 1972.
“Lada ngi kren shaphang ka mat halor ka bhah thung kam thung jam, kam dei shuh ka mat kaba dang thymmai ïa ka KSU.
Naduh 2001-02 ka dei kawei na ki mat ba ngi ïakren ha kito ka por.
Ngi ïohi shibun ki jingdkoh.
Hooid, ngi sngewthuh ba ka long ka mat kaba ngi hap phikir bha ha bun bah ki bynta.
Ki don ruh ki jyrwit-jyrwat," la ong u samla Marngar haba kren sha ki lad pathai khubor ha ka Sngi Ba-ar.
Haba kdew ba ka jingmih ka ‘Roster System’ ka dei hadien jong ka mukotduma hapoh ïingbishar, u la pynkynmaw ba wat ha ka Dorbar Mang Tyngka ba dang shu dep, ki don ki Myntri kiba pynsngew ba ym pat lah ban pyndap ïa ki kam ba sah thylli namar ka ‘Roster System’, ha kawei ka liang kaba kdew shai ba ka Sorkar kam pat lah ban rai ïa ka lynti kaba dei ba nangno yn sdang ïa kane ka bynta.
“Hynrei ka nongrim jong ka KSU ka long ba…ynnai kyrtiang dien naduh u snem 1972, sdang nangne shakhmat ban pyntreikam.
Lada ki sdang ban tih naduh 1972, ngi sngewthuh ba kan don ka jingktah kaba shyrkhei ïa ki khun samla jong ka jaidbynriew ha ka liang ka wad kam wad jam," la ong utei u nongïalam.
U la ong ruh ba ka seng kam shym la sngap jar halor katei ka bynta, hynrei ka la ïaid shakhmat bad ki jingïakren, ki jingïasyllok bad ki ’riewsaid aiñ wat la kam pat lah ban ïathuh shai ïa ka lynti ïaid jong ka.
Haba pynsngew ba ka seng ka la shim ïa ka lynti ban leh ïa kaba bha tam, u President u la ong, “Kane kam dei ka kam shimet ne jong ka KSU ban shu ïa rai matlah…ka dei ka kam ïap kam im jong ka jaidbynriew baroh kawei.
Ngi hap sngewthuh, ngim lah ban shu bam ja-khluit, hynrei ngi hap ïit ki lad ki lynti kiba kumno ban ai jingmut ïa ka Sorkar.
"U samla Marngar u la ong ruh ba seng ka la dep pynsngew sha ki nongmihkhmat ka Jylla ba kin rai ïa kaba bha tam halor katei ka bynta.
“Lada ki rai bakla, ieh kin shim ma ki ïa ka jingkitkhlieh lada mih kano-kano ka kynrum-kynram kaba wanrah ïa ka jingbym shong suk shong shngaiñ ha ka Jylla baroh kawei," u la ong.
Haba kylli, u la ong, “Kaei ka jingmut jong ka seng…ka long ba sdang nangne shakhmat la ka long mynta u snem ne naduh ba kha ïa ka ‘Roster System’, hynrei lada ka Sorkar ka ong ba kan leit khyllie biang nangthie, nga sngew ba ka don kaei-kaei sha lyndet.
Ka jingtieng bad jingdukha mynsiem ka long ba kan ktah pat ïa ki khun samla ka jaidbynriew hynñiewtrep kiba sdang ban wad kam wad jam.
Ka Sorkar ka dei ban sngewthuh ïa kata.
"Shuh shuh u la bynrap, “Lada ka Sorkar ka kwah ban mareh shakhmat, ai kan shim ïa kaba bha tam, hynrei lada ka ïaleh ban mareh shadien, ngi ruh ngin hap ban ïa mareh lang lada long da kano-kano ka lynti.
"Ka Meghalaya High Court ha ka Lah Sngi U Blei ka la pynpaw ba kam don kano kano ka rai ban pyni naduh lano yn pyntreikam ïa ka ‘Roster System’ ha kaba ïadei bad ka thung kam thung jam katkum ka Reservation Policy jong ka sorkar jylla.
Ha kajuh ka por, ka ïingbishar ka la pynpaw ba ka lah ba ieh ha ka Ïingdorbar Thawaiñ lane ka Assembly bad ha ka Sorkar ban rai naduh lano yn pyntreikam ïa ka ‘Roster System’ ha kaba ïadei bad ka jingthung kam thung jam katkum ka ‘Reservation Policy’ ka Jylla.
Haduh 64 tylli ki shnong kiba don ha Upper Assam, Dibrugarh ki la shah pynjulor na ka daw jong ka jinghap phria kaba shyrkhei bha ha kaba nalor jong ki iing ki sem kiba la shah pynjulor la ioh khubor ba u phria ula pynkyllon bad pyn khyllem ruh wat ia ki dieng bad ki post ilektrik bad pynduh bording ha kiba bun ki bynta jong ka shnong Dibrugarh.
Hadien jong kane ka jinghap phria ka sorkar ka la shim khia ban phah maramot noh ia ki post ilektrik khnang ba yn lah ban pynpoi bording biang sha baroh ki shnong bad kane ka jinghap phria bajur ka la  jia ha ka sngi u Blei janmiet.
Ki khubor ba la iohlum ki iathuh ba nalor jong kane ka jinghap phria ka la don ruh ka jingther u lapbah lapsan ha ki katto katne ki bynta jong ka Dibrugarh ong ka khubor ba la pyllait da ka ASDMA.
Hadien jong katei ka jinghap phria bad jingjur slap ka Dibrugarh District Administration ka la phah ia ki lad jingiarap sha kito ki longiing kiba la ngat ha kaba kum kane ka jingjia bad ki khubor ki iathuh ruh ba uwei u briew uba na Chabua Revenue Circle ula mynsaw jur na kane ka jingjia.
Ha ka jingleit jurip jong ki heh la sakhi ba ki la don kumba katto katne ki iing kiba la julor bha na ka daw jong ka jinghap phria bad kane ka dei ha ka bynta jong ka Moran Revenue Circle.
Kane ka dei ka sien ba-ar ba ka Dibrugarh kan mad ia ka jingshah lynshop ha u phria ha kaba dang kumba shitaiew mynta ka la mad ia kaba kum kane hi kajuh.
Ka jingpynjulor u phria ka la pynlong ia kiba bun ki longiing ban duhnoh la ki jong ki iing ki sem bad ki la hap ban shu shna tang da ki iing dara ban shong ban sah shipor katba ka sorkar kam pat shim la pynpoi ia ki lad jingiarap ban pynmaramot lem ia ki iing jong ki.
Haba iakren bad ki nongshong shnong hadien jong kane ka jingjia ki la ong ba ka jinghap u phria ka long kaba jur haduh katta katta haduh ba wat ki diengbah ruh ki la khyllem bad ym lah shuh ban kyrshan.
U Myntri ka tnat ri dohkha ka Sorkar Jylla, u Bah A.
L Hek u la leit ban khmih bniah ïa ka jinglong jingman ka jaka ri dohkha ka Fish Dale Farm kaba don ha kane ka nongbah Shillong kaba dei ruh ka jaka ban tei ïa ka Aquatic Knowledge and Incubation Centre ka ban long ka jaka pule bniah shaphang ki dohkha.
U Bah Hek u la leit peit ïa kane ka jaka lem bad ki ophisar ka tnat ri dohkha ha ka sngi Ba-ar.
Ka jingheh jong ka jaka ri dohkha ha Fish Dale ka long kumba 4.
7 akar.
Ha kane ka jaka, ki don bun tylli ki pung dohkha ban pynheh pynsan ïa ki dohkha bad sam symbai dohkha sha ki nongrep.
Ha kane ka jingleit jurip, u Bah Hek u la leit peit ruh ïa ki tyllong um kiba tuid sha kane ka jaka ri dohkha, bad ka jingdonkam ban pynneh pynsah ïa ki tyllong um.
Hadien ba la dep jurip, u Bah Hek u la ïathuh ba u la wan peit khnang sha Fish Dale Farm ban peit ïa ki jingdonkam jong kane ka jaka khamtam eh ban pynurlong ïa ka jingtei ïa ka Aquatic knowledge and Incubation Centre ka ban long kum ka jaka wad bniah ïa kiba pule bad kan long ruh ka jaka kaba khring ïa ki briew kiba wan kai.
U Bah Hek u la ong ba ha ka taïew ban wan, un sa leit rah ïa ka jingtyrwa sha ka Sorkar Pdeng ban ïakynduh ïa u Myntri ba peit ïa ka tnat ri dohkha haba ïadei bad ka jingdonkam ban shna ïa ka Aquatic knowledge and Incubation Centre ha Fish Dale ha ka jinglut kaba la mang antad hapoh T.
50 klur.
Ha kane ka sngi, u Bah Hek u la leit peit lang ïa kawei ka jaka ri dohkha ha Cleve Colony kaba ri ïa u dohkha ‘Trout’ uba dei u dohkha ba kham pher uba im ha ka jaka kaba kham dait thah ha kaba ka jingshit jingkhriat ka dei ban long hapoh ka 18 Degree Celsius.
Ka tnat ri dohkha ha u snem ba la dep, ka la wanrah ïa ki symbai dohkha Trout na Arunachal Pradesh.
Katkum ka jingïathuh ki ophisar ka tnat ri dohkha, une u jait dohkha u dei uba kham heh dor lada die bad haduh mynta ka long kaba kham eh ïa ki nongrep ban ri ïa une u jait dohkha.
Une u dohkha u shimpor kumba 8 bnai ban heh bad ban ïoh ka jingkhia kaba long shiteng kilo.
Ka Khasi Students’ Union (KSU) ka la kren shai ba kan ym pdiang satia ban ïakren ïa ka mat halor ka lynti rel kat bym pat pyntreikam ïa ka Inner Liner Permit (ILP) hapoh ka Jylla.
“Ka nongrim kaba ka seng ka ïeng ka long ba pyntreikam shuwa ïa ka ILP, ngin sa ïakren sa ïatai la ngi pdiang ne ym pdiang ïa ka lynti rel," la ong u President ka KSU, samla Lambokstarwell Marngar haba kren sha ki lad pathai khubor hadien ka General Executive Council (GEC) jong ka seng kaba la long ha ka Sngi Ba-ar.
U la buh jingkylli ba kumno yn ïakren halor ka lynti rel wat tang ïa ka rai kaba la mynjur halor ka ILP ruh ym pat pyntreikam.
“Da lei-lei ruh ka KSU kan ym pdiang ïa ka lynti rel…khylliap shuwa ïa ka lynnong jong ka lynti rel, ngin ïakren shuwa ïa ka lynnong jong ka ILP," la ong u samla Marngar.
Haba kylli la ka seng kan ïakynduh ne em ïa ka Sorkar thymmai halor ka ILP, utei u nongïalam u la ong ba ka seng kan ym shongthait bad kan ïai bteng bad pyndonkam ïa ki buit, ki lad, ki lynti halor ka ILP namar kane ka dei ka mat kaba la dawa naduh u snem 1987.
“Kane kam dei shuh kaba dang thymmai.
Wat la ha u snem 2019 ka ïingdorbar thawaiñ ka la mynjur ïa ka rai halor ka ILP, ka CEC kan sa shong pyrkhat ban buddien biang ïa kane ka kam ym tang na ka Sorkar Jylla, hynrei na Sorkar Pdeng kumjuh," u la ong.
Halor ka GEC, u President u la ïathuh ba ka jingïalang ka la ïoh ban sngap ïa ki jingpynsngew jong ki shnat treikam (unit) halor ki jingeh bapher-bapher kumjuh ïa ki jingai jingmut ïa ki mat kiba dang sahteng haduh mynta.
“Kaba nyngkong kaba ngi la ïoh ban ïatai sani bha ka long halor ka jingsahkut ka mat kum ka ILP, Ktien Khasi ha kaba bun ki dkhot ki la ai la ki jong ki jong ki jingai jingmut ïa kaba ka CEC kan sa shong pyrkhat ha kine ki sngi ban buddien ïa kitei ki kam," u la ong.
Shuh shuh u la bynrap ba ki shnat treikam ki la pynsngew halor ki kam ba ïadei bad u pud u sam bad ong ba ka seng kam shongthait kumba ka la buddien baroh shi katta khamtam haba ïadei bad ka jingbym hun ki paidbah ïa ka jingpynbeit pud ha ka kylla banyngkong.
“Hadien ba mih ki jingbym hun na ki paid nongshong shnong, ka CEC ka la ïoh ban ai jingmut ïa ka Sorkar barim ïa kaei kaba dei ban leh.
Hynrei mynta ka don ka Sorkar bathymmai bad ngin ïai buddien ïa kane ban pynkynmaw ïa ka Sorkar halor ki mat barim la ka long ka ILP, Ktien Khasi, kam khappud, Them Metor, pule-puthi bad kiwei-kiwei," u la ong.
Na ka liang jong u, u ong ba ka GEC ka la shim ïa ka rai ban pynlong ïa ka ilekshon jong ka seng ha ka 6 tarik u Jymmang mynta u snem.
Ha kane ka sngi la ïoh ban pyllait ruh ïa ka jingrwai ‘Music Video’ na ka kynhun tem ‘Dymbur’ ba la rwai lang da u Bah Desmond Rimaki Sunn halor u Syiem Tirot Sing.
U Bah Adelbert Nongrum uba dei u nongmihkhmat ka North Shillong, u la ong ba ka jingïoh vote ka jong u na ki briew kiba shong ba sah ha Them Ïew Mawlong ka pyni shai ba ki dang don ki briew kiba ïohi ïa ka nongrim kaba u ïeng na ka bynta ka jingmyntoi jong baroh.
Haba kren sha ki katto katne ki lad pathai khubor, u Bah Adelbert u la ong ba ha ka por ilekshon na ka liang ka jong u, u la dep kren shai ba un nym leit khroh ne leit nguh leit dem ban pan jingkyrshan na ki briew kiba shong ba sah ha Them Ïew Mawlong ban ai ka jingkyrshan ïa u ha katei ka ilekshon kaba dang shu dep shen, hynrei ki la don hi pat ki katto katne kiba ai ka jingkyrshan ïa u ha katei ka ilekshon.
“Nga la ong da kaba shai ba ngan ym leit nguh leit dem ïa ki namar ngam kwah ban pynpoh ïalade tang na bynta ka ilekshon, hynrei namar nga ïeng ha ka nongrim ba nga dei u trai bad ki pat ki nongshong wai.
Balei ngan leit nguh leit dem tang namar ka ilekshon bad dei na kane hi ka daw ba ngam shym la ïuh kjat shisha ha katei ka jaka bad lada ngi peit ha ki ilekshon ba la dep ruh, kine ki la kyntait lypa ïa nga," la ong u Bah Adelbert.
U Bah Adelbert u la ïathuh ba kane ka jingbym leit khroh ne leit pan jingkyrshan jong u na katei ka jaka ka dei namar ba lehse kitei ki briew haba ki ai ka jingkyrshan ïa u, kin sa buh da ki kyndon ba un pyndep ïa ki katto katne tylli ki jingangnud jong ki.
“Namar nga tip skhem ba lada nga leit ban pan jingkyrshan kin buh kyndon ïa nga, kata ka long ba nga dei ban ïada ïa ki ba kin ïoh shong junom ha katei ka jaka bad ba ngan ym kren eiei shuh shaphang ka jingdawa ba la slem jong nga ba dei ban pynsted ïa ka jingpynkynriah ïa ki," la ong u Bah Adelbert.
Shuh shuh u Bah Adelbert u la ong ba u la rung sha ka saiñ hima sima ym ban pynheh spah ïalade shimet bad u la ong ruh ba da lei lei un ym kynriah noh na ka nongim kaba u don bad ïeng tang na ka bynta ka ilekshon.
Haba kylli ba ki don haduh 13 ngut ki briew kiba shong ba sah ha Them Ïew Mawlong kiba la ai ka jingkyrshan ïa u ha kane ka ilekshon ba dang shu dep ha kaba ha u snem 2018 ruh u la ïoh tang 13 vote na katei ka jaka, u Bah Adelbert u la ong ba ki don kiba sngewthuh ïa ka nongrim jong u bad jong ka seng, kata ba ki mih ban ïakhun ïa ka ilekshon ym tang na ka bynta kaba bha hynrei ïa kaba dei.
“Nga ai khublei kyrpang ïa kito ki 13 ngut bad na ka liang ka jong nga lei, nga kwah ban kynduh markhmat bad ai khublei ïa ki ba wat hadien ba nga kren shai, hynrei ki lah kyrshan namar ki ruh lehse ki la sngewthuh ba ka dokam ban leh ïa kaba dei ym shuh tang ïa kaba bha kumba nga la kren sha u paidbah," la ong u Bah Adelbert.
U Bah Adelbert u la ïathuh ba ki stad kheiñ jingkheiñ saiñ hima kiba ju ai jingkheiñ ba mano ban jop ha ka ilekshon, ki la buh ïa u ha ka kyrdan kaba saw ne basan bad ym ba un long u nongjop na katei ka konstitwensi, hynrei katei ka jingjop ka jong u ka dei namar ka jingdon ïa ki atiar ba khlaiñ kaba la lah ban pynshaïong ïa kiba bun.
“Ka dei ka jingshisha ba ki la kheiñ rem ïa nga, hynrei naduh ka sngi kaba nyngkong nga tip shai ba u paidbah um dei uba bieit bad ka jingjop biang jong nga ha kane ka kynti ka dei namar ki don ki atiar kiba khlaiñ tam eh jong nga, kita ki nong vote ba jar-jar," la ong u Bah Adelbert.
Katkum ki khubor la iathuh ba ki shipai ka Arunachal Pradesh ki la ioh ban kem noh ia u Rocksen Homchha, uba long u dkhot jong ka kynhun lehnoh NSCN-K bad uba la lait phet na Khonsa jail jong ka distrik Tirap ka Arunachal Pradesh.
Kumta la ong ba ha ka step Lah Sngi U Blei, ka kynhun shipai ka la ioh kem noh ia utei u lehnoh uba la lait phet na ka thaiñ Bogapani jong ka distrik Tirap ha Arunachal Pradesh.
Ha katei ka sngi, ki bor pahara ki la ioh kurup ruh ia kawei ka suloi AK-47 na ki jingdon jingem jong u Rocksen Homchh ha katei ka por.
Ia katei ka jingkhynra la lam khmat da u heh pulit ka Tirap u SP Kardak Riba, ha ryngkat ka jingiatrei lang jong ka tnat CRPF, IRBN bad ka STF ban thwet ia utei u dkhot jong katei ka kynhun lehnoh hadien ka jinglait phet jong u na katei ka patok ha Bogapani.
La ong ba ha ka 27 tarik jong u Lber ba la leit, arngut ki dkhot jong katei ka kynhunn ehrang NSCN-K, kynthup ia u Rocksen Homchha bad u Tipu Kitnya kiba la laitphet na ka patok Khonsa jong ka distrik Tirap ha Arunachal Pradesh, ha kaba kitei ki 2ngut ki la pyniap ia uwei u heh pulit bad pynmynsaw pat ia 2 ngut ki langrut ha katei ka por na ki lait phet.
U President ka United Democratic Party (UDP) East Khasi Hills District U Bah Titosstarwell Chyne, u la sngew sammut halor ka jingkynthoh u kyrtong ka NPP na Sohïong, u Bah Samlin Malngiang bad u la ong ba um poi mutdur ba u kyrtong ka NPP un dang pyrkhat khynnah ha ka kam saiñ hima sima.
U Bah Samlin u la pynphai ktien halor ka jingkren u Bah Titos uba la kren dang shen ba lada jop ka UDP na Sohïong ha kane ka ilekshon, kan sa don ka jingkylla.
U Bah Samlin u la buh jingkylli ruh ïa u Bah Titos, katno ngut ki MLA ka UDP ka don ba ka lah ban pynkylla ïa ka Sorkar lada jop u kyrtong ka UDP na Sohïong, u Bah Synshar Lyngdoh.
U Bah Titos, uba dei u Chief Executive Member (CEM) ka Khasi Hills Autonomous District Council (KHADC), u la ong ba u khlem mutdur ba u kyrtong ka NPP na Sohïong u Bah Samlin Malngiang ba un dang pyrkhat khynnah ha ka kam saiñ hima sima.
“Ha ka jingkren jong nga, nga la ong ba lada ka UDP ka jop na Sohïong ha kane ka ilekshon kan sa don ka jingkylla namarba ka seng kan sa nang khlaiñ ym ba nga ong ban pynkylla ïa ka Sorkar namar ma nga hi ngam dei u MLA" la ong u Bah Titos.
Kumta u la ong ba kane ka jingkynnoh u Bah Samlin ka pyni ba um pat long rangbah ha ka saiñ hima namarba ha ka jingkren jong u ha Sohïong kam don kata kaba u ong ban pynkylla ïa ka Sorkar lada jop u kyrtong ka UDP.
U Bah Titos u la bynrap da kaba ong ba lada jop u Bah Synshar, kin don shibun ki jingkylla ha ka seng, naduh ka jingkhlaiñ ka seng, bad kan ai mynsiem shuh shuh ïa ki 11 ngut ki MLA ka UDP.
“Ki jingkren jong nga ki don shibun ki jingmut, bad u Bah Samlin um dei ban sngewthuh bakla ïa ka jingkren jong nga," u la ong.
Halor ka jingong u Bah Samlin ba lah ban don ba shah bret hadien ka ilekshon MLA ha Sohïong,  u Bah Titos u la ong ba ka shong ha u Bah Samlin ïano un bret, bad ka shong ruh ha ki MLA ban pynkylla ïa ka Sorkar.
Ka Bharatiya Janata Party (BJP) ha ka Sngi Ba-Ar ka la kam ba ka jingshah kynnoh ba ka dei ka seng kaba isih bad ïaleh pyrshah Khristan ka la ktah ïa ka ha ka ilekshon MLA kaba dang shu dep shen haduh ba ka la jop tang arngut ki MLA.
Ki nongïalam bahalor jong kane ka seng kynthup ïa u National Secretary, u Rituraj Sinha, ki la shong jingïalang ha ka Lah Sngi U Blei ban ïakren halor ki daw jong ka jingleh sniew jong ka BJP ha kane ka ilekshon.
Lah ban kdew ba ha kane ka ilekshon kaba dang shu dep, ka BJP ka la pynïakhun ïa ki kyrtong na baroh 60 tylli ki konstitwensi, hynrei ka la lah ban jop biang tang ha Pynthorumkhrah bad South Shillong konstitwensi.
Ym tang katta, ka jingïoh ‘vote’ jong ka BJP ha kane ka ilekshon ka la hiar khyndiat haba ïanujor bad u snem 2018.
