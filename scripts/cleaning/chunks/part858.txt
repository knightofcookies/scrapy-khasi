K Mawlong bad kiwei kiwei.
Haba iakren bad ki nongthoh khubor hadien ka jingthep kyrteng na ka liang jong u kyrtong ka Mairang u bah Lambok Nongrang u la ong ba ka thong kaba ha khmat eh ka long ban ioh ia ka jingjop ha kane ka election da ka jingkyrshanlang ki paidbah hapoh ka thain Mairang Nongkhlaw hi baroh kawei.
Shuh shuh u bah Nongrang u la pynpaw ruh ia ka jingkrmen kaba skhem na ka bynta ban ioh rah ia ka thong jong ka jingjop ha kane ka election shiteng samoi kaba mynta, bad u la ong ruh ba lada un ioh lad ban mihkhmat sha ka District Council kum u MDC ka mat kaba kongsan ban leh ka long ban pynneh pynsah ia ki Riti Dustur ka hok longtrai ia ka khyndew ka shyiap.
Katba na ka liang jong u bah Ioanis Lyngdoh ruh u la pynpaw ba u don ia ka jingkyrmen ban jop ha kane ka election bad lada un long u nong mihkhmat un sa peit ia ki jingeh jong ka constituenct ha baroh ki liang bad na ka bynta ka District kumba ka la don lypa ia ka six schedule kaba long ka stih iada.
Shillong, 22 Naiwieng:“Nga la shoh jingieid ia ka BJP naduh ka por ba long Myntri Rangbahduh u Atal Behari Vajpayee, hynrei ha kato ka por ngam pat lah ban iasoh BJP namar ba nga dang long MLA", la ong u Bah John Antonio Lyngdoh (Bah Dip) haba kren ha ka jingialang pdiang ia u sha ka BJP kaba long hynne ka sngi ha nongbah Shillong.
U Bah Dip mynta ka sngi u la pyniasoh bad ka BJP lem ki nongialam na ki thain bapher bapher jong ki shnong ba hap ha ka North Shillong kum na Jaiaw, Riatsamthiah, Wahingdoh, na Khyndai Lad bad na kiwei ki jaka.
Ia u Bah Dip la pdiang sngewbha da u President ka BJP Meghalaya u Bah Shibun Lyngdoh ba la iadon lang ki nongkitkam ka seng.
U la bteng biang da kaba ong, “Ka daw ka jingshoh jingieid kynsan ia ka BJP ha katei ka por ka dei namar ba dei tang ha ka sorkar BJP ba la ialam da u Vajpayee ba la thaw ia ka tnad DoNER (Department of North Eastern Region)".
“Nga la iohi ba ki nongialam ba iohi jngai ki don ha ka seng BJP naduh katei ka por bad nga la shoh jingieid artad ia kane ka seng kaba pynlong ban iasoh bad ka", la ong u Bah Dip.
U Bah Dip u la long u MLA laisien na Nongspung na ka UDP hynrei dang ha kine ki taiew, u la rai ban phet noh na kane ka party riewlum da kaba ai daw ba um sngew lah shuh ban jop lada iakhun biang hadien bala phiah ia ka konstitwensi kaba mih mynta kum ka Mawphlang.
U Bah Dip u la kam ruh ba ka party kaba lah ban wanrah ia ka jingkylla ia ka ri mynta, ka dei tang ka BJP bad u la kular ba un trei borbah ban pynkhlain ia kane ka party lem bad ki nongialam jongka.
U Bah Dip u shong u sah ha Jaiaw Laitdom ha kine ki snem baroh hynrei dang shen, u la kynriah jaka sha Riatsamthiah.
Ha kawei ka liang, u President ka BJP u Bah Shibun Lyngdoh haba kren pdiang ia u Bah Dip, u la ong ba ka elekshon MDC shiteng samoi kaban long ha ka 13 tarik Nohprah, kan dei ka jingtynjuh ba nyngkong ia ka BJP ha kane ka jylla.
“Kane ka elekshon MDC shiteng samoi ka dei ka jingtynjuh ba nyngkong ia ka BJP, ngi dei ban ia leit ialap paidbah kylleng ki jaka ba don kane ka elekshon ban pynsngewthuh khnang ba ngin ioh ia ka jingjop", la ong u Bah Shibun bad bynrap ba, “Nga kyrpad ia u Bah Dip,Bah Antonio bad kiwei ban iarap ban leit ialap elekshon sha Nongspung, sha Mairang ha kane ka kynti".
Ula ong ba ka nongrim jong ka BJP ka don lai tylli bad kito ki long, kaba nyngkong ka dei ka ri, kaba ar ka“Ka BJP ka dei ka party kaba iapher na kiwei namar ba ka pdiang ia baroh khlem da niew ia kano kano ka niam ne ka seng ne ka jaitbynriew bad ka plie ka lad ia baroh wat u nongdie sha ruh u lah ban shimti ia ka kam ba hakhliehduh lada u long uba bit", u la ong.
Katba u General Secretary ka BJP u Bah David Kharsati u la ong ba ka jingwaniasoh jong u Bah Dip sha ka seng, ka la pynpaw pyrthei ba u syntiew lotos u la phuh mynta ha North Shillong konstitwensi.
Shillong, 22 Naiwieng:4 ngut ki kyrtong ki ban ia khun ha ka elekshon MDC shiteng samoi ki la wan thep kyrteng mynta ka sngi, kitei ki 4 ngut ki dei u bah Alouis Dohtdong khun jong u Late P.
Gurung u ban ia khun kum u kyrtong shimet na Laban-Mawprem konstitwensi, nangta u bah Lambor Nongrum khun jong u Late B.
B Rai na ka seng Congress u bah ia khun na Nongkrem konstitwensi, u bah Hispreacheringson Shylla khun jong u EHD Bamon u ban ia khun na ka seng UDP na nongkrem konstitwensi bad u bah Wankupar Syiemlieh khun jong u bah Lestar Wanniang u ban ia khun na Nongspung-Sohiong konstitwensi.
Ia u bah H.
S Shylla bad ia u bah Wankupar Syiemlieh, ki kyrtong ka UDP la wan synran da u MLA ka Sohra u bah Titos W Chyne bad ki nongialam katei ka seng ba kynthup ia u bah Allantry F Dkhar Vice President bad ka kong Pretty K.
Pyngrope President UDP Nongkrem Circle.
Lah ban pynkynmaw ba mynhynin ka sngi 3 ngut ki kyrtong kiba ki konstitwensi jong ki –ki hap hapoh East Khasi Hills ki la wan ban thep kyrteng, haduh mynta kiba la thep kyrteng na Nongkrem konstitwensi ki don 3 ngut-u bah H.
S Shylla ka UDP, bah Lambor Nongrum ka Congress bad u bah Hubert Riang ka HSPDP.
Na Laban Mawprem ki don 2 ngut u bah Banrikupar Wahlang ka HSPDP bad u bah Alious Dohtdong kyrtong shimet, na Sohiong ki la don 2 ngut u bah Samlin Malngiang ka HSPDP bad u bah Wankupar Syiemlieh ka UDP.
Haduh mynta ki la don 7 ngut ki kyrtong kiba hap hapoh EKH kiba la wan thep kyrteng.
Haba kren bad ki nongthohkhubor hadien ba la dept hep kyrteng u bah Wankupar Syiemlieh u la ong ba ka jingiakhun mynta ha Sohiong ka long hapdeng jong u bad u bah HDR Lyngdoh u myntri sorkar.
U la ong ba u bah HDR u hiar shuki namar ba um tip ia ka ain bad mynta u la sei pat da u khun jong u.
U la kynnoh ruh ba u bah HDR u la thmu ban pynlong ia ka sainpyrthei ha Sohiong kum ka kam ing kam sem jong u.
U la ong biang ba kane ka sien kaba lai ia u ban ia khun elekshon bad u kyrmen ba mynta ka kynti un ioh ia ka jingjop.
Shillong 22 Naiwieng:Ka KSU South West Khasi ka la dawa na u myntri ka tnad PWD, u MM Danggo ba ka sorkar jylla ka dei ban ai NOC ia ka KHADC kaba pan na ka bynta ban shah ban pynbha ia ka surok na Nongstoin-Rangblang-Wahkaji-Domiasiat bad ruh Mawthabah-Wahkaji-Phlangdiloin-Ranikor.
Ha ka dorkhas ba la aiti ha u Myntri mynta ka sngi, u President ka KSU South West Khasi u Bah Forward Nongrem bad u General Secretary u Bah Trulywell Lyngdoh kila ong ba ka jingkyntait jong ka sorkar jylla ban nym ai NOC ia ka KHADC ban shna ia katei ka surok, ka long ka jingpynduh bad nion ia ki paidbah katei ka thain kiba la ap khmih lynti ban ioh surok kaba bha.
“Ka seng ka ieng beit ha ka nongrim ban nym shah ia ka jingtih uranium hynrei ka kyntu ia ka sorkar lyngba ka PWD ba kan ai NOC ba ka KHADC kan shna pynbha ia kitei ki surok ba sniew bha ha katei ka thain na ka bynta ka jingmyntoi jong ki paidbah bad ka thain baroh khamtam kitei ki jaka ki hap ha ka Ranikor konstitwensi kaba phi long u nongmihkhmat", la ong kine ki nongialam ka KSU ha ka sorkhas sha u Danggo.
Lah ban kdew ba ka KHADC ka la mang kumba T.
20 klur na ka pisa ba ai da ka sorkar pdeng ban pynbha ia katei ka surok hynrei ka iakynduh jingeh ban iaid shakhmat namar ba ka sorkar jylla kam shym la ai NOC ba kan pynbha ia ka surok.
Shillong, 22 Naiwieng:Ka BJYM Meghala-ya ka la takrain ia ka jingkynnoh jong u Bah Ronie V Lyngdoh ba ka jingpynduh ka sorkar pdeng ia ki lut T.
1000 bad T.
500 ka la ktah jur ia ki paidbah bad ka dei ka jingleh khliej biej jong u myntri rangbahduh ka ri u Narendra Modi, namar ba u dei tang u nongdie sha.
Haba pynrem ia kane ka jingkren jong u Bah Ronie, u President ka BJYM u Bah Egenstar Kurkalang u la ong ba ka jingkren jongu Bah Ronie, ka pyni ba um pat bit ban long myntri sorkar bad kaba bha ia u, ka long ba u dei ban risain noh na ka kam.
“U Bah Ronie u la kren lamwir, imat um pat bit ban bat kam myntri sorkar", la ong u Bah Egenstar.
“Naduh ki nongap masi, haduh ki nongdukan, ki la iaroh ia ka rai jong u Myntri Rangbahduh ka ri u Narendra Modi ban pynduh ia ka pisa tuh bad pisa thok", la ong u President ka BJYM.
U la ong ba wat ka UNESCO ka la pynbna ba u Narendra Modi u dei u Myntri Rangbahduh ka ri uba la biang tam na baroh ki nongialam ki ri ka pyrthei.
“Ka jingkren jong u Bah Ronie, ka pyni ba um pat nang ban peit ban bishar ia ka jingtreikam bad ka la pynlong ia u ban kren lamwir’, la ong u Bah Egenstar.
Lah ban kdew ba ha kane ka taiew, u Bah Ronie u la kynnoh ba ka jingpynduh pisa T.
1000 bad T.
500 ka sorkar pdeng ka la pynjynjar ia ki paidbah khamtam kiba duk ba suk namar ba ka dei ka jingleh khlem pyrkhat jong u Myntri Rangbahduh ka ri.
Shillong,22 Naiwieng:Ha ka 21 tarik mynta u bnai ha ka por 7:30 baje mynmiet , 2 ngut ki briew ki bym shym la ithuh kiba shong da ka kali Maruti Swift D’zire kaba don ia u nombar ML-05M-7036 ki la shoh ia u nongniah jong ka bos sawkhmut u Philemon Lyngdoh Mawnai, 29 snem karta, katei ka jingjia ka la jia ha Nongmensong.
Jowai, 24 Naiwieng:Ka Dorbar Tlang ka JHADC ka la sdang mynta ka sngi ha ka por 10 baje mynstep thik bad ka la kut noh ha ka por 10:40 am namar bymdon kino kino ki agenda lait noh tang ka jingkylli bad jubad nalor ki official report.
Hapoh ka iing dorbar, u ma Marki Mulieh uba dei u MDC ba marwei ha ka liang pyrshah u la buh bun tylli ki jingkylli kiba kynthup ia ka rukom pynlut ki MDC naduh ka bai phniang, bai leit bai wan bad kiwei kiwei, hynrei utei u MDC ka liang pyrshah u la pynpaw ba um shym la ioh satia ia ka jubab kaba shai bad kaba pynhun ia u bad kumjuh ia ki paidbah.
Utei u MDC u la hap ban mih syndet napoh ka iing dorbar namar ba  u Lamphang ka iing dorbar um shym la ai lad ban iatai halor ka Zero Hour Notice kaba u la wanrah halor ka jingshah weng kam ki Dolloi ha ka Executive Committee kaba lamkhmat da u CEM ma THombor Shiwat.
“Nga la wanrah ia kane ka Notice katkum ka kyndon 53 jong ka ADC rules hynrei u Chairman u la kyntait ia ka da kaba pyni ia ka kyndon kaba 56 jong ka ADC Rules.
Ha ka Dorbar kaba la dep nga la wanrah ia kum kane ka juh ka Notice ha kaba iadei bad ka jingpom dieng ka JHADC ha Khlaw JHADC kaba don ha Mukoilum hynrai la ai lad ban iatai hapoh ka iing hynrei mynta pat la kyntait bad dei halor kane ka nongrim nga la mih jyndat noh namar ka EC ka la lehbor palat", la ong u ma Marki Mulieh.
Jowai, 24 Naiwieng:U kyrtong ka UDP, u ma First born Manner, mynta ka sngi u la wan ban thep kyrteng ia lade ha khmat ka Returning Officer kaba dei ruh ka Sub-Divisional Officer, ka Amlarem Civil Sub-Division.
U President ka District UPD, u ma Moonlight Pariat bad ka MDC na Khiehriat ka kong Violet Lyngdoh ha ryngkat ki nongtrei ka Party bad ki spah ngut ki nongkyrshan ki la wan ban kyrshan ia u ma First born Manner sha SDO office uba la wan ban thep kyrteng ia lade na ka  bynta ban iakhun ia ka election shiteng samoi sha ka iing dorbar jong JHADC hadien ba u ma Stephan uba long u MLA u la iehnoh ia ka kam MDC na katei ka thain.
Ha katei ka Constituency, ki don haduh 4 ngut ki kyrtong kiban ia aireng kiba kynthup ia u kyrtong ka INC u ma Lamdibok Sumer uba dei ruh u CEM barim ka JHADC, u ma Lotsing Lakuna u kyrtong shimet uba la ioh ruh ka jingkyrshan jong u MLA ka thain bad kumjuh u kyrtong ka BJP u ma S Kyndait.
Napdeng kitei ki saw ngut, tang u ma First Born Manner uba la wan thep kyrteng ia lade mynta ka sngi.
La khmih lynti ba kiwei pat ki kyrtong kiban ia aireng kin wan thep kyrteng naduh lashai ka sngi Thohdieng ter ter haduh ka 28 tarik.
Nongstoiñ, 24 Naiwieng:Ki kyrtong ki ban iakhun ia ka election shiteng samoi sha ka KHADC, na ki lai tylli ki konstitwensi ka West Khasi Hills District, ki la bteng ia ka jingleit ban thep kyrteng bad ha ka sngi palei jong ka taiew haduh lai ngut ki kyrtong na kitei ki konstitwensi kila pyndep ia ka jingthep kyrteng ha khmat ki Returning Officer.
Ki tei ki lai kyrtong ki kynthup ia u kyrtong ka party HSPDP na Pariong Mawthadraishan Constituency u bah Blanstar Warjri, bad u kyrtong ka party UDP na ka Mairang Constituency u bah Equator Nongrem ha kaba kila leit ban thep kyrteng ha Mairang Civil Sub Division bad bam smai ruh ha khmat ka kong F.
Lakiang SDO Civil kum ka Returning Officer.
Katba u wei pat u dei u kyrtong ka Congress na Rambrai Jyrngam Constituency u bah Kimfa Marbanniang u ba la leit ban pyndep ia ka jingthep kyrteng ha khmat u Returning Officer bah P.
D.
Sangma Additional Commissioner ka WKH, Nongstoin.
Shillong, 23 Naiwieng:Ka Seng Khasi ka la wer ia ki paidbah Khasi Jaintia kiba la leit sha ki kynhun niam bapher bapher ba kin wan phai biang sha ka niam tynrai kiba dang ieid ia ka jaitbynriew Khasi-Jaintia.
Ha ka jingkren ha ka sngi Seng Kut Snem kaba 117 ha lympung Weiking mynta ka sngi, u President ka Seng Khasi Mawlai u rangbah Dipshon L Nongbri, u la ong, “Kiba don ha ka nongrim ki nongwei kiba dang ieid ia ka jaidbyn-riew, to wan phai noh sha kajong ka jinglong tynrai, khnang ba phin tip ia la ka tynrai namar ba ki kharlieh khariong ki long kum ki siew beh siew shang ba thmu ban pynjot ia ka nongrim jong ka jaitbynriew".
U la ong ba la seng ia ka Seng Khasi da ki 16 ngut ki rangbah ka jaitbynriew ym ban ai ia ka niam ka rukom hynrei ban hikai ia ka tip kur tip kha, hadien ba ka jaitbynriew ka la shah hiar thma ha ki kharlieh khariong ban kyrsiew ia ka jaitbynriew kumba la hikai ki longshwa manshwa.
“Lada ym don ki kynhun ba wan nabar ban pynjot ia ka jaitbynriew, ym donkam ban seng ia ka Seng Khasi", u la ong u rangbah Dipshon bad bynrap kumba ong ki riew tymmen, “ka hok ka riti dustur lada kan rit kat u shniuh ruh, kam ju iap’.
U Rangbah Dipshon u la kren halor ka phang, ‘Ban kiar rongphong thaw bynriew, ka Seng Khasi ka don ban pyneh rngiew’.
Ha kawei ka liang, u General Secretary ka Seng Khasi Kmie u Bah Arwan Tariang u la ong ba ka Seng Khasi ka dang iai buddien ia ka jingdawa ban ioh kyrdan rit paid ne Minority na ka sorkar haduh mynta.
Haba ai ia ka kaiphod lyngkot ha ka lympung Seng Kut Snem hynne ka sngi, u Bah Tariang u la ong ba hadien ba la buddien ka Seng Khasi ia kane ka kam, ka sorkar jylla ka la pan jubab na ki district council kiba don ha kane ka jylla bad ar tylli ki district council, ki la dep phah sha ka sorkar.
“Ki don ar tylli ki district council kiba la dep phah ia ka jubab sha ka sorkar jylla halor kane ka kam bad ngi dang iai ap ia ka rai na ka Kashari halor kane ka kam", la ong u Bah Tariang bad bynrap, ‘ dei namar ka jingiaid buddien ka Seng Khasi ba la pynlong ia ka sorkar ba kan shim khia ia kane ka kam".
Kiwei pat ki mat kiba u General Secretary u la ai ka long ba ka sorkar ka la pdiang bad ithuh ia ki nongkitkam ka Seng Khasi ban ai syrnot shongkha ia ki shijur.
“Tang ha ka shi sngi, 21 ki shijur la pynkyntiew shongkurim ha Mawphlang, nalor 750 tylli ki syrnot jer khun la pyndep mynta u snem", la ong u Bah Tariang.
Shwa ia kane, ki rangbah ka Seng Khasi ki la pynlong ia ka jingduwai ha ka por mynstep ha Iing Seng Mawkhar bad ha lympung Weiking.
Ki paidbah da ki hajar ki la pynlong ia ka jingiaid paidbah na Madan Iewrynghep naduh ka por 9 baje mynstep ban poi tiap haduh lympung Weiking ha ka por 1 baje nohphai sngi.
Lapdeng ka jingiaid, la pynlong ia ka jingphawar, iatem iaput bad ki ba kit tablot, ki nongiaid kjat, kynthup kynthei, shynrang.
Ia kane ka sngi, la rakhe kum ka sngi ba ki ioh ia ka rongser ka ban pyni ha u shatei shathie, mihngi sepngi u ei u Khasi.
Ka niam, ki riti dustur bad jingim Khasi ki long kiba kynsai haduh katta katta namar la pynshong nongrim ha ka tip briew ka tip Blei, Tip Kur Tip Kha bad ban kamai ia ka hok bad ba dei tang U Blei Trai Kynrad Nongbuh Nongthaw U ba lah ba iai.
Ka Seng Khasi ka la kynmaw tympang ia ki 16 ngut ki nongseng ka Seng kynthup Rgh Rash Mohon Roy Nongrum, Chandranath Roy Dkhar, Kupardon Dkhar, Mohon Roy Rynjah, Rubi Sing Swer, Borton Hynniewta, Raibon Singh, Nalak Singh Iangblah, Joshon Tariang, Said Sing Dkhar, Ram Charan Dympep, Robert Dkhar, Rajin Shon Marbaniang, Nadon Roy Diengdoh, Ruton Muni War bad u Indromuni Jyrwa.
Ha kane ka sngi, la pynlong ruh shi minit ka jingsngap jar kum ka jingkynmaw sngewlem ia ki 6 ngut kiba khlad shah lympat ding ha Lyngiong ha u bnai ba la dep, kiba dei na ka longing ba dang don ha ka niam tynrai.
Shillong, 23 Naiwieng:Shen ki paidbah kane ka jylla kin mad ia ka jingtyrkhong doh masi naba naduh ka 25 tarik mynta u bnai kaba dei ruh ka sngi thohdieng ki nongot doh masi ki la shim ia ka rai ban sangeh thied masi na Iew Khanapara, Ri-Bhoi District.
Katei ka jingsangeh ki nongot doh ban thied masi ka dei ban pynpaw ka jingpyrshah ia ka KHADC bad ka Hima Mylliem ba kim shah ban pyntreikam ia ka jingleh eksamin bad ban ksam shkor ia ki masi.
U Vice President ka Khasi Jaintia Butcher’s Welfare Association u bah Generous Warlarpih u la iathuh ba ka jingsangeh thied masi kan sdang naduh ka sngi thohdieng bad kat iai bteng katba ka KHADC bad ka Hima Mylliem ki dang khanglad ia ka Veterinary ban eksamin bad ksam shkor ia ki masi.
Ia kane u la iathuh hadien ka jingwan ia kynduh ia u Director ka tnad Animal Husbandry and Veterinary u Dr B Rijai mynhynin ka sngi, la synran ia ki da ki nongialam ka FKJGP.
U bah Warlarpih u la ong ba ka jingleh ka Veterinary ka long kaba biang eh naba kan lait ruh na ka jingiaid tuh ki masi sha Bangladesh hynrei ki la ioh jingtip kynsan kynsan ba ka Hima Mylliem kan pynsangeh noh ia katei ka jingksam shkor naduh ka taiew ban wan.
U la iathuh ruh ba u Executive Member ka KHADC uba peit ia ka iew ka hat u la ong ha ki ba hap ban pynsangeh ia kane namarba ka don ka jingkhrong pisa be-aiñ.
Shuh shuh utei u nongialam ki nongot doh masi u la iathuh ba na bynta ban eksamin ia ki masi la shim pisa T.
10 tyngka uwei katba ban ksam shkor pat la shim T.
15 tyngka uwei kaba mut hap ban pynlut T.
25 tyngka na bynta uwei u masi bad ia katei ka pisa hap ban siew da ki nongthied masi, bad u la pynpaw ka jingsngewkhia ba ym don nongujor ia katei ka jingsiew pisa hynrei ka KHADC bad ka Hima Mylliem ka la tuklar.
“Kine ki artylli ki tnad treikam ki pynsuba jur ia ngi ba ki don eiei sha lyndet namar shisien ba la pyndeng ia ki ear tag ka pynshisha ba ki dei kiba biang ban bam doh bad kan buh ha ka jingeh ia kito kiba ju donkti ha ka ban shalan tuh sha Bangladesh ia ki masi" ong u ban Generous Warlarpih.
U la ong ba katei ka jingkhanglad ka KHADC bad Hima Mylliem kan pynlong ia ki nongot doh ban die rem ia ka doh masi naba ki hap thied ha ka dor kaba rem bad kan pynshlu ruh ia ki nongkhaii tuh sha Bangladesh.
Ka FKJGP ka kyrshan ia katei ka jingiakhih jong ki nongot doh ha kaba u Secretary jong ka u Dundee Cliff Khongsit u la dawa na ka tnad Animal Husbandry and Veterinary ba ka dei ban iaid shakhmat katkum ki kyndon ain jong ka sorkar Animal Transport Rules 2001 katkum ki Rules 97 & 98 khlem sngap iano iano ruh bad ban bteng ia katei ka kam sam shkor bad eksamin na ka bynta ka bit ka biang u paidbah.
Shillong, 23 Naiwieng:Ka Khun Syiem Thailand ka Maha Chakri Sirindhorn, ka la leit jngoh ia ka law kyntang mynta ka sngi mar ia poi ha nongbah Shillong.
Kane ka khun Syiem kaba wan jngoh ia ka jylla Meghalaya, ka la pynlut por hynne ka sngi ban rung ha law kyntang ha Mawphlang ha kaba la pdiang burom da ki longsan ka shnong lem da ka riam bad ka shad Khasi tynrai.
Ym tang ka Law kyntang ha Mawphlang, kane ka khun syiem kan leit ruh ban pynlut por lashai ka sngi ia ka Sohra kaba bna nam kum ka jaka ba jur slap tam ha ka pyrthei, nangta sha Mawlynnong, bad sha Shnongpdeng kaba don ha thain Amlarem ka West Jaintia Hills.
Ia kane ka khun syiem la pdiang burom ruh da u Myntri Rangbah u Dr Mukul Sangma ha ka jingbamja miet ha Hotel Pinewood shwa ba kan leit thiah ha Polo Orchid Resort.
Ha kane ka jingwan jngoh jongka ia ka Meghalaya, kan leit iakynduh ruh ia u vice chancellor ka NEHU ha 25 tarik shwa ba kan leit pat sha Assam.
Ia ka khun Syiem Thailand la jied ruh ban ioh pdiang ia ka “World Sanskrit Award" ha ka jingkhot sngewbha da ka Indian Council of Cultural Relations (ICCR).
Nongpoh, 23 Naiwieng:Ki heh nongialam jong ka Ri Bhoi Youth Federation (RBYF) Sengkmie, mynta ka sngi ki la hiar sha ka shnong Umsawnongkharai, Ri Bhoi District, na ka bynta ban pynbeit ia ki kam huri hura kiba la mih ha katei ka shnong tang na ka daw ka kam rangbah shnong, kaba la ktah ruh wat ia ki kam pynroi ha shnong ha thaw.
Ka jinghiar jong ka seng RBYF ia kaba la ialam da u Bah Bipul Thangkhiew kum u president, ha ryngkat ka jingsynranlang ki nongialam ba hakhmat ka seng lem bad ki dkhot, kam mut ba kin leit ban ai jingkyrshan sha u Bah Angelus Sun, hynrei ka jingthmu jong ki ka long ban pynlong ia ka jingialang paidbah na ki arliang mamla, kata ia ka kynhun u Bah Joseph Lyngdoh Thaiang, ia uba la thung Acting rangbah shnong da ka KHADC bad ka kynhun u Bah Angelus Sun, khnang ban iohi ia ka jingshisha ba iano ki paidbah nongshong shnong ki mon ban jied kum u rangbah shnong.
Ka long pat kaei kaei kaba lyngoh ban tip, ba ha kane ka sngi ba ka seng RBYF ka la khot ia kane ka jingialang paidbah ha katei ka shnong na ka bynta ban iohi ia ka jingbun paid, hynrei ka kynhun u Bah Joseph Lyngdoh ia uba ka KHADC ka la thung kum u Acting rangbah shnong bad uba kam ialade ba ki paidbah ki jied ia u ban long kum u rangbah shnong, kim shem la poi satia ha kane ka jingialang.
Lah ruh ban kdew hangne, dei ha ka 10 tarik u Nailur la pynlong ia ka jingjied ban pynthymmai ia ki nongkitkam shnong ha Umsawnongkharai bad ha katei ka sngi bun na ki nongshong shnong ki la jied ia u Bah Angelus Sun ba un long biang kum u rangbah shnong, hynrei katba na ka liang ka KHADC ka la kyntait ban pynskhem ia u Bah Angelus Sun kum u rangbah shnong, namar ba la don ki katto katne ngut ki briew kiba la leit ban ujor sha ka KHADC da kaba kynnoh ba ka don ka jingleh donbor da u Bah Angelus Sun ha katei ka por ba jied rangbah shnong.
Ka long pat kaei kaei kaba lyngoh ba ka KHADC ka la thung Acting ia u Bah Joseph Lyngdoh, khlem da pynlong ia ka jingjurip hapoh shnong, na ka bynta ban iohi ia ka jingmonlang jong ki paid nongshong shnong.
Haba kren ha kane ka jingialang, u Bah Bipul Thangkhiew, u la ong ba ka seng RBYF ka la pynlong ia kane ka jingialang paidbah ym ban kyrshan ia u Bah Angelus Sun, hynrei kum ka seng kaba peit ia ka bha ka miat, kam lah khlem da sngewkhia ban iohi ia ka jingkynrum kynram ha shnong ha thaw tang namar ka kam rangbah shnong, kaba la ktah ruh wat ia ka shongsuk shongsain bad ka roi ka par ha shnong ha thaw.
U la ong ruh ba ka RBYF, ka pynrem jur halor ka jingkynnoh da u Bah Joseph Lyngdoh lem bad ki nongkyrshan ki jong u, kiba la kynnoh khlem nongrim ia ka seng da kaba thad ha ki kotkhubor, hynrei haba khot ia ki ban wan sha ka jingialang khnang ban shai, ki shem la wan satia bad kane hi ka la pynpaw ba um don satia ia ki nongkyrshan.
Kumta haba iadei bad kine ki kynrum kynram kiba la mih ha kane ka shnong tang namar ka kam rangbah shnong, ka seng ka dawa ruh ia u CEM ba un shimkhia da kaba pynlong syndon da ka jingjied rangbah shnong biang (Fresh Election), ha ryngkat ka jingdon ki briew ka KHADC, khnang ba kine ki huri hura kin jah noh bad halor kane ka Fresh Election, ka seng ka dawa ban pynlong noh hapoh ka 10 tarik u nohprah mynta u snem, la bynrap u Bah Bipul Thangkhiew.
Kane baroh ka la jia tang namar ka jingdonktilang ki nongmihkhmat, kiba la sdang ban mushlia wat ia ki kam shnong kam thaw, kaba la pynlong pat ia ki paidbah ba kin hap ban mad ia ki jingeh bad halor jong kane ka nongrim ka RBYF ka la byrngem ruh ia ka KHADC ba lada kam lah ban pynlong ia katei ka Fresh Election ha katei ka shnong hapoh jong ka 10 tarik, ka seng kam salia wat ban thad madan lut ia baroh bad ia u briew uba donkti ha katei kam tang na bynta ka jingmyntoi shimet, u la bynrap.
Jowai, 23 Naiwieng:Ka khubor pulit ka la iathuh ba kawei ka samla lud 15 snem ka rta ka la jah na la iing kmie ha ka 15 tarik une u bnai na ka shnong Umlaper, East Jaintia Hills, ka shnong kaba don ka Amrit Cement Limited.
Hadien ba la ujor sha ki pulit kiba haiing hasem jong katei ka samla lud ki la ioh jingtip pat ba katei ka khun jong ki ka la shah rah bor ha uwei u nongtrei ka Company pynmih dewbilat uba la tip kyrteng kum u Neelu Das sha ka thain Kalain.
Ha ka jingshisha katei ka samla lud ka dei ban leit sha Halakandi- ka shnong ba shong basah kiba haiing hasem jong ka.
Shillong, 23 Naiwieng:Ka Hynniewtrep Youth Council na Malki bad Nongthymmai Circle bad ki nongialam ka HYC Shillong ki la pynsangeh ia ka jingpynlong klas ka University of Technology and Management (UTM) kaba don ha Dhanketi hynne ka sngi namar ba ka dei ka shuti Seng Kut Snem.
Ki dkhot ka HYC hapoh ka jingialam u samla Franky Kharum-nuid President ka HYC Shillong City , u samla John Lyngdoh Vice President bad u samla Banker Dkhar Genital Secretary la leit ban pynsangeh ia ka jingpynlong klas ha katei ka jaka pule namar ba ka bor pyniaid jong kane ka skulbah kam shym la burom ia ka Seng Kut Snem jong ka Seng Khasi.
Ha ka jingiakren, ki bor pyniaid katei ka skul pule ki la pynpaw ba kim don jingtip halor kane ka shuti bad hadien ka jingiakren la pyllait shuti ia baroh ki khynnah pule.
Kumjuh ruh ki dkhot ka HYC Nongthymmai Circle ki la pynsangeh ia ka jingpynlong klas jong kane ka skulbah ha Laitumkhrah.
Ki nongialam ki la pynpaw ba kane ka jingleh pyrshah kane University ka long ka jingbym niew burom ia ka jaid bynriew bad khamtam kum ha kane sngi ba kyrpang jong ka Bri U Hynniewtrep.
Shillong 25 Naiwieng:U Kyrtong ka Congress na Laban-Mawprem ban iakhun ia ka elekshon MDC shiteng samoi u Bah Moon Lyngdoh u la pynpaw ia ka jingsngew wit hadien ba ka party ka la phah ba un shong noh khlem ioh ialeh ha madan.
Haba kren hynne ka sngi, u bah Moon u la ong, “Ngam lah leh eiei namar ba ka por ka lyngkot than bad ka por jinglong MDC kan long sa tang ar snem eiei, la shu hap ban kohnguh beit ia ka High Command ka party".
U la ong, “Ha ka jingshisha bun ki nongialam, ki nongkyrshan kiba la pynbor ia u ban ialeh noh kum u kyrtong shimet hynrei namar ka jingthymbit palat ka por, la hap ban shu kohnguh noh ia ka High Command".
Haba twad jingmut na kaei ka daw ba ka party ka la bthah ia u ban shong noh wat hadien ba la dep pynbna kum u kyrtong, u bah Moon u la ong ba ki nongialam ka party Congress ki la kyrpad ia u ban shong noh hadien ba ki nongialam ka NCP ki la kyrpad ia ka MPCC ba kan nym sei kyrteng hynrei ban shu kyrshan ia ka ha kane ka elekshon.
“Lada don makna ka jingsngew ruh, ym lah leh eiei, namar ba ki ong ba ka NCP ka la iarap ia ka sorkar ha ka por ba ka iakynduh ia ka jingeh, ka party Congress ruh kan hap ban siew kylliang ia ka jingleh bha jongka da kaba shu kyrshan noh ia u kyrtong jongka, ha kane ka elekshon", la ong u Bah Moon.
U la ong ba ha kane ka sorkar synrop, ka donkam ban iaburom mar kylliang khamtam haba ka NCP ka iarap ban pynlait im ia ka sorkar MUA-II ha ka por ba ka la shah tynjuh bor ha ka iing dorbar thaw ain ha kine ki bnai ba la dep.
Haba kylli hato un leit iarap elekshon noh ia u kyrtong ka NCP, u Bah Moon u la ong haduh mynta ym pat shim kano kano ka rai namar ba wat na ka liang ki nongialam ka party naduh u Myntri Rangbah u Dr Mukul Sangma, u President ka MPCC u Bah DD Lapang kim pat phah ktien eiei halor kane.
Wat ka NCP ruh kam pat khot ban iakren ia kane ka kam hynrei la shu iakynduh ha madan ha surok.
“Kam don kano kano ka jingiakren ban ialap elekshon ia ka NCP, watla nga iakynduh bad ki tang ha madan ha surok", la ong u Bah Moon.
Nongstoiñ, 25 Naiwieng:“Hadien ba nga la mih noh na ka Party HSPDP, kaba la pynlong pat ia nga ban jied noh da ka Party BJP ka long hadien ba nga la wad bniah bha ha kaba iadei bad ka jingmyntoi jong u paidbah bapher bapher ka shem jynjar bha lada ngan doh sah ha ki party riew lum namar ba ka sorkar kaba ju synshar ha Nongbah Delhi ka dei beit ka National Party, kumta kala pynktik ia nga ba ngan phai khmat noh sha ka BJP" ong u bah Counselor Wahlang kyrtong ka BJP na ka Nongkhlaw-Mairang Konstitwensi, hadien ba la dep ban thep kyrteng ha khmat I kong F.
Lakiang Returning Officer ka Mairang Civil Sub Division.
Ha katei ka sngi thep kyrteng u tei u kyrtong ka BJP na Mairang la synran lang ruh ia u da u bah David Kharsati General secretary ka State BJP, ha ryngkat ki spah ngut ki paidbah nongkyrshan na ka thain Marang-Nongkhlaw kiba la ia boi ha khmat ka ophis jong ka Mairang Civil Sub Division ban ia synran lang na ka bynta u kyrtong jong ki u ban iakhun ia ka election shiteng samoi sha ka KHADC ka ban sa long shen.
Ha kaba iadei pat bad ka jingshah kynthoh ba ka seng BJP, kadei ka seng isih Khristan bad khang bam doh masi, na ka liang jong u bah Counselor u la ong ba ki paidbah kidei ban da wad ia ka jingshisha ym ban shu ia ngeit biej namar ba ki paidbah kila shai bad stad mynta namar ba ngi im ha kane ka juk science & technology bad khamtam lei lei ba kane ka Jylla ka jong ngi kadei ka Jylla khristan (Christians State).
Haba pyrshang ban kylli halor ka jingklumar jingmut ki paidbah ha kaba iadei bad ka jingle jong u Myntri Rangbah duh ka Ri u Narendra Modi ban pynduh noh ia ki lut 500 bad 100, naka liang jong u bah Wahlang u la ong “Hoid kiba bun ki paidbah ki la ia jynjar hynrei ngin iai shah namar kan long tang katto katne por namar ba hadien ba u Modi u la pynbna ban pynduh noh ia ki lut 500 bad 1000 hynrei u dang ai pat ka por ia ki paidbah ba kin leit ia kylliang lane ban thep ia kitei ki pisa rim sha ki Bank".
“Kumba u Modi hi u la ong ia ki paidbah ka Ri India hi baroh kawei ba kidei ban iai shah namar kane ka long ban wanrah ka jingbha ia ki paidbah" ong u bah wahlang da kaba u la bynrap shuh shuh ba ka jingkhang jong u Modi ia ki lut 500 bad 1000 ka long namar ba la jyllei palat kata ka bamsap bad kumjuh la jyllei palat ka pisa thok.
Hadien ka jingthep kyrteng jong u bah Counselor ha katei kajuh hi ka sngi la wan poi sa u bah Thunder Warjri u kyrtong ka BJP na Pariong-Mawthadraishan Konstitwensi ban pyndep ia ka jingthep kyrteng bad bam smai ha khmat I Returning Officer ka Mairang Civil Sub Division.
Na ka liang jong u bah Warjri haba iakren bad ki lad pathai khubor u la ong ba lada un iohlad ban mihkhmat kum u MDC sha ka District Council na katei Konstitwensi ka thong kaba ha khmat eh kaba un leh ka long ba un pyrshang ban thawlad na ka bynta ban wanrah ia ka jingpynskhem ia ka hok long trai ha ka khyndew ka shyiap bad ha ki riti ki dustur.
Katba na Rambrai-Jyrngam Konstitwensi pat u kyrtong ka BJP u bah Denestar Pariong, u la leit ban thep kyrteng lang mynta ka sngi ha khmat u P.
D.
Sangma, Assistant Returning Officer ka West Khasi Hills Nongstoin haryngkat ka jingsynran lang u bah F.
Marwein President ka BJP, West Khasi Hills, kong Pelcy Snaitang Vice president ka BJP Mahila Morcha State, u bah R.
Shangpliang, President ka BJP Rambrai bad u bah T.
Wanniang MDC barim ka Nongstoin.
Shillong,24 Naiwieng:Ka ju ong ka ktien ba ka pisa ka kren briew, dei hangne ba kane ka la jia ha kaba bun ki la kyndit ban iohi ba ka kot T.
500 bad ka kot T.
2000 kaba dang shu mih thymmai mynta ka kren briew.
Ka kot T.
500 bad T.
2000 ka kren briew, tang lada ring dur ia kitei ki pisa da ka Apps jong u myntri rangbah duh ka ri u Narendra Modi, ka Apps kaba tip kyrteng kum ka ‘Modi Keynote’.
Haba ring dur ia kitei ki pisa da ka mobile, la iohi iohi bad iohsngew ia ki jingkren u Modi, don i bynta ha katei ka pisa ba lada tap noh ba nym iohi shuh ia ka jingkren u Modi.
Katei ka jingkren u modi ka dei kaba jrong 3 minit duna khyndiat sekhon, bad ruh la ong ba lada kadei ka pisa thok kane ka app lane da ring dur ia ka pisa kane ka dur kan nym mih.
Ha katei ka dur, u Modi u la kren shaphang ka bamsap, ka pisa tuh bad ka pisa thok bad u la kren sngewkhia ia katei ka mat kaba pynringtyrkhong ia ka ri India, u la khot ia ki nong India ba kin ia khun pyrshah ia kitei ki jingeh bad ki dei ban pynkhuid ia kum kitei ki kam kumba ki ju pynkhuid ia ki sawdong sawkun ka ing ka sem jong ki ha ki por Diwali.
U Modi ha kate ika jingkren jong u , u la khot ia ki nong India ba kin treilang ban pynkhuid ia la ka jong ka ri bad u ong ba u kyrmen skhem ba da ka jingiasnohkti lang ka india kan dei ka ri kaba jop.
Shillong,2 Naiwieng:T.
60,02,500 tyngka (Hynriew phew lak ar hajar san spah tyngka) la lap ha ka 22 tarik mynta u bnai na phyllaw ka Ramakrishna Mission kaba don ha Laitumkhrah, ia katei ka pisa la buh hajan ka synduk Donation bad la song ia katei ka tyngka ha ka pla plastik, iathuh ki tyllong khubor.
Hadien ba la lap ia katei ka pisa , ki bor pyniaid jong ka RKM ki la pyntip sha ki bor pulit bad hadien ki pulit ki la aiti ia katei ka pisa sha ka Directorate ka Income Tax, Shillong ban leh ia kaba donkam bad ban tohkit ia katei ka kam.
U Superitendent of Police u bah M.
Kharkrang u la kubur ba ka la don ka jingioh tam ia katei ka pisa da ki bor pyniaid jong ka RKM bad la buh hajan ka synduk Donation hynrei u la ong ba ia katei ka kam la aiti beit sha ka tnad Income Tax ban leh ia kaba donkam.
Ka tyllong khubor na ka tnad Investigation Wings jong ka Income Tax ka la iathuh ba katei ka pisa ka dang don ha kti jong ka Income Tax bad haduh mynta ki dang peit la ka dei kaba khleh lang ne-em bad ki pisa thok.
Katkum ka khubor la iathuh ba katei ka pisa ka dei da ki kot T.
500 suda.
Shuh shuh ka khubor ba la lum na ki heh ka Income Tax ki bym kwah ban pynpaw kyrteng ki la iaroh ia ka Ramakrishna Mission kaba don ka jinglong shida ban aiti ia katei ka pisa sha ki bor ba dei peit khlem da pdiang ia ka Donation kaba wan na ki briew ki bym tip.
La pyntip ruh ba kane ka dei ka sien ba nyngkong ba ka Income Tax kan lap ha kane ka jylla ia kum katei ka jingjia hadien ka jingpynduh u Narendra Modi, myntri rangbah duh ka Ri ia ki kot 500 bad 1000.
La ong ba kane ka dei ka jingsdang bad ka lah ruh ban don kaba kum kane ka jingjia ha kine ki khyndiat sngi ki ban sa wan.
Shuh shuh la ong ba kumba ka long mynta ka tnad Income Tax ka la ioh jingtip ba da ki phew klur ki tyngka kin wan na kylleng ka ri India sha kane ka jylla bad ki jylla ka thain shatei Lam mihngi ban pynkylla pisa biang ia kitei ki tyngka bym iaid dor.
Dang mynhynin ka sngi la iathuh ba la ioh bat T.
70 klur tam ki tyngka ba la thmu ban pynkit sha Meghalaya.
La sngewthuh na ka jingiakren ba ki don bun ki heh saipan kiba pyrshang ban thawbuit kumno ban thep ia ki pisa jong ki ha ka account jong ki trai muluk khnang ban lait na ka jingshah ot khajna.
Ka la don ka jingsuba ruh na katei ka tnad ba ki lah ba ndon ruh bun ki heh spah ha kane ka jylla ki ban pyndem ia ki tyngka buhrieh jong ki ha katei ka dur da kaba leit buh shano shano.
Shillong,24 Naiwieng:Ki kynthei ha kine ki sngi kim nud shuh ban iaid miet, ong ki kynhun bapher bapher haba kren sha ki nongthohkhubor mynta ka sngi.
Dei na kane ka daw ba ka kynhun jong ki kynthei kin pynlong ia ka jingia iaid proseshon lashai ka sngi ka 25 tarik u naiwieng ban rakhe ia ka International Day for Elimination of Violence Against Women bad ka phang pdeng jong katei ka jingrakhe ka dei “Claim back the Night".
Ia katei ka jingrakhe yn pynlong da ki kynhun jong ki kynthei kaba kynthup ia ka Meghalaya State Women Commission (MSWC), NEN bad kiwei pat.
Ki kynthei kin iaid proseshon ryngkat ka rah Dongmusa naduh Don Bosco , Laitumkhrah haduh Fire Brigade “Ki kynthei ki don kajuh ka hok ban sngew shngain haba iaid mynmiet" ong ka kong Joy Syiem programme manager ka NEN kaba la ong ba ka phang pdeng “Claim Back the night" dei ka jingiakhih kaba la sdang hadien ka kam shah batbor ‘Nirbhaya’ kaba la jia ha New Delhi.
Ka la ong ruh ba shen ka north East Network kan pyllait ia ka ripod jong ki nongbah kiba shngain na bynta ki kynthei.
Ka kong Theilin Phanbuh, Chairperson ka MSWC ka la ong ba ka komishon ka la phah ia ka jingtyrwa na ka Nirbhaya Fund na ka bynta ban tei ia ka jaka sah ki kynthei ha kane ka jylla.
“Ka task force committee kan eksamin ia ka jingtyrwa ka komishon" ka la ong.
Shillong, 24 Naiwieng:Ka Kong Fenela L Nonglait ka la ong ba kam don jingeh ba kan rung sha ka BJP tangba halor ki kyndon, ba lada ka Assam kan nym tuklar ia ka Langpih.
Haba iakren hynne ka sngi, ka Kong Fenela kaba la shah khot ha ka sorkar Assam ban long dkhot ha ka Boundary Commission ban pynbeit pud bad ka Meghalaya, ka la ong ba, “Ngam kwah ban rung party da kaba shu iaheh nia hynrei nga kwah ban pyni da ki kam bad lada ka urlong ka kam, nga lah ban pyrkhat ban rung BJP".
Kane ka jingkren jong ka Kong Fenela ka la don ka jingiakren bad ka BJP nangne ka jylla ba kan pyniasoh noh bad ka party BJP.
Ka la iathuh ba ka la iakynduh hynne ka sngi bad u Myntri Rangbah ka Assam Sarbanda Sonowal halor kane ka phang, bad ka la kyntu ia u ba ka Assam kam dei ban tuklar ia ka Langpih ha ka jingiapynbeit pud thymmai bad ka Meghalaya, hynrei ka (Assam) dei ban ieh ia ka (Langpih) kumba ka ju long kata ba ka dei ban don beit sha Meghalaya.
“Nga la iakren bad u Myntri Rangbah ka Assam ba um dei ban pdiang ia ka GIS survey thymmai ia u pud u sam ha kaba iadei bad ka Langpih hynrei ka dei ban pdiang kumba long kaba rim, ha kaba ka Langpih kan dei beit sha Meghalaya", ka la ong.
Katkum ka jingiathuh ka kong Fenela, u Sonowal hynne ka sngi, u la kular ia ka ba un sa peit bha ia ka kaphod jong ka GIS thymmai bad u la khot biang ia ka ba kan leit iakynduh bad u ha ka sngi Baar kane ka taiew ban wan ban iakren kham bha halor kane ka kam.
“Lada ka sorkar BJP na Assam, ka pdiang ia kaba nga la tyrwa khamtam halor ka Langpih, ngam don jingeh ban leit rung sha kane ka party", la ong ka Kong Fenela.
Ka la ong ba ha kane ka sngi Baar ba kan leit iakynduh ia u Sonowal, kin don ruh ki nongialam ka BJP na kane ka jylla kiban leit synran lang ia ka sha katei ka jingleit iakynduh bad u Sonowal ha Guwahati ban iakren ia kane ka kam pud.
Ha kawei ka liang, haba iakren bad u general secretary ka BJP Meghalaya u Bah David Kharsati hynne ka sngi, u la kubur ba ka la don ka jingiakren bad kane ka longkmie kaba kwah ban pyniasoh noh ialade bad ka BJP.
“Hooid, I (Kong Fenela) I la pynpaw ba I don ka jingkwah ban rung bad ka BJP hynrei kam pat poi sha ka rai kaba kut", la ong u Bah David.
U la ong ba ka jingiakren bad ka Kong Fenela ka dang iaid haduh mynta bad ka party kan sa pynlong ia ka jingpdiang ia ka hadien ba la poi sha ka jingiapynbeit kaba biang.
Ka Kong Fenela ka dei na ka HSPDP kaba la shah rem salit noh ha ka elekshon MLA bad MDC na Mawthadraishan hynrei ka la shah beh noh na ka sengg hadien ba la shimti President u Bah Ardent M Basaiawmoit, hadien ba la khlad noh u Bah HS Lyngdoh.
Ha kane ka sngi nyngkong, ka BJP ka la pdiang ia ka jingwanrung u MLA barim u Bah John Antonio Lyngdoh (Bah Dip), katba u MDC ka Laitumkhrah u Bah Antonio War u la pyniasoh kham mynshwa hadien ba u la pynlait sanshyieng noh bad ka Congress.
Shillong,24 Naiwieng:U Pastor na ri Wales u Rev.
Watcyn James u la sah miet ar miet ha ka shnong Shangpung, Jaintia hills hadien ba u mih na Nongsawlia.
U Pastor u kwah ban leit jngoh kyrpang ia katei ka shnong naba ka dei ka shnong kaba u la sah ha ka por ba u dang rit mynba u dang don ha ka rta kaba 4 ne 5 snem.
U la sah ha Shangpung bad ki kmie ki kpa jong u ha u snem 1959 haduh 1961, u kpa jong u ruh u dei u pastor bad la ju khot ia u kum u pastor James, iathuh u Tymmen basan F.
Dkhar haba ia kren bad u Rupang.
U la iathuh ba u pastor James uba la wan ialap ha ka jingiaseng 175 snem ha Nongsawlia u la leit jngoh ia ka Shangpung ryngkat bad ka kurim jong u kaba ki ju khot ka Mem James.
Ar sngi ha Shangpung u la leit peit ieit ia ka jaka ba u sah mynshuwa, ki lum ki wah bad ki sawdong sawkun jong katei ka shnong.
Ka la pynllung mynsiem biang ia utei u pastor ban poi biang hadien 55 snem sha ka jaka ba u sah ha ka por ba u dang rit.
U Pastor Walcyn James u la wan phai sha Shillong mynta ka sngi bad u la poi hapoh PCI ha ka por 12 baje shiteng sngi.
Shillong, 24 Naiwieng:Ka Shnong Um-syiem ka la bitar jur ia ka jingdon jong ki Border Security Force (BSF) namar ha jaka ban iada ia ki nong-India, ka long kumba ki iada pynban ia ki nong-Bangladesh kiba wan tuh wan thiem sha India.
Ha ka miet sngi Balang, ka shnong Umsyiem ka la ioh bat ia ar ngut ki mentuh na Bangladesh hadien ba ki samla ki la ia mih ban kthong hi namar ba ki shipai BSF kiba don ha syndah katei ka shnong, kim treh ban wan iarap wat ki bor shnong kila leit ban kyrpad kyrpon ia ki.
U Assistant Secretary ka shnong Umsyiem, u Bah SL Kongwang haba pyntip ia kane mynta ka sngi, u la iathuh ba hynnin ka miet, ki briew ka shnong ki la ioh jingtip ba ki don ki dkhar na Bangladesh kiba wan rung tuh ban lute bad leh ia ki kam runar ha shnong.
Hadien ba la ioh jingtip ba ki la don hapoh shnong, ki la pynlong ia ka jingap ktem hynrei namar ba ki don bun ngut ryngkat bad ki tiar kum ka wait, ki sdie, ki la tieng ban leit kthong ia ki namar ba ki paidbah kim don eiei hynrei tang da ki kti suda.
“Kumta, ngi la leit kyrpad ia ki BSF, kumba ha ka por 12 baje eiei mynmiet, kiba don ha syndah ka shnong ba kin wan ban iarap ia ka shnong ban kem ia kitei ki mentuh, hynrei ynda la poi ha sem ki BSF, ki la kren baheh kren hangamei pynban.
Don uwei uba thiah, u la hylla da ka ktien dkhar na la jingthiah, ‘kiei kita ki briew kiba ia wan katta miet, beh noh ia ki", la ong u Bah Kongwang.
U Bah Kongwang ula ong, mar ia ioh sngew ia kane ka jingkren jong utei u shipai BSF, ki samla ka shnong kiba iadon lang ha katei ka por, kila bitar jur bad ka la mih ka jingiania bad iahylla bad kitei ki BSF kiba shong bad iathiah lyngngai khlem jingsalia ia ka jingkyrpad ka shnong.
“Namar ka jingbym treh ki shipai BSF ban wan iarap, na ka liang ki samla ka shnong ki la rai ba kin leit kthong hi noh ia kitei ki khar Bangla katba jia bad ha ka jingkthong, la ioh bat syndon ar ngut bad kiwei ki la lait phet noh na ka jingdum ka miet", la iathuh u Bah Kongwang.
Hadien ba la ioh bat ia ki, ka shnong ka la aiti pat ia ki sha ki pulit ba kin leh ia kaba donkam pyrshah ia kitei ki nongtuh na bar ri.
U Bah Kongwang u la iathuh ruh ba ki nongtuh nabar ri, kata na Bangladesh ki ju wan man ka por ban lute naphang ia ki iing briew ha katei ka shnong bad dang ha kine ki taiew ba la dep ruh, kila ioh ban tuh na kawei ka longiing na katei ka shnong.
Halor kane ka jingjia, hynne ka sngi, ki heh BSF ki la hiar sha katei ka shnong ban pynthanda ia ki paidbah hynrei ki paidbah ka shnong ki la kren shai hakhmat jongki, ba kim don shuh ka jingshaniah ha ki shipai BSF ka India, namar ba ki shong ha katei ka jaka ban iada ia ka ri, ki kylla long pynban ki nongiada ia ki nongtuh bar ri, la ong u Bah Kongwang.
“Ka shnong Umsyiem ka pynrem jur ia ki shipai BSF halor ka jingleh jongki, bad ka jingshaniah ia ki ruh, ka la duh namar ba kane kam dei shuh ka sien ba nyngkong ba ki BSF ki leh hynrei la bunsien", la bynrap u Asst Secretary ka shnong.
U la ong ba man ka por ki heh BSF naduh ki Commandant, ki la ju kren ba lada ki paidbah ki don eiei ka jingeh, ki dei ban leit sha ki BSF namar ba ki don hajan jongki ban iarap ia ki hynrei ka long pynban da khongpong.
Shillong, 24 Naiwieng:U dkhot ka HNLC uba dang 17 snem karta na ka shnong Lakadong, East Jaintia hills u la wan pyndem ha u SP ka East Khasi Hills ha ka 23 tarik mynta u bnai khlem tiar ia leh.
La buhrieh ia ka kyrteng jong u namarba u dang dei u khynnah 17 snem karta, utei u khynnah u la rung sha ka seng HNLC 7 bnai mynshuwa hadien ka jingiakren hapoh Facebook.
Ki pulit ki la ong ba la lap ba ka HNLC ka thmu ban pynrung dkhot da ki khynnah lyngba ki Social Media, ki pulit ki la kyntu ia ki kmie ki kpa ki bahaing hasem ba kin peit bha ia ki khun jong ki haba ki leh ia ki social media.
Shillong, 24 Naiwieng:Ka KSU South West Khasi Hills District ka la pynrem jur ia u Dr.
Donkupar Roy President rangbah ka seng UDP , u MLA ka Shella bad u nongialam ka Liang pyrshah ha ing dorbar thaw-aiñ ka jylla, ka KSU ka la ong ba ki jingkren u Dr.
Don ba ka sorkar India kam don mon shuh ban tih Uranium ki dei tang ki jingkren laplah bad ki nia politik tang ban pynjop ia u kyrtong ka UDP na Nongkrem ha kane ka elekshon MDC shiteng samoi.
Ka kyrwoh khubor na Jiedskhem Nongsiej Asst.
General Secretary katei ka seng u la ong ba ka sorkar NDA kam pat kren shai hynrei u Dr.
Don u nud ban kren kumtei.
Ka la kynnoh ba ki jingkren u Dr.
Don ki dei ki jingkren kiba buhrieh ia ki jingshisha da kaba tap eit miaw ia ka jingleh u bah H.
S Shylla ha ka por ba u bat kum u CEM ka KHADC halor ka mat Uranium.
Ki paidbah kim dei ban shah pynbiej ha ki ktien shu thaw jongno re jongno kiba pyrkhat tang ia ka jingkhlaiñ ka seng sain pyrthei jong ki da kaba iehnoh noh sharud ia ka mynsiem ieit jaitbynriew, ong biang katei ka kyrwoh khubor.
Shillong,25 Naiwieng:Ha ka 28 tarik ka liang pyrshah ha ing dorbar ka ri ka la khot ia ka pakhang shnong kum ka dak ka jingpyrshah halor ka jingpynkylla pisa u myntri rangbah duh ka Ri u Narendra Modi.
Katei ka pakhang shnong ba ka liang pyrshah ka la pynbna ka dei ha baroh kawei ka ri India.
Ia katei ka rai pakhang shnong la pynbna da ki seng saiñpyrthei bapher bapher kiba don ha ka Liang pyrshah ha Parliament ba kynthup ia ka seng Congress, Trinamool Congress , BSP bad kiwei pat.
Kitei ki liang pyrshah ki la rai ban pynjur ka jingiakhih ha ki jylla ba ki bat ia ka bor synshar bad kumjuh ruh ha kiwei pat ki jylla ba ki don nongkyrshan.
Kane ka jylla ka dei ka jylla kaba synshar da ka seng Congress une u nongthohkhubor u la wad jingtip hato ka seng Congress kan pynlong ne-em kan khot ne-em ia ka pakhang shnong ha katei ka sngi.
La iathuh ba kan don ka jingiakhih jong ki samla katei ka seng ne ka Meghalaya Pradesh Youth Congress bad katei ka jingiakhih kan long ha ka dur jong ka jingiaid paidbah ha nongbah Shillong bad ki la pynthikna ba kane ka jingiakhih jong ki kam dei shuh kumba ki ju leh tang ha Congress Bhawan.
La kylli bniah hato kan don ne-em ka jingpakhang ophis, ka jingpakhang surok, pakhang lynti, pakhang dukan ha katei ka jingiakhih, la iathuh ba kan ym don satia kaba kum kata hynrei ki ophis kin iaid beit bad kan ym don jingpyndik eiei ruh em ia ki paidbah hynrei kin shu pyni ia ka dak ba ki pyrshah ia ka sorkar u Modi halor ka jingpynkylla ia ka kot 500 bad 1000 tyngka.
La iathuh ba ki samla Congress ki dang leit pan jingbit na u Deputy Commissioner ka East Khasi Hills mynta ka sngi halor katei ka jingthmu ia khih jong ki.
Une u nongthohkhubor u la kylli ruh na u myntri kam pohiing ka sorkar jylla u bah HDR Lyngdoh hato ka seng Congress kan shim bynta lang ne-em ha katei ka jingiapakhang shnong, u la ong ba um pat ioh jingtip eiei, “Ngam pat ioh jingtip eiei , ym pat don ba pyntip ia nga, ngan ym don hi ruh ha Shillong namar ba nga bunkam ban leit ialap elekshon" u la ong.
Shillong,25 Naiwieng:Mynta ka sngi 3 ngut ki kyrtong ki ban ia khun ha ka elekshon MDC shiteng samoi ha ki lai tylli ki konstitwensi ha KHADC ki la wan ban thep kyrteng.
Kitei ki kynthup ia u khun u bah HDR Lyngdoh u bah Nathaniel Rymbai u ban ia khun na ka seng Congress na Nongspung-Sohiong konstitwensi, u pyrsa kur jong u bah Sanbor Shullai u bah Ricky Shullai u ban ia khun na ka NCP na Laban-Mawprem konstitwensi bad u kyrtong ka KHNAM u bah Bankhraw Kharbuli u ban ia khun na Laban-Mawprem konstitwensi.
Haduh ka sngi thohdieng jong ka taiew ki don baroh khoit 16 ngut ki kyrtong ki ba la wan thep kyrteng na bynta ki lai tylli ki konstitwensi.
Kitei ki kynthup 5 ngut na Nongkrem, 5 ngut na Nongspung-Sohiong konstitwensi, 6 ngut na Laban-Mawprem konstitwensi.
Haba ia kren bad ki nongthohkhubor u khun jong u bah HDR Lyngdoh u bah Nathaniel u la ong ba wat la ka dei ka sien kaba nyngkong ia u ha ka politik hynrei um sngew phylla shuh ia ka politik namar ba u la don ha kti hakjat u kpa jong u bad u la pyni ruh ia ki lynti kumno ban iaid ha ka politik naduh ba u dang don ha ki jingpule, “I Pa i la pyni ia nga ia ki lynti ban iaid, ngam sngew phylla shuh" u la ong.
Haba la kylli kiei ki nongrim kiba u ieng haba u thmu ban leit sha district council u la ong ba ka nongrim jong u ka dei ban pynskhem ia ki aiñ jong ka District Council ban pynneh pynsah ia ka riti ka dustur.
Haba kylli pat na u bah HDR Lyngdoh kaei kaba pynlong ia u bah jied ia u khun lajong ban ia khun ha kane ka elekshon MDC bad kane ka dei ka daw ba ki kyrtong pyrshah baroh ki kynthah ia u , u bah HDR u la ong “Ki paidbah nongkyrshan jong nga ki jied ia u khun jong nga ban ia khun ha kane ka elekshon, ym dei ma nga ba jied".
Halor ka jingkynthah kiwei pat ki kyrtong ia u-u la ong “Ia u dieng uba mih soh baroh ki kwah ban kawang".
Halor ka jingrisaiñ noh jong u kum u MDC, u la ong ba u leit sha ing dorbar ban thaw-aiñ bad haba la thaw ia ka aiñ hap ban bud ryntih katkum kata ka aiñ ba u la thaw na bynta ka bit ka biang jong ki paidbah.
Shillong, 25naiwieng:U Chief Executive Member ka KHADC uba dei ruh u nongialam ka PDF u bah Pynshngaiñ N Syiem – u MLA ka Mawsynram konstitwensi uba la shah sospon ha ka seng Congress ryngkat kiwei pat ki kynhun MDC jong u mynta ki la thaw ia ka kynhun kaba la tip kum ka ‘Campaign for Change’ bad mynta hi ka sngi u la plie ia ka website jong katei ka kynhun ka ‘www.
campaignfor change.
org.
in’.
ia katei ka kynhun yn khlieh da u Jana Kharier kum u chairman.
Ki MDC kiba donlang ha katei ka kynhun ki kynthup ia u bah L.
G Nongsiej –Chairman ka KHADC, u bah Banteidor Lyngdoh-EM, u bah Hadrian Lyngdoh-EM, Morningstar Mawsor, u bah Latiplang Kharkongor, u bah Victor Rani.
Ha ka jingialang kaba la long mynta ka sngi ha ophis u bah Pynshngaiñ ha Nongrim hills, Shillong ki la don kumba 35 haduh 40 ngut ki riew rangbah kiba la wan na ki dong ki shnong bapher bapher kynthup u Rangbah shnong ka Nongthymmai –Lawjynriew u bah Emlang Lytan.
Katei ka kynhun kan leit ban ialap kylleng ka ri Khasi Jaintia ia kiba bun ki mat halor ka jingdonkam ban wanrah jingkylla ha kane ka jylla da kaba pyni ia ki polisi treikam bapher bapher ki ban plie lad plie lynti ia ki samla ha ka iohkam iohjam, ka ioh ka kot bad kiwei pat.
U bah Pynshngaiñ haba kren sha ki lad khubor u la ong ba katei ka Campaign for Change kan dei ka lad na bynta ki samla bad ki riew sainpyrthei ba kin wan ha kajuh ka rynsan ban ia kren na ka bynta ki ishu jong ka jylla.
U la ong ba kan pynlong jingialang paidbah ha kylleng ki jaka jong ka jylla bad kan don ka jingiaphylliewjingmut bad ki nongshong shnong bad kan pynleit jingmut bha ruh ha ki social media ban ailad ia ki paidbah ba kin ai jingmut ia ki mat kiba donkam bad ka la buh por ruh 3 bnai ban pynkhreh ia ki polisi jong ka ban pyni sha ki paidbah.
Ka thong jong katei ka Campaign lane ka jingialap paidbah u la ong ba ka dei ban wanrah ia ka jingsynshar paidbah kaba baroh ki lah ban ia shim bynta lang kaba kin wanrah la ka jong ka polisi kumno ban kyntiew ha ka imlang sahlang, ka ioh ka kot bad kumjuh ruh ha ka saiñpyrthei bad dei hangtei ba ki paidbah ki lah ban jied ia u nongialam jong ki uba lah ban trei ia ki kam bad uba lah ban thaw ia ki polisi treikam.
U la ong ba katei ka kynhun kan dei ruh ka map ka ban pyni lynti ia u ha ki sngi ki ban sa wan, “Kane ka kynhun kan pyni dak ia ngi , kaei ka jingpyrkhat na bynta ka por ban sa wan.
Mynta ngim pat pyrkhat ban thaw seng saiñpyrthei" u la ong.
U la kyntu ruh ia ki seng sainpyrthei ha ka jylla ba ha ka elekshon 2018 ki Party ki dei ban sei shuwa ia u nongialam jong ki-u dei uba kumno bad sa leit pan jingkyrshan na u paidbah.
“Ka la dei ka por ia ki nongialam seng sainpyrthei ban sei lypa uba kumno u nongialam jong ki khnang ba ki paidbah ki lah ban bishar bniah shuwa ba kin rai hano kin aiti ban ialam ia ka jylla" u la ong biang.
U la kdew ia ka jingeh ba ki paidbah ki ia kynduh ha kine ki sngi kum ka jingshah tih dewiong , kam rangbah shnong bad kiwei bad katei u la kynnoh ba ka dei namarba ka sorkar jylla kam shym la thaw ia ki aiñ kiba biang.
Shillong, 25 Naiwieng:U General Secretary ka UDP u Bah Jemino Mawthoh u la ong ba ka jingkren jong u President u Dr Donkupar Roy ba ka sorkar pdeng NDA kam nym tih uranium shuh ha  kane ka jylla, ka dei ka jingkren na ka jingtip bad ka jingsngewthuh jongu kum u nongialam ba la rim bha ha ka jylla.
Haba twad jingmut halor kane myta ka sngi, u Bah Mawthoh u la ong, “Na ka liang ka party bad ma u, kum u general secretary um pat don jingtip halor kane, hynrei lehse na ka liang  u Dr Don, u lah ban don ka jingtip kaba kham biang",.
Ha ka jingialang ha ka sngi Nyngkong ha Smit, u Dr Donkupar u la ong ba ka sorkar NDA kam don jingthmu shuh ban tih uranium ha kane ka jylla Meghalaya, bad kane ka jingkren jongu, ka la pynmih bun ki jingpynrem na ki kynhun sengbhalang, ki seng sain pyrthei, ba ka dei tangka jingkren politik.
“Na ka liang ka party, kumba ka la ju ieng naduh mynshwa, ka nongrim jongka kam pat kylla ban pyrshah ia ka jingtih uranium ha kane ka jylla", la ong u Bah Mawthoh bad bynrap,  ka party kam pat don kano kano ka jingiakren halor kane.
U la ong ba um pat ioh iakren ia u President ka UDP halor kane ka kam ban ioh jingshai kham bha hynrei kaei kaba la paw ha ki lad pathai khubor, ka dei ka jingkren na ka jingtip bad ka jingsngewthuh jongu shimet, kaba u lah ban kham tip kum u nongialam ba la kham rangbah ka jylla.
Ha kawei ka liang u general secretary ka UDP u la ong ba ka NPP ka la rai ban ai ia ka jingkyrshan ia u kyrtong ka UDP na Rambrai konstitwensi ha kane ka elekshon MDC shiteng samoi.
Ka UDP ka la pynieng ia u Bah Morningstar Tympuin ha kane ka kynti.
Jowai, 25 Naiwieng:Ka iakop pynher kali ha Ialong kaba la sdang mynta ka sngi ka la long kaba shongshit bha ha kaba haduh 33 ngut ki nongiashim bynta naduh na Delhi, Arunachal, Nagaland bad Assam nalor ki Khasi bad Jaintia ki la wan ban iashim bynta ha katei k jingiakop pynher kali ia kaba la pynlong ha ka shnong Ialong, ka shong kaba la tip kum ka Rural Tourism Village.
Ia kane ka iakop niah kali la pynbit pynbiang da ka East Jaintia Adventure and Moto Sports Association (EJAMSA) bad ka jingthmu ka long ban kyntiew ia ki kam jngoh kai pyrthei ha katei ka shnong bad kumjuh ruh ban ialap paidbah ha ka jingiadei bad ka rukom niah kali ban lait na ki jingjia aksiden.
Ka khusnam ha kane ka jingiakop ka long 50 hajar, 30 hajar bad 20 hajar tyngka ha ki lai kynhun kiba kynthup ia ka kynhun SUV, ka kynhun kaba 1300 CC sha neng bad 1300 CC shapoh nalor ki Trophy bad Syrnod (Certificates).
U ma Sambha Mallang (Wahlang) u la iathuh ba kum kane ka jingiakop la pynlong bunsien ha East Jaintia Hills ha ka thain Sutnga hynrei kane kadei ka sien nyngkong eh ha West Jaintia Hills.
U la ong ba kane ka jingiakop kan kyntiew ia ki kam jngoh kai pyrthei, kan iarap ruh ban pynshlur ia ki samla ka Jaintia Hills bad ha kajuh ka por ka long ruh ka jingialap na ka bynta ban long phikir bha ha kaba niah kali khnang ban lait na kino kino ki jingaksiden.
Ki la don haduh 33 ngut ki nongniah kali ba shyrkhei ki la wan iashim bynta kynthup ruh ia u Amanpreet Ahluwalia uba na Delhi uba la ju ioh bat teng ruh kum u National Champion lane u nongjop hapoh ka ri India.
Haba kren bad u Rupang, u Ahluwalia u la iaroh ia ka jaka kaba la pynlong ia kane ka jingiakop ha kaba u la ong, “Nga la don mynta la 16 snem ha kane ka kam ban leit iakop kylleng hynrei kane ka jaka ka long kaba itynnad shisha bad ka rukom pyniaid ruh ka long kaba biang bha.
U la iaroh ia ki nongpyniaid kane ka jingiakop.
Kane ka jingiakop kan kut lashai kasngi Saitjain bad haba plie ia ka mynta ka sngi, ka BDO jong ka Thadlaskein Block ka kong B Blah ka la long ka kongsan ha ryngkat ka jingiadonlang ki rangbah na ka shnong Ialong kynthup ia u Rangbah Shnong u ma Bishar Shylla bad u Elnathan Pale.
Jowai, 25 Naiwieng:Sa uwei pat u kyrtong ban iakhun ia ka Election Shiteng Samai na War East Constituency u la wan ban thep kyrteng mynta ka sngi ha ka Returning Officer, Amlarem Civil Sub-Division.
Utei uba la thep kyrteng mynta ka sngi u dei u kyrtong Shimet, u ma Losing Lakuna uba dei ruh u kyrtong uba ioh ia ka jingkyrshan u MLA ka thain u ma Stephanson Mukhim uba la iehnoh ia ka kam ar maloi kum u MDC bad MLA.
Utei u Kyrtong udei ruh uba la ju ia khun teng ia ka Election MDC ha ki snem ba la leit noh bad u dei u nongshong shnong ka shnong Syndai, Amlarem Sub-Division.
Shillong, 25naiwieng:Ka KSU Upper Shillong Circle hapoh ka jingialam u samla Shngainlang Sohkhlet President ki la ia kynduh ia u DC halor ka jing pynduh ia ka umphiang sharak mynta lah 2bnai tam sha ka thain Upper Shillong.
Ha katei ka jingiakynduh u DC u la ong sha ki ba la dep pyllait ha u bnai ba la dep.
Shillong, 25 Naiwieng:Ka kynhun jong ki nongdie madan ha surok na thain Eva Vidoe ter ter shaduh jan Stand jeep, kila shah rat naphang mynta ka sngi ha ka bor jong ka Shillong Municipal Board (SMB) halor ka nongrim ba la mih ha hukum na ka Kashari High Court ka Meghalaya bym shah shuh ban die madan.
Hynrei mar ia shah kyndang, kine ki nongdie madan kila leit wut sha ophis ka KHADC hadien ba u Syiem ka Hima Mylliem u la kyntait bym bna eiei ia kane ka jingshah kyndang jongki bad um treh ban tuklar, watla ki ju siew khajna T.
10 man ka sngi.
Haba kren sha ki nongthoh hadien ba la iakynduh ia u EM ka khaii pateng u Bah Antonio War mynta ka sngi, u Bah Goldy Warjri u la ong ba kine ki nongdie madan ki dei ba la shong da ki snem bad ki ju siew khajna sha u Syiem man ka sngi nalor ka bai musur kaba T.
50 shi snem, hynrei haba wan shah kyndang ha ka bor jong ka sorkar, u Syiem ula kyntait ban tuklar.
“Ngi la iakynduh ia u Syiem hynrei u la ong ba um bna eiei ia kane bad ngi la wan iakynduh noh ia u EM ka KHADC u Bah Antonio", la ong u Bah Warjri.
U la ong ba ha kane ka jingiakren bad u EM, ula buh sngi ban don ka jingialang hapdeng ki nongdie madan, ka seng ki nongiew bad ka Hima Mylliem ha ka 29 tarik Naiwieng por 3 baje janmiet.
U la ong ba ia mynta kim nym pat leit shong biang ha katei ka jaka bad kin ap shwa hadien katto katne sngi.
Katkum ka jingiathuh jong u Bah Warjri, kine kiba shong madan kim dei kiba la ioh jingbit ne ai bor da ka Hima Mylliem hynrei ka jingshim khajna kaba man ka sngi, ka long kumba ka Hima ka ithuh ia ki ban shong die madan.
Ha kawei ka liang, ki lynti ki syngkieng naduh Motphran haduh thain Khyndai Lad ki la kylluid mynta hadien ba ki pulit bad ka Municipal kila kyndang hadien ba la ioh ia ka hukum naka Kashari Meghalaya High Court.
Shillong, 28 Naiwieng:Ka Khasi Student Union Western Border Area Circle, North Khasi Hills hapoh ka jingialam jong u President Bah Recieved Pator lem ki dkhot ka seng ha ka 22 tarik mynta u bnai ka la leit ki la lap ba ki kor tyllait maw bad ki parmaw ba don hapoh Jirang khappud bad ka Assam ki dei ki benami, kiba la pyntrei da ki dkhar na Assam ha kyrteng ki Khasi ban pyniaid iew ia u maw bad khyndew sha Assam.
Ka seng ka kyndit ban lap ba katei ka jaka ka la kylla kum karkhana ba la jyllei ki kor tylliat maw palat kumba sanphew tylli, bad ki jaka klong maw kiba la bam ia ki lum da ki spah meter bad pynjot ia ka mariang bad ki jaka rep ba marjan.
“Ha ka jingjurip la lap ban ba ym don uwei ruh u Khasi ba trei ha ki jaka tih maw ne ba pyniaid ia ka kam bad baroh ki dei ki dkhar kiba trei bylla bad pyniaid ia ki kam" la bynrap u bah Pator da kaba ong “ka long ka jingma ia ka thain ba ki khar Bangladesh ne kiwei ki kynhun runar ki lah ban pynlong ktem da kaba wan bylla ban rieh tngen, namar ym don ba peit ki wan ki leit shaei lane ki don ne em ki kot don sla ban pynshisha kum ki nongshong shnong ka ri.
Ka seng, ka la lap ruh ba ki dkhar kiba ha ki karkhana tylliat maw bad par maw kim don satia ia ki kot ki sla kum ka trading license, labour license kumba leh ia kiwei haba ki wan bylla hapoh u pud u sam jong ka District Council.
U Bah Pator ula kyntu ia ka District Council bad ka tnad forest ka jylla ban jurip ba kyrpang ia katei ka thain bad ban khang noh mardor ia kito ki bym don ki kot ki sla ba biang, bad dei ban mana ba kim bit shna iing ban shong ban sah namar lada ai lad kin long trai shnong hadien bad kam trai ia ki jaka ka Meghalaya.
Shillong, 28 Naiwieng:Hadien ba la ioh jingtip kaba paka ki pulit Special Force-10 commandos ka East Garo Hills ki la leit khynra ia ka ktem ka GNLA , ki pulit ki la ioh kurup bun bah ki tiar siat.
Katei ka la jia ha ka shnong Gongre, ki pulit ki la ioh 245 tylli ki kuli AK bad 45 book ka shithi dawa pisa ka GNLA.
Hadien ba la wanphai na katei ka jaka, ka la don ka jingiather kuli hapdeng ki lehnoh GNLA bad ki pulit ha Darimgre kaba hap hapoh Williamnagar Police Station, ha kaba ki lehnoh ki la ap thap ban shut her kuli kynsan sha ki pulit, ha katei ka jingjia ym don jingmynsaw.
Lah ban pynkyn-maw ba ha ka taiew ba la dep u Ruga T Sangma, u dkhot ka GNLA uba iajan bha bad u khliehduh jong ka Sohan D Shira u la kyllon iap ha ka jing-synreit kuli ki pulit hajan ka shnong Songma Adugre, sha shilliang ka wan Simsang ha East Garo Hills.
Shillong,28 Naiwieng:Lashai ka sngi ka 29 tarik u naiwieng ka KHNAM kan pynbam smai ia ki kyrtong jong ka ki ban ia khun ha kane ka elekshon shiteng samoi ba kin ym phet seng kumba la ju leh kiwei pat tang mar ia jop elekshon.
Ha East Khasi Hills ka KHNAM ka don 2 ngut ki kyrtong kata ha Laban-Mawprem konstitwensi u bah Bankhraw Kharbuli bad ha Nongkrem konstitwensi u bah Edar Nongbri, katei ka jingpynbam smai kan long ha u Mot Soso Tham ba don ha State Central Library.
Lah ban pynkynmaw ba ka KHNAM ka la leh kumjuh shuwa ka MDC 2014 ruh ha kaba ka la pynbam smai ia ki kyrtong MDC jong ka ba kim dei ban phet seng hadien ba la jop ia ka elekshon hynrei tang hadien shisnem tam ar ngut ki MDC jong ka ki la phet seng noh bad kitei ki dei u bah Process T Sawkmie bad u bah Latiplang Kharkongor, u bah Sawkmie u la phet sha ka seng Congress katba u bah Latiplang pat um pat pyniasoh bad kano kano ka seng saiñ pyrthei.
Shillong,28 Naiwieng:U MLA ka 19th Shillong South konsti-twensi u bah Sanbor Shullai u la ong ba mynta ka kynti ha ka elekshon MDC shiteng samoi na Laban –Mawprem konsti-twensi ka seng NCP kan jop kham bun ban ia kaba u jop ma u ha ka elekshon MDC ba la dep.
U la iathuh ba ha ka elekshon ba la dep u tam kumba ar hajar tam, hynrei ha kane ka kynti mynta u kyrtong katei ka seng u ba Ricky Shullai uba dei ruh u pyrsa kur jong u, un tam palat ia katei.
U bah Sanbor u la ong ba ha Laban-Mawprem ki don 11 hajar ar spah tam ki nongthep vote mynta ka kynti.
Lah ban kdew ba don 6 ngut ki kyrtong ki ban ia khun na katei ka konstitwensi bad kitei kin kynthup ia u bah Ricky Shullai ka NCP, Banrikupar Wahlang ka HSPDP, Bankhraw Kharbuli ka KHNAM, Fedrick Lynshiang ka UDP, u bah Alowis Dohtdong kyrtong shimet bad u bah Hubert Marbaniang u kyrtong ka BJP.
Shillong,28 Naiwieng:Ka BJP ka la sdang ban rung sha manla ki kyndong kynshrot jong ka Sohra bad Shella konstitwensi ban pynshai paidbah ia ka nongrim jong katei ka seng bad kumjuh ruh ia ki skhim ka sorkar pdeng ki ba dei ban poi sha u paidbah.
Ha kine ki khyndiat sngi ka la don ka jingialang pynshai jong katei ka seng ha Pdeng Shnong, Sohra.
La pynshai paidbah shaphang ki skhim ka sorkar pdeng da u President jong ka BJP East Khasi Hills u bah Babul Suting, ha ryngkat ka jingdonlang u Organiser katei ka seng ha Shella konstitwensi u ba Jropsing Nongkhlaw, u President ka Shella Mandal u bah Tolmolin Yadborn, la pyniaid ia ka jingialang da u President jong ka Sohra Mandal u bah P.
Nongrum.
Katkum ka jingiathuh ki nongialam katei ka seng ki la ong ba katba mih ki sngi ki nangbun ki paidbah ha kitei ki ar tylli ki konstitwensi kiba leit ia soh sha katei ka seng bad ka jingpynrung dkhot ka dang iaid shaid shaid bad kan long ruh ka jingpynkhreh na ka bynta ka elekshon MLA 2018.
Shillong, 28 Naiwieng:Mynta ka sngi ka dei ka sngi ba khadduh ia ki kyrtong kiba kwah ban ia khun ha ka elekshon shiteng samoi ban thep kyrteng bad haduh ba kut ka por 3 baje ym shym don shuh ki kyrtong ki ba wan thep kyrteng lait noh na ki 16 ngut ha ki lai tylli ki konstitwensi bad la pyndep syndon mynta ka sngi ban khmih bniah ia ki kot ki sla jong ki kyrtong baroh bad hadien ba la dep ban peit bniah ym don uwei ruh u kyrtong u ban shah kyntait bad baroh ki lah ban ia khun ha katei ka elekshon.
Lashai ka sngi pat kan dei ka sngi ba la ailad ia ki kyrtong kiba kwah ban weng kyrteng noh ia lade na katei ka elekshon shiteng samoi.
Ki kyrtong kiba la dep thep kyrteng ki la poi lut mynta ka sngi sha ophis u Deputy Commissioner ka East Khasi Hills ban ia bishar bniah ia ki kot ki sla jong ki.
Shillong,28 Naiwieng:Ki samla pule Aiñ ki la byrngem ia khih ban pyrshah ia ka skulbah NEHU namarba kam sngap ia ki jingdawa jong ki bad kane ka jingbyrngem jong ki ka dei hadien ba la kut noh ka por ba ki la buh ia katei ka skulbah kata 15 sngi.
U President ka Student Bar Association u Peter A Dohkrut haba kren sha ki nongthohkhubor mynta ka sngi u la ong ba ka NEHU kam sngap ia ka jingdawa jong ki halor ki jingeh ba ki samla pule aiñ jong ka NEHU bad kiwei pat ki kolej ba ia soh bad ka kum ka jingpynslem ban pynmih ia ka resol, ka jingai mark sha ki samla pule kiba pule ia ka Course LLB kaba 3 snem.
“Ngi la rai ban iaid shakhmat ia ka jingiakhih , ngi la ai ia ki mat jingdawa ha bnai ba al dep ka por ba ngi la uh ka la kut" ong u Peter Dohkrut.
U la ong ba ia katei ka mat dei ban shimkhia lang da ka sorkar jylla bad sorkar pdeng, ki mat jingdawa jong ki-ki long ka jingpynslem ia ka resol, ka jingai mark bakla bad ka jingwanrah da ka internal assessment.
U la ong ba ka NEHU ka la pynslem ban pynbna resol la 8 bnai mynta bad katei ka la pynduhnong ia ki naba ym shah ia ki ban ia leh ia ka eksamin ka bar kaba ju pynlong arsien ha ka shisnem.
U la ong ba ki samla kiba pule ia katei ka Course ba lai snem ki shem jingeh ban ioh 60 mark.
U la ong ba mynshem snem tang 2 ngut ki samla na ki 109 ngut ki samla jong ka Shillong Law College ki la lah ia ka 6th Semester kaba mut 99.
8 na ki la pynbna ba ki pheil.
Hynrei hadien la lap lyngba ka RTI ba la shu ai mark antad bad kyllum ia baroh khlem da bishar bha ha kaba kiba thoh ia ka jubab ba dei ruh la ai kumjuh ka mark bad ki bym thoh bha.
U la ong ruh ba ia ka jingai mark ha ka internal assessment la dei ban ai kumba ka NEHU ka ju ai ha kiwei pat ki eksamin jong ka hynrei ki shym ioh ia katei ka mark kaba 40 na ka shispah.
“Ka sorkar jylla ruh kam leh eiei" u la ong biang bad u la byrngem ruh ban leit rah ia katei ka mat sha ka myntri jong ka Higher and Technical kong Roshan Warjri.
U la ong ruh ba ka SBA kan ia treilang bad ki samla ba pule aiñ ha Jowai Law College, West Jaintia Hills bad Tura Law College, West Garo Hills, kiba ia kynduhlang ia katei ka jingeh.
Shillong,28 Naiwieng:Ka Meghalaya Electronic Media Association (MEMA) ka la pynrem jur halor ka jingshah thombor u nongthohkhubor na ri lum Garo u Biplab Dey, kaba la jia hajan Damra -Goalpara, Assam ha ka 26 tarik mynta u bnai ha ki khyrdop khrong khajna be-aiñ.
Ka kyrwoh na u President MEMA u bah Kyrmen Uriah u la kyntu ia u myntri rangbah ka jylla Assam kumjuh ruh ia u myntri kam pohing katei ka jylla ban pynshito ia kitei ki briew kiba donkti.
Ka la pynkynmaw ruh ia ka sorkar Meghalaya ba ka dei ban pyntreikam noh ia ka Risk Insurance Schme ia ki nongthohkhubor.
Shillong,28 Naiwieng:Ha ka 26 tarik mynta u bnai ha ka por 3:15 baje janmiet uwei u shipai Assam Rifles uba la tip kyrteng kum P.
K Jamatia (38 snem karta), u la hap ha riat ha ka shnong Laitlum, Smit katba u da ng leit jngohkai pyng-ngad ha katei ka jaka.
La post mortem ia ka metiap jong u ha Civil Hospital, Shillong.
Shillong, 28 Naiwieng:U President ka MPCC u Bah DD Lapang um treh ban kren eiei halor ka jingpynlait paidbah u Bah Pynshngain N Syiem ia ka Campaign for Change (CFC), kaba long shi bynta na ka jingmait lynti ban lum ia ka sur jong ki paidbah.
Haba twad jingmut mynta ka sngi ha ka por ba ki Congress ki dang pynlong ia ka jingiakhih pyrshah ia ka jingpynduh iaka lut T.
500 bad T.
1000, u Bah Lapang ula ong, “Ngam kwah ban kynthoh eiei halor kata".
U Bah Pynshngain uba shah sospon ar snem ha ka MPCC ha une u bnai ba la dep, ha kane ka sngi Thohdieng u la pynlait paidbah ia ka rynsan kaba u la ai kyrteng, Campaign for Change, bad u la ai ksai ba kan dei ka lynti wat ban sei syndon ia ka seng sain pyrthei kaba thymmai.
U Bah Pynshngianlang uba long u Chief Executive Member ka KHADC u la ong ba kane ka dei ka kynhun iamir jingmut ia ki paidbah ka jylla mynta, kiba don ha pdeng ka jinglynga kaba khraw shano ban phai bad shno ban leit.
Kane ka jingkynhun mynta ka pan jingmut na ki paidbah, halor kiba bun ki bynta la ka long ha ka sainpyrthei, ha ka imlang sahlang bad ka khaii pateng.
Ki briew ki lah ban ai ia ki jingmut ki jong ki sha kane ka kynhun da kaba phah ia ki jingthoh lane ki lah ban leit ban ia kynduh hapoh ka ophis jong kane ka kynhun ha Nongrim Hills Shillong.
Kane ka kynhun ‘Campaign for Change’ mynta kan shim ia baroh ki lad ki lynti ban pynpoi sha ki paidbah ia ka jingmut jong kane ka kynhun, da kaba thoh lyngbaki lad pathai khubor, ki jingialang paidbah bad kiwei kiwei ki lad ki lynti ban pynpoi ia kaei kaba ki thmu sha ki paidbah.
Ki paidbah ki lah ban ia jingmut sha kane ka kynhun da ki jingthoh ne da kano kano ka rukom ha kaba ia dei bad ki mat bapher bapher kaba ki sngew ba ki sorkar ha ki snem kiban wan ki hap ban leh na ka bynta jong ki paidbah, la ka long ha ka ioh kam ioh jam, ka rep ka riang ka khaii pateng bad ha ka synsahr khadar.
Shillong,28 Naiwieng:Mynta ka sngi ka la don ka jingialang paidbah ka seng Congress ha Smit, ban ialap elekshon na ka bynta u kyrtong katei ka seng u bah Lambor Nongrum u ban ia khun ha kane ka elekshon MDC shiteng samoi ka ban long ha ka 13 tarik u nohprah na Nongkrem konstitwen-si.
Ha katei ka jingialang ki nongialam ka seng Congress kiba la kren ki long u bah Kennedy Khyriem, MLA ka Mawphlang, u bah John F Kharshiing President ka Nongkrem Block Congress , u bah S.
J Khongiong General Secretary ka District Congress Committee bad kiwei pat ki nongialam jong katei ka seng.
Ha katei ka jingialang ka seng Congress ka la kren khamjem ia ka HSPDP hynrei ka sangah tyngeh ia u kyrtong ka UDP u bah H.
S Shylla.
Kim kynthoh eiei ia ka HSPDP namar ba ki shim ba ka kham jynsur mynsiem ia ki kam ba leh ka sorkar kum ka jingkyntur pud ka MUDA, ka aiñ shongkha shongman.
Katba ki la ther tyngeh pat ia u bah Shylla halor ka aiñ shongkha shongman kaba u la wanrah ka District Council mynba u dang long kum u CEM.
Ki la kynnoh ba katei ka aiñ ba u bah Shylla u la wanrah kaba la ong ba ym lah ban khein khasi ia u trai muluk uba shim jait na u kpa bad dei ban pynduh ia ka jinglong riewlum jong u ha kaba ki la kynnoh ba u bah Shylla u kwah ba lada u khasi u shongkha ia ka khasi bad lada ki ai jait ia ki khun jong ki sha u kpa ym dei ban ithuh ia ki kum ki khasi.
Ki nongkren ki la kynnoh ba ka jingwanrah u bah Shylla ia katei ka aiñ ka dei namar ki daw shimet kiba u ia tyngkhuh bad u Waibha Kyndiah u khun jong u bah P.
R Kyndiah uba ia khun pyrshah ia u ha katei ka por.
Shuh shuh ki la kynnoh ba u bah Shylla u kwah ban leit phai biang sha District Council khnang ban ioh pynkhyllem CEM bad ban wanrah da ka EC ba thymmai kaba un bat hi kum u CEM, bad hadien ba la ioh ia katei ka kyrdan un sa ailad ban tih ia u Uranium.
Shillong, 29 Naiwieng:Ka Jaintia Students’ Union (JSU) kum shi bynta ban buddien iaka jingpyntreikam ia ka Community College hapoh ka shnong Wahiajer ia kaba la tip baroh shi katta kum ka NEHU Compus, haka 25 tarik mynta u bnai kala ia kynduh ia u prof.
H Lamin u ba long ruh kum u Pro VC ka Skulbah NEHU bad ha kajuh ka por u ba long ruh u Chairman jong ka Task Force Committee, ka Cmmittee ka ban peit bniah ia ka jingiaid beit kane ka Community college ha Wahiajer west Jaintia Hills.
Ha kane ka sngi ka JSU kala pynkup burom ruh ia u Pro.
H.
Lamin halor ka jingioh ka jongu ban bat iaka kyrdan Pro.
VC hapoh kane ka skulbah kumba la katto katne por.
Ha ka jingia kren bad u Pro.
VC ha kane ka sngi hapoh ka kamra treikam jong u ha kaba iadei bad ka Community College ha Wahiajer, na ka liang jongu u la kular ban shimkhia bha kumba la pynkit ha u iaka bor kum u Chairman ban peit na ka bynta ka jingiaidsted ki kam ha kaban tei ia kane ka College.
Shillong, 29 Naiwieng:Ka All Meghalaya Dancers Association ha ryngkat ka Rngaid Development Society ki la rai ban pynkynriah shwa ia ka South West Got talent na ki daw bym lah kiar bad kan sa pynbna biang pat ha u bnai Kyllalyngkot ban pynlong ia ka Semi Final bad ia ka Final, na ka liang ka AMDA ryngkat ka RDS ka pyntip sha baroh kito ki nongiashim bynta.
Ha kajuh ka por ka AMDA, RDS ka pyntip ruh sha ki paidbah nongshong shnong jong ka South West ba ka kynhun ‘Thy Miracle’ Choice kaba la ia shim bynta ha ka South West Got Talent Audition kan nangap sa iaka result ban leit mih khmat ha Kolkata bad Mumbai bad ka la ioh ruh iaka syrnod naka Rising Star kum ka jingpynshisha.
Kane ka long katkum ka kyrwoh khubor na u Organising Secretary AMDA Bah Denny Rynjah bad President Rngaid Development Society Bah Ialam Rngaid.
Shillong, 29 Naiwieng:Ka BJYM Mehalaya ka la pynrem jur ia ka jingsmat jong ki nongialam ka Congress ban mih madan ban pyrshah ia ka jingpynduh u Myntri Rangbahduh ka ri Narendra Modi ia ka pisa tuh, pisa thok, bad ka thalain ba kim ju mih madan satia na ka bynta ki mat ban myntoi ka jaitbynriew.
Haba kren hynne ka sngi halor ka jingiakhih jong ki Congress, u President ka BJYM u Bah Egenstar Kurkalang u la ong ba ka jingmih paidbah ki heh Congress na Meghalaya kiba kynnoh ba ka ktah ia ka pla tyngka jong ki baduk ba rangli, ka dei tang ka kam pynthame paidbah hynrei ka jingshisha baroh ka long ba ka ktah ia ka pdok tyngka jong kitei ki heh spah ka Congress kiba long ki nongthawaiñ ha ka jylla.
U Bah Egenstar u la ong ba ka jingpyrshah ki nongialam Congress Meghalaya halor katei ka rai u Modi ka pyni sha ka pyrthei ba ki dei kiba ki rhah pisa, katba lada don ki ishu jong ka jaidbynriew khamtam eh ia ka ishu jong ki trai ri trai muluk, kitei ki heh Congress ki shong iing khop khop bad kim ju mih sha madan ban pyrshah lang.
“Kane ka pyni shai kdar ba tang namar ka pisa ba ki la buhrieh ha ki iing ki sem jong ki bad mynta kim lah shuh ban pyniaid iew ia kata ka pisa hadien ba u Myntri Rangbahduh ka Ri u la pynmih ia ka hukum ban khang noh ia ki lut tyngka ba T.
500 bad T.
1000 barim ba ki sa mih madan, da kaba ki kynnoh ba ka dei ka pisa jong kiba duk", la ong u Bah Egenstar.
U la kynnoh ba imat namar ba ki MLA/myntrti ka Congress kim lah shuh ban pyniaid iew ha ki kudam ba la buhrieh baroh shi katta bad shaei kin leit bret noh ia ki, ka la pynlynga ia ki kat haduh ba kin da mih madan ha ka 28 tarik Naiwieng ha jaka ieng kali ha Dhanketi, khnang ba kin ioh jingkyrshan na ki paidbah bad pynthame ia kiba duk ba suk.
“Lada kam dei kumta balei ia ki ishu jong ka jaidbynriew khamtam ha u pud u sam bad ha ka jingshah khñiot beiñ ki nongshong shnong ha ki bor nongwei ba kim ju saham shi kyntien bad ki MLA Congress ka jylla ki long pynban ki nongpeitkai", la ong u President ka BJYM.
U la ong ba ka jingleh u Myntri Rangbahduh ka Ri India, ka long ban rat dyngkhong ia ki kam bamsap bad ha ka jingshisha hi ruh, ka dei ia ka sorkar jylla ba la khlieh da ka sorkar Congress ba ki dei ban ai jingkyrshan bapura halor kane, khnang ban pyllait ia ka jylla na ki kam bamsap bampong, pynban kitei ki nongialam ha ka liang synshar ki mih madan kaba kane baroh ka dei ba ka la ktah ia ka pdok bamsap jong ki bad donkam ruh ba ki paidbah kin sngewthuh balei kine ki MLA Congress ki mih madan katba ha kiwei ki ishu kiba ktah ia ka ri bad ka jaidbynriew pat kim nud ban mih madan.
Lah ban kdew ba hynnin ka sngi, ki dkhot ka Congress hapoh ka jingialam u president ka MPCC u Bah DD Lapang ki la pynlong ia ka jingialum lang khrui ha jaka ieng kali ha Dhankheti ban pynpaw ia ka jingpyrshah ia ka rai jong u Modi ban pynduh ia ka pisa lut 500 bad 1000 da kaba ai daw, ba ka ktah ia ki paidbah baduk.
Shillong, 28 Naiwieng:Katba ka Congress ka pynlong ia ka jingialang ha jaka ieng kali ha Dhankheti ban pyrshah ia ka jingpynduh noh ia ka lut pisa T.
1000 bad T.
500, ka BJYM Meghalaya pat ka kyrshan da kaba sieh poster ha man ki jaka ha ka nongbah Shillong.
Ki dkhot ka Congress ba la donlang ki nongialam naduh u President ka MPCC bah DD Lapang ki la ialum khrui ha ha jaka ieng kali ha Dhankheti mynta ka sngi ban pynrem jur ia ka jingle ka sorkar NDA ba ialam da u Myntri Rang-bah duh ka ri u Narendra Modi ban pynduh kynsan ia ki lut pisa hynrei ka BJYM ka la leit ban kyr-shan ia u Myntri Rangbah duh da kaba sieh da ki lama bad poster ha kylleng ki jaka jong ka nongbah Shillong kum ha Mot-phran, Khyndai bad kiwei ki jaka paidbah.
“Ma ki (Congress), ki pyrshah, ngi kyrshan bad ngi la pynlong ia ka jingsieh lama, poster ha kylleng ki jaka ha ka nongbah kum ha Motphran, Khyndai Lad", la ong u President ka BJYM u Bah Egenstar Kurklang haba iakren hynne ka sngi.
U la ong ba ka BJYM ka la kyrshan ia kane ka sienjam jong u Myntri Rangbahduh ban rat dyngkhong ia ki pisa tuh, pisa thok bad ki kam bymman ha ka ri, kaba dei ka thong jong ka BJP haba ka pan ia ka bor na u paidbah ka ri.
U Bah Lapang haba kren mynta ka sngi ha ka jingialam jong ki dkhot ka party, u la pynrem jur ia kane ka jingle ka sorkar NDA da kaba u la ong, “Ka dei ka jingleh khlem da pyrkhat ia u luk u lak shwa ban leh ia ka".
Ha kawei ka liang, wat la ka jingkhot ia ka jingkhih ha baroh kawei ka da ki seng sain pyrthei ba don ha ka liang pyrshah, pynban la iohi ba kam don satia kano kano ka jingktah ia ka iew ka hat, ka leit ka wan, ki ophis sorkar bad baroh ki iaid kumba ju long man ka sngi.
Ha katei ka jingialum lang, ki nongialam ka seng bad ki dkhot jong ka, kiba don kumba 100 ngut eiei ha ka jingiakhih jong ki mynta ka sngi ha Parking Lot, Dhanketi ki la pyrta pynrem ia u myntri rangbah duh ka ri u Narendra Modi bad ki la ra ruh ia ki ki pla kad thoh pynrem ia u Modi.
Ki la thoh ki jingthoh ha ka ktien phareng kaba ki ong tang ka jingpynsaja suda ym don jingphoida bad kiwei kaab la thh kune “Modi down down," “All the pain no real gain," “What about black money abroad? Has Modi forgotten?".
Ki la kren ruh ba ki kyrshan ia ka jingpynduh u Modi ia ki kot 500, 1000 hynrei ki pyrshah pat ia ka jingby lah pyntreikam jong u kaba long pynban tang ka jingpynsaja ia ki paidbah.
Nalor U bah DD Lapang, kiwei kiba don lang ki long U Zenith Sangma, MLA, U Bah AL Hek, U Ma Sniawbhalang Dhar, U Winner Sangma, U Bah Manstudy Nongrem bad shibun ki MDC Congress.
Shillong, 28 Naiwieng:Ka jingiakhih jong ki seng sain pyrthei ba don ha ka liang pyrshah ia ka jingpynduh noh ia ki lut tyngka T.
1000 bad T.
500 ka sorkar NDA ba ialam da u Myntri Rangbahduh ka ri u Narendra Modi, kam don satia kano kano ka jingktah ha kane ka Jylla lait noh tang ka jingialum khrui jong ki dkhot ka Meghalaya Congress ha jaka ieng kali ha Dhankheti, Shillong.
Ha ka jingshisha ki seng sain pyrthei ba don ha liangpyrshah, ki la khot pynlong ia ka jingiakhih pyrshah ha India baroh kawei ban pyrshah ia ka jingpynduh ia ki lut T.
500 bad T.
1000.
Haba kren sha ki nongthoh khubor mynta ka sngi, u President ka MPCC u Bah DD Lapang u la ong ba ka jingpynduh ia ki lut pisa da ka sorkar NDA, ka la ktah jur ia ki paid knup paid trap ha ka ri baroh kawei.
“Ki samla pule, ki kmie kpa ba phah skul ia ki khun kim don pisa shuh ban siew bai skul ban rung skul, ki nongdie nongthied kim don pisa shuh ban iadie iathied ha iew", la ong u bah Lapang bad bynrap, ba kane ka jingleh kyrkieh ka sorkar NDA ka dei ka jingleh bym lah ban pdiang ha kaba la pynmih pynban da ka kot T.
2000 bad pynduh ia ka T.
1000 bad kane ka la ktah ia kiba duk namar ba kim don tyngka ban iabujli haba iadie iathied.
Hynrei ha kajuh ka por, u Bah Lapang u la ong ba ka party kam pyrshah ia ka jingmut ban pynduh ia ka bamsap, pisa tuh bad pisa thok hynrei ka lynti kaba leh kam iadei satia.
U la ong ba u Modi ha ka por elekshon u la kular ban pynduh ia ka bamsap bad ban wanrah biang ia ka pisa ba la buhrieh shabar ri, hynrei mynta ka jingleh jongu, kam iahap ha kaba ym shym la lah ban wanrah ia ki briew nabar ba thep pisa tuh shabar ri.
“Ngin iai pyrta haduh ba ka jingeh jongki paidbah, kan weng ia kane ka jingeh", la ong u Bah Lapang.
“Bun ki nongrep, ki nongpang, ki samla pule, ki kmie kpa bad ki paidbah ki iakynduh jingeh namar ka jingleh ka sorkar NDA," u la ong bad bynrap, wat kiba kyntiew kurim ruh ki hap ban sangeh haduh ba don kiba pyniap ialade.
U la ong ba ka jingiakhih paidbah kan sdang ia ka jingbym ler kane ka sorkar NDA naduh lashai ka sngi ha baroh kawei ka jylla, ban sa pynbud sa sha ki district bad block level committees jong ka party.
U president ka MPCC u la ong ba U Modi u la kular ha ka por elekshon ban wanrah baroh ka pisa ba buhrieh shabar ri ban ai sha baroh ki paidbah, kaba khlem urlong haduh mynta.
Haba kylli kawei ka buit kaba kham biang na ka jingleh jong u Modi, u Bah Lapang u la ong, “Ka pisa tuh ka mut ba ai ba u PM un pyni ia ka jingtreikam jongu hynrei u Modi u la shu pynkylla ia ka lynti jongu.
Ki la leh ia kaba bha hynrei phi pynjynjar ia ki riew paidbah, phi dei ban pynbeit noh ia ka".
Kane ka jingleh ka sorkar ka la pynlong ruh ia ki briew wat ban pyniap ialade, balei, ka dei ban jubab namar ka jingktah kaba jur ia ki paidbah ka ri, la ong u president ka MPCC.
Katba u Zenith Sangma u la kynnoh ba ka sorkar NDA ka la pynkulmar ia ki paidbah.
“Ka dei ka kam leh politik jong ka sorkar NDA ban ialam bakla ia ki paidbah", u la ong.
U la kam ba ka sorkar Congress ka pyrshah ia ka bamsap bad ka la thung ia ka Lokayukta kaba dei kawei ka sienjam ban ialeh pyrshah ia ka bamsap.
Ha kane ki sngi ki don kumba shispah ngut eiei ki dkhot ka Congress kiba ialum ban pynpaw pyrshah ia kane ka jingpynduh pisa ka sorkar NDA kynthup , u myntri sorkar u Zenith Sangma, u Bah Alexander L Hek, u CEM barim ka KHADC u Bah Manstudy Nongrem, u Dy CEM Bah Process T Sawkmie, u CEM barim ka JHADC Bah Andrew Shullai nalor kiwei.
Ki thoh ruh da ki plakad – “Jingpynduh ia ka T.
500 & T.
1000, balei ki riew madan kin jynjar?", “Aiu ki paidbah kin bam – ATM Card?/ pisa plastik?", “Ka India ka donkam ban pynjah ia u Modi (Demodisation)", “Pynjah ia ki ksuid (Demonisation) bad kiwei.
Jowai, 28 Naiwieng:U Returning Officer, ka West Jaintia Hills District mynta ka sngi u la dep ban bishar ia ki 14 tylli ki nomination papers kiba la thep da ki 4 ngut ki kyrtong ki ban iakhun iaka Election Shiteng Samoi na War East Constituency sha iing dorbar ka JHADC.
Haba bishar bniah ia ki kot ki sla jong kitei ki kyrtong ha DC office ha Jowai, ki nongkyrshan jong ki kyrtong bapher bapher ruh ki la wan ban synranlang ia ki.
Na ka liang u DC u la ong ba ha kane ka election shiteng samai ki don katto katne ngut ki polling station kiba lah ban mih jingkulmar ha ka thain Syndai.
Hynrei na ka liang u DC u la ong ba la thung ia uwei u Special Sector Magistrate ha katei ka thain khnang ba ka election kan long kaba iaid beit.
Ha kane ka Election Shiteng Samoi, ki don 4 ngut ki kyrtong kiba kynthup ia u ma Lamdibok Sumer uba dei u CEM barim ka JHADC na ka INC, u ma Losing Lakuna (IND) uba la ju iakhun teng ia ka Election MDC ha ki snem ba la dep bad ar ngut kiba dang thymmai kiba kynthup ia u ma Firstborn Manner u kyrtong na UDP bad u ma Smenlang Kyndait uba dei u kyrtong ka BJP.
Shillong, 29 Naiwieng:Ka dei ka jingjia kaba kham pher ba u juh u briew u pyni ar tylli ki jait ha ki ar tylli ki elekshon, katei ka jia ha Rambrai-Jyrngam konstitwensi ha kaba u kandidet jong ka seng Congress u don ar tylli ki jait –kawei ka dei jait Marbaniang bad kawei pat dei ka jait Leong.
Ha ka elekshon MLA 2013 u kandidet ka seng Congress uba ia khun mynta ha ka elekshon MDC shiteng samoi na katei ka juh ka seng na Rambrai-Jyrngam konstitwensi u la ai kyrteng kum u Kimfa Sidney Marbaniang bad u la ioh 5756 vote –u la shah pynrem ha u bah K.
P Pangniang uba ioh 7625 vote hynrei mynta ka elekshon shiteng samoi pat ka jait jong u ka la kylla bad mynta pat u ai Kimfa Sidney Leong, u la pyni ruh ba u dei u nongshong shnong jong ka shnong Nongkroh, P.
O Nongstoiñ.
Rambrai Syiemship, West Khasi Hills.
Ha Rambrai Jyrngam mynta ki 5 ngut ki kyrtong u bah Morningstar Tympuin ka UDP, u World Champion ka HSPDP, u Kimfa Sidney Leong ka INC, u Denestar Pariong ka BJP.
Shillong, 29 Naiwieng:Ka shim por kumba 5 snem eiei ia ka tnad bording ka jylla ka MeECL ban pynbna ia ka resol ba ka la khot kam ia ki samla kane ka jylla.
Ka MeECL ka la khot kam ia ki samla na bynta ka kam Jugali naduh u bnai nailar jong u snem 2012 bad hadien ba ki samla ki la wan thep kam la pynmareh ia ki ha madan Polo bad la shim ruh ia ka personal interview ha utei u snem.
Hadien katei ka jingiapynmareh ia ki ba bun bah ki samla thep kam ha madan Polo ha u snem 2012 katei ka tnad kam lah pat ban pynmih ia ka resol jong ki samla kiba dei ban ioh kam bad hadien ba la don ki kynhun kiba la leit ban tynruh na ka por sha ka por , katei ka tnad ka la pynbna ia ka resol ha u nailar mynta u snem kaba la shim por kumba 5 snem eiei bad ki don 772 ngut ki samla kiba dei ban ioh kam.
Hadien ba la pynslem ia ka resol kumba 5 snem myntapat ka tnd MeECL ka mlah ban thungkam ia kitei ki 772 ngut kaba haduh mynta ruh kaba la iaid kumba 5 bnai kim pat ioh ia ka appointment , la kular ha ki ban thungkam ha ki lai bynta kata phase I, II bad III hynrei haduh mynta ym pat lah thungkam.
Halor katei ka bynta ka KHNAM state Youth Wing ka la leit ia kynduh mynta ka sngi ia u myntri ka tnad bording u bah Sniawbhalang Dhar bad ka la ai ruh da ka jingthoh sha u.
Ha katei ka jingthoh ka KHNAM ka la ong ba katkum ki kyndon aiñ jong ka sorkar ka kyrteng jong kito kiba mih ha ka merit list kum ki nongioh kam kan neh tang shisnem bad lada jia ba kim ioh appointment ka mut ka la kut noh.
Katei ka seng ka la dawa ban thungkam noh ia kitei ki Jugali namarba kumba ka long mynta ka por ka la iaid 5 bnai bad lada jia ba ka shisnem kan kut kan buh jingeh ia ki ban wad kam shawei pat naba ka rta jong ki ka la nangiaid.
Ka la kynthoh ruh ia ka jingai daw ka sorkar da kaba ong ba ym don pisa namarba ka rukom thungkam kan long katkum ka jingdon ka pisa, halor kane u bah Thomas Passah President KHNAM State youth Wing u la ong ba ka la pynlyngngoh ia katei ka seng ia kitei ki jubab ba ka la ioh na ka sorkar naba katkum ka jingioh lum jingtip jong katei ka seng lyngba ka RTI ka la lap ba ha u 2012 ka sorkar ka thungkam da ki spah tylli ki kam na bynta ki kam ba kham heh kum 33 tylli ka kam assistant Engineers, 55 tylli ki Junior Engineers, 19 tylli ki Junior Divisional Accountant bad uwei u Law officer.
Katei ka seng ka la byrngem ruh ba kane kan dei ka sien ba khadduh ba kan leit ia kren bad ka sorkar na bynta katei ka kam naba ka la ia kren na ka por sha ka por naduh ki snem kiba la leit noh bad lada jia ba ka sorkar kam sngap u bah Thomas Passah u la ong ban kiew ïnglieh ïngsaw da kaba kan leit ban ujor sha ka Meghalaya High Court.
Shillong, 29 Naiwieng:3 ngut ki kyrtong ka KHNAM ki ban ia khun ha ka elekshon MDC shiteng samoi ka ban long ha ka 13 tarik u nohprah, 2016 ki la bam smai mynta ka sngi ba kin ym phet na katei ka seng hadien ba ki la ioh ia ka jingjop.
La pyntian smai ia ki da u President Rangbah ka KHNAM u bah Pyndapbor Saibon ha ryngkat ka jingdonlang ki nongialam ba hakhmat katei ka seng kum u bah Adelbert Nongrum, Working President –MDC jong ka Jaiaw, la donlang ruh u bah Batkupar Wahlang General Secretary, Thomas Passah –President KHNAM state Youth Wing bad kiwei pat.
Ki 3 ngut ki kyrtong ka KHNAM kiba la bam smai mynta ka sngi hakhmat u mot Tirot Sing uba ieng ha State Central Library ki long u bah Bankhraw Kharbuli na Laban-Mawprem konstitwensi, u bah Edar Lyngdoh Nongbri na Nongkrem konstitwensi bad u bah Pyndapbor Lyngdoh Marshillong u ban ia khun na Mawthadraishan konstitwensi.
Kitei ki 3 ngut ki kyrtong ki la bam smai ba kim ym phet na katei ka seng hadien ba ki la ioh jingjop bad ki la smai ruh ba kin buh ia ka jait bynriew hakhmat eh.
Haba kren sha ki nongthohkhubor kitei ki 3 ngut ki kyrtong ki la pynpaw ia ka jinglong skhem jong ki ban neh ha ka Party KHNAM , u bah Edar Lyngdoh Nongbri u la ong ba un iaineh ha katei ka party lada rem ne jop ha kane ka elekshon, u bah Bankhraw Kharbuli u la ong ba lada u ioh jingjop un iaineh bad katei ka party.
U President ka KHNAM u bah Pyndap Saibon u la ong ba ka daw ba ka KHNAM ka pynbam smai ia ki kyrtong jong ka ka dei namarba ha District Council kam don satia ka aiñ ka ban tehlakam ia ka jingkyntiap seng hynrei da katei ka rukom kan pynlong ia ki ba kin don ka jingsngew bad ka mynsiem jong ka jingiatiplem.
Halor ka jingphet seng noh ar ngut ki MDC bah Latiplang Kharkongor bad u bah Process T Sawkmie u bah Pyndap u la ong bay m lah ban bat jubor iano iano ruh haba ki la mon ban phet na ka Party bad u la pynkynmaw ruh ba u bah Latiplang um shym la bam smai shuwa ka elekshon MDC namarba ha katei ka por um lait ban ia donlang katba u bah Process T Sawkmie pat u la bam smai ban ym phet seng, “Ka shong ha ka jingtip lem jong u briew" ong u bah Pyndap.
U bah Adelbert Nongrum -Working President u la ong ba ka KHNAM ka la pynieng tang 3 ngut ki kyrtong na ki 7 tylli ki konstitwensi kam dei na ka daw ba kam don briew hynrei u la ong ba ki la don bunbah ki kyrtong kiba la wan pan tiket na kitei ki 7 konstitwensi hynrei ka Party KHNAM ka bishar shuwa bin ba pin shuwa ban ai tiket bad ban tip ba u b riew uba ia khun elekshon na katei ka seng un buh shuwa ia ka jaitbynriew hakhmat.
U la ong ruh ba don ki kyrtong kiba pan tiket da ka jingkyrmen ba ka KHNAM kan ai pisa ia ki, “Ngim don pisa, ngim don eiei , ngi long lyngkhuit hynrei ngi don pat ia ka nongrim jong ka jaitbynriew" ong u bah Adelbert.
Shillong, 29 Naiwieng:Ka KHADC ka la niat sha ka bor ka Hima Mylliem ba kan wad jaka thymmai ia ki nongdie madan kiba shah kyndang ha ka bor Shillong Municipal Board (SMB) na thain Eva Vidoe sha Stand Jeep.
Hadien ba la wai ka jingialang bad ki nong-iew, ka Hima Mylliem hynne ka sngi, u Executive Member ka KHADC ba peit ia iew ka hat, u Bah Neil Antonio War u la ong ba ka Hima Mylliem ka dei kan ai jaka ia ki 40 ngut ki nongshong nongdie madan khamtam haba ki ju siew man la ka sngi ia ka bai musur sha ka Hima.
U la ong ba ka dei ka rai jong ka iingkashari ban weng ia ki nongdie madan kiba die harud surok bad ka kamram ka Hima ka long ba kan pynwad jaka thymmai ia ki khamtam haba ki la siew ia ka khajna man ka sngi sha ka Hima ha ka por ba ki dang shong dukan madan.
U Bah War ula ong ba ka jingialang bad ki nongdie madan, ka kynhun Nongiew Association, ki Myntri ka Hima Mylliem kila shim ia ka rai ban leit jurip ia katei ka jaka ha ka sngi Saitjain.
“Ki don haduh 40 ngut ki nongshong dukan madan naduh Motphran shaduh Stand Jeep bad ka Council kam kwah ban ai kano kano ka jingkular ia ki namar ba ki shong die jingdie halor ka surok PWD" ong u bah War.
“Ki nongdie madan kila pyni ia ki risit ba ki ju siew man la ka sngi ia ka bai musur, ka bai pynkhuid Iew bad kumjuh ruh iaka jinglehniam hapoh Iew bad shisien bala shim bai musur, kala long noh kum ka jingshim wai bad ka Hima Mylliem kadei ban shim iaka jingkitkhlieh ia kine ki 40 ngut ki nongshong dukan madan namar kidei kiba la die jingdie mynta la 13-14 snem kynthih", u la ong.
Ka Hima Mylliem kala kubur ba kan pynwad jaka ia kine ki nongdie madan ha ka jaka jong ka Hima.
Pynursla, 29 Naiwieng:Ki pulit ka Pynursla mynta ka sngi ki la ioh tam ia kawei ka met iap jong uwei u rangbah na kawei ka khlaw kaba don ha shnong Lyngkyrdem.
Haba pynthikna ia kane, ka khubor pulit na Pynursla ka la iathuh ba une u ba khlad la tip kyrteng kum u Bilang Mawkhiew (34 snem) uba dei na ka shnong Lyngkyrdem.
U la jah na la iing naduh ka miet 27 tarik mynta u bnai bad la lap ia u na katei ka khlaw bad ka don ka dak mong na khlieh jongu kumba la shah tangon ne shah tied da ki kynja ba eh bha.
Ki pulit ki la iathuh ba ki briew katei ka shnong kiba iohi ia u ha katei ka miet, ki la iathuh baula buaid bha shwa ba un jah syndon naduh katei ka miet.
Ia ka met jongu, la phah kit sha Shillong Civil hospital ban leh ia ka post mortem bad ki pulit ki dang pynlong ia ka jingtohkit halor kane ka kam.
Shillong, 29 Naiwieng:Katto katne tylli ki dukan doh masi ha iewduh ki la khang mynta ka sngi bad don napdeng jong ki kiba plie tang shiphang ar phang bad ki la khang noh.
Une u nongthohkhubor u la ioh jingtip ba ka daw ba ki dukan die doh masi ha iewduh ki la khang ka dei namarba kim don masi ot doh bad don napdeng jong ki pat kiba dang don ban ot doh, hynrei tang mar ia lut ki doh ba la dep ot ki hap khangnoh namar ba kim don masi shuh ban ot biang.
Katei ka jingbym ioh masi ki nongot doh masi ka dei namar ba ka seng jong ki ka Khasi Jaintia butcher’s Welfare Association ( KJBWA) ka la sangeh ban thied masi na iew die masi na khanapara naduh ka sngi thohdieng jong ka taiew ba la dep bad ki masi kiba ki la ioh ban ot doh naduh ka sngi saitjaiñ ki dei kiba la dep thied lypa naduh katei kawei pat ka taiew bad ka masi ba ki ot mynta ruh ka dei kaba tam na katei ka taiew.
U General Secretary katei ka seng u bah Genrerous Warlarpih u la ong ba ki dukan kiba la khang ha iewduh dei ki bym don masi shuh bad kiba plie ki dei kiba dang don ki masi kiba tam bad hadien ba la lut ki khang dukan noh bad kiwei pat ki dukan kiba dang plie haduh mynta u la ong ba ki dei kiba leit thied da ki masi na kane hi ka jylla, “Ki dei ki dukan kiba lah ban shang kylleng kylleng ban leit wad masi" u la ong.
Katkum ka jingiathuh utei u nongialam ki nongdie doh u la ong ba lada baroh ki dukan ki plie ryntih tang shisngi ar sngi hap khanglut ki dukan naba ki masi kiba don ha kane ka jylla kin ym lah ban pyndap doh baroh kawei ka ri-Khasi Jaintia.
“Sa tang ar sngi eiei, lah ban khanglut ki dukan die doh masi ha iewduh, namar ki masi na kane ka jylla kin ym lah pyndap doh" ong biang u bah Genrerous.
Shuh shuh u la ong ba katei ka jingsangeh thied masi na iew khanapara kan iai bteng kay bym pat don kano kano ka jingpynbeit hapdeng u Syiem ka Hima Mylliem , ka District council bad ki nongot doh.
U la ong ba haduh mynta kam pat don kano kano ka jingiakren bad ki nongot doh ki hap ban ap ia ka jingpynbeit.
Na ka jingiakren bad utei u heh ki nongot doh masi la sngewthuh bas a tang ar ne lai sngi yn ym don dukan die doh masi ha Iewduh.
Shillong, 29 Naiwieng:Hadien ba la shah kynthah jur ha kine ki sngi ha ki sengbhalang, ki seng sain pyrthei ha ka jylla, u President ka UDP u Dr Donkupar Roy u la sei lai tylli ki daw ban pynshisha ba ka sorkar India kam da don jingmut shuh ban khlong uranium na kane ka jylla Meghalaya.
Haba iakren hynne ka sngi, u Dr Donkupar u la ong, “Ki don lai tylli ki daw kiba nga kwah ban ong, kawei ka long katkum ka jingmih khubor ha kawei ka khubor website mining weekly.
com, la kdew ba ka sorkar India ka la rai ban sangeh noh ban buddien ia ki projek thymmai ban tih uranium namar ka jingpyrshah jong ki paidbah".
Kane ka rai ka sorkar India ban sangeh ban iaid shakhmat ban nym khlong uranium, ka long ha ka bynta lai tylli ki jylla kiba kynthup ka Meghalaya, Himachal Pradesh bad ka Uttarakhand, ka long namar ka jingpyrshah ki paidbah trai jaka, ka jinglong ki lum ki wah kiba shem jingeh ha ka kit ka bah bad ka jinglong kyrpang ki jaitbynriew.
“Kaba ar, ka long ba naduh ba ka sorkar Meghalaya ka la pyndam ia ka jingiateh ban aiwai ia ka jaka haduh 30 snem sha ka UCIL, ka sorkar India kam shym la jubab eiei", la ong u President ka UDP bad bynrap, ‘kaba lai ka daw ka long ba ka sorkar India mynta ka ioh pahuh ia u uranium da kaba shu thied nabar ri’.
“Haba pynshong nongrim bha ia kine ki daw, ka sorkar India kam don jingmut shuh ban iaid iaid buddien ban tih uranium ha kane ka jylla", u la ong.
Katkum ka khubor ba la mih ha ka 20 tarik, Naitung, 2015 ha ka Miningweekly.
com, la kdew ba ha Meghalaya, bun bah ki seng sain pyrthei na ka jylla, bad ki trai jaka ki la pynlong ia ka jingiakhih kaba jur pyrshah ia ka jingthmu ka sorkar pdeng ban tih uranium bad halor kane, ka sorkar pdeng kam lah ban shu niew bein ia ki namar ka jinglong kyrpang ka jaka bad kumjuh ruh ia ka jinglong ka jaitbynriew rit paid.
Ka Uranium Corporation of India Limited (UCIL) ka la leh ia ka jingksam uranium ha West Khasi Hills naduh ki snem ba la mynshwa hynrei la pynsangeh noh ha u 2009, bad ka sorkar India kam da don jingmut shuh haduh mynta ban shim khia.
Kane ka khubor ka la ong ruh ba ka sorkar pdeng hadien ba la leit jngoh u Myntri Rangbahduh ka ri u Narendra Modi sha Kazakhstan, ka la iateh ban thied uranium kumba 5 000 t na ki ri central Asia nalor ka Australia bad Canada.
Shillong, 30 Naiwieng:U Superintendent of Police (SP) ka East Khasi Hills u Bah Mariahom Kharkrang u la ong ba ki la don ar ngut ki briew kiba shah pynngop ha ki riew runar kiba khlem wan phai shuh bad la shu jah klep naduh u snem 2013 na kane ka nongbah.
Haba kren mynta ka sngi sha ki nongthoh khubor, u Bah Kharkrang u la ong ba kine ki briew kim shym la wan phai shuh haduh mynta bad ki pulit kim lapdien watla kiba haiing jongki, ki la dep siew ia ka bai kliar wait kaba T.
15 lak sha ki nongrahbor.
Katkum ka jingong jong u SP, kine ki briew ki shah rahbor hadien ba la shah pynbiej ha ki runar ba kin ioh ia ki tiar ba rem dor hynrei haba ki leit iakynduh ia ki, ki la shah rahbor pynban.
“Ha u snem 2013, ki don ar ngut ki briew ba la shah rahbor hadien ba la shah pynbiej ha ki runar ki bym shym la tip shuh shaei ki don watla kiba haiing jongki, ki la dep siew T.
15 lak", la ong u SP.
U la ong ba kiba bun ki paidbah ka nongbah Shillong bad kiwei ki jaka, ki la shah pynbiej ha ki runar da ki rukom ba lai phew jait lyngba ka phun, da kaba ki tyrwa bad pynbiej ban ioh ia ki tiar ba rem dor kum ki shyieng boit, ki pisa khutia ba don dur Hanuman, bad kiwei ba ki briew kin riew spah hynrei ynda ki la leit kynduh ia ki, kin shah rahbor bad shah dawa pisa bad haduh ka jingiap.
“Ki paidbah ki dei ban nym biej nym ngop ha ki jingpynbiej jong ki runar lyngba ka phun ha kum kine ki kam", la ong u SP.
U la ong ba ha ka jingshisha, ki pulit ki la ju pynbna bad pyntip paidbah man ka por ba kim dei ban ngop ha kum kine ki jingjia hynrei ki paidbah ki dang iai ngop hi man ka por.
“Kine ki runar ki ju pynbiej lait phew jait ia ki briew kum ka jingpan account number, phah thep pisa, tyrwa mar rem dor, kum ki shyieng boit, ki pisa khutia ba don dur Hanuman bad kiwei.
“Hynrei husiar, wat ju biej, kine ki dei tang ki jingriam", la ong u SP.
Jowai, 30 Naiwieng:Ka Kiang Nangbah Government College Student Union (KNGCSU) mynhynnin ka sngi, ka la leit ban ïakynduh ïa u Ram Singh, Director of Higher and Technical Education (DHTE) bad ai ha u da ka dorkhas ban dawa pynïoh Principal bad Vice Principal ba pura ïa ka Kiang Nangbah Government College.
Ka KNGCSU, kat kum katei ka dorkhas ka la ai por haduh shi taiew ia ka tnat pule puthi ban pynioh Principal bad Vice Principal ha kane ka College.
Na ka liang jong kine ki nongialam jong ka seng samla pule jong kane ka College, ba kynthup ia U samla Justice Paul Lyngdoh General secretary ka KNGCSU, u lah ong ba lada ka sorkar kam lah ban pynioh iaka jingdawa kaba donkam eh jong kane ka College hapoh kine ki sngi kiba lah dep ai por,ka Union kan pynlong da ka jingiakhih da kaba ia mih paidbah ha kine ki sngi ki ban wan.
“Ngi hap ban pynkynmaw ia ka sorkar jong ngi ba ka don ka Kiang Nangbah Govt College Jowai ioh ba ki klet, namar ngi iohi ba ka sorkar ka lah mut ban leh klet ia kane ka College jong ngi hapoh Jaiñtia Hill".
Kumjuh na ka liang ka KNGCSU ka la pynpaw ba hadien ba la shongthait ka Principal barim ka kolej, ka kong JMQ Lyngdoh naduh ki bnai ba lah dep la shu thung da U Acting Principal ha katei ka kolej kaba la wanrah jingeh ban pynïaid shakhmat ïaki kam ka kolej bad kaba ktah ruh ïa ki samla pule ban pynlong ïa ki prokram bapher bapher bad ki jingleit kai wad jingtip.
Na ka liang ka KNGCSU kala kyntu ïa u Director ka tnad pule puthi ban shimkhia ban thung noh da u Principal ba pura nalor kata ban thung ruh ïa u Vice Principal ka kolej kaba la sah thylli la bun bun bnai mynta.
Shillong, 30 Naiwieng:Ka Meghalaya Public Service Commission (MPSC) ka la pynmih da ka hukum ba ki samla ba aplai kam ia kano kano ka kam ba lait, kin shah pynduh ialeh ia ka eksamin haduh san snem lada ki phah iarap ha kino kino ki heh sorkar.
Ha ka jingpynmih ia ka hukum u chairman ka MPSC u LM Sangma u la ong,la pynbna paidbah ba kino kino kiba aplai kam kiba phah iarap ha kino kino ki dkhot jong ka Commission, ki ophisar, lane ki nongtrei jong ka Commission, kin shah pynduh noh haduh san snem ban ialeh ia ka eksam lane wat ia ka personal interview ban pyniaid da ka MPSC".
Shillong, 30 Naiwieng:Ka tnad Enforcement ka Khasi Hills Autonomous District Council mynta ka sngi ka la hiar sha ka thain Pynursla bad Rngain ban khynra ia ki kot ki sla jong ki kali bar jylla, hadien ba la ioh jingujor na ka Khasi Students’ Union South Central East Circle, Pynursla sha u Executive Member ka Trade u bah Neil Antonio War.
Hapoh ka jingialam u Asst.
Superintendent u bah D Nongsiej la don lang ki dkhot ka KSU hapoh ka jingialam u samla Ennocent Khongstia, President bad u samla Ksanborlang Thabah u General Secretary ki la ai ka jingiatreilang bad kane ka tnad ha kane ka sngi ban khynra ia ki kot ki sla jong ki kali kiba don ia ki Registration Number na kiwei pat ki jylla kum na Assam, Nagaland bad kiwei kiwei.
Ka thain Pynursla bad Rngain ka dei kawei ka jaka pynmih mawlieh kaba khlain bha ha kaba la ju shalan ia u tei u maw shaduh ri Bangladesh.
Hynrei na katei ka jingiohlad ki kali ban kit maw sha Bangladesh la wan poi ruh ki kali nabar jylla ia kiba wan ban kit nong sha kane ka bynta.
Hynrei katkum ki jingtip ba la ioh lum da ki dkhot ka Seng bad Enforcement ka long ba bun na kitei ki kali ki dei kiba la dei trai da ki Khasi kiba shong ba sah ha ki thain Pynursla, hynrei ha ba pyrshang kylli ia ki kot ki sla la shem ba kim don satia ha ki kali bad ka tnad Enforcement ka la shim khia ban wad pat ia ki trai jong kitei ki kali.
Na ka liang ki draibar trok kiba kit maw ki pynpaw ba ki kot ki sla ki don bad ki malik bad ki ioh beit ban rung shaduh ri Bangladesh ban leit pynhap maw.
Na ka liang u samla Ennocent u la pynpaw ba kane ka kam ka dei ka benami bad u pynpaw ia ka jingkhublei ia ka KHADC bad tnad Enforcement ki ba la hiar ban shim khia ia ka jingdawa bad jingujor ka Seng.
“Ka Seng ka pynpaw ia ka jingsngewkhia halor kane jingiohlad ki kali na bar jylla ban ioh kamai sha kine ki thain", la ong u samla Ennocent.
Na ka liang u General Secretary ka Seng u samla Ksanbor Thabah u la pynpaw ba na ka ka liang ka seng ka sngew ruh ban pan jingshai na ka tnad Transport ban shim khia halor kane ka bynta kane ka kam.
Shillong, 30 Naiwieng:Ka Khasi Students’ Union Mawlai Circle sa shisien pat kam lah khlem da pynpaw iaka jingkhia ha kaba iadei bad ki kali kit skum kiba iaid lyngba ka Shnong Mawlai naduh petrol pump ter ter haduh F.
C.
I bad kumjuh ruh ia kito ki kali kiba wan lyngba ka Surok V.
I.
P(Mawsiatkhnam – Mawtawar) ba kin sngewbha ban da tap tyrpar bha khnang ban lait naka jinghap pathar jong u skum kaba wanrah shibun ia ka jing jaboh bad kaba ktah ruh shibun ia ka jingkhuid jingsuba hapoh shnong hapoh thaw.
Na ka liang ka Seng ka la shem ruh na kajingbym tap tyrpar bad jingpynher stet jong ki kali kit skum ka lah ban wanrah ia shibun ki jingma bad jingmynsaw ia ki nongleit nongwan ba iaid lynti na ka daw jong ka jing khapngiah ki surok bad ka lah ruh ban buh ka jingma ia ki kali kiba khlem tap tyrpar lada don kino kino kiba thmu sniew bad shim kabu.
Ka Seng ka kyntu ia ki bor pulit jong ka Mawlai Police Station ba kin peit bad khmih lem ba kin ym don kino kino ki kali kit skum kiba iaid khlem da tap bha ia ki tyrpar khnang ba kan ym don kano kano ki jingjia ba sngewsih bad jingma ia ki nongleit nongwan.
Ka Seng ka maham tyngeh lada lap ia kino kino kiba leh pyrshah kin ngat ha ka jingshitom, ong ka kyrwoh ba la pynlait da U Samla Mac Donald Jitem, Publicity Secretary, KSU Mawlai Circle.
Shillong, 1 Nohprah:4 ngut ki samla ki la shah kem ha ki pulit na ka daw ba ki leit ba pyniarap ia ki bahaing hasem, ki paralok jong ki ban ioh rung kam pulit.
Mynta ka sngi u bah L.
Syiem, MPS u la ujor pulit ba u Walter Jones, 27 snem karta u la phah da uwei pat u briew uba la tip kyrteng kum u Opland K.
Jahrin ban leit ia khun ia ka Physical Efficiency Test na ka bynta jong u ban ioh rung sha ka kam UBSI kaba don ha 1st MLP Batallion, Mawiong-Shillong.
Ki pulit ki la kem ia utei u nongwan iarap.
La lap biang ruh ba u Phrancis Ramsiej , 28 snem karta u la phah da u Marvelous K Jahrin ban leit pyniakhun lem na ka bynta jong u , ia utei ruh la kem.
Kham ha shuwa ia kane, mynhynnin ka sngi u Bidonshai Syiemlieh, 24 snem karta bad u Bidorsing Syiemlieh ki la phah da kiwei pat ki briew ban leit thew rynieng ha ka jaka jong ki ha ka por ba dang ia khun ban iohrung ia ka kam UBSI, kitei 2 ngut ki la shah kem.
Shillong, 01 Nohprah:Ka Seng Khasi ka iaid shaid shaid ban lum ban lang ia ki Riti dustur jong ka jaitbynriew hadien ba ka la shah pynkhamti ha ka Khasi Hills Autonomous District Council (KHADC) ha u snem 2005.
Ha ka jingiakren bad u President ka Seng Khasi u Bah Banteilang Rumnong u la ong ba naduh ba ka KHADC ka bynshet ha ka Seng, ka jinglum jinglang ban kyntiew jingthoh ia ki riti dustur kala iaid shaid mynta hynrei don ki bynta ha kaba ka donkam ia ka jingiakren iamir jingmut khambha namar ba ki iapher na kawei ka jaka, ka iing ka sem, bad ka kur ka jait ka rukom leh katkum ka jingbud na ka jinghikai kiba rim.
U President ka Seng Khasi, u la kdew ia ki katto katne ki bynta kiba don ka jinglong ba kham iapher na kawei ka shnong ka hima sha kawei pat kum ka Poi Kha Poi Man, ka Jer ka Thoh, ki Jaka Puta bad kiwei.
“Ym lah ban shu leh mardor namar ba shwa ban pynlong ain, hap ban iaid sani bha namar ba shisien ba long ain, ka dei ban long beit kumta", la ong u Bah Banteilang.
U la ong ba mynta, ka Seng Khasi ka la lum ia ka jingthoh ha kaba ka la lah ban pynmih ia ki kot ba iadei bad ka Niam Iap, Niam Im bad kiwei kiwei yn sa nang iaid shuh ban lum ban lang.
Katkum ka jingong u President ka Seng Khasi, ka jinglum jinglang ia ki riti dustur jong ka jaitbynriew kan shim por namar ba ka long ka kam kaba bun.
U la ong ba katkum ka jingthoh ba la phah ka KHADC,ka jingthmu ym dei ban pyndep ha kano kano ka por bad kam don ka jingbthah ban phah kaiphod sha ka Council, hynrei la bynshet ia kane ka kam ba ka Seng kan lum ne codify ia ki riti dustur.
Nongpoh, 30 Naiwieng:Da kaba shimkhia ban teh lakam ia ka kam shalan tuh ia ki masi sha Bangladesh, kaba la buh pynlong ruh ia ka synjuk ki nongotdoh ka Ri Khasi Jaintia ba kin pyrshah jur, ha ka miet Sngi Ba-ar ka kynhun kaba peit kyrpang na ka seng FKJGP kaba peit halor ka ka jingkhaii tuh ia ki masi sha Bangladesh, ka la ioh ban bat ia ki 4 tylli ki trok ha 18Mer, Ri Bhoi District, kiba kit masi da kaba thmu ban shalan sha Bangladesh.
Ia kine baroh ki masi kiba la ioh ban bat da ki dkhot ka FKJGP, la long trai da uwei u riew shimet bad u bym dei ruh u nongotdoh, hynrei kane ka jingkit ka jong u, ka long tang ban shalan tuh beit ia kitei ki masi sha Bangladesh.
Kum ban shu pynkynmaw hangne, ba ka kynhun ki nongotdoh hapoh ka lama jong ka Khasi Jaintia Butchers Welfare Association (KJBWA), dangshen ki la rai ban sangeh noh ka theid masi na katei ka Iew die masi kaba don ha Khanapara bad kane ka la jia ruh tang namar ba ka Hima Mylliem bad ka KHADC, kim treh ban ksam skhor ia ki masi kaba long ruh kum kawei na ki lad ban tehlakam ia ka jingshalan tuh sha Bangladesh.
Hadien kane ka jingioh kem ia kitei ki kali trok kit masi, u Bah Dundee C.
Khongsit General Secretary ka FKJGP sengkmie, u la ong ba ka seng hi ka pynrem jur ia ka KHADC bad Hima Mylliem, namar ka jingpyrshah jong ki ban ksam skhor ia ki masi kiba don ha katei ka Iew bad kane hi ka la pynpaw ba ka lah ban don kaei re kaei sha lyndet.
Ka seng ka sngewlyngoh ruh ba ia ka Transit Pass ban shalan ia kitei ki masi la aibor da ka KHADC kaba pynpaw ruh ba ia katei ka Iew kaba don ha Khanapara la long trai da ka KHADC ym ka Hima Mylliem, ha kajuh ka por ka long ruh kaba sngewphylla ban tip ba ka KHADC ka ioh ha ka dor ba tad bad tang T.
10 hajar uwei u masi, katba ki nongotdoh pat ki hap ban thied ha ka dor kaba rem bha, u la ong.
Kumta haba iadei bad kane, ka seng ha ryngkat bad ka kynhun ki nongotdoh kan ym shongklikti, hynrei kan iakhun beit triang la ka long ia ka KHADC ne ia ka Hima Mylliem, la bynrap u Bah Dundee C.
Khongsit.
Ka seng kan sa wad ruh ia ka jingshisha halor ka Transit Pass jong ka KHADC, namarba dangshen wat u Bah Hadrian Lyngdoh, EM incharge of Market u la pyrshah halor ka jingkynnoh ba ka KHADC ka donkti ha kaba shim bai khajna na kane ka Iew masi, u la bynrap.
Katba na ka liang u Bah G.
Warlarpih vice-president ka KJBWA, u la pynrem jur ia ka Hima Mylliem bad KHADC bad u la ong ba ia ka Transit Pass kaba la ai sha kitei ki nongthied masi ym shem la ai sha ki nongotdoh, hynrei ka long pat kaba sngewlyngoh ba ia kine ki masi kiba la ioh ban kem katba ia ka Transit Pass la aibor da ka KHADC.
Kumta na ka liang ka synjuk ki nongotdoh hapoh ka lama jong ka KJBWA, ka iakhun pyrshah beit ia ka Hima Mylliem bad KHADC, ha kajuh ka por ka synjuk ka dawa ruh ia ka KHADC ba kan pynshai halor ka jingkyntait ka KHADC kaba la ong ba kam donkti ei ei ban lum khajna ia ki masi kiba don ha katei ka iew, u la bynrap.
Shillong, 30 Naiwieng:Ar ngut ki rangbah ki la lait thaw na ka jingiap hadien ba ki la shah shet ha ki runar na Assam tang namar ba ki kwah ban ioh ia ki shyieng boit ban ioh pisa shibun ban riew spah.
Haba kren hynne ka sngi ha ophis u SP Shillong, hadien ba la lait phet na ktem jong kine ki runar na Assam, kine ki rangbah kynthup u Bah Ben G Nongsiej (24 snem) na Mawprem bad u Bah Ilostar Lyngkhoi na Mairang (40 snem), ki la iathuh ba ki la ngop bad shah shoh tyndep ha ka jingpynbiej jong ki runar ba kin leit shim ia ki shyieng boit na Assam khnang ba kin ioh ban die pat ban ioh pisa shibun bah ban riew spah.
Ki la iathuh ba ha 26 tarik mynta u bnai, ki la ioh phun na u briew na Assam uba la pynbiej ia ki ba kin wan shim ia kitei ki shyieng boit bad kin sa riew spah bad ha ka jingkwah palat, kine ki briew ki la leit sha katei ka jaka ha Joggipa, Bongaigoan ha Assam.
“Hynrei tang shu poi ha katei ka jaka, hadien ba la kynduh ia ngi, ki la ialam bad hangta, ngi la sngewthuh ba la shah rahbor pynban", la iathuh kine ki rangbah bad ki la bynrap, “Ki la kit ia ngi sha ka jaka ha khlaw ha Chaibari kaba hap hapoh Chapar Police Station bad ki la set ia ki hangta bad dawa T.
5 lak na kiba haiing hasem".
Ki la iathuh biang, “Ki la phah phun ia ngi sha kiba haiing ba ngim pat lah ban wan phai namar ba ngim pat lah ban pyndep kam bad sa wanrah pisa T.
5 lak.
Ha ka por ba ngi phun kumba ki la bthah, ki da thap artad ia ngi, pynap da ki wait khukri bad u don ruh uwei uba sngewthuh Khasi bad ngim nud ban kren Khasi".
U Bah Ben u la iathuh ba shwa ban mih na iing, ka la don ka jingjia ha kaba u khun rit jongu, I la ur bad mih snam ka shyllangmat bad u la sngew artatien ban leit hynrei la kum leit la ka leit.
“Nga la sngew thut namar ba shwa ban leit I khyllung jong nga, I la ur bad mih shnam ka shallangmat, hynrei tip kumno, la kum leit la ka leit", la ong u Bah Ben.
Haba iathuh biang shaphang ka jinglait im, kine ar ngut ki la ong, ba kim sngew nang ban batai shuh.
“Nyngkong imat ka dei ka jingisynei u Blei bad kaba ar, ka dei ka jingiarap jong ki pulit, kaba la pynlong ia ngi ban lait na ka tyrsim ka jingiap", ki la ong.
“Ngi la shah bat ar miet lai sngi ha katei ka jaka kaba shong khleh bha ki briew, kiba ju im da ki kam runar suda.
Ki don lut ki khar Muslim, Hindi, ki Khristan bad kiwei ki khar adivasi ha katei ka jaka", ki la ong.
“Ka jinglait jong ngi, ka long ba ki khar adivasi ki la khot ha iing jongki, bad ki la ong ba kin pynlait noh ia ki bad kumta, ngi la ioh leit ha kano ka rukom ym nang shuh ban batai", ki la pynpaw.
Ha kawei ka liang, u SP ka East Khasi Hills u Bah Mariahom Kharkhrang, u la ong ba kine ki runar ki la pynlait noh ia kine ki briew hadien ba ki la ioh jingtip ba ki pulit ki la tip ia kane, kiba la pynkhreh ban leit kyndang sha katei ka jaka ryngkat ka jingiatreilang bad ki pulit ka Assam.
“Ki la sheptieng hadien ba ki pulit ki la ioh jingtip bad na kane ka daw, ki sa pynlait noh ia kine ki briew", la ong u Bah Kharkrang bad bynrap ba, ia kane ka jingjia la rejister ha Lumdiengjri Police Station.
Ha kawei ka liang, u Bah Kharkrang u la ong ba ki paidbah ki dei ban nym biej nym ngop ha ki jingpynbiej jong ki runar lyngba ka phun ha kum kine ki kam.
U la ong ba ha ka jingshisha, ki pulit ki la ju pynbna bad pyntip paidbah man ka por ba kim dei ban ngop ha kum kine ki jingjia hynrei ki paidbah ki dang iai ngop hi man ka por.
“Kine ki runar ki ju pynbiej lait phew jait ia ki briew kum ka jingpan account number, phah thep pisa, tyrwa mar rem dor, kum ki shyieng boit, ki pisa khutia ba don dur Hanuman bad kiwei.
“hynrei husiar, wat ju biej, kine ki dei tang ki jingriam", la ong u SP.
Nongstoin, 30 Naiwieng:Katkum ka jingmih haka kot khubor jong u Kynjat shai bad u Rupang ha ka 29 tarik November,2016 sngewbha ban pule ia ka kyrteng jong u candidate jong ka 28- Rambrai-Jyrngam Constituency, U Kingfam Sidney Marbaniang ym u Kimfa Sidney Leong namar Leong ka dei ka jait jong u Kpa jong u.
“Ngi sngewsih ia ka jing bakla" ong ka kyrwoh na U District Public Relations Officer, West Khasi Hills Nongstoin.
Jowai, 30 Naiwieng:Ki dkhot ka Village Defence Party (VDP), Thadmuthlong ‘C’ Phramer , ki la ioh ban kurup haduh shiphew tylli ki masi bad ar tylli ki masi rit hynnin ka sngi, kiba shu wan poi sha poh ka shnong ka thaw khlem da don ba kam trai.
Na ka liang ka shnong ka la shimti ia kine ki masi bad la set bha ia ki.
Na ka liang ki nongialam ka VDP, ki la kyntu bad pyntip sha ki shnong ba marjan bad na jngai lada don kiba jah masi kin sngewbha ban wan peit ia kine ki masi bad lada dei shisha jong ki lah ban shim noh ia ki.
Ha kajuh ka por na ka liang ka VDP ka maham ruh ia ki para shnong bad para marjan shnong ia kito kiba ri masi, sniang, blang bad kiwei de ki jingri ba kin sumar bha namar na ka liang VDP ka la dep ai jingtip la ar snem mynshwa ba ym shah ban pynlait pathar ia ki jingri ban wan shapoh shnong poh thaw khlem don ba peit ba sharai, namar lada lap kin shah pynshitom kat kum ka ain jong ka shnong, ong ka khubor ba la phah da u President Thadmuthlong u ma Firstborn Sari.
Jowai, 1 Nohprah:Palat shispah ngut ki nongialam jong na ki ar phew tylli ki kynhun iarap dalade ialade SHG kiba don hapoh ka Thadlaskein block jong ka West Jaintia hills district ki la ioh jinghikai ha kaba ia dei bad kumno ban buh jingkhein jingdiah kaba ryntih naka bynta ka jingiaid shakhmat ki kynhun jong ki.
Ia kane ka jingai jinghikai, la pynlong mynta ka sngi ha ka kamra hall jong ka ophis jong ka Block Development Officer (BDO) ka Thadlaskein Block.
Ia kane ka jingai jinghikai la pynlong da ka Society for Urban and Rural Empowerment (SURE) na ka bynta ki kynhun ba kane ka seng kala iarap da ka jingkyrshan jong ka NABARD (National Bank for Agriculture and Rural Development) ka sorkar India.
Ha kane ka training la ion iaka jinghikai ha ki artylli ki phang ka simple book keeping bad ka rukom buh ia ki cash book ia kaba la ai da u H.
H.
Mohrmen bad u B.
S.
Shylla.
U H.
H.
Mohrmen ha ka jingkren jong u, ula kyntu ia ki nongialam jong ki kynhun ba kin long kiba thikna ban buh ningkhein kaba ryntih kana shai khnang ba ki kynhun kin lah ban iaid shaphrang bad kana jop.
Na ki arphew tylli ki group shiphew tylli ki dei ki SHG kynthei bad shiphew pat ki dei kiba kynthuplang bad shynrang bad kynthei.
Shillong, 1 Nohprah:Ki pulit ka jylla kiba don ha ri lum Garo ki la peit pyrman bha ha kine ki sngi ban khanglad ia ki seng lehnoh kum kak GNLA, ASAK bad kiwei pat ba kin pyndonkam da ki riew paidbah ban pynkylla pisa biang ia ki kot 500 bad 1000 jong ki namarba ki la ioh jingtip kham mynshuwa ba ka GNLA ka pyrshang ban thep sha bank ia ka pisa jong ki lyngba ka account jong ki riew paidbah.
Mynta ka sngi ki pulit ka South Garo hills ki la kem ar ngut ki riew paidbah kiba la tip kyrteng kum u Sengchang Momin bad u Solly Sangma bad ki la ioh kurup na ki T.
28 lak tyngka ki kot 500 bad 1000 suda katba kitei ar ngut ki dang thmu ban leit thep ia katei ka pisa ha ka bank account jong ki ha Tura.
Hadien ba la shah kitei ki phla ha ki pulit ba katei ka pisa ba ki thmu ban wan thep ka dei ka pisa jong u Area Commander ka GNLA u Baichung.
Ki pulit ki la hukum ia ki ki bank ba kin bat ia kitei ki bank account khnang ba kin ioh tohkit.
Dang ha ka 17 tarik u naiwieng, ki pulit ka East Garo hills ki la kurup T.
35 lak tyngka na Batsrang bad Saljepa , Williamnagar na ki nongiarap ka GNLA.
Ki pulit ki la pyntip sha ki bank kiba don ha baroh kawei ka jylla ba ki dei ban peit pyrman bha lada don ka jingthep pisa na ki paidbah kaba ki i artatien bad haba lap kum kitei ki jingjia ki dei ban pyntip sha ki pulit.
Ki la kyntu ruh ia ki riew paidbah ba lada jai ba ki shah pynbor ha ki lehnoh ha kum kitei ki jait kam ki dei ban ai jingtip sha ki pulit.
Shillong, 01 Nohprah:U Pastor rangbah ka KJP Synod u Pastor NS Phawa u la ong ba u number Aadhaar um don jingiadei eiei bad ka bible jong ka Balang Khristan bad ki paidbah riew ngeit Khristan kim dei ban sngewthuh bakla.
Haba iakren mynta ka sngi, u Pastor Phawa u la ong, “Na ka liang jong ngi, ngi la pynshai ba u Aadhaar um don jingiadei eiei bad ka Bible namar ba ka Bible ka kren ia u number 666 salonlar ka pyrthei katba u Aadhar u dei tang ha India".
U la ong ba ka Balang ka la dep ai ia ka jingpynshai paidbah sha man ki Balang halor kane ba u number Aadhaar um don kano kano ka jingiadei bad uta u number 666 ne u mrad khlaw kumba la kdew ha ka Bible.
“Ngi la dep ai ia ka jingpynshai sha ki tnad Balang bapher bapher ba u Aadhaar um don eiei kano kano ka jingiadei bad u number 666", la bynrap u Pastor Phawa.
U la ong ba ka jingtieng kumba la iakren ki briew sharum shaneng, ka dei tang ka jingsngew jongki, hynrei kam don satia kano kano ka jingiadei bad ka kotbah bible.
“Lada don kiba don jingsngew, ka dei ka jingsngew jongki, shimet hynrei kam don eiei ka jingiadei hapdeng u Aadhaar bad u number 666", la ong shuh shuh u Pastor Phawa.
Kane ka jingkren u Pastor ka lah ban ai jingshai ia kiba bun bah ki paid riew ngeit Khristan kiba la sheptieng ban shon dur Aadhaar namar ba ki pyniasyriem ia u bad u number 666 kum u mrad khlaw ban wanrah ia ka jingsniew.
Ha ki social media la mih bun ki jingiakren hapdeng ki paidbah shaphang ka jingshon dur Aadhaar ha kaba ki don kiba la pynpaw ba ki don hapdeng ka jingsngew ngiew ban leh Aadhaar namar katkum ka jingngeit jong ki Khristan, u dei u number mrad khlaw uba iasyriem ia u 666.
Shillong,1 Nohprah:U paidbah jong ki hynniew tylli ki konsti-twensi 6 ha KHADC bad 1 ha JHADC u don por sa tang ar taiew ban pynshong nongrim bha iano ban jied 7 ngut na ki 33 ngut ki kyrtong kiba ia khun mynta ha ka elekshon MDC shiteng samoi ha ki 7 konsti-twensi.
Ki don mynta 34 ngut ki kyrtong kiba ia aireng ha katei ka elekshon ka ban long ha ka 13 tarik mynta u bnai.
Na kitei ki 33 ngut 29 ngut ki dei ha KHADC bad 4 ngut ha JHADC.
Ha KHADC ki don 16 ngut ki kyrtong ha ki lai tylli ki konstitwensi kiba hap hapoh ka East Khasi Hills bad kitei ki long 6 ngut na Laban-Mawprem, 5 ngut na Nongspung-Sohiong bad 5 ngut na Nongkrem konstitwensi.
Ha West Khasi Hills ruh ki don lai tylli ki konstitwensi bad hangtei ki don 13 ngut ki kyrtong ki ban ia aireng bad kitei ki kynthup ia ka Rambrai Jyrngam kaba don 4 ngut ki kyrtong, ka Mairang ka don 4 ngut ki kyrtong bad ka Mawthadraishan ka don 5 ngut ki kyrtong.
Ka War Jaintia ka don 4 ngut ki kyrtong ki ban ia aireng.
Ha katei ka elekshon ka BJP, UDP, ki la sei kyrtong lut na baroh ki konstitwensi , ka Congress bad HSPDP ki la sei 6 ngut ki kyrtong, ka Congress ka la kynran dien na Laban-Mawprem katba ka HSPDP pat ka khlem buh kyrtong ha War Jaintia, ka KHNAM ka sei 3 ngut ki kyrtong.
Lah ban kdew ba baroh ki party kiba la sei kyrtong ha katei ka elekshon shiteng samoi ki la kob ba kin rah ia ka thong.
Shillong, 1 Nohprah:Naduh lashai ka sngi ka 2 tarik u nohprah ki nongdie madan kin sdang ban pyni bor ia ki bor sorkar da kaba kin leit ban shong sha kito ki jaka ba ki shong die jingdie bad kin rah ruh da ki pla kad kaba kin thoh ia ka kyrteng jong ki, ki tiar ba ki ju die bad naduh mynno ki la shong ha kitei ki jaka die jong ki.
Katei ka jingpyni bor jong ki kan sdang lashai ka sngi ka 2 tarik u nohprah na Laitumkhrah, jingkieng, Jail road bad Polo bad ha ka 3 tarik pat kin sdang sa ha GS road haduh Motphran.
Katei ka sienjam ba ki nongdie madan ki la shim ka dei ban pynpaw ha ka sorkar ba kim salia shuh mynta ban pynpaw ia ka kyrteng jong bad ban pyni ia ka dur khmat jong ki haba shit ba shai naba ka jingkhang naphang ia ki nongdie madan ka la ktah ia ka jakpoh jong ki.
Katei ka jingleh jong ki-ki la ong ba kan dei ruh ka sienjam ban pynpei shkor ia ka sorkar ba kan wan sorbe ia ka jaka ba ki shong katno ngut ki ia don.
Lah ban kdew ba ha kine ki khyndiat sngi mar sien pynmih hukum ka Meghalaya High Court ha ka 10 tarik u naiwieng ki bor District bad ki bor Municipal ki la kyndang ia ki nongdie madan kiba shong die jingdie ha shi lynter ka surok bah bad kumjuh ruh ha ki lynti iaid kjat.
La iohi ba ha kine ki sngi ki nongdie madan kim nud shuh ban phriang ia ki tiar ba ki ju die ha madan bad la iohi ruh ba ki lynti iaid kjat, ki rud surok ki la kylluid war.
Lah ruh ban pynkynmaw ba ha ka 10 tarik u naiwieng ka Meghalaya high Court ka la pynmih hukum ba ki bor district, pulit, Municipal ki dei ban pynthikna ba kin ym don shuh ki nongdie madan ki ban pynkhapngiah ia ki lynti iaid kjat bad ki ban pynwit ia ki rud surok.
Shillong,1 Nohprah:U kyrtong ka UDP na Nongkrem konsti-twensi u bah H.
S Shylla u la dawa ba u bah Kennedy Khyriem MLA ka Mawphlang u dei ban pynshai paidbah halor ki jingkynthoh pyrshah jong u ia u (Shylla) ha ka jingialang kaba la long ha Smit ha ka 28 tarik u naiwieng.
U bah Shylla u la ong ba u bah Kennedy u dei ban pynshai paidbah ha ka 6 tarik mynta u bnai shuwa ba u bah Shylla un ai jingkren paidbah ha Smit.
U la byrngem ba lada jia ba utei u MLA ka seng Congress um lah pynshai paidbah un aiti sha ki riew said-aiñ ban leh katkum ki kyndon ka aiñ.
U bah Shylla u la bitar ia ka jingkren u bah Kennedy ha ka por ba u ialap elekshon na bynta u kyrtong ka seng Congress u bah Lambor Nongrum ha kaba u la ong ba ka Lineage Act ka ktah bha ia ka jaitbynriew bad u la ong ba la pass ia katei ka Bill ha ka por long CEM u bah Shylla.
U bah Shylla u la pynshai ba katei ka jingkren ka dei ka jingpynjahburom ia u ( Shylla) ha khmat ki paidbah ka Nongkrem konstitwensi bad u la ong ba ha ka por ba pass ia ka Lineage Act ha ka 13 tarik u lber, 1997 um pat long tang u MDC ruh bad la ioh jingmynjur na u Lat ha ka 23 tarik u rymphang, 2005 bad pynmih ha ka Meghalaya Gazette ha ka 25 tarik u rymphang, 2005.
Shillong, 2 Nohprah:U bah Armanwa Kynjing Manager M/s Pariat Marketing Agency, Jowai u la ujor sha ki pulit ba ha ka 29 tarik u naiwieng, u la phah ia u Donald Bamon ban leit peit ia ka kudam buh tiar jong u kaba don ha Lad Rymbai.
Hynrei u la ong ba tang mar ia poi utei sha Ladrymbai 3 ngut ki briew kiba la tip kyrteng kum u Muthu Das, Mukul Das bad Ranjan Ghoshki la pynbiej ia u T.
6000 hajar tyngka bad ki la ong ba un ym leit peit shuh, hynre iu Donald um treh ban shim ia katei ka pisa bad u la rung ha kudam ban peit ia ki mar bad hangtei u la lap ba bun ki tiar kum ki sikret bad kiwei pat ki la jah na kudan kiba shong dor T.
10,35,967 tyngka.
Shillong, 02 Nohprah:Ka Synjuk Pyn-hiamlang Nongshken Pyllun (SPNP), ka Sengbhalang kaba trei na ka bynta ka bha ka miat jong ki paitbah ka thain Nongshken Pyllun, mynta ka sngi Thohdieng, ka la ioh ban pynlong ia ka prokram Sam Khusnam Ka Ba Saw, na ka bynta kito ki samla napoh ka shnong Nongshken Pyllun, kiba wan shakhmat ha ka eksam 2016 naduh ka kyrdan SSLC, HSSLC, Graduation bad Post- Graduate ha Khasi National Dorbah Hall Mawkhar, Shillong.
Ha kane ka prokram ka Seng ka ioh ban pynkup burom ia ki Samla kiba wan shakhmat kynthup ia u Samla David Iawram, uba la ioh ia ban khur kum u Gold Medalist na ka skul bah NEHU, ka Samla Gibeon Iawram iba la wan ha ka kyrdan ba-ar ha ka eksam Bachelor of Science na ka skul bah NEHU, lem bad ar ngut kiwei pat kiba la wan ha ka kyrdan banyngkong ha ka exam SSLC jong ka MBOSE.
La sam ia ka khusnam da i Bah Drawing Dkhar uba long ruh u Rangbah Shnong jong ka shnong Wahiingdoh, Shillong bad uba long uwei na ki riew paw khmat jong ka shnong.
Ha ka jingkren u Bah Dkhar u la ai ka jingkyrkhu kyrdoh bad ka jingpynshlur ia kine ki samla ba kin nang iaid shakhmat ha ka jingpule bad ba kin iai kynmaw ban ri la ka akor ka burom bad ruh ban kiar na kino kino ki jingmlien basniew.
La pyniaid ia ka jingialang daUi Bah Langsterly Shullai, uba long u Vice President ka Seng.
Ka Prokram ka long ka ba iphuh iphieng ha ka jingiadon ryngkat ki sam pule ka Shnong Nongshken Pyllun kiba sah ha nongbah Shillong, ong ka kyrwoh na u Pulicity Secretary ka Seng Bah Kynpham D Samiam.
Shillong, 2 Nohprah:U nongialam barim ka KHNAM u bah Lurshai Lyngwa u la pynkhreh ialade ban ia khun ha ka elekshon MLA 2018 na Shillong North konstitwensi.
U bah Lurshai u dei u nongialam barim ka KHNAM uba ia ju don ryngkat hakti hakjat jong u MDC ka KHNAM na Jaiaw u bah Adelbert Nongrum, la shisnem tam mynta u la risaiñ noh na ka seng KHNAM bad u la iasoh sha ka Party BJP da ka jingthmu ban ia khun na katei ka seng ha ka elekshon MLA 2018.
Mynta ka janmiet u bah Lurshai u la lum ia ki briew ka BJP ban ia kren ia ka jingthmu jong u ban iakhun na katei ka seng.
Haba ia kren bad ki nongthohkhubor u bah Lurshai u la ong ba ka dawbah ba u la leit ia soh sha ka seng BJP ka dei namar ba u la don ha ki seng riewlum da ki phew snem hynrei u iohi ba ki seng riewlum kin ym lah ban wanrah jingkylla, “Ki mat treikam jong ki (Manifesto) ki dei kiba biang eh hynrei ynda la jop elekshon pat kaba eh ba ka shong ha u nongialam ban pyntyllun ia ki kam" u la ong.
Shuh shuh u la ong ba u mih noh na ka seng KHNAM ym ba u pyrshah ia katei ka seng hynrei namar ba u la iohi dalade hi ba kan ym lah ban wanrah jingkylla, “Ka eh bha ia ki seng riewlum ban wanrah jingkylla, nga ngeit ha ka motto jong ka seng BJP kaba ka ong ‘Sabke sath, Sabke Viswas’, u bahrit Adelbert u dei u paralok jong nga, u ba Joe u dei u paralok jong nga" u la ong.
U la kren shai ruh ba ka jingmih jong u na ka KHNAM kam dei ka jingshet kylla ia u bah Adelbert ne ia ka KHNAM hynrei um shym shet kylla haduh mynta u dang bteng ban trei kumba u ju trei hapoh ka seng KHNAM, “Lada ngam ai shuh ka jingshakri ia u paidbah te, hoid lah ban ong ba nga shet kylla, hynrei nga dang trei" u la ong.
Um shym treh ruh ban kren eiei halor ka jingkren ki nongialam ka BJP ba ka Meghalaya kam dei ka jylla Kristan bad u la ong “Ngam kwah ban pyniasoh ia ka politik bad ka niam".
Lah ban kdew ba dang shen u ba J.
A Lyngdoh-MLA barim ka Mawphlang u la wan ia soh sha ka seng BJP da ka jingthmu ban ia khun ha ka elekshon MLA 2018 na katei ka seng, bad kumba ka long mynta ka pyni ba kan don ka jingknieh tiket hapdeng u ba Lyngdoh bad u bah Lurshai.
La kylli na u bah Lurshai uba la kren sngew skhem ban ia khun ha kane ka elekshon kumno un leh lada u sha pynduh tiket, u la jubab ba u la pynheh pynsan ia ka BJP ha Shillong North bad ka shong ha ki nongialam ka BJP ban pyrkhat, “Lada kim ibit ia nga ruh, nga hap ban pan ia ka rai u paidbah-hynrei nga khmih lynti ba ka Party kan leh ia kaba dei" u la ong.
Shillong,1 Nohprah:Ki nongdie doh masi kiba don ha ka kynhun Khasi Jaintia Butcher’s Welfare Association ( KJBWA) ki la kular sha ki paidbah ba lada jia ba ki lah ban khanglad ia ka jingiaid ki masi khaii tuh sha Bangladesh khlem pep kin pynhiar ia ka dor ka doh masi na kaba ki ju die mynta.
Ia kane la pynpaw da u Publicity Secretary katei ka seng u bah Wankerlang Lamare haba ia kren bad ki nongthohkhubor mynhynin ka sngi.
Utei u nongialam ki nongdie doh u la ong ba lada lah ba khang ia ka jingiaid ki masi khaii tuh sha Bangladesh ka dor ka masi na iew die masi ha Khanapara ruh kan nanghiar bad lada ka dor masi ka nanghiar kin pynhap ruh ia ka dor iew na kaba ju die mynta.
Kumba ka long mynta katei ka seng ki nongdie doh ryngkat ka jingiatrei lang bad ka FKJGP ki iai peit siar ba nioh kem ia ki masi ba thmu khaii sha Bangladesh.
Kumba ka long mynta u bah Lamare u la ong ba ka dor iew ha Khanapara ka dei T.
18 hajar tyngka shaneng uwei u masi bad lada jia ba lah ban khang ia ki masi Bangla kan kham hiar na katei ka dor kaba mynta.
U la iathuh ruh ba ki nongot doh masi ki donkam masi kumba 1200 spah tylli ha ka shi taiew bad ki masiki poi ha iew khanapara kumba 1400 tylli ha ka shi taiew.
Lah ban kdew ba ka FKJGP ka la thaw ia ka kynhun ban ap thap ia ki masi ba thmu ba khaii tuh sha Bangladesh bad katei ka kynhun ka dei kaba la tip kum ka Cattle Smuggling Prevention Team.
Haba ia kren bad u General Secretary ka FKJGP u bah Dundee Cliff Khongsit u la ong ba katei ka kynhun kan peit bha ia ka iaid ka ieng ki trok kit masi bad haba ioh bat kan kylli tohkit ki dei ki masi kiba mut ban pyniaid shano bad hadien kan sa pynthikna pat na ki nongdie doh la ka dei ne-em ka masi jong ki bad lada kam dei kin bat bad aiti sha ki pulit.
Haba kylli kaei ka lad jingiada katei ka don na bynta ki dkhot jong ka lada jia ba ka don ka jingpyni bor na ki trok khaii masi be-ain sha Bangladesh, utei u nongialam sengbhalang u la ong ba ki dkhot katei ka seng ki la tip kumno ban iada ialade bad kan ym poi ruh sha u pud ba kin mynsaw, “Ngi la tip kumno ban iada ialade bad kata ka shong ha ka jingstad jong ngi kaba ngim lah ban pynpaw ha phi ki nongthohkhubor" ong u bah Dundee u bym kwa hban kren bniah ia ka rukom treikam katei ka kynhun.
Shillong, 01 Nohprah:Kiba duna dkhot met hynne ka sngi hapoh ka lama ka Khasi Disabilities Association (KDA) na kylleng ki jaka ka Ri Khasi ki la hap ban mih madan ban shong kyrain ha phyllaw ka Additional Secretariat, Shillong ban dawa na ka sorkar ia ki jingeh jongki.
“Ngi kiba kyllut, matlah bad dkoh, ngi thad sngi hangne ba kynruh ka kpoh", “Sorkar phi ai baibam 16 tyngka haduh ngi lah ban im", “Ai khaw baduk ia ngi", “Sorkar ai ia ki hok jong ngi ba ngin shong khop man ka sngi", ki dei ki katto katne ki jingthoh plakad jong kine ki briew ba duna dkhot met.
Kine ki briew ba duna dkhot met, ki la shah pynbor ban mih madan hadien ba ka sorkar jylla kam shym la bat ia ka kular jongka, wat hadien shisnem ba ki la iai ap.
U President ka KDA u Bah Starwin Kharjana uba don jingduna bor ioh sngew, haba kren hynne sha ki nongthoh khubor, u la ong ba ka seng mynshem snem ka la ioh ia ka jingkular na ka myntri sorkar ban pynurlong noh ia ki jingdawa jongki kum ka jingpyntreikam ia ka bhah thungkam kaba 3 percent katkum ka Persons With Disabilities Act 1993, ha ki tnad sorkar, hynrei hadien shi snem ruh khlem urlong eiei.
“Ngi la iakynduh ia ka myntri sorkar ba don lang ki ophisar sorkar mynshem ha ka 2 tarik Nohprah, 2015 bad ngi la ioh ia ka jingkular ba kin pyntreikam ia ki jingdawa jong ngi, hynrei hadien shisnem ruh ba ngi la iai ap, khlem urlong eiei bad na kane ka daw, ngi la hap ban mih madan mynta ka sngi", la ong u Bah Kharjana.
U la ong kiwei ki jingdawa ki long ban thung san ngut ki briew ba duna dkhot ha ka State Coordination Committee, ban mang kyrpang 3 percent ia ka permit kamai taksi kiba aplai ram na ka National Handicraft Finance Development Corporation Ltd (NHFDCL), ban ai iing baduk ne ka Pradhan Mantri Awaas Yojana-Gramin (PMAY-G).
U Bah Kharjana u la ong ba ka seng ka la dawa ruh ba ka sorkar ka dei ban mang kyrpang ban rung klas, skul ki briew ba duna dkhot met bad ka baibam.
“Ngi dawa ruh ba ka sorkar ka dei ban ai baibam lyngba ka Chief Minister Social Assistance Scheme ia ki briew ba duna dkhot met da kaba pynshong nongrim na ka syrnot (disability certificate), ym na ka jingioh kamai jong ka longïing", la ong u bah Kharjana.
Kine kiba duna dkhot ki la pynlong ia ka jingshong kyrain naduh ka por 10 baje mynstep haduh 2 baje janmiet bad ki la rai ban bteng biang ia kane ka jingiakhih ha u bnai ban wan lada ka sorkar jylla kam sngap kam pynurlong ia kine ki jingdawa jongki.
Nongstoiñ, 1 Nohprah:Ka jingialap election ha Rambrai Jyrngam konstitwensi ka la sdang shongshit bha katba nang jan ki sngi ban jied ia u kyrtong u ban long kum u MDC u ban pyndap ia ka jaka kaba la thylli hadien ba u MDC barim katei katei konstitwensi u la noh noh ia katei ka kam.
Katei ka paw shai ruh ha ka sngi Palei jong ka taiew ha kaba ki lai ngut ki kyrtong kiba kynthup ua u bah Denestar Pariong na ka seng BJP, u bah Morningstar Tympuin na ka seng UDP bad u bah World Champion Paliar kyrtong ka HSPDP, ki la ioh ia ka lad na ka bynta ban ia ieng lang ha ka juh ka rynsan ialap election na ka bynta ban sei bad pyni ia la ki jong ki nia ban pynshai sha u paidbah jong ka thain.
Nalor kitei ki lai ngut ki kyrtong kiba la ia ieng rynsan u wei pat u kyrtong jong ka seng Congress u bah K.
Marbaniang um shym la paw dur satia ha katei ka rynsan bad la don tang u bah John F Kharshiing ha ryngkat ki nongialam ka party congress na Rambrai kiba la iashim bynta ha katei ka rynsan ialap election.
Ia katei ka rynsan ialap election la pynlong hapoh ka Rngi Lower Iew Rambrai ha kaba la pyniaid ia katei ka jingialang da u bah Maianlang Nongphud u ba dei u wei na ki rangbah dong jong ka iew Rambrai bad la sdang ban kiew rynsan nyngkong eh da u bah Denestar Pariong jong ka party BJP ha ryngkat ka jingiadon lang ki heh jong ka party BJP kiba la iawan ban synran lang ia u kyrtong.
Hadien ka BJP la bud ban kiew rynsan sa ka party Congress khlem ka jingiadon ryngkat lang u kyrtong, bad la la ieng rynsan da u bah John F Kharshiing ha kaba u la ong ba kane ka election shiteng samoi kaba mynta ka suk bha ban khein jingkhein namar ba ka long tang ka jingleit ban pyndap ia ka jaka ba thylli ba la ionoh da u bah Pangniang MDC barim ka Rambrai.
Shuh shuh u bah Kharshiing u la ong ruh ba la 16 bnai ei ei ba u bah Pangniang u la iehnoh ia ka kam kum u MDC bad la buh jingkylli ruh ia u bah Pangniang da kaba ong ba shano jah ki skhim MDC ha kitei ki 16 bnai bad kumjuh u la ong ruh ba hato u bah Pangniang shwa ba un iehnoh ia ka kam kum u MDC u la leit ne em ban pan jingbit na ki paidbah ka thain Rambrai kiba la jied bad pynjop ia u ha ka election MDC kaba la dep.
Hadien ka seng congress la btengia katei ka jingialap election sad a u kyrtong ka UDP u bah Morning Tympuin ha ryngkat ka jingiasynran lang da u bah Jemino Mawthoh Secretary ka UDP jong ka Jylla, u bah Joe Marwein President barim ka FKJGP, U President ba rangbah duh jong ka party u Dr.
Donkupar Roy lem bad ki paidbah nongkyrshan ka party.
Ha shwa ba u Dr.
Donkupar un ai ka jingkren u la buh ia ka jingkylli da kaba ong ba kaei ka daw ba ki paidbah ka thain Rambrai kin hap ban pynlut por biang ban ia jied ia u MDC, bad u la ong ruh ba un nym kynnoh ia u bah Pangniang MDC bala inoh kam hynrei un kynnoh beit ia ka sorkar congress namar ba dei na ka daw jong ka jingiapait ia pra jong ka congress bad khmatam ka jingiashrut jong u Myntri Rangbah ka Jylla u Dr Mukul Sangma bad u bah P.
N.
Syiem CEM ka KHADC kala pynlong ban jia haduh katne ha kaba ki paidbah kin hap ban iamih biang sa sdhisien ban ia thep vote na ka bynta ban jied ia u MDC.
“Lada ka UDP kan ioh ia ka jingjop u bah P.
N.
Syiem un dang bteng ban iai long kum u CEM ka KHADC, namar ba ngi kwah ban pynkhlain ia uno u no u rabgbah u ba iieng na ka bynta ka Ri bad ka Jaitbynriew bad kaba kongsan mynta ka long ba ngin ia pynkhlain ia u CEM khnang ba un lah ban pyndep ia ki Agenda na ka bynta ka jaitbynriew" ong u Dr.
Donkupar Roy.
Katba na ka liang jong u bah Morningstar Tympuin kyrtong ka UDP haba ai jingkren ha katei ka rynsan u la ther tyngeh ia u bah Ardent da kaba ong ba u la wanrah ia ki ain kiba ktah ia ka ri bad ka jaitbynriew kiba kynthup ia ka ain MUDA, ka ain ai jait sha u kpa, ka ain shongkha shong man, ka ain ba thmu pynduh ia ka District Council bad ka ain pynduh bor ia ki rangbah shnong bad u la ong ruh ba lada ngan ioh long kum u MDC ngan iakhun ia kitei ki san tylli ki mat.
Khatduh khatwai la shimti ban ieng ha katei ka rynsan da u kyrtong ka HSPDP u bah World Champion Paliar ha ryngkat ka jingiadon lang u bah Ardent Miller Basaiawmoit president ba rangbah duh jong ka pary HSPDP, u bah KP Pangniang MLA bad kumjuh kum u MDC barim jong ka thain Rambrai, u bah Diosstarness Jyndiang MLA ka Nongstoin, kong Teilinia Thangkhiew MDC ka Mylliem bad ki nonaialam jong ka party bad ha ryngkat ki nongkyrshan.
“Ka jingiehnoh ka jong nga ia ka kam kum u MDC bala jied da ki paidbah kadei ba nga burom ia ki ain jong ka assembly ym ba nga tieng ne kwah shuki kum ba la kren da ki nongialam jong kiwei kiwei party bad lada u paidbah ka thain Rambrai un ailad ia u bah W.
C.
Paliar kum u MDC ka thain kan long ka jingkyrkhu ia ka thain Rambrai baroh kawei namar ba ngan ioh kham pahuh ka por na ka bynta ban peit bad khmih ia ki shnong kiba don ha khappud bad jylla Assam katba ia ki kam barit un leh da u MDC u ba na Rambrai" ong u bah Pangniang.
Shuh shuh u la ong ruh ba kiwei kiwei ki kyrtong ki ban iakhun ha kane ka election shiteng samoi kidei tang ki nong ieid ri kiba shu wan paw kyrkieh kyrkieh na ka bynta ban ioh bein ioh khoh ia u bah Ardent bad u la ong ruh ba balei kim wan ban kren na ka bynta ka jingeh jong u paidbah khamtam kiba don ha ki thain khappud bad ka jylla Assam kiba ju shah hiar thma na kapor sha kapor bad ka jylla Assam.
Katba na ka liang jong u bah Ardent haba ai jingkren ha katei ka sngi u la ai ia ka jubab bala buh da kiwei pat ki party bad u la pynshai ruh ia kitei ki mat kiba u kyrtong UDP u la kynthoh bad u la ong ruh ba u kyrtong ka UDP u bah Morningstar Tympuin u dang duna palat ka jingtip shaphang ki ain bad u la ong ba ka jingtip ka bar it jong u bah Tympuin kan long kaba mynsaw haduh katta katta namar u la kular ia ki paidbah ba un kit ia ka jingkit hynrei um tip pat aiu ba un kit.
Ha kaba iadei pat bad ka skhim MDC bala kylli da u bah John Kharshiing na ka liang jong u bah Ardent u la ong ba ia katei ka skhim haduh mynta ka dang don ha ka pla jong u Mukul bad ha kaba iadei pat bad ka jingkylli ba u bah Pangniang u la pyntip ne em sha ki paidbah shwa ba un inoh ia ka kam MDC, u bah Ardent u la buh kylla ia ka jingkylli da kaba ong ba hato ka sorkar congress ka pyntip ne pyndhai paidbah shwa ba kan thaw ia ka ain maitkyrteng.
Ha kaba kut duh la shimti sa u kyrtong u bah Paliar ban ai jingkren ha kaba u la kren da kaba siat pharshi da ka kaba u la ong ba baroh saw ngut ki kyrtong ki ban iakhun na Rambrai ki long thik kum ki saw ngut ki matlah ha ka jingiathuh khana ha kaba ki paidbah ki dei ki doctor kiba la phah ia kitei ki matlah ban tba ia u hati bad ban batai pat ba ka dur ka long kumno katba u hati pat ka dei ka district council, bad ki paidbah ki dei ban jied ia u matlah u ba shemphang u ba lah ban batai ia ka dur jong u hati ym ia ki wei pat ki matlah kiba la shu batai stad khlem ka jingtip kaba biang.
Shillong, 02 Nohprah:U Bah Boldness Lyngdoh Nongum mynta ka sngi u la shah sei tuh ka pisa na ka Account jong u kaba don ha State Bank of India haduh T.
80000/- tyngka ha u briew ba kam ia lade ba u dei u Branch Manager jong ka Bank.
Haba pyntip sha u SP News Agency, Bah Nongum u la u ba don mynta hapoh Vellore hospital, u la ong ba ha ka por noh phai sngi katba ki doctor ki dang sunmar ia u, la don ba phone ia u bad kam ia lade ba dei u Branch Manager jong ka SBI bad u la ong ba ka pisa jong u kan nym rung namar ba la block.
Ha kane ka por u la batai ia u number jong ka ATM Card bad u la ong ba kiba kut lai dak ha dien kim shai bad ha kane ka por u la iathuh bad ban pyntihkna ia u card number u la kylli ha duh saw sien saw wat bad mar dep iathuh kumta la poi ka message ba la thied tiar T.
80000/- tyngka.
Ha dien ba la ioh ia kine ki message u la leit ban kylli na ka SBI kaba don ha Vellore bad la shem ba ka pisa na ka Account jong u la shah sei haduh T.
80000/- tyngka.
La ong ba u briew ba kam ia lade ba dei u branch manager u khlem pan ia u pin number lane wat ia ka password.
Ha dien ba la lap ba la shah sei ia ka pisa na ka Account jong u, u la phone biang sha u number ba phone ia u, ym shym la ioh shuh bad ha kane ka por u sa sngewthuh ba la dei ki nongtuh.
U la ong ba lada kane ka jingleh u Modi ban ong ia ki briew ban buh pisa ha bank ka long ka jingma lada dang lah ban sei tuh ia ka pisa tang ba tip ia ka ATM card number.
Shillong, 2 Nohprah:Ka UDP ka la thoh da ka jingthoh sha u myntri rangbah duh ka ri u Narendra Modi ban kyrpad ia u ban kham pynkiew ia ka pisa ban sei na bank namar ba kane ka dei aiom ba kmen ia ki paidbah kane ka jylla kiba bun ki dei ki Kristan ba kin ioh ban rakhe ia ka Kristmas kumba ki ju leh manla u snem.
Ha katei ka jingthoh ba la soi da u General Secretary jogn katei ka seng u Dr.
Jemino Mawthoh uba dei ruh u MLA ka Nongthymmai u la ong ba ka UDP ka kyrshan ia ka jingpynduh u myntri rangbah ia ki kot 500 bad 1000 hynrei u la kyrpad pat ba un kham pynjynsur noh ia kane ka jylla tang ha i por ba ki paidbah kin ioh ia thied ia pet bad ban ia ai sngewbha na bynta ka jingrakhe Kristmas.
Nongpoh, 02 Nohprah:Kumba la mih ka jingpyrshah halor ka jingthmu ki shipai ka Assam Rifle ban buh ktem hapoh ka shnong Lawbyrwa bad Lawpyllun ba hap hapoh ka Raid Mawbuh, Ri Bhoi District, mynta ka sngi ki nongialam ka KSU, North Khasi Hills District, ha ryngkat ki ki trai jaka lem bad ki nongialam shnong jong kitei ki ar shnong, ki la leit ban kynduh ia u ADC ka Ri Bhoi, u DP Kharsati bad ha kane ka sngi ki la phah ruh da ka dorkhas ban pynpaw ia ka jingpyrshah halor jong katei ka jingthmu shim jaka da ki shipai ka Assam Rifle.
Ha kane ka jingleit iakynduh ADC, ka KSU, NKHD, kaba la ialam khmat da u president ka KSU, NKHD, u samla Ferdynald Kharkamni, u samla Lambok Rymbai, u Bah Pius Pathaw , Rangbah shnong ka Lawpyllun, u Bah A.
Lyngdoh, Asst.
Secretary ka Lawbywa lem bad ki trai jaka ba kynthup ia ka Kaida Nongbsap bad Deisimai Nongbsap.
Ha katei ka Dorkhas ia kaba la phah da ka KSU sha u ADC ka Ri Bhoi bad kaba la phah kopi ruh sha u Director General, Assam Rifle, Laitkor Shillong, la pynpaw ba kum ka seng hi ka pyrshah jur ia ka jingthmu jong katei ka tnat shipai ban shim shim jaka ha katei ka shnong, da kaba pynpaw ruh ia ki jingeh kaba la mad da ki nongshong shnong kiba don marjan bad ki ktem shipai, tang namar ka jingleh baheh bad pynibor da ki shipai kumba la mad da ki paidbah ha Laitkor, Umpling, Rangmen.
Nongpoh, 02 Nohprah:Shi bynta ban iarap ia kito ki briew khamtam ia ki nongpang kiba donkam snam, mynta ka sngi ka Confederation of Ri Bhoi People (CoRP) Umden Circle, ki la pynlong ia ka Blood Donation Camp ha Engineering Civil Office jong ka Umroi Airport kaba don ha ka shnong Umden, Ri Bhoi District.
Ha ka jingpynlong ka CoRP ia kane ka prokram noh synniang da ka snam, la wan ban iashnohkti ryngkat ka Directorate of Health Service ka sorkar jylla, ka Meghalaya Aids Control Society bad ha shwa ba kin pynlong ia katei ka jingnoh synniang, la pynlong ruh ia ka Awareness programme ne ka jingpynshai paidbah halor ka jingdonkam jong ka jingnoh synniang ia ka snam ha kine ki sngi.
Ha kane ka sngi, ki la don haduh 32 ngut ki briew kiba la wan ban noh synniang sngewbha ia ka snam jongki na ka bynta ka jingdonkam jong ki briew kiba donkam ha ka pang ka shitom ba kynthup naduh u Bah Bandari Ryntathiang, President ka CoRP, u Vice President Bah Friday Jalong, Education Secretary, u Bah Lurshai Kharnaior lem bad ki dkhot, ki shipai BSF, ki Pulit na North East Police Academy NEPA lem bad kiwei.
Hadien ba la dep kane ka jingnoh synniang da ka snam, na ka liang u Bah Bandari Ryntathiang, u la ong ba kumba ka seng ka la shem ba bun na ki briew ki ju kynduh jingeh ban ioh snam haba don kiba pang ba shitom bad kumta ka seng ka la rai ban pynlong ia kane ka Blood Donation Camp, kaba long ruh kum ka jingiarap bad ka jingnoh synniang na ka bynta jong kito kiba donkam hok.
U la ong ruh, kumba ka long mynta ka jylla ka mad ia ka jingkyrduh snam bad ka long shisha kaba eh ban ioh snam la ka long na ki Hospital sorkar ne wat ha ka Hospital shimet, ha kaba kane ka la wanrah jingeh ia kito kiba donkam ban iohsnam kyrkieh, hynrei lyngba kiba kum kine ki jingnoh synniang kan iarap ban lait na ka jingkyrduh snam bad ka long shisha kaba donkamKhatduh, u la khot la wer ia ki briew ba kin wan shakhmat bad ba kin long kiba kylluid mynsiem ban noh synniang da ka snam, kaba long ruh kum ka jingiarap para briew bad ka kajuh ka por ka seng ka dawa ruh ia ka sorkar ba kan buh noh ia ka Blood Bank hapoh ka District, khnang ba kan long ka jingmyntoi ia ki paidbah kiba donkam snam, u la bynrap.
Shillong, 2 Nohprah:Ka tnad pyniaid kali jong ki pulit ka la pyntip ba ha kine ki sngi shuti tlang hadien ba la khanglut ki skul bad ki jaka pule la plie ia ka one way na Dhanketi sha Firebrigade lyngba ka Don Bosco bad Laitumkhrah Police Point ha ka por mynstep bad kane kan sdang naduh ka 5 tarik haduh ban da mih da kawei pat ka hukum.
La pyntip ruh ia ki paidbah kiba leit sha ka Dorbar Pyllun jong ka Synjuk Ki Kynthei Catholic, Shillong Archdiocese ka ban long ha St.
Joseph Church Premises, Mawkhar Parish, Shillong ha ka 4 tarik mynta u bnai ba la pynbeit ia ki lynti iaid kumne- ka jaka ieng kali na bynta ki kali heh ba wan na rib hoi kan long ha ki thaiñ Wahumkhrah bad pyrshah ka skul Seng Khasi, ki kali rit ba wan na mission-Motphran kin ieng ha madan student ne Jaiaw Langsning, ki kali rit ba wna na thain Jaiaw kin ieng hajan KJP bad St.
Dominic , Mawkhar, ki kali heh kali rit ba wan na Nongthymmai bad Upper Shillong kin ieng ha Parking Lot Anjalee bad Parking Lot MUDA, Iew Mawlong, bad Boucher Road, ki kali ba wan na Ri Bhoi kin ieng ha stand Bhoi, Lumdiengjri, kiba wan na Jaiaw kin ieng ha riatsamthiah ban iaid sha skul Christian Academy.
La bthah ia ki nongleit jingiaseng ba ki dei ban kohnguh ia ki pulit pyniaid kali bad kim dei ban knieh lynti haba ia iaid, la pyntip ruh ba ki kali shisien ba ki la rung hapoh ka jaka long jingiaseng yn ym shah shuh ba kin mih kat bym pat wai ka jingiaseng.
Shillong, 4 Nohprah:25 ngut ki briew ki la mynsaw jur na ka daw ba kawei ka bos ba ki shong ka la leit tynrah ia ka ophis jong ka ARSU, 3 ngut napdeng jong ki la shitom jur bad la pynkit ia ki sha Guwahati.
Katei ka jingjia ka la jia mynhynnin ka miet ha ka por 11 baje mynmiet ha ka shnong Leila ha Goalpara Assam.
Katkum ka jingiathuh ki pulit ka Dudhnoi PS bad ki briew kiba dei na katei ka shnong ki la ong ba katei ka bos kaba kamai na Shillong sha Tura ka la jan tynrah shuwa ia u Transformer uba 11KV shuwa ba kan leit tynrah ia ka ophis jong ka All Rabha Student Union (ARSU).
La ong ba ha katei ka jingjia ka ophis jong katei ka seng ka la pra bad ka bos ruh ka la pra.
Katei ka bos ka mih na Tura na ka por 8:30 baje mynmiet ban wan sha Shillong.
Ka daw jong katei ka jingjia la ong ba dei namarba u nongniah ia katei ka bvos um lah shu hban tehlakam namarba ka la her sted, la ong ruh ba donbok ba kam shym la tynrah ia utei u transformer hynrei ka lah ban don ka jingiap briew.
Tang mar ia jia katei ka jingjia ki briew jong katei ka shnong Leila ki la mareh wut wut ban iarap ia kiba mynsaw.
Ia kiba mynsaw la pynkit sha Goalpara ba nshah sumar, la iathuh ba u nongniah ia katei ka bos bad ar ngut kiwei pat ki la mynsaw jur bad mynta ki don ha Guwahati.
6 ngut na ki nongshong bos kiba don mynta ha goalpara la lah ban ithu bad kitei ki dei kiba la tip kyrteng kum-Minlikhi Sangma, Ram Newar, Nirmal Thapa, Jopsingh Marak bad Nur Islam ,kitei dei kiba mynsaw malu mala.
U DC ka West Garo Hills u la ong ba u la ioh jingtip ia katei ka jingjia bad u dang wad jingtip shuh shuh kaba bniah bad u la ong bau la dep ia kren bad ki bor jong ka Goalpara District ban ai ki lad jingiarap ia kitei kiba mynsaw.
Shillong, 31 Nailar:U MLA ka South Shillong u Bah Sanbor Shullai u la don ka jingiakren bad ki heh nongialam ka BJP ha Delhi dang shen halor ka jinglong jingman ka sain pyrthei ha kane ka jylla.
Katkum ka jing iakren bad u president ka BJP Meghalaya u Bah Khlursing Lyngdoh u la iathuh ba u Bah Sanbor u la pynpaw ia ka jing sngew tynnad ia ka jinglong ki nongialam ka BJP.
“U Bah Shullai u la iakynduh ia ki nongialam ka BJP ha Delhi bad u la pynpaw ia ka jingsngew tynnad ia ka jinglong ki nongialam ka BJP", la ong u Bah Lyngdoh ha kane ka sngi Nyngkong.
U Bah Lyngdoh um pat kwah bha ban iathuh ia ka jingmih na ka jingiakren u Bah Sanbor bad ki nongialam ka BJP ha Delhi hynrei u kyrmen ba ka jingiakren ka long kaba sngew tynnad bad kaba biang.
Ha kawei ka liang, la iathuh ba tang u Bah Sanbor uba la sma jingiwbih ka BJP hynrei ki don ruh ki MLA bad ki riew pawkhmat kiba la peit kliaw ia ka por kaba biang ban leit pynsnoh bad ka BJP.
U Bah Sanbor u kyrshan ia ka MUA-II ba ialam ka Congress ha kane ka jylla.
Mynshwa, u la bat ia ka shuki  Deputy Speaker hynrei u la hap ban iehnoh shwa ban don ka jingiatynjuh bor ban pynkhyllem ia u Speaker ha ka dorbar mang tyngka kaba dang shu dep.
Ka thymmei khubor ka la ong ba u Bah Sanbor u la shah pynbor ha u Myntri Rangbah u Dr Mukul Sangma ban iehnoh ia kane ka shuki.
Hynrei na ka liang u Bah Sanbor u la ong ba u la iehnoh ia ka shuki da ka mon lajong.
Ha kawei ka liang, u president ka BJP u la iathuh ba ka party mynta ka dang pynkhreh ban pynrung dkhot shaid shaid bad shen kan sa khang noh ia ka jingkhang pynrung dkhot bad hadien kan sa plie biang ha ka kylla baar.
“Ngi la don kiba pynrung dkot da ka online haduh  24 hajar ngut bad ki phom ba shu sam ki long 40 hajar ngut bad lada baroh kan long 64 hajar ngut",  la ong u Bah Lyngdoh bad u la bynrap ba ia ka phom ba sam ym pat pynphai lut bad namarkata, ym pat tip bha katno baroh kiba la rung dkhot.
Shillong, 31 Nailar:Ki Seng bhalang bapher bapher ha ri Lum Garo ba kynthup ia ka Garo Students Union (interim body), Garo Hills State Movement Committee (GHSMC), A’chik Students Welfare Association (ASWA) bad Tura Government College Students Union (TGCSU) bad kiwei pat, ki la pynlong da ka jingialang bad ka jingiaiaid paidbah mynta ka sngi ban pyrshah ba ka sorkar kam dei ban ailad ia ki bym dei riewlum ba kin ia khun elekshon MDC ha GHADC.
Ki Sengbhalang ha Ri Lum Garo ki la shim ia katei ka sienjam ban ia khih namar ba ka elekshon MDC ha GHADC kan sdang noh ha ka 12 tarik u risaw, 2015 kaba mut sa tang shibnai tam.
Katei ka jingialang ka la long ha madan ialehkai ha Chandmari bad ki la don kumba 1000 ngut tam ki paidbah kijba la wan ban ia shim bynta.
Haba kren ha katei ka jingialang paidbah kiba bun ki nongkren ki la thalain tyngeh ia ka sorkar Congress kaba la ialam da u Dr.
Mukul Sangma bad ki la kynnoh ba dei namar ka jingpyntreikam bad ka jingbym bat ain ka sorkar Congress ki briew ki bym dei riewlum ki ioh lad ban ia khun elekshon MDC ha ri Lum Garo.
U President ka Garo Students Union u Zicko Balgra u la ong ba lada ka long kumno kumno ruh ki Sengbhalang kin ym ailad ia u bym dei riewlum ban ia khun ha ka elekshon MDC ka ban wan bad wat ban thep vote ruh, “Ka district Council ka dei kaba la buh tang ia ki jaitbynriew rit paid ban iada kyrpang ia ka jaitbynriew jong ki" u la ong.
Ki nongkren ki la kren ruh ba ha District Council jong ki Khasi bad Jaintia ym ju shah ia ki jbym dei riewlum ba kin ia khun elekshon MDC ha ki district council, hynrei ha ri Lum Garo pat la shah wat la ka ain ka la khang lad ruh, bad ki la kynnoh beit beit ba katei baroh ka jia tang namarba ka sorkar jylla kaba la ialam da u Dr.
Mukul Sangma kam shym la bud ryntih ia ka ain kaba la don lypa.
Ha ri Lum Garo na ki 29 tylli ki konstitwensi, 3 tylli na ki ki dei ki konstitwensi kaba ki briew ki bym dei riewlum ki lah ban ia khun elekshon, kitei ki 3 tylli ki dei ka Phulbari, Rajabala bad ka Mahendraganj.
La ong ba ka jinglah ki bym dei riewlum ban ia khun elekshon na ki 3 tylli ki konstitwensi ka dei namarba la don ruh ka ain kaba ong baroh ki nongshong shnong ka ri Lum Garo kiba la shong la sah palat ia ka 12 snem hapoh Garo Hills ki lah ban ia shim bynta ha ka jingiathep vote.
“Hapoh ka 6th Schedule la thaw ia ki District Council ban iada kyrpang ia ki jaitbynriew rit paid, ngin ym shah da lei lei ruh ban don ba pynkylla ia katei" ong u Nikman Marak, Chairman ka GHSMC.
Katei ka jingiaiaid paidbah ka la long naduh madan Chandmari bad la iaid lyngba ka Ringrey, Babupara bad la pynkut ha ophis u DC.
Shillong, 31 Nailar:Hadien ba la mih ka jingpyrshah na ki paidbah ia ka Ordinance, ka sorkar ka la rai ban pynkhreh noh da ka Bill thymmai halor kumno ban pynkup bor ia ki bor synshar shnong.
Ia kane ka Bill thymmai yn iakren bad ki seng sain pyrthei kaban long ha ka sngi Hatmajai ban wan.
Ia kane ka rai la shim ha ka jingialang jong ka kynhun myntri kaba long mynta ka sngi Nyngkong.
U Myntri Rangbah ka jylla u Dr Mukul Sangma u la ong ba ka sorkar ka la bthah ia ki tnad ba dei halor ki ain ban pynkhreh da ka Bill thymmai ban pynkup bor ia ki bor synshar shnong ha jaka ka ordinance.
Ia kane ka Bill yn sa iakren ha ka jingialang jong ki seng sain pyrthei ban khot ka sorkar ban long ha ka sngi Hatmajai ban wan.
U Dr Mukul Sangma u la ong, “Ngin sa shim ia ka rai ban iaid shakhmat ban pynlong ain ban bujli noh ha jaka ka Ordinance".
Ha kane ka jing ialang yn iakren ruh ia ka Ordinance bad ia kiwei ki Bill ba la mynjur jong ki Autonomous District Councils (ADCs) hynrei kiba dang sah kut ha miej u Lat ka jylla.
Ia ka Ordinance ne ka Meghalaya Local Administration (Empowerment of Traditional Institutions, Traditional Bodies, Headmen in Governance and Public Delivery System) Ordinance, 2015  la soi da u Lat ka jylla ha ka 29 tarik Jymmang hadien ba ka sorkar ka la thmu ban pynkup bor ia ki rangbah shnong hynrei la mih ka jingpyrshah ia kane ka ordinance.
U Dr Sangma u la ong ba ka jingialang kan sa iakren la ka sorkar kan thaw da ka ain thymmai ia ki bor synshar shnong ne lane kan ieh shwa kumto haduh ba ka ordinance kan iap hi hadien ba la kut 6 bnai.
Shillong,31 Nailar:Hadien ba la iohi ha ki katto katne ki kot khubor ba la don ka jing kynnoh ba la don ka jingshah pyniap ki 4 ngut ki rangbah na West Jaintia hills ha ki lehnoh Karbi People’s Liberation Tigers (KPLT), u Chief Secretary ka jylla ka khubor sorkar ka la ong ba u chief Secretary ka jylla u ia kren ia u Chief Secretary ka jylla Assam bad kumjuh ruh bad u Deputy Commissioner ka West Jaintia Hills district uba ia kren bad u Deputy Commissioner ka Karbi Anglong District.
Ka khubor sorkar ka la ong ba hadien ki jingiakren la pynthikna ba kam shym la don kaba kum katei ka jingshah pyniap ha kaba la pynthikna ruh da u Commissioner & Secretary, Home & Political Department, Government of Assam.
Ka sorkar ka la pynshai ba katei ka dei tang ka khubor lamler bad kaba bakla.
Ka sorkar jylla ka la ong ba kan shim ia ki lad ki lynti ban peit ba kan don ka jingshong suk shongsain ha ki khappud ka Meghalaya bad Assam bad ka kyntu ia ki briew kane ka jylla ba kim dei ban ngeit kulmar ia ki khubor hamsaia kaba la pynmih da ki riew shim kabu, bad ka la bthah ruh ia ki kot khubor ba ki dei ban pynthikna bha shuwa ia kano kano ka jingjia shuwa ban pynmih ha ki kot khubor.
Ka Joint Peace Committee ka la khot ia ka jingialang ha ka 3 tarik u nailur, 2015 ha Khanduli Forest IB bad katei ka jingialang kan long hapdeng ki jaitbynriew Pnar bad ki Karbi kiba shong basah ha ka thain Block I (khappud) bad ka jingthmu ka tei ka jijngialang la ong ban ia kren ia ka shongsuk shongsain hapdeng kitei ki ar jaitbynriew bad ban kyntu ruh ba kim dei ban ngeit biej ia ki khubor hamsaia.
La ong ruh ba ki bor pyniaid Distrik ka West Jaintia kin pynshitom ia kino kino ki briew kiba pynphriang ia ki khubor lamler kiba ktah ia ka shongsuk shongsain ki ar jaitbynriew.
Jowai, 4 Nohprah:Ki nongrep jong ka shnong Nongkhroh kiba don hapoh ki artylli ki kynhun iarap dalade ialade (SHG) kila ioh mynsiem naka jingiayllok bad ia phhylliew jingmut bad ki samla pule Bachelor of Social Work (BSW) jong ka St.
Edmunds College Shillong.
Ki samla pule hapoh ka jingialam jong i kong W.
Syngkon iba long i nonghikai iba la ialam ia kane kynhun kaba 110 ngut ryngkat bad ka jingiarap jong u D.
Marpna uba long u field Coordinator jong ka BSW department kila wan iohkjat ha ka shnong Nongkhroh kaba don hapoh ka Thadlaskein Block jong ka West Jaintia hills District.
Ia kane ka kynhun jong ki samla pule la pdiang sngewbha da ki artylli ki SHG kiba don ha kane ka shong ka Shaphrang SHG kaba dei ka kynhun jong ki shynrang bad ka Kiewshaphrang kaba dei ka kynhun jong ki kynthei ia kiba la kyrshan bad btin lynti da ka Society for Urban and Rural Empowerment (SURE), Jowai.
Naka liang jong kine ki artylli ki kynhun la ioh ia ka jingkren na u Albinus uba long u Secretary jong ka Shaphrang SHG.
Ula iathuh ba u mar rep uba kham pawkhmat uba kila la rep u dei u sying ia uba kila die hadien bad la dep tylliat bad kumjuh ruh ki shna mit mit sying ruh kumjuh.
U Albinus ula iathuh ba kane ka SHG mynta kala lah ban seng wat iaka skul miet naka bynta ka jingmyntoi jong kiba la pep skul shiteng por ha kane ka shnongNaka liang jong u Remeo Nongspung ula iathuh ba naduh ba kila seng iaka SHG kala wan rah ia ka jingkylla haka rep ka riang ka jong ki bad ha kajuh ka por ka jingiatylli ruh ka khlain bha hapdeng ki para dkhot.
Ka jingmyntoi ka dei ruh lyngba ki training kiba ka kynhun kala ioh da ka jingiarap jong ka SURE kaba long ka NGO kaba la kyrshan ia ki.
Ki dkhot jong ka seng kila ioh ban leit ia ki training wat shabar ka jylla ruh iathuh u bah Remeo Nongspung.
Na ka liang jong ka Deadideakeami Mohrmen kaba long ka field coordinator jong ka SURE kala batai shaphang ka SURE bad ki rukom treikam jong ka bad hadien pat la ioh ia ka jingkren na u Habandajop Lyngdoh uba la batai shaphang kumno bas eng ia ki SHG group kaba dei ka project jong ka NABARD kaba kane ka Seng ka pyntreikam.
Hadien la ioh iaka jingkren na ka kong W.
Syngkon kaba long ka nonghikai jong kane ka skulbah kala ai khublei ia ki nongrep bad ki nongtrei jong ka Seng kiba la kloi ban iasam lem ia ki jingiakynduh (experience) jong ki bad ki samla pule namar kine ki samla dei kiba pule ia ka lain kaba ia dei bad ka imlang sahlang.
I la ong ruh ba kila ialam ruh ia ki samla pule sha kiwei pat ki SHG hynrei ka rukom treikam jong ki SHG ha Nongkroh ka dei kaba kham pher bad kaba la nangiaid shakhmat.
Haba iakren bad u nongai khubor u bah Remeo ula ong ba haba ioh kum kane ka jingiasyllok bad ka jingiamir jingmut ngi ki nongrep ruh ngi nangioh bor ioh mynsiem bad u kyrmen bay n dang lah ban ioh ia kiwei pat ki jingiakynduh ingiasyllok kiba kumne khnang ba ki nongkyndong kin nang ioh mynsiem.
Shillong, 2 Nohprah:Mynta ka sngi ka BJP ka la pyllait paidbah ia ka mat treikam jong ka na bynta kane ka elekshon MDC shiteng samoi ka ban long ha ki 7 tylli ki konstitwensi, la pyllait paidbah ia katei ka mat treikam da u President jong katei ka seng u bah Shibun Lyngdoh ha ryngkat ka jingdonlang kiwei pat ki nongialam jong ka.
Kawei na ki kular jong katei ka seng ha ka mat treikam jong ka –ka dei ban pynlong aiñ noh ia ka Village Administration Bill (VAB) lada ka ioh jingjop.
U bah Shibun Lyngdoh u la ong ba ka BJP ka kwah ba dei ban pynkupbor ia ki dorbar shnong da ka aiñ kaba khlaiñ khnang bad ban don ka aiñ kaba khlaiñ ha ka synshar shnong synshar thaw, u la kular ba lada ka BJP kan ioh jingjop kan pynurlong noh ia ka jingkwah u paidbah ia ka VAB, “Lada ngi ioh jingjop ngi kular ban pynurlong noh ia ka VAB" ong u bah Shibun Lyngdoh.
Katto katne tylli ki mat kiba ka BJP ka la buh khma hakhmat eh ki long ban pynthikna ba ka bhah ba ka sorkar pdeng ka ai kyrpang ia ki district Council da ka song pisa ka dei ban poi noh sha ki district Council, katei ka jingkren jong u ka dei namarba watla ka sorkar pdeng ka la pyllait ia ka pisa ki District Council ha kane ka jylla pynban ka sorkar jylla ka batsah bad kam pat ai ha ki.
Lah ban kdew ba ka bhah jong ka KHADC na katei ka long T.
133 klur.
Kiwei pat ki mat treikam jong katei ka seng ki long ban pynkhlaiñ ia ki skul kiba hap hapoh ka district Council khnang ba yn ym lah ban klet ia ka jinglong tynrai jong ka jaitbynriew bad u la ong ba mynshuwa ki skul ki sdang ia ka jinghikai na u ABKD hynrei mynta pat la sdang da u ABCD.
Nangta ka BJP ka la pyni ruh ha ka mat treikam jong ka ba ka don ka jingangnud ban pynneh pynsah ia ka rukom bat khyndew bat shyiap bad ka kwah ruh ban kyntiew ia ka kam jngohkai pyrthei ha kane ka jylla khlem da pynjulor ia ka mariang.
Shuh shuh u President Rangbah katei ka seng u bah Shibun Lyngdoh u la ong ba kane ka elekshon MDC shiteng samoi ka dei ka kabu ksiar ia ka seng BJP naba kan ioh ban ieng rynsan ban ialap bad pynbna paidbah ia ki skhim ba ka sorkar pdeng khnang ba ki paidbah kane ka jylla kin sngewthuh kaei ka hok ka bynta ba ki dei ban ioh bad la kitei ki skhim ki la poi hok ne-em sha u paidbah.
Lah ban kdew ba ka seng BJP ha kane ka elekshon shiteng samoi ka la pynieng kyrtong ha baroh 7 tylli ki konstitwensi.
