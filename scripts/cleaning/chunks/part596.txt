Kumta, halor katei ka nongrim ki paidbah ka thaiñ naduh ki nongïalam shnong, ki Seng samla bad ki longkmie, ki da angnud eh ba ka sorkar kan pynbun shuh shuh ki pulit bad ban pynsted katba lah ban sdang noh ïa ka jingtei ïa ka Out Post ba pura.
Ha kaba ïa dei pat bad ka Sub Health Centre kaba ki paidbah ki dawa baroh shikatta, na ka liang ka sorkar ka la dep mang tyngka kumba sanphew hynriew lak sanphew phra hajar tyngka bad ka jingpynkhreh ka la ïaid shakhmat halor kane ka bynta, kata katkum ka sanction order No.
Health/73/2017/18, Shillong la dep mang ha ka 31 tarik Lber 2021 bad la dep pynbna tender ha ka 25 tarik Jylliew 2021.
Na ka liang ka FKJGP Langpih kaba ju tur na ka por sha ka por halor kane ka bynta, ka la leit ban ïakynduh kyrpang ia ka District Medical &Health Officer (DM&HO) ban shim khia bad ban pynsted noh ban tei ïa katei ka Health Sub-Centre ym tang ban pynbna tang ha ki paper.
Ki nongialam ka seng ki la pynpaw ba kin kan iai dawa, khnang ba ki paidbah jong ka dong bad ka thain kin ioh jingmyntoi kumba ioh lem kiwei ki nongshong shnong kiba don ha ka jylla.
Na ka liang ka DM&HO Nongstoin ka la kular ha ki nongialam ka seng ba kan shimkhia ban pyn urlong ia katei ka Health sub centre kum ba la pynbna ka sorkar Jylla bad kumba la angnud ki paidbah ba sah ha ka thaiñ khappud Langpih.
Nongpoh, Naitung 16: Ban pynjan ka jingshakri sha ki paidbah ka Nongpoh Constituency bad ruh ban dang pynkhlaiñ ïa ka party na ka bynta ka election 2023 ban sa wan ha ka jylla, ka NPP Nongpoh Constituency hynin ka sngi ka la lah syndon ban plie da ka ophis treikam ba pura ha Umbuda shi bynta ban pynlong kum ka shlem ban ïa saindur ïa ki kam ka party bad ruh ban ai ka jingshakri na ka bynta ki paidbah ka Nongpoh Constituency.
Ïa kane ka ophis treikam ka NPP Nongpoh Constituency la wan ban plie paidbah da u President ka NPP, Ri Bhoi, u Bah Clement Mawlong bad la sakhi lang ruh da ka jingdon lang ka MDC ka Umsning, ka Kong Macdalyne Mawlong, u Bah Min Makri, Working President ka NPP Nongpoh Block, U Bah Rayonald Kharkamni, u samla Pyndaplang Wahlang, President ka NPYF Ri Bhoi District nalor kiwei kiwei ki heh ka party NPP.
Haba kren kane ka sngi, u President ka NPP Ri Bhoi, u Bah Clement Mawlong lem bad kiwei ki nongïalam ka NPP ki la pynpaw ba ka jingthmu ba la plie paidbah ïa kane ka ophis treikam ka NPP ha Nongpoh ka long ban dang pynkhlain ïa ki kam ka party bad khamtam na ka bynta ka Ilekshon 2023 na Nongpoh Constituency.
Ki la pynpaw ruh ba kum ka party ka la dang trei borbah ban pynklaiñ ïa ka party bad ki la pynpaw ruh ba ka party NPP ha kane ka kynti kin sei da ka Kong Macdalyne Mawlong, kaba long ka MDC ka Umsning kum ka kyrtong ka party ban ïa khun ïa ka ilekshon 2023 na Nongpoh Constituency.
Shuh shuh, kitei ki nongïalam ki la pynpaw ruh wat la don shibun ki jingkynthoh pyrshah ïa ka party NPP ha Nongpoh Constituency bad kum ki nongïalam kin nym sngap ïa kata bad kin dang pynkhlaiñ ïa ka party ha kaba ka jingthmu ka party ka long ban bteng ka jingshakri na ka bynta ka bha ka miat bad ka roi ka par ki paidbah ka Nongpoh Constituency, ki la bynrap.
Ha kane kajuh ka sngi, ka party NPP Nongpoh Constituency ka la lah ruh ban pynlait paidbah ïa ka jingrwai ka NPP party bad la don ruh bun ki Longkmie bad ki riew rangbah na ka Constituency ki la wan ban pynïasoh sha ka party NPP kum ka jingpynkhlaiñ ïa ka party shuwa ka Ilekshon 2023 ha ka jylla.
Nongpoh, Naitung 16: Kum ka jingkynmaw burom bad ka jingpyrto uwei na u riewshlur ka jaid bynriew Khasi hapoh ka bri u Hynñiewtrep, ka Khasi Student Union ha ryngkat ki bor pynid skul ka Skul Jawahar Novadaya Vidyalaya (JNV) School Niangbari, Ri Bhoi District mynta ka sngi ki la kynmaw burom ïa ka lyngkhuh sngi ïap ba 187 u Syiem Tirot Sing da kaba leit buh ki syntiew ki skut kum ka jingburom ha u mot ba la buh sah jingkynmaw une u syiem ba khraw ka jaid bynriew.
Kane ka jingleh burom ka KSU bad ki bor pynid skul katei ka skulbah kaba don ha Ri Bhoi, ka dei namar ba ka 17 tarik u Naitung ka dei ka sngi U Blei bad ban ai ka nam bad ka burom une u syiem ba shlur ka ri ki la pynlong ka jingleh burom kane ka lyngkhuh sngi p ba 187 jong u kum uta u khla wait ka jaid bynriew uba la len lade ban aiti la ka jingim na ka bynta ka jaid bynriew.
Haba leit buh syntiew ha u mot sah jingkynmaw jong u Syiem Tirot Sing mynta ka sngi ka KSU bad ki bor pynid skul katei ka skul JNV kaba don ha Niangbari ki la pynlong ruh ka prokram lyngkot ba la shim bynta naduh u Principal, u S.
C Ramshiary, u Samla, u samla James H.
Mawphñiang, uba dei u General Secretary ka KSU, North Khasi Hills District bad kynthup ruh naduh ki khynnah skul, ki nonghikai bad ki dkhot ka KSU na Ri Bhoi District.
Haba kren ruh ha kane ka sngi ba kynmaw burom ka jingdap 187 ka lyngkhuh sngi ïap u Tirot Sing, u Principal ka JNV Niangbari, u la pynpaw ka jingkmne ba ki nonglam ka KSU ki dang kynmaw une u riew shlur ka jaid byrriew Khasi bad kane ka jingleh burom ka seng ka long ruh ban dang pyrto kum kine ki riew khraw kiba la len lade na ka bynta ka jaid bynriew bad kumjuh ruh ban dang ai mynsiem ba ka jaid bynriew Khasi kan dang lah ban pynmih shibun ki riewkhraw kiba aiti la ka jingim na ka bynta ka ri bad ka jaid bynriew.
Ha kajuh ka por, na ka liang utei u Principal u la kular ruh ban dang pynbha utei u Mot sah jingkynmaw u Tirot Singh, uba la pynieng ha phyllaw katei ka skul bah bad kum u Principal u la kyntu ruh ki khun samla ka jaid bynriew Khasi ba kin dang don kata ka jingkitkhlieh ban da la ka jong ka jaid bynriew kumba pruit dak da u Syiem Tirot Sing.
Na ka liang u Samla James H.
Mawphniang, General Secretary ka KSU, North Khasi Hills District haba kren ha kane ka sngi u la pynpaw ka jingkmen ba ka KSU ryngkat ki khynnah skul katei ka skul ki la lah ban kynmaw burom kane ka jingdap 187 snem ka jingkhlad noh u Syiem ba khraw ka jaid bynriew bad u kyrmen skhem ruh ba ka jaid bynriew jongngi kan dang lah ban pynmih shibun ki riewkhraw kiba kloi shisha ban aiti la ka jingim na ka bynta ka daw bah jong ka jaidbynriew.
Shuh shuh, u la ong ruh ba ka seng KSU ka shim ba ka jingbuh uno uno u mot ki riew khraw hapoh ka jylla kam dei satia tang ban pynitynnad ne pynbha briew, hynrei ka long ban burom bad ban pyrto ki kam shlur ba ki la leh na ka bynta ban da la ka jong ka jaid bynriew, u la bynrap.
Jowai, Naitung 16: Ka Federation of Khasi Jaiñtia & Garo People (FKJGP) War Jaiñtia Circle ryngkat ka jingïatreilang bad ka FKJGP West Jaiñtia Hills District kila pynpaw ka jingsngewnguh ïa u Deputy Commissioner ka West Jaiñtia Hills District bah Garod L.
N.
S Dykes bad ïa u bah M Rymbai E.
E MePDCL Jowai Distribution Division kiba la kloi ban shimkhia ban pynïoh bording (Transformer) ïa ka shnong Padu-Bah kaba hap hapoh ka Amlarem C&RD Block.
La ong ba kane ka jingshimkhia u DC ka long hadien ba ka FKJGP kala leit ban ïakynduh ha ophis treikam jong u ha Jowai ha ka 07/07/2022 ha kane ka jingleit ïakynduh la lamkhmat da u President bah Shlur Mukhim, Asst.
Secretary bah Kynsai M Khonglah, Organisining Secretary FKJGP West Jaiñtia Hills District ma Wompher Wann President FKJGP West Jaiñtia Hills District ma Nabait Ymbon kiba la kyrpad ban pynïoh bording kloi ïa katei ka shnong kaba la shong dum da ki bun bnai.
Dei ha ka 14/07/2022 ki briew na ka MePDCL kila wan ban pynïoh bording ïa kane ka shnong, halor kane ka seng kam lah khlem da pynpaw ka jingsngew nguh ïa ki dkhot jong ka Seng kiba ïa don bynta lang ha ka 02/07/2022 ka sngi ba pynlong jingïalang paidbah ha katei ka shnong kynthup lang ïa ki nongïalam shnong bad ki paidbah.
Pynkut ka kyrwoh ba la phah da u President bah Shlur Mukhim bad Assistant Secretary bah Kynsai M Khonglah.
Shillong, Naitung, 16: Ka tnad ka koit ka khiah ka jylla hynne ka sngi ka la sdang na Rynjah State Dispensary ïa ka jingai tika ïada lane ka booster dose na ka bynta ki nongshong shnong kiba la dap 18 snem sha jrong.
Katkum ka jingïathuh da ka Dr.
B Manners, State Immunization Officer, ka jingwan ki paidbah ban ai ïa ka tika ïada ka duna bha watla ïa kane ki la sdang naduh u Jymmang mynta u snem.
“Haba ïa nujor ïa ka jylla jongngi bad kiwei pat ki jylla, ka jingwan ki paidbah ka duna haduh katta.
Lait na ka Nagaland ngi long kiba khatduh ha ka jingwan kiba ai tika.
Ngi ïohi ba wat ki khynnah skul ruh ki duna bha ban ai lehse lah ban dei ba ki dang don ha ka shuti Lyiur," ong ka Dr.
Manners.
Katkum ka jingong jong ka, ki nongshong shnong kiba la pyndep ïa ka jingai tika kaba ar sien ki lah ban ai ïa katei ka booster dose hadien 6 bnai.
“Ngi ïohi ba kane ka khlam ka dang don bad ha kiwei ki jylla ruh ka sdang kiew.
Ngi ïohi ruh ba ha Manipur mynin ki don ki skul kiba khang noh namar ba la bun kiba ïabit.
Wat ha Meghalaya ruh ngi ïohi ba ki la sdang bun biang kiba ïabit.
Ngim tip ïoh ki kiew biang bad ngi lah ban duh noh ïa ka jingleit skul jong ki khun.
Kumta ngi sngewsih kein ba ïoh ki skul kin khang biang sa shisien," bynrap biang ka Dr.
Manners.
La pynbna ruh ba katei ka tika ïada ki paidbah kin ïoh ei khlem da donkam siew ei ei ha baroh ki jaka sumar jong ka sorkar.
Na ka liang ki doktor ki kyntu jur ïa ki kmie ki kpa bad ki nongshong shnong ba kin shimkhia ban phah ïa ki khun ba kin ai ïa ka tika bad khamtam eh ïa ka booster dose na ka bynta ka jingshngain jong ki hi.
Ïa katei ka jingai tika ïada la pyllait paidbah da u MLA ka Nongthymmai, Bah Charles Pyngrope ha ryngkat ka jingdonlang u Medical Officer jong ka Rynjah Dispensary, ki nos bad ki paidbah kiba.
Shillong, Naitung, 16: Ki nongtrei jong ka EMRI-108 kiba don hapoh ka shatri jong ka Meghalaya EMRI Workers’ Union (MEMRIWU) ki la rai ban pynlong ïa ka jingïakhih kaba khlem pud sngi naduh ka step phyrngap 4:00 baje mynstep jong ka Lah Sngi u Blei ka 18 tarik mynta u bnai hadien ba ka Sorkar Jylla kam shym la shah skhor bad pynsngap ïa ka jingaipor kaba 72 kynta jong ka seng kaba la kut noh ha ka sngi Saitjaiñ.
Ki bor pynïaid jong ka GVK EMRI-108, Meghalaya ha ka sngi Thohdieng ki la kyrpad ïa ki nongtrei ba kim dei satia ban pynthut ïa ka jingshakri ïa ki paidbah kiba pang bashitom khamtam eh ïa kito kiba donkam ïa ki jingïarap bakyrkieh.
Kane ka jingkyrpad jong u State Head ka GVK EMRI-108, u Deepankar Choudhury, ka long hadien ba ki nongtrei hapoh ka shatri jong ka Meghalaya EMRI Workers’ Union ki la ai por 72 kynta ïa ka Sorkar Jylla ba kan pynkut noh ïa ka kontrak kaba ladep ban soi bad ka kompeni GVK.
Mar mar, u Joint Mission Director jong ka National Health Mission u la khot ïakren ïa ki nongïalam jong ka MEMRIWU ha kaba um shym la lah ban ai ïa kano kano ka jingkular hynrei u la shu kular tang ban rah ïa ka jingdawa jong ka seng sha ki bor bahalor.
“Kum ki nongïalam jong ka Union ngi la ïakynduh ïa u Joint Mission Director bad ïa kiwei ki nongpynïaid jong ka National Health Mission (NHM) hynrei ka jingïalang kam long kaba seisoh bad dei namar kane ba ki nongtrei ka EMRI-108 kin sangeh treikam shwa naduh ka step jong ka 18 tarik" la ong President jong ka MEMRIWU ka Kong Microlina Syiemlieh.
Ka la ïathuh ruh ba watla u Mission Director (MD) jong ka National Health Mission (NHM) u la khot ïakren ïa ki nongïalam ha ka 18 tarik mynta u bnai bad lada ka jingïalang kam long kaba seisoh ka Union kan nang bteng beit ïa ka jingïakhih.
U Nongaiktien jong ka MEMRIWU u Bah Roypar Kharraswai haba bynrap halor kane u la ong, ba ka Sorkar Jylla ka mang pisa ym duna ïa ka T.
12 klur manla u snem sha ka GVK ban pynïaid ïa ka EMRI hynrei kane ka kompeni naduh 2018 ka juh leh byrtia ha ka pisa pilaiñ khnang ban ïoh jingmyntoi ïalade bad kane ka la ktah pat ïa ka rukom treikam.
U la kam ba manla u bnai ka Sorkar ka mang pisa T.
12 lak ryngkat bad T.
5000 hajar ïa kawei ka kali Ambulance kaba donkam briew 5 ngut ban ai jingsumar ïa ki paidbah hynrei namar ka jingbyrtia bad ka jingduna nongtrei, ki nongtrei kiba don mynta ka kynti ki shah ñion bad ka kam ka kham khia katba ka tulop pat ka dei kaba rit.
“Watla ka Sorkar Jylla ka pynbiang biang ïa ka song pisa manla u snem hynrei kane ka kompeni GVK naduh 2018 ka ïaleh ban pynduna nongtrei khnang ban ïoh bhah pisa khambun ïalade bad kane jingbyrtia ka buh jingeh ïa ngi namar ngi ïa duna briew bad kane ka ktah haba ïadei bad ka jingai jingsumar ïa ki paidbah," la kynnoh u Bah Roypar.
Shuh shuh u la ong ba ka Sorkar kam don jingeh ban shimti noh ha lade ïa ka EMRI namarba ki nongtrei baroh ki dei kiba lah biang ka jingnang jingtip ha baroh ki liang ha kaba ïadei bad ka jingshakri ha ka EMRI, lada dei ha Management ne ban ai jingsumar ïa ki bapang.
Ka la ïathuh ba ka jingaipor jong ki 72 kynta ïa ka sorkar jylla ban weng ïa ka GVK Company kum ka non gpynïaid ïaka EMRI ka la kut hynrei haduh mynta ka Sorkar lyngba ka tnat ka Koit ka Khiah ne u Myntri ka dang leh kyllut bad kam pat don kano ka jingkhot ïakren bad ka Seng.
Shillong, Naitung, 16: Ka Meghalaya Pradesh Trinamool Youth Congress ha ka sngi Thohdieng ka la khot bad wer ïa ki hajar ngut ki samla nongshong shnong jong ka jylla Meghalaya ban pynrung kyrteng ïalade sha ka Trinamool Congress na ka bynta ban wanrah ïa ki jingkylla hapoh ka jylla Meghalaya hadien ka elekshon 2023.
Kane ka jingkhot jingwer jong ki nongïalam samla ka Trinamool Congress ka long hadien ba ki la ïathir ïatai sani bha ha ka Executive Committee kaba la long ha ka ophis treikam jong ka seng.
“Ngi la sdang ka jingpynrung kyrteng na ka bynta ki samla hapoh ka Trinamool Congress khnang ban wanrah ïa ka jingkylla,’ ong u President ka MPTYC u Bah Fernandez S.
Dkhar ha ka jingïakren bad ki lad pathai khubor.
U la ïathuh ba sha rilum Garo ka jingpynrung kyrteng ïa ki samla hapoh ka Party ka la nang ïaid shaid shaid bad shen yn sa pynsdang noh ïa ka jingpynrung kyrteng sa ha rilum Khasi bad Jaiñtia.
Shillong, Naitung, 16: Ka sorkar jylla ka la rai ban ïateh bad ka North Eastern Electric Power Corporation Limited (NEEPCO) ryngkat bad kiwei ki PSUs jong ka sorkar pdeng na ka bynta ban pyntreikam ïa ki projek ha kaba ïa ki MoU kiba la dep ban soi la pyndam noh dang shen.
“Ngi la shimkhia ïa kane bad ngan sa peit ba ki MoU ba la soi bad pyndam noh, ngin sa ïateh ruh bad ka NEEPCO kumjuh bad kiwei kiwei ki PSU jong ka sorkar pdeng," ong u Symbud Myntri Rangbah ka jylla ba dei peit ïa ka tnad Bording, Bah Prestone Tynsong haba kren bad ki lad pathai khubor ha kane ka sngi Nyngkong.
Dei ha ka 20tarik u Ïaiong, ka sorkar jylla ka la pyndam noh ïa ki Memorandum of Agreement (MoA) ba la soi bad ki kompeni na ka bynta ban pyntrei ïa ki saw tylli ki projek bording ba kynthup ïa ka Kynshi stage-I & II hydroelectric project na ka daw ka jingdon u mar Uranium.
U Bah Prestone u la ong ruh ba ka rai hadien ba kitei ki kompeni ki la pynpaw ba kim kwah shuh ban ïaid shakhmat ïa ka kam, watla don pat iwei ar tylli ki kompeni kiba dang pynpaw ïa ka jingsngewtynnad ban bteng ïa katei ka projek.
U la pynkynmaw ruh ba ha u snem 2007, la soi ïa ka MoU bad ki kompeni shimet hynrei tad haduh mynta pat ym don kawei ruh ka projek kaba la soi ha kito ki por ba kan seisoh ne paw kam.
“Kumta, dang shen ha ka review meeting bad bun na ki, ngi la pyndam noh ïa ka projek namar kam don jingmut shuh," u la bynrap biang.
Halor ka jingkylli, u Symbud Myntri Rangbah u la ong ruh ba ha ka por ba ki soi ïa ka MoU bad ki kompeni shimet kadei ka kamram jong ki ban peit namar na ka liang ka sorkar ka khlem pynlut ei ei bad kumta ka jingduh kadei ïa ki hi.
“Kumta na ka liang ka sorkar kam don satia kano kano ka jingduhnong ha ka liang ka pisa hynrei kaba ktah kadei tang ka por, ha ka jaka ban ai sha ki kompeni kiba lah ban trei lane sha ki public undertaking jong ka sorkar kiba kwah ban trei lane kiba lah ban pynurlong ïa katei ka projek ha ka jylla Meghalaya.
".
Shillong, Naitung 16 : Ka jingdon ki briew kiba ïabit thymmai ïa u khñiang jingpang COVID – 19 ka la nang kiew biang ha kane ka jylla namar tang ha kane ka sngi Saitjain ki la don haduh 35 ngut kiba ïabit biang kab pynlong ïa ka jylla mynta ban don haduh 182 ngut.
Kitei kiba ïabit thymmai ki kynthup ïa ki 22 ngut na West Garo Hills, iwei na West Khasi Hills, 2 ngut na South West Garo Hills, 3 ngut na Ri Bhoi bad 7ngut na East Khasi Hills.
Ha kane kajuh ka sngi ki la don pat 11 ngut kiba la koit kiba kynthup mar saw ngut na East Khasi Hills bad Ri Bhoi, iwei na South West Garo Hills bad arngut na West Garo Hills.
Kumba long haduh mynta hi, ka West Garo Hills kadei kaba bun tam ki ba dang don ïa utei u khñiang jingpang da ki 85ngut, bud sa ka East Khasi Hills da ki 63 ngut bad18 ngut pat na Ri Bhoi.
Mairang, Naitung 16: Namar ba ka lyngkhuh sngi iap kaba 187 jong u khlur ïaleh laitluid ka Ri, U Tirot Sing Syiem, ka hap ha ka Sngi U Blei mynta u snem, kumta la ïoh ban kynmaw burom ïa kane ka sngi khraw ha ka rukom kaba ishongkun mynta ka sngi ha ka prokram ba la pynlong ha Madan Nongrah, Nongkhlaw, Eastern West Khasi Hills District.
Ha kane ka prokram ba la pynlong da ka Tirot Sing Syiemlieh Death Anniversary Committee, Hima Nongkhlaw ha ryngkat ka jingïatreilang jong ka Centre for Historical Research, Synod College, Shillong bad ka tnad Arts and Culture jong ka sorkar jylla.
Ha kane ka sngi la wan ban sakhi da U MP ka Rajya Sabha ka jylla Meghalaya, U Dr.
W.
R.
Kharlukhi uba la leit kum u kongsan ha ka jingdon ryngkat jong iwei na ki nonghikai ka History Department jong ka skulbah NEHU, Prof.
Amena N.
Passah, U Additional Deputy Commissioner ka Eastern West Khasi Hills District, u Bah V.
Swer.
Ha kane ka sngi la don lang ruh u Deputy Superintendent of Police (Headquarters) ka Eastern West Khasi Hills District, U Bah H.
Kharkongor, U Syiem Khynnah ka Hima Nongkhlaw, U Bah K.
M.
Syiemlieh, U Principal ka Synod College, Shillong, U Dr.
R.
M Lyngdoh, ki nongtrei sorkar, ki dkhot jong ka Kur Syiemlieh, ki nongïalam shnong, ki nonghikai, ki khynnah pule bad ki paidbah ka dong ka thaiñ.
Ha ka jingkren jong u kum u kongsan, U MP ka Rajya Sabha, U Dr.
W.
R Kharlukhi, haba pynpaw ïa ka jingkmen jong u ban ïadon bynta bad ka sngi kynmaw burom ïaka lyngkhuh sngi iap jong U Tirot Sing Syiem, u la ong ba kum shibynta jong ka jingrakhe ïa ka Azadi ka Amrit Mahotsav kaba long ka jingrakhe jong ka jingdap 75 snem ka jingïoh laitluid ka Ri India.
Ka Sorkar Pdeng ka la buh ïa thup jong ki 115 ngut ki riew ïaleh laitluid ka Ri India ha kaba la kynthup ruh ïa ka kyrteng jong u riewkhraw ialeh laitluid ka Ri Khasi, U Tirot Sing Syiem nalor kiwei pat ki riewïaleh laitluid na kiwei pat ki jylla ka Ri India.
Haba kren halor u synniang ba radbah ba U Tirot Sing Syiem u la noh, U Dr.
Kharlukhi u la ong ba watla une u riewshlur u la khlad noh 187 snem mynshwa, hynrei ka kyrteng bad ka nam jong u ka dang ïai im bad ïaisah haduh kine ki sngi kiba mynta bad ïa ka jingshlur jong u la rakhe bad kynmaw burom haduh kine ki sngi ym tang ha shnong Nongkhlaw hynrei ha baroh kawei ka jylla Meghalaya.
Ha ka jingkren jong u, u Dr.
Kharlukhi u la ban ruh halor ka jinglenlade jong U Tirot Sing Syiem na ka bynta ka bit ka biang jong ki pateng ki ban wan bad u la khot la wer ruh ïa ki paidbah kiba la ïadon ha kane ka sngi ban ring jingmut na ka mynsiem ïakhun jong u Tirot Sing Syiem ha ka jingim jongki kaba man ka sngi.
Haba kren halor ka jingieid thep mynsiem jong u Tirot Sing Syiem ïa la ka Ri bad ïa ki paidbah nongshongshnong jong ka, u kongsan u la khot ïa baroh kiba la sakhi ïa kane ka sngi kynmaw burom ïa ka lyngkhuh sngi iap jong U Tirot Sing Syiem ba kin bud nuksa bad ringjingmut na ka mynsiem ieid ri jong u Tirot Sing Syiem ha ka jingïakhun jong u pyrshah ïa ki bor ka sorkar phareng.
I nonghikai jong ka History Department ka skulbah NEHU, Prof.
Amena.
N Passah, ha ka jingkren jong i, i la kren shaphang ka jingïaid lynti jong U Syiem Tirot Sing kum u riewïaleh laitluid ka Ri haduh ka sngi ba un da khlad noh na ka sla pyrthei ha ka 17 tarik u Naitung jong ka snem 1835.
Ha kane ka prokram, na ka liang jong ka Tirot Sing Syiemlieh Death Anniversary Committee, Hima Nongkhlaw ka la ïoh ban ai ruh ïa ka Memorandum sha u Kongsan ha kaba la buh jingkyrpad ban buh ïa u motdur ba shirynieng jong u Tirot Sing Syiem ha Nongkhlaw bad ban shna ruh ïa ka Children’s Park kum shibynta ban pynsah nam ïa une u riewkhraw ka jylla.
La pynphuh pynphieng ïa kane ka sngi da ki jingrwai bad jingshad tynrai na ki riew donsap kiba kynthup ïa ki khynnah pule bad ki khun samla ka thaiñ.
Hashwa jong ka prokram ha Madan Nongrah, u Kongsan bad ki kynrem ki lyndan ki la ïoh ban leit ban buh syntiew ha u motdur jong u Tirot Sing Syiem uba don ha Khasi Patriotic Home, Nongkhlaw.
Shillong, Naitung, 16: U Myntri Rangbah ka Jylla u Conrad Sangma u la ong ba ka Sorkar ka la shim ïa kiba bun ki lad ban pynthikna ba ka jingshakri sha ki paidbah kan long ha manla kawei pa kawei ka tnat treikam jong ka Sorkar.
Ki don bun ki khep ha kaba ka jingthmu ban ai ïa ka jingshakri ka sahteng namar ba ka jingphaikhmat ka long tang ban kynjoh sha ka thong bad ban pyntreikam ïa ki skhim, ban bud ïa ki kyndon hynrei ngi klet noh ban ai ïa ka jingshakri kaba bha sha ki paidbah, u la ong.
U la bynrap ba ka Integrated Web Portal kan long u mawjam na ka bynta ban ai ïa ka jingshakri kaba janai tam sha ki paidbah.
U la bynrap ba 188 tylli ki jingai jingshakri yn leh lyngba kane ka Portal bad u la kyntu ïa ki tnat treikam ba kin bud nuka da kaba buh hakhmat ïa ka thong khlem da pynslem.
Lah ban kdew hangne ba ka Meghalaya Right to Public Services Act 2020 ka dei ka aiñ ba la shna khnang ban ai ïa ka jingshakri kaba kham stet sha ki paidbah ha ka jylla hapoh ka por kaba la buh kynthup ruh ïa ka jingdaiñ kuna ïa ki shakri sorkar lada kim lah ban ai ïa ka jingshakri ha ka por ba la buh.
Ïa kane ka Portal la shna pynwandur ha ka rukom kaba suk khnang ba ki paidbah kin dup lah ban pyndonkam.
Lyngba kane ka Integrated Web Portal ki ophisar bad ka Commission kin sa lah ban peit bad bishar ïa baroh ki apliekshon ki ban sa wan.
Ki nongshong shnong kiba don ha ki shnong bad ki jaka kiba kham duna ka mobile network ki lah ban leit sha ki Common Service Centers na ka bynta ban pyndonkam ïa kane ka Portal.
Shillong, Naitung 16 : U MLA ka Mawlai, Bah Process T Sawkmie u la kyntu ïa ka sorkar Jylla ba kan pyntip paidbah noh ïa ka kaiphod halor ka jingshah siat ïap jong u nongïalam barim ka HNLC, Bah Cheristerfield Thangkhiew ha u snem ba la dep.
“Nga kyrpad ïa ka sorkar jylla ba kan pynmih noh ïa kane ka kaiphod khnang ba ki paidbah jong ka Mawlai baroh kawei kin shai namar kumba long mynta ki sah ha ka umdum namar kim tip la thoh kumno ha katei ka kaiphod," ong u MLA haba kren bad ki lad pathai khubor.
Utei u MLA, u ong ruh ba ki sngewthuh ba katei ka kam kadei hapoh ka jingpeit jong u Myntri Rangbah bad kane ka kam mynta u hap ban rah ha ka kynhun Myntri bad nangtei pat kin sa bishar bniah nadong shadong ha shwa ba kna pynbna paidbah.
“Na ka liang jong ki paidbah hi ki kwah ba kane ka kaiphod kan long beit kumba la phah kumta hi.
Ngi ngeit skhem ruh ba na ka liang ka iing ka sem ruh ki kwah kumta hi kumjuh ruh ka Sur u paid nong Mawlai ru ki kwah ïa kata hi," la bynrap shuh shuh u Bah Process.
Kumta, u ong ba kum u nongmihkhmat ka thaiñ u kwah ba kin ïohi noh kham kloi ïa katei ka kaiphod khnang ban lah ban weng noh ïa ka umdum kaba don baroh shi katta ha ki paidbah ka Mawlai bad ki paidbah ka jylla hi baroh kawei.
Dang hynin ka sngi, na ka liang u Myntri Rangbah u l adep pynpaw ba ka Sorkar Jylla ka dang pule bniah ïa ka kaiphod tohkit jong u nongbishar ba la shongthait u Justice T.
Vaiphei halor ka jingshah siat ïap jong u nongïalam barim ka Hynñiewtrep National Liber-ation Council (HNLC) u Bah Cherishterfield Thangkhiew ha ka 13 tarik, Nailar, u snem baladep.
“Ngi la ïohpdiang ïa ka kaiphod bad ngi dang bishar bniah ïa ka.
Namarba ka dei ka kaiphod tohkit kaba jrong, ngi donkam ban ïoh kham bun ka por bad ngin sa pyntip sha phi kaei kaba mih na kane ka kaiphod," u la ong.
Shillong, Naitung, 16: Ar ngut ki samla Khasi ki la hap ban thiah haduh ar miet kynthih ha Steshon Rel ha Delhi hadien ba ki la phet na kawei ka jaka ba la ïalam da ki nongkular aikam ha Delhi.
Ïa kine ki arngut ki samla la pyllait im da ki dkhot jong ka KSU Delhi Unit kiba la leit ban ai jingïarap tang shu ïoh jingtip halor kane ka jingjia.
Katkum ka jingïathuh jong ka President ka KSU Delhi Unit ka samla Marbiang Khongwir, kine ki ar ngut ki samla Khasi ki wan leit Delhi na ka bynta ban trei kum ki Security Guard ha kawei ka kompeni kaba la tip kum ka SSA Security Firm kaba dn ha Anand Vihar, Delhi.
Hynrei kine ki arngut ki la shah thok pynban ha kane ka kompeni kaba thmu ban ai kam ïa ki.
Ka la ïathuh ynda kine ki arngut ki samla Khasi ki la poi ha Anand Vihar la ïalam ïa ki sha kawei ka jaka kaba kham kyndong ha kaba ki nongaikam jong ka kompeni ki la kam ba ka dei ka jaka treikam.
Kine ki arngut ki samla kiba la ipher haduh katta katta ïa ka jinglong jingman jong ka jaka ki la phet krad bad leit thiah miet ha Steshon Rel haduh ba ki dkhot ka KSU kin wan pyllait im ïa ki.
Shillong, Naitung 15 : Ki nongïalam ba hakhmat eh jong ka Trinamool Congress, Meghalaya ha ka sngi Saitjain ki la hiar sha Mowkaïaw, West Jaintia Hills na ka bynta ban pynskhem bad pynsngewthuh shuh shuh ïa ki mat treikam jong ka party kum ka jingpynkhreh na ka bynta ka elekshon MLA kaban long ha u 2023.
Ha kane ka sngi jan baroh ki nongïalam ba hakhmat kynthup naduh u President ka party Bah Charles Pyngrope, nangta u nongïalam ka Liang Pyrshah Dr.
Mukul Sangma, MLA ka TMC, Bah George Lyngdoh nalor kiwei kiwei ki nongïalam kynthup ruh ïa ki MDC na rilum Garo.
Ha kane ka sngi, u Dr.
Mukul u la kynthoh tyngeh halor ka rukom treikam jong ka sorkar jylla da kaba ong, “Phi la ïohi hi ïa ki jingïakhih pyrshah da bun ki nongtrei jong ki tnad bapher bapher halor ban pynsngew ïa ki jingud jingnam ha ka sorkar.
Ngi don ruh bun ki nongtrei kiba jar jar ki mad ïa katei kajuh ka jingeh.
"Shuh shuh u la ong ruh ba ki don ki kam kiba la shu shong thylli kumta na ka daw ka jingdon kiba la shongthait noh lane ka jingkhlad khlem pat dei por jong ki nongtrei.
“Kine kim dei satia ki kam kiba da donkam thymmai ban mang da ka sorkar jylla.
Ka sorkar kam don jingmut hi ban pynmih kam pynmih jam na ka bynta ki samla.
Kiba bun ki samla jongngi kiba thrang ban long ki nonghikai ki la pyndep ïa ka MTET bad ïa ka result la dep ban pynbna.
Ka sorkar ka la kam ba tang shu dep ka interview ïa ki kam yn sa pyndap noh, hynrei kine ki kam ki shong thylli sah.
Ka jingbym pyndap shuh ïa ki kam kiba lait ka long thik kumba knieh noh ïa ka hok ki nongwad kam wad jam.
Kane baroh kadei namar ka jingbym ler ka polisi treikam jong ka sorkar," u la bynrap biang.
Haba kynthoh pat halor ka jingpynbeit pud, u D.
r Mukul u la ong ba ka jaka nongtymmen jong ki longshwa manshwa la shu ïa pein hapoh ka jingïalam jong kane ka sorkar ba donlang bad ka BJP.
U ong ruh ba katei ka rai kadei kaba la shu khlem da don ka jingkitkhlieh.
Na ka liang u President ka Party, Bah Charles Pyngrope pat u la kyntu ïa ki paidbah ka Mowkaïaw ba kin ïasoh bad ka party ban long ki nongpynkylla ïa ka Mowkaïaw.
Hadien kane, kitei ki nongïalam ka TMC ki la leit ruh ban plie ïa ka ophis treikam jong ka party ha Laskein.
Shillong, Naitung 17 : Kum shi bynta ban kynmaw burom ïa ka lyngkhuh dap 187 snem ka jingkhlad u Pa’iem Tirot Sing Syiem u Syiem, Hynñiewtrep Youths’ Council (HYC) Laimer Area Unit ha ka sngi Saitjaiñ jong ka taïew ba lah dep ka la pynlong da ka jingïakop mareh Marathon kaba jngai 10 km.
Ïa kane ka jingmareh marathon ba la sdang na Petrol Pump Laimer la wan ban kaweh lama da u Bah Hamletson Dohling Myntri sorkar ha kajuh ka por u MLA ka Mylliem Constituency kum u kongsan.
Ha kane ka jingïakop mareh marathon ba 10km la wan ban ïashim bynta naduh ki hep kiba rit shynrang bad kynthei, ki samla haduh ki rangbah.
Ïa ka jingïakop mareh la pynkut pat ha Madan Umlyngka ha kaba la pynlong ruh ka jingïalang ba lyngkot bad sam khusnam sha ki nongjop.
Ha kane ka jingïakop mareh u samla Wolbestar Ramsiej u jop kyrdan ba nyngkong, u samla Weljohn Ramsiej ha ka kyrdan ba ar bad u Samla Saiñkupar Jyrwa ha ka kyrdan balai.
La sam khusnam da ki syrnot ha ryngkat ka song pisa.
aba ai jingkren ha kane ka sngi na ka liang u Bah Hamletson Dohling u la ai khublei ïa ka HYC kaba la pynlong ïa katei ka marathon kaba long ka jingïarap na bynta ka koit ka khiah ïa ki hep kiba rit ki samla bad kumjuh ruh ïa ki rangbah.
U la kyntu ïa ki nongïashim bynta ba kim dei ban kut tang ha jingmareh ba shi sngi hynrei ba kin ïai bteng ban pynmlien ïalade ban mareh bad ruh ban shim bynta ha kiwei kiwei pat ki jait jingïalehkai.
U la ong ba ha ka jingïalehkai don kiba jop bad ba rem hynrei kim dei pat ban duh mynsiem hynrei kin ïai bteng ïa ka mynsiem ïalehkai khnang ba ha kawei ka sngi kin long ki nongjop.
Ha kane ka sngi la donlang ruh ki nongkitam jong ka HYC Laimer Area Unit, ki riew rangbah bad kiwei kiwei.
Shillong, Naitung 16 : Ka sorkar Assam ka la rai ban ïa pynbeit pud beit bad ki saw tylli ki jylla ba marjan jongka khnang ban pynurlong ïa ka jingthrang jong u Myntri Rangbah duh ka ri u Narendra Modi ban ïohi ïa ka jingïatylli kane ka thaiñ shatei lam mihngi ka ri India, ong u Myntri Rangbah ka Assam u Himanta Biswa Sarma mynta ka sngi.
Ka Assam ka don hapdeng ki jingïakajia khappud bad ki saw tylli ki jylla ba marjan jongka ka Meghalaya, Arunachal Pradesh, Mizoram bad Nagaland.
“ Ngi la sdang ïa ka jingiapynbeit pud bad ar tylli ki jylla bad ngin pyndep lut ïa baroh saw tylli" ong u Sarma haba iakren bad ki lad pathai khubor mynta ka sngi ha nongbah Guwahati.
“Ka jingïasoi ïa ka Namsai Declaration bad ka Arunachal Pradesh ka long ka kam ban ïai sah kynmaw shirta namar ngi la pynduna ruh ïa ki shnong ba ïakajia na ka 123 tylli sha ka 86 tylli" ong u Himanta.
Ki arngut ki Myntri Rangbah kata jongka Assam bad jongka Arunachal Pradesh ki la ïakynduh ha Namsai, Arunachal Pradesh ha ka Sngi Thohdieng bad ïasoi ïa kane ka soskular ban ïa pynbeit ïa u pud u sam.
Kine ki ar jylla ki la kiew ïinglieh ïing saw bad ïa khun mukotduma la 15 snem ha ka ïing bishar Supreme Court halor u pud u sam.
Haba ki ar myntri rangbah ki la shong bishar ki la lap ba 28 tylli ki shnong kim hap hapoh ka Assam naduh kaba sdang bad ki don kumba 15 haduh 20 kilometre shapoh u pud u sam ka Arunachal Pradesh.
Nalor kane ki don sa hynriew tylli ki shnong pat kiba ki bor sorkar jong ki ar jylla kim lap dien ïaki wat la ki don ha ka kyrteng Assamese bad ïakitei ruh ka Assam kan ym kam shuh, ong u Himanta.
Nalor kane ka Arunachal Pradesh ruh ki la lap ba ki don lai tylli ki shnong kiba ym hap hapoh ka Arunachal Pradesh kumta kin ym kam ïa ki bad na kane ka jingïapynbeit na ka 123 tylli ki shnong ba ïa kajia baroh shi katta mynta ki don sa tang 86 shnong namar la dep ïa pynbeit lypa mar kylliang da ki ar myntri rangbah jong ki ar jylla.
“ Ki Regional Committee kin sa leit jurip sha ki jaka khappud bad ngi kyrmen skhem ba sa kumba 20-25 tylli ki shnong ruh yn sa pynbeit lang shano ki hap.
Ngin pyrshang ban pyndep ïa kane ka kam ha u Nailur 2022.
Ki ar tylli ki jylla ki la dep thaw ïa ki Regional Committee ban leit jurip sha ki bynta khappud bad ban pynkhreh ïa ka kaiphod kumba la leh bad ka jylla Meghalaya.
U Himanta u la ong ba ïa kane ka kam ïa pynbeit pud bad ki saw jylla u kwah ban pyndep hapoh ka jingrakhe dap 75 snem ka ri ne ka Azaadi ka Amrit Mahotsav bad ka thong ka long ban pynurlong ïa ka jingthrang u Myntri Rangbah bad u Myntri kam pohïing ka ri u Amitshah ban wanrah ka jingïatylli ha kane ka thaiñ.
U la ïathuh ba ka Assam bad ka Meghalaya ruh ki la ïasoi da ka soskular ban pynbeit ïa u pud ha u Lber mynta u snem bad ïa ka bynta ba nyngkong kata 6 tylli na ki 12 tylli ki jaka ba ïakajia la dep ïa pynbeit bad la ïasoi ïa ka soskular hakhmat u Myntri Kam Pohïing ka ri.
“ Ngi kyrmen bad pyndep ïa kiba sah hynriew jaka kata Langpih, Block I bad Block II ha Karbi Anglong.
Hooid kine kin long ki kam kiba eh bha bad ngin hap ban ïashong bishar bniah bha khnang ba ka kam kan ïaid beit" ong u Himanta.
Ha kaba ïadei bad ka Nagaland u la ong ba ïa kane ka kam yn ïa pynbeit ha ïing bishar Supreme Court bad tad haduh kata ka por la ïa mynjur ba baroh ar ki jylla kin leh ïaki kam pynroi ha khappud.
Ki la ïarai ruh ban ym leh ïa kano kano kaba pynmong ne pynthut ïaka shongsuk shongsaiñ.
Ha kaba ïadei bad ka Mizoram ula ïathuh ba u myntri ba dei peit ïa ki kam khappud u Atul Bora un sa leit shen sha Mizoram bad “ Ngi kyrmen skhem ba ka jingïakren ïa pynbeit pud kan sdang noh" ong u Sarma.
Ka jingphiah ïa ka Assam bad pynmih ïa ki jylla Meghalaya Nagaland, Mizoram, Arunachal Pradesh ha ki snem 1970 ka la pynsahteng ban pynbeit pat ïa u pud u sam.
ïa ki jaka la ïaknieh da ka Assam bad kine ki jylla ba dang thaw thymmai.
Ka jingdon ki bynta khappud hapdeng ka Meghalaya bad ka Assam ki long 884.
9 Km, 804.
1 km bad ka Arunachal Pradesh, 512.
1 km bad ka Nagaland bad 164.
6 bad ka Mizoram.
Ki briew kiba don ïa ka jingpang Alzheimer’s disease kaba dang shu sdang, kiba dih kiad khyndiat eh lane tang malu mala man la ka sngi ka don jingiaiadai ka jingdsuna kane ka jingpang.
“Kine ki jingshem lehse ki long kiba pynlyngngoh namar ka jingpang Alzheimer’s disease ka dei kata ka jingshitom neuro-degenerative disease bad ngi tip ba ka kyiad ka lah ban don ïa ki bor treikam kiba buh jingma na ka bynta ka jabieng" ong u Dr Sine Berntsen ka University of Copenhagen ha Denmark.
Ha ki jingpule bniah ba mynshuwa ba ka jingdih kiad tang khyndiat ba malu mala ka lah ban don ïa kata ka bor treikam ba ai jingïada na ka bynta ka jingpang cardiovascular disease", u la bynrap.
"Ki stad pule bniah ki la pyndonkam ïa ka jinglum jingkheiñ na ka jingpule bniah ba mynshuwa ba la saiñdur na ka bynta ban shim jingkheiñ halor ka jingïasyllok psychosocial counseling ba 12 bnai bad bad ki support programme na ka bynta ki briew ba don ïa ka jingsdang ka jingpang Alzheimer’s disease.
Ka jingpule bniah ka la buddien ïa 321 ngut ki nongïashim bynta ha Denmark ha ka programe ba shi snem, ha kaba ki nongthoh ki la lumlang ïa ki jingshim jingkhein na ki nongsumar jong ki nongpang shaphang ka rukom im ka jong ki, haduh katno uwei uwei u nongpang u ju mlien ban dih ha ka shi sngi.
"Duna ïa ka 10 percent na ki briew kim dih kyiad, katba kumba 70 percent ki dih kumba shi unit ka kyiad ha ka shi sngi.
Ka shi unit ka kyiad ka ïa ryngkat bad 10 millitre ka kyiad bym pat khleh um, shi bynta na ka lai bynta jong ka shi pint ka beer lane shiteng klad ka wine.
Kumba 17 percent na ki nongïashim bynta ki la dih ar haduh lai unit ha ka shi sngi, katba duna ïa ka 5 percent ki dih palat ïa ka lai unit ha ka shi sngi.
Ha ka jingpule bniah ba saw snem, 53 ngut na ki 321 ngut ki nongïashim bynta ki la khlad.
“Ki briew ïa kiba la lap ba don ia ka jingshitom Alzheimer’s disease haba kheiñ kyllum ki don ïa ka lad ban im phra haduh shiphew snem, la ong u Berntsen.
Kito kiba dih ar haduh lai unit ha ka shi sngi ki don ka jingma ba duna da 77 percent na ka jingïap ban ïa kito kiba dih tang shi unit lane duna ha ka shi sngi hadien ba la shim jingkheiñ ïa ka rta, ka jingnang jingstad, jinglong kynthei ne shynrang bad ka jingdih duma, la ïathuh ki stad pule bniah ha ka BMJ Open.
“Ngim lah ban ong da kaba thikna kaei ka daw ba don sha lyndet jong kane", la ïathuh u Berntsen ha ka Reuters Health.
" Ki jingpule bniah ba mynshuwa halor ka kyiad bad ka jingïap ha ki bynta ba ïadei bad ka koit ka khiah ki la ai ïa ki jingbatai bapher bapher halor ka jingpynduna ïa ka jingïap da ka jingdih kiad tang khyndiat bad malu mala kum kata ka jingpynduna ïa ka jingma na ka jingshitom kaba ktah ïa u klongsnam ne cardiovascilar disease, ka jingpynthymmai ïa kita ki jinglong at ne tyrha bad kyntiew ïa ka jingtreikam jong ka insulin".
Ki briew kiba dih kiad malu mala ki lah ban don ïa kata ka jinglong jingman kaba biang ha ka imlang sahlang, kaba da lade hi ka lah ban don ïa ki jingmyntoi", la ong u Berntsen.
Ka jingdih kiad ba malu mala ka don ïa ki bor treikam ba ai jingmyntoi na ka jingpang klongsnam ne cardiovascular disease bad ka cholesterol", la ong u Dr.
Siegfried Weyerer ka Central Institute of Mental Health ha Mannheim, Germany, kaba long bynta ka jingpule bniah kaba thymmai.
“Ngam lah ban ïohi ïa kano kano ka daw balei ki nongpang Alzheimer’s disease ba malu mala kiba dih kyiad da ka jingkit khlieh ne da ka jingsngew thuh kim dei ban don ïa ki jingmyntoi ba ïadei bad ka koit ka khiah kynthup ïa kata ka jinglah ban im kham slem", ong u Weyerer.
Katba nangïaid ki por ki sngi bad ki snem ka jinglong jingman jong ki briew ruh ka la nang kylla.
Watla kane ka jingkylla ka la wanrah shibun ki jingroi jingpar bad jingbha ha ka liang ka imlang sahlang.
Ha kine ki por ba mynta ngi ïohi harum haneng ba ka jingïaburom briew ka la jan duh noh bad wat ka mynsiem jingïatip lem para briew ruh i kumba ka la ïap.
Ki ‘tien sneng bad jingkren khlem akor ha ki lynti syngkien ki la jyllei haduh katta katta, la ha kiba la san la rangbah, ki samla wat haduh ki khynnah rit ruh.
Teng teng i kumba baroh baroh ngi la ïa mlien bad sngewtynnad ban sngap ne ngi la set kyllut noh ïa la ki jong ki shkor.
Haba ïaid sharum shaneng ngi ïohi ba ki kynroh ha ki surok, ki jaka shong ne seat kali, ki counter ha ki bank bad ki jaka leit shabar ki dap da ki jingpruid dak da ki dak bad dur khlem akor.
Ym lah shuh ban mutdur ba kito kiba mlien ban leh ïa kitei ki jait kam ki don ne em ka jingïatip lem ne kata ka bor sngewthuh briew ka ban pynpyrkhat ïa la ka jingleh ka pynsngewtynnad mo ïa kiwei pat kiba ïohi bad pule haba kum kitei ki jait jingthoh bad jingdro ki pashat ne phalang ha ki khmat jong ki briew ne wat ha ki khmat jong kiba ha ïing hasem ne ki kmie ki kpa jong ki hi ruh.
Lada ka jingïatip lem bad jingsngewthuh briew ka dang don hapdeng jong ki briew nga tharai ba kum kitei ki jait ktien jaboh kin nym ïoh jaka hangno hangno ruh.
Kane ka pyni shai ba ym don shuh ka sneng ka kraw na ki ïing ki sem.
Ki kmie ki kpa ki ba la san la rangbah kim ïa don por shuh ban ïa phylliew jingmut ha ïing ha sem, halor kaba sniew bad kaba bha khnang ba kiba dang khie dang san kin sngewthuh bad bud ïa kaba bha.
Ka dei ka kamram ba tynrai jong ki kmie ki kpa ki kñi kiba la san la rangbah ban hikai ïa ki khun ki kti ki pyrsa ki para kumno ban ri ïa ka akor bad burom la ha ïing ha sem ne shabar naduh ba ki dang rit.
Ki nonghikai skul pat ki don ka bynta kaba kyrpang ban ai ha ki khynnah ïa ki jinghikai shaphang ka akor nalor ka pule ka puthi bad ka jingnang jingstad.
Ha ki por barim, mynba dang ïeng rasong ka akor briew bad ruh ka jingïatiplem jong ki briew ka dang im.
Ka jingïaburom para briew ruh ka dang don, ym ju kham lap ne shem ba u khynnah un shlan ban kren ki ktien khlem akor hajan jong ki rangbah briew bad ki riewtymmen.
Ynnai ïakren shaphang u duma ne sikret ha kito ki por ki khynnah rit kim ju nud ban dih duma ne sikret ha khmat kiba san la rangbah la ki long kiba ithuh ithaw ne khlem ithuh ithaw.
Hynrei ha kine ki por ba mynta ym don shuh uba salia ban leh ïa kitei ki kam wat hakhmat kiba ha ïing ha sem ne wat ha khmat ki kmie ki kpa la jong hi ruh.
Haba ïakren ïa kaba shabar ne la ka ïing ka sem lei lei te ki khynnah ki nud wat ban shong dih kyiad, kynja bad ruh kiwei kiwei pat ki jingdih buaid ha ki surok ki lynti syngkien khlem da salia ïa ki nongïaid nongïeng kiba la san la rangbah ruh.
Kumba la kdew haneng ki jinghiar dor ka akor briew khamtam ha ka ktien ka thylliej khamtam eh hapdeng ka jaidbynriew jong ngi, ym tang ba ka pynsarong ne pynsngewsih ïa uba bun balang hynrei ka long pynban ka kabu ïa kiwei pat ki jaidbynriew ban pyndonkam ïa ki ktien jaboh haba ïaid ki kynthei, ki longkmie, kumba ju ïoh sngew ha ki lynti ki syngkien bad ki ïew ki hat.
Da shisha ki Dorbar shnong ha ki shnong bapher bapher jong ka ri Khasi ki ju buh ki adong la ha ki nongshong shnong ne nongïaid lynti ba kim bit ban pyndonkam ne kren ïa ki ktien jaboh hapoh shnong poh thaw, hynrei kam long kaba suk ïa ki nongpynïaid shnong ban ap ha baroh ki jaka ban kem ïa kito kiba pynkheiñ ïa ki adong.
Ha ka jingshisha ki dorbar shnong ki long ki bor ba ha khlieh ha ki kam synshar shnong, kine ki dorbar ki kynthup ïa baroh ki nongshong shnong Khasi.
Kaba phylla bad pynlyngngoh ïa bun ki briew khamtam ki khyllah jaid ne bar jylla ka long ba kumno ki trai jylla hangne kim ju bud ne burom ïa kaei ba ki nongpynïaid shnong ki buh bad adong.
Lada kin jyn da burom bad kohnguh ïa ki adong shnong tharai ki tien khlem akor ha kiba bun ki shnong ki thaw kin nym jyllei katne katne.
Watla ka akor briew ka la hiar dor ha bun ki liang ha ka imlang sahlang kam dei ban wanrah ïa ka jingsngewdiaw ban duh jingkyrmen, hynrei dei ban wad ïa ki lad ki lynti kumno ban pynbha bad pynrung biang ha ki briew ïa ka mynsiem ïatiplem khnang ba kin phai biang sha ki sngi mynba ka akor ba bha hapdeng ka jaidbynriew ba dang ïeng rasong.
Ka la dei ruh ka por ba ki kmie ki kpa kiba la heh la san kin kyndit bynriew kumno ban hikai ïa la ki khun ba kin nym pyndonkam ïa ki ktien jaboh ha ïing hasem, ha lynti syngkien bad shabar.
Donkam ruh ïalade ban kiar na kaba pyndonkam ïa ki ktien jaboh ha khmat kiba dang khie dangsan.
Ha kaba ïadei pat bad ki nonghikai skul ruh la sngewdonkam ba kin nangkham shim khia ha kaba kumno yn ai ka jinghikai ïa ki khynnah khnang ba kin nang ban burom ïa kiba la san la rangbah bad khamtam eh ha ka ban kiar na ki bad ki nongtrei balang jong ki jait niam bad balang bapher bapher kiba don ka bynta kaba kyrpang bad ba kongsan ha ka ban tei ïa ka jingim briew ha ki kam mynsiem, kin kynmaw ba ryngkat ka jingïalap niam donkam ban kyntiew ïa ki briew ha ka liang ka akor khnang ban bha ka imlang sahlang.
Nongstoiñ, Naitung, 17: Ka Seng UHM West Khasi Hills hadien ka jingujor jong ki paidbah ïa ka jingdkoh bad jingbym don ATM, ka la leit ban jurip ïa ki Bank kata ha SBI Riangdo, MRB Riangdo bad ha Mawthadraishan ruh ym don ATM ha MRB bad Punjab Bank.
Ka seng ka la lap ba haduh mynta ym don ATM Machine ha kine ki thain bad bunsien ki paidbah, ki hap ban ïeng ha u laiñ ba jrong ban leit sei pisa, kaba poi haduh u pud ba kim ïoh ka pisa namar ba lah bun briew palat.
Watla ki donkam kyrkieh katno katno ruh, hynrei kim banse ban ap ha kawei pat ka sngi bad don ruh ki por ba ki donkam kyrkieh, ba hap ban leit shim dawai, thied dawai bad kiwei kiwei ki jingdonkam kyrkieh kim banse ba ki hap ban leit jngai haduh ha ki jaka ba don ATM.
Kane ka wanrah ïa ka jingduhnong bad ki jingjynjar ïa kiba sah ha kitei ki thaiñ khamtam ïa ki duk ki suk jong kitei ki thaiñ.
Kumta ka seng ka kyrpad ïa ki bor ba halor ba dei peit ïa ki bank ban buh noh ki ATM Machine ha kitei ki thaiñ, khnang ba ki paidbah jong kitei ki ar tylli ki thaiñ kin ïoh ïa ka jingmyntoi, ong ka kyrwoh na u President Bah Moonstar Nongrem.
Mawkyrwat, Naitung, 17: Ha ka 16 tarik u ‘Naitung, 2022 ka Federation of Khasi Jaiñtia & Garo People’s (FKJGP) jong ka South West Khasi Hills District, hapoh ka jingïalam u General Secretary, bah Balse Kharbani bad u Senior Vice President, bah Ferdinand Iawphniaw ki la leit ïa kynduh bad ai mynsiem ïa kiba ha ïing ha sem jong i khyllung ba shah leh don bor ha kine ki kyndiat sngi.
Ha ka kyrwoh khubor na u bah Balse Kharbani, General Secretary ka Federation of Khasi Jaiñtia & Garo People’s (FKJGP) jong ka South West Khasi Hills District u la ïathuh ba haba ki la ïa kynduh bad u kpa jong i khyllung u la pynpaw ba kum ka ïing ka sem ka dap da ka jingsngewsih ba u lyoh ba dum u wan ban kah ïa ka ïing ka sem khlem da poi pyrkhat.
Hadien ka jingïakren bad tip ïa kaba la jia baroh, ki nongïalam jong ka seng ki la kular ha khmat u kpa lada u ne ka ïing ka sem ki donkam ha kano kano ka por ka seng kan don lypa ha syndah bad ki.
Namarkata, kum ka dak ban ïa sngewkhia lem halor kane ka jingjia ka seng ka la ai jingïarap ba rit heh kaba long tang kum ka dak jong ka jingkitbok ïa i khyllung ba in nang koit nang khiah bad ïoh ïa ka met kaba khlaiñ.
“Sa shi sien pat ka seng ka kyntu ïa ka ki bor jong ka aiñ naduh ki nongbishar badonburom ki ba shim ïa ka jingtohkit ba ki dei ban pynshitom ha ki kyndon aiñ kiba kham eh khnang ba kine ki jingjia kin nym jia shuh hadien habud", ong u General Secretary bad bynrap, hynrei la lada ki bor jong ka aiñ kin pyngngat ha ki aiñ kiba long jem palat kan wahrah jingpynshler pynban hadien habud.
Kumta ka aiñ ka dei ban pynshitom tyngeh ïa u briew ba u lah nud ban leh ïa ka kam kaba ym lah ban pdiang shuh ïa ka imlang sahlang, pynkut ka kyrwoh na u General Secretary ka Seng.
Nongstoiñ, Naitung, 17: Ka thaiñ Rambrai ka dei ka thaiñ kaba dang donkam shibun bah ki kam pynroi la ka long ha ka pule puthi, ki surok, ka koit ka khiah bad kiwei kiwei.
Hynrei kaba bynta kaba donkam tam kaba ki paidbah ki don kam kyrkieh ka dei ki jaka sumar kiba biang.
Kum ban pynkynmaw ba ha ka shnong Rambrai, ka la don kawei ka Primary Health Centre.
Hynrei kumba ka long haduh mynta ki tiar ki tar na ka bynta ban sumar ïa kiba pang ba shitom bad wat ki jingthiah ruh kim pat biang satia.
Ha kaba ïadei bad katei ka jaka sumar, na ka liang ki nongïalam shnong ka thaiñ haba ïakren bad u nongthoh khubor, ki la ong ba ki la I donkam haduh katta katta ba ka sorkar kan kyntiew kyrdan noh ïa katei ka Primary Health Centre sha ka Community Health Centre.
Namar naduh Mawphansyiar, Rambrai, Mawthir haduh Kyrshai nangta haduh ki thaiñ Synïa, Mawdoh lem bad kiwei kiwei ki shnong kiba jngai bha ym pat don satia ki jaka sumar.
Ki nongialam shnong ki la ïathuh ruh ba san snem mynshuwa, na ka liang ki nongialam ka Federation of Khasi Jaintia & Garo People Rambrai Circle, ki la leit jurip ia ka jingtreikam ha katei ka jaka sumar bad ki la ïoh ban ïakren bad u Doctor, ha kaba u ong ba lada kheiñ ïa ka jingdon briew ha baroh ki shnong ha ka thaiñ kiba hap hapoh ka jingpeit jong u, ki la palat ia ka ar phew hajar ngut ki nongpang.
Haba kaba ïadei bad katei ka jaka sumar, la ïoh jingtip ruh ba naduh ki snem kiba la dep ka sorkar ka la pynkhreh shait shait ban kyntiew kyrdan noh ïa katei ka PHC sha ka CHC.
Ka la pyrshang ban wad jaka ban tei ïa ka CHC bad ka la dep ïoh ha kaba ka la dep pynkhreh lut nadong shadong, hynrei ym pat ïoh jingtip satia la ka sorkar ka la dep mang pisa ne em ha kaba ïadei bad ka jinglut jingsep na ka bynta ban tei ïa ka CHC.
Kawei pat kaba riew rangbah ka thaiñ ki angnud eh, ka long ba ka sorkar kan pynshai noh lano yn sdang ban pyntrei ïa ka surok na Nongstoiñ haduh Kyrshai.
Namar kumba ka long mynta ki paidbah ki la shem shitom haduh katta katta, ha ka leit ka wan, ka kit ka bah khamtam eh haba don kiba pang ba shitom kiba hap ban leit phah sumar sha kiwei pat ki jaka.
Kumta na ka liang ki paidbah ki la kyrpad ïa ka sorkar ba kan pynkloi noh ban pyntrei ïa katei ka surok.
Nongstoiñ, Naitung, 17: Ka long kaei kaei ka bym lah ban mutdur ba ki heh sorkar jong ka Tourism Department, kiba peit ba khmih ïa ka jingpyntrei ïa u mot ba lai mala ha kliar jong u lum Mawthadraishan, ki la pyndonkam bakla ïa ka kyrteng jong ki nongtei bad ka hima Myrïaw hi baroh kawei.
Ka jingpyndonkam bakla jong ka tnad jngohkai pyrthei ïa u mawkyrteng jong ki nongtei, ka long ba ïa u mot ba la tei da ka hima ha u snem 2017, ha ka por ba u bah Aiborlang Syiem Shangoi u dang long u Acting Syiem jong ka hima Myrïaw, la dep pynpra hadien ba ka sorkar lyngba ka Tourism Department, ka la kwah ban pynitynnad shuh shuh ïa tei u mot bad ka la mang pisa na ka bynta ban pynthymmai biang.
Hadien ba ka tnad jngohkai ka la mang pisa la tei ïa utei u mot bad la pyndep nadong shadong kumba u dei ban long.
Kaba lyngngoh ka long ba wat hadien ba la dep ka tnad Tourism kam shym la shna ïa u maw kyrteng, hynrei ka la pynneh da u maw kyrteng jong u mot ba la tei da ka hima u ba ka la dep pynpra.
Halor ka jingbym shna jong ka tnad jngoh kai ïa u maw kyrteng, ki riew rangbah jong ki shnong bapher bapher ryngkat bad ki khatsaw ngut ki ba la don kyrteng ha utei u maw, ki la klumar jingmut halor katei ka jingleh biej jong ka tnad jngohkai jong ka sorkar.
Haba ïakren bad u nongthoh khubor, ki la ong ba lada ïa ka jinglut jingsep ha kaba tei ïa utei u mot la bei pisa da ka tnad jngohkai, balei kam thoh da uwei u maw kyrteng?Lada ïa ka jinglut jingsep ha kaba tei ïa la bei pisa da ka hima balei pat ki paitbah bad ki nongsynshar shnong ki tip.
Ha kajuh ka por ki la dawa ba u Syiem ba pura jong ka hima Myrïaw, u dei ban pynshai halor ka jingtei jong ka Tourism ïa utei u mot, khnang ba kan ym pynklumar ïa ki paitbah bad ki riew rangbah ka hima.
Nongstoiñ, Naitung, 17: Ka KSU Umkrem Unit ka la pynrem jur ïa ki nongwan bret ïa iwei i khunlung hapoh shnong ha ka sngi thohdieng, ha kaba la lap da uwei u nongñiah kali na thaiñ marngor ha ka por 8 baje mynmiet.
Na ka liang ka seng ka pynpaw ba kine kiba wan bret ïa i khunlung ki dei kita ki bym don shuh ïa ka mynsiem briew, hynrei kiba don ïa ka mynsiem ksuid kiba la nud ban bret ïa la I khun kiba la pun hi dalade.
Kane ka jingjia ka la pynher syrngiew bad pynsuh jer ïa ka shnong bad ïa ka dong ka thaiñ hi baroh kawei, ba ka dei ruh ka jingjia kaba nyngkong hapoh shnong kan jia kum kane ka jingjia.
Kumta ka seng ka la dawa ïa ki bor jong ka aiñ, ba kin thwet jur ïa ka kmie bad u kpa jong une u khunlung bad ba kin ai da ka jing pynsaja kaba tyngeh, khnang ba kum kine ki jingjia kin ym jia shuh hapoh ka bri u Hynñiewtrep.
Ka seng ka la ai khublei ruh ïa u nonglap ïa i ne i khunlung wat ha ka jingdum ka miet ruh, hynrei khlem jingsheptieng u la len lade ban leit tam ïa i ne i khunlung.
Ka seng ka ai ka jingkitbok ïa ine i khunlung ba in dang ïai heh ïaisan ïai plung, da ka jingsumar ki ban sa ri ïa i.
Ka seng ka la maham jur ruh ïa ki kynthei bad shynrang, ba kim dei shuh ban ïa shong ha ki jaka ba dum bad kynjah, namar lada lap ka seng kan ai da ka jingpynshitom kaba tyngeh, pynkut ka kyrwoh ba la phah da u samla Spehsylli R Thabah Publicity Secretary KSU Umkrem Unit.
Jowai, Naitung 17: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi Saitjaiñ ha madan Kiang Nangbah Stadium Jowai.
Haba phai sha ka jingïakhun kaba la long hapdeng ka Khliehïon-griang pyrshah ïa ka Nangbah Sports Association (NSA), katba na ka liang ka kynhun ïalehkai jong ka NSA kala jop da 2-1 kol.
Ïa ka kol ba nyngkong la thep shwa da ka Khliehïongriang ha ka minit ba 4 da u rangïalehkai jong ka u Samehi Langshiang, hynrei na ka liang ka Nangbah Sports Association kala ïakhun dohïap ban pynphai kylla ïa katei ka shikol bad dei ha ka minit kaba 11 kala ïoh ban thep ïa ka kol lyngba u Kermiki Susngi bad dei ha ka minit kaba 19 utei u juh u Player ka NSA ula ïoh biang ban thep sa shikol.
Haba wan ban bteng ïa ka jingïakhun jong ka kylla miet ka long kaba ïakhait namar baroh ar kynhun kila pyrshang ban ïalehkai bha kiba la sei lut ïa ki sap ki phong ïalekai jong ki hapoh madan, hynrei haduh ba kut jong ka jingïakhun kala neh da 2-1 kol.
Ka jingïalehkai lashai ka sngi kan long hapdeng ka Khliehmynkrem pyrshah ïa ka Mookyndur ha ka por 3 baje nohphai sngi.
Nongstoiñ, Naitung, 17: Ka Krishi Vigyan Kendra (KVK) West Khasi Hills ka la ïashim bynta ha ka virtual prokram (online) kaba dei ka “94th ICAR Foundation Day and Award Ceremony" ba la pynlong da ka ICAR ha A P Shinde Symposium Hall, NASC,PUSA, New Delhi ha ka 16th July 2022.
Ïa kane ka prokram la wan plie da u Union Agriculture Minister & Farmers Welfare, Shri Narendra Singh Tomar ryngkat ka jingïadonlang lang u Union Minister of Fisheries, Animal Husbandry & Dairying Shri Kailash Chaudhury bad u Director General, ICAR Dr.
Trilochan Mohapatra.
Ha ka jingkren jong U Union Agriculture Minister, u la ïaroh ïa ka jinglah jong ka ICAR ban lum ki khana jingjop (success stories) haduh 75000 ngut ki nongrep kylleng ka ri.
U Kongsan u lah ïakren ruh bad ki katto katne ki ongrep na ki jylla ka ri halor ka jingiohnong ka jingioh kamai lyngba ki buit jingstad ha ka rep ka riang bad ka ri jingri.
Ha kane ka prokram, ka KVK West Khasi Hills ka la khot ïa U Syiem Hima Mawiang, Bah N Syiem kum u Kong-san ha kane ka sngi ryngkat ka jingïadonlang kumba 90 ngut kynthup ki nongrep bad ki nongtrei jong ka ophis KVK.
Ha ka jingkren jong U Syiem, u la ïaroh ïa ka ophis KVK kaba la hikai ïa ki nongrep ban rep organic lyngba ki jinghikai rep thymmai bapher bapher.
U la pynshlur bad ai mynsiem shibun ïa ki nongrep ban ym don ka jingsngew-lehrain ïa ka kam rep bad ban shim ïa ka kam rep kum kawei na ki lad iohkam iohjam khamtam eh na ka bynta ki khun samla.
Jowai, Naitung 17: Ka seng ki nongñiah kali kamai hapoh ka lama jong ka West Jaiñtia Hills Taxi Owner Driver Association (WJHTODA) mynta ka sngi Saitjaiñ 16 tarik ka la sdang ban sam ïa ki Sticker ban tah ha ki kali kamai (Jowai Region) bad kane ka jingsam sticker kan kut haduh ka 2 tarik u Nailar 2022.
La ïathuh da ka Public Secretary ka seng u ma Darimitre Lakiang ba ka dor jong ki sticker ka long T.
500 tyngka, hynrei na ka bynta kito ki kali kiba dang shu dep Register thymmai kan long T.
1000 tyngka.
Ha ka juh ka por la pyntip shi bynta na ka jingmyntoi jong ki nongñiah kali kamai ban ïoh jingïarap na ka sorkar kmie lyngba ka tnad Ministry of Labour and Employment, ka seng ka kyntu jur ban pynrung kyrteng noh hapoh ka E-Shram.
Ban ïoh jingïarap na kane ka E-Shram kin hap ban pynrung kyrteng shwa da kaba rah lang ïa ki kot donkam kum ka Adhar Card, Bank Account bad Phone Number, kiba don naduh ka 16 snem haduh ka 59 snem ka rta.
Lyngba kane ka skim na ka sorkar lah ban ïoh jingïarap haduh 2 lak tyngka lada jia ba khlad na ka jingjia aksiden, hynrei lada u dang lah ban trei bad thut noh na ka jingduna ha ka bor met yn ïoh 1 lak tyngka.
Nongpoh, Naitung 17: Kum shi bynta ban pynneh ïa ka riti ka dustur ba la buh da ki longshuwa manshuwa bad ban hikai ïa ki pateng kiban dang wan ba kin tip ïa la ka riti ka dustu, u Sirdar ka Hima Khad-ar Lyngdoh Elaka Nongpoh Sirdarship ha ka sngi Saitjaiñ u la wan ban pynkup da ka spong ka phalai ïa u Rangbah shnong ka Nongkhrah ba un long kum u Rangbah Shnong ba pura katei ka shnong bad kumjuh ruh ïa ki dkhot ka executive committee ba la jied thymmai da ki paidbah nongshong shnong ka Shnong Nongkhrah ha Ri Bhoi.
Ha kane ka sngi la wan ban sakhi lang da ki nongïalam na ka Nongpoh Town Committee ba la wan mihkhmat da u bah Rayanold Kharkamni, u Bah Anthony Suchiang, Secretary Shnong Nongpoh Proper, Bah Linus Lyngdoh Secretary shnong Mawdiangum, u Bah Stoinly Roy Syngkli, Secretary ka hima khadar lyngdoh, bah trustful mangu office secretary ka hima khadar lyngdoh ,Rev.
P W pnar, ki riew rangbah ki longkmie, ki Asha bad ki khun samla ka shnong Nongkhrah.
Kane ka jingpynspong ïa u Bah Celestine Syngkli bad ba la pynskhem pura ruh kum u Rangbah Shnong rygnkat ki dkhot ka executive committee, ka dei hadien ba ki la shim biang ïa ka lyngkor nongïalam hapoh ka shnong hadien ba la jied thymmai da ki paidbah nongshong shnong ka Nongkrah.
Ha kane ka sngi na ka liang u Bah Wanphrang Syiem kum u Sirdar ka Elaka Nongpoh Sirdarship haba kren ha kane ka jingpynspong ïa u Rangbah Shnong ka Nongkhrah, u la ong ba kane ka jingpynspong ka dei ka riti ka dustur bad ka dei ruh ka jingpynkupbor katkum ka aiñ na ka District Council halor ka jingjied ïa ki nongïalam Shnong bad ka long ruh shi bynta ban pynneh pynsah ïa la ka riti ka dustur.
Ha kawei ka bynta, u la kyntu ruh ïa u Rangbah shnong Nongkhrah lem bad ki dkhot ka executive committee ban don ka jingïa treilang ha poh shnong poh thaw bad ban wan rah ruh ka shongsuk shongsain karoi ka par bad kumjuh ruh ban pynneh ïa ka riti ka dustur ba la buh da ki longshuwa manshuwa jong ngi.
Na ka liang u Bah Celestine Syngkli kum u Rangbah Shnong ba la pynkup bor thymmai, u la ai khublei kyrpang ïa ki paidbah ka shnong Nongkhrah kiba la jied ïa u kum u Rangbah shnong ha ka sien kaba lai bad u la kular ruh ban trei bha ïa ka kam bad wer lang ruh ïa ki paidbah ban ai ka jingïatrei lang ha baroh ki liang.
Ha kane ka sngi la pynïaid ïa ka program da I babu treibor khymdeit bad la pynwai ïa ka program da ka jingdwai kyrkhu kyrdoh da I Rev.
P W Pnar.
Khliehriat, Naitung 17: Ka Behdeiñkhlam ka dei ka jingleh niam jong ki Jaiñtia kaba naduh ki por hyndai kaba don ka jingngeit kaba shongnia bad shongsbai kaba ngeit ba lyngba ki jingleh niam jong ki Lyngdoh, ki Wasan bad ka shad ka mastieh yn beh noh sha jngai bah ïa ka khlam ka ngoh.
Ha ri lum Jaiñtia ki don haduh hynñiew tylli ki jingleh niam Behdieñkhlam kiba dei jong ki hynñiew tylli ki Seiñ Raij bad ka Behdeiñkhlam jong ka Sieñ Raij Tuber kaba haka lympung ha shnong Tuber East Jaiñtia Hills District ka dei ka lympung kaba heh tam.
Kat kum ka jinglum jingtip jong u Mawphor shaphang ka jingleh niam Behdeiñkhlam jongkitei ki hynñiew tylli ki Sieñ Raij kiba leh ïa kane ka jinglehniam Behdeiñkhlam mynta u snem ki kynthup, ka Behdeiñkhlam jong ka Sieñ Raij Shyrmang kaba la pynkut myn ha ka 1 tarik u jymmang 2022, bud sa ka Seiñ Raij Jowai, kaba la pynkut ha ka 14 tarik u naitung, nangta pat ka Seiñ Raij Tuber ka ban sdang naduh ka 19 tarik bad kan kut ha ka 22 tarik, ka Behdeiñkhlam jong ka Seiñ Raij Ïalong ka ban kut ha ka 7 tarik u nailar, ka Seiñ Raij Muthlong ka ban kut ha ka 8 tarik u nailar, bud sa ka Behdeiñkhlam jong ka Seiñ Raij Sohkymphor ka ba yn pynlong ha ka 16 tarik u nailar, bud pat sa ka Seiñ Raij Mukhla ka ba yn pynkut ha ka 23 tarik u nailar.
Ka Behdienkhlam jong ki saw tylli ki Seiñ Raij ba ju tip ruh kum ki Saw Lyngdoh ba kynthup ka Seiñ Raij Jowai, ka Seiñ Raij Ïalong, ka Seiñ Raij Tuber bad ka Seiñ Raij Shyrmang ki dei kiba ju leh ïa ka jingleh niam haduh saw sngi lynter, ha kaba ha ka sngi kaba nyngkong lane ka sngi ba sdang ïa ka Behdeiñkhlam, u Lyngdoh u pyndep ïa ka jingleh niam ha kaba ha ka sngi kaba yn sdang ïa ka jingleh niam kin kiew ki phang wah sha ka phang neng bad ha ka sngi kaba bud pat kin hiar noh ki phang neng sha phang wah, ha ka sngi kaba lai sngi ki phang wah ki leit rah ïa ka bhang sha khlaw bad ki phang neng ruh ki rah ïa ka bhang sha khlaw kñia (ha Jowai ki rah da u khnong ym dei u bhang).
Bad ha ka sngi ba lai ha shwa ban leit rah ïa ki bhang, ki Lyngdoh ki leit kñia shwa sha ki khlaw kyntang bad ïa ki bhang ym pat ioh ban rah na khlaw kat ba kim pat dep ïa ka kñia ka khriam bad ynda la dep ka jingleh niam kñia kin sa ïa shim ïa ki bhang bad ki Lyngdoh ki ju ai ruh uwei u klong ïa ka phang wah bad uwei u klong ïa ka phang neng bad lyngba u Pyrnah, kata ha shwa ba kin ktah ïa u dieng Bhang dei ban da ai ka nguh ka dem, ha ka sngi ba saw u Lyngdoh, ki wasan kin pyndep ïa ka jingleh niam ha ka por dang step, la kumno kumno ki dei ban pyndep ha ka por 7-8 baje mynstep bad nangta pat ki paidbah na ki shnong bapher bapher jong ki Seiñ Raij bapher bapher kin sa ïa sdang ban ïa mih nala ki shnong ki thaw ban leit pynpoi ïa ki rong sha ka lympung kaba ju khot ka Aitnar kaba don ha Tuber KmaishnongHa kaba ïadei bad ka jingrah ïa ki Bhang la ong ba mynta u snem ka phang neng kan rah ïa u Bhang na shnong Cham Cham bad ka phang wah kan rah ïa u bhang na shnong Kyndong Tuber.
Ki don haduh 35 tylli ki shnong kiba hap hapoh ka lympung Behdeiñkhlam jong ka Seiñ Raij Tuber bad ha kane ka lympung ki ju wan pynpoi ruh shibun bha ki rong na ki shnong bapher bapher ha ka lympung jong ka Biar ha Aitnar.
Khliehriat, Naitung 17: Ka Khasi Students Union Narpuh Circle, ka pynpaw ka jingsngew khia halor ka jingkynduh jingeh ki paidbah ha ka thaiñ Narpuh East Jaiñtia Hills District namar ka jingduh bor ding ha ka thaiñ ka ju jia khah khah bad ong ruh ba ka jingioh bor ding ki paidbah kam sngew ïahap shuh bad ka jingsiew bai bor ding ba ki ju siew man la u bnai.
Ki shnong ha ka elaka Narpuh kiba duh bor ding khah khah ki kynthup ka shnong Sonapyrdi, Tongseng, Lum Tongseng, Umsataiñ, Lummyrli, Kuliang bad kiwei kiwei ki shnong.
Na ka liang ka seng ka kynthoh ruh ba “Ka jingduh bor ding ka thaiñ ka kham palat pynban ïa ka loadsheding, kumta ka jingkam u myntri rangbah ba kan nym don loadsheding shuh kam ïahap satia bad ka jingioh bor ding"Na ka liang ka seng, lyngba u kyrwoh na u Vice President KSU Narpuh Circle, u bah Phanuel Tongper, ka kyntu jur ïa ka tnat bor ding ba kan shim khia ban pynbit pynbiang ïa ka bor ding ha ka thaiñ, namar kane ka jingduh bor ding ka ktah ïa ki longiïng kiba pyndonkam ïa ka bor ding bad kumjuh ruh ka ktah ïa ki khynnah pule kiba khreh kot, kumjuh ruh ka ktah ïa ki ophis treikam bapher bapher kiba don ha ka thaiñ.
Shillong, Naitung :Ka Khasi Department jong ka Shillong Commerce College ka la pynlong ïa ka jingkynmaw burom ïa ka lyngkhuh sngi ïap ba 187 snem jong u Tirot Sing ha ka 16 tarik Naitung 2022.
Ha kane ka sngi la ïa donlang I Principal I DrMrs S.
Sen, u Rev Dr O.
L.
Snaitang kum u Riew shemphang kumjuh ki nonghikai bad ki samla pule.
Na ka liang I Dr Mrs S.
Sen I la ai ka jingkren lyngkot shaphang u Tirot Sing.
Katba na ka liang u Rev Dr O.
L.
Snaitang u la ai ïa ka jingkren ba kham bniah shaphang u Tirot Sing naduh ka tynrai, ka longïing longsem bad ka jinglen lade jong u na ka bynta ka Ri bad ka jaidbynriew.
Shuh shuh u la batai ruh ba u Tirot Sing u la kiew ïa ka khet syiem naduh ka por ba u dang kham khynnah ha ka rta, pynban kum u syiem u la lah ban pynïaid bad synshar bha ïa la ka Hima da ka ba u tip bha ïa u pud u sam, ïa la ki briew bad ïa ki aiñ ha ka synshar ka khadar.
Ka jingkren jong u ka la aijingmyntoi shibun eh khamtam ïa ki samla pule.
Shillong, Naitung :U Superintendent of Police ka EKHD, Shillong da kane u pyntip ba ha ka 14 tarik mynta u bnai ha ka por kumba 1:30 mynstep, la lapdien ïa kawei ka metïap jong u briew bym lah ban ithuh ka ba thiah lyngktar hajan ka jaka ïeng bus ha Khyndai Lad (Police Bazar), Shillong.
Hadien kane la pynkynriah noh ïa ka met shapoh Civil Hospital Shillong, hynrei na ka liang ki doktor ki ba khmih ki la pynbna ba u la dep khlad.
Ha kane ka juh ka sngi la pyndep ïa ki jingdonkam baroh katkum ka aiñ bad la aiti ïa kane ka met ïap sha ki bor ba dei khmih jong kane ka hospital na ka bynta ban pyndep ïa ka post mortem, bad hadien la pynkynriah noh ïa kane ka met sha ka jaka buh met ïap jong kane ka hospital na ka bynta ka jingpynithuh bad wan shimti.
Une u briew u dei u ba la don kumba 45-50 snem rta, ka ryngïeng kumba 5.
3 phut, u ba pyllun dur bad phong da ka sweat shirt ka ba grey bad blue bad ka patlun iong bad ki canvas thoh ïong thohlieh.
La kyntu ïa ki ba haïing hasem bad kiwei pat ki ba don jingïadei bad une u rangbah ba kin sngewbha ban phone mardor shapoh police contral room na ka bynta ka jingwan shimti ïa kane ka met ïap ha kine ki nombor: 0364-2222214 / 2222215.
Shillong, Naitung 17 : Kan long ka sien ba nyngkong eh ha ka histori jongka jylla lehse ban pynlong ïa ka jingiatem iaput ne iarwai ïasiaw hapoh Krem bad kane ka la jia long ha ka 16 tarik Naitung 2022 ha kaba la pynlong ïa Ki Sur Na Pubon hapoh ka krem Arwah, Sohra.
Ha katei ka prokram Ki Sur Na Pubon la ïashim bynta da ki nongrwai ba tbit na ka Sohra ba kynthup ïa ka Sohra Sienmang, Leonard Syiemlieh bad kiwei kiwei.
Hynrei kaba kham shongshit ka dei ka jingdon ryngkat ka kynhun tem ba pawnam hapoh ka jylla, ka ri bad wat sha kylleng ka pyrthei ka Summersalt.
Ki nongrwai nongput nongtem kane ka kynhun ki la long kum ki nongai mynsiem ïa ki samla jongka Sohra ba kin ïashim bynta ha kiba kum kine ki prokram.
“ïa Ki Sur Na Pubon la ïadon bynta lang ka tnad Tourism jongka jylla, ka MAL, Springboard Surprises bad ka Clean Sohra Campaign.
U Chairman jongka Clean Sohra Campaign u bah Alan West Kharkongor u la ong “ Ka krem Arwah ka la long ka krem ba pawnam khamtam ïakito ki stad wadbniah Archaeologist.
Hynrei haba pynpaw nam ïa kane ka krem kum kawei na ki jaka jngohkai ngi dei ban kynmaw ban pynneh pynsah ïa ki jingitynnad jongka bad ngi dei ban pynsngewthuh wat ïa ki nongwan jngoh kai ruh kumno ba kin ïada bad sumar ïa kane ka krem haba ki wan jngoh ïa ka".
Ym lah ban len ïa ka Sohra la kyrkhu shisha da U Blei da ka jingdon ki kshaid, ki krem, ki jingkieng jri bad kane ka la khring shisha ïaki nongwan jngohkai na kylleng bad kaba kongsan kal ong ban peit bad sumar bha ïakine ki jingai ba kyrpang jong U Blei.
Ha kane ka prokram Ki Sur Na Pubon la ïadon lang ruh da u riewbna nam ha ka jingrung krem ha ka jylla Meghalaya bad wat sha kylleng ki ri ka pyrthei uba dei uwei na ki nongïalam ka Meghalaya Adventures Association u bah Brian Daly Kharpran lem bad ki dkhot kane ka kynhun.
Shillong, Naitung, 17 : Ka shnong Madanryting ka la long ka Census Town banyngkong eh ha Meghalaya ban ïoh pdiang ïa ki jingmyntoi jong ka Mahatma Gandhi National Rural Employment Guarantee Scheme (MGNREGS).
Kum ka jingpdiang sngewbha ïa kane ka skhim u MLA jong ka Nongkrem Constituency u Bah Lambor Malngiang u la plie ïa u mawnongrim ha ka jingïalang kaba la long ha ka sngi Thohdieng ha ka shnong Madanryting.
U Bah Lambor u la ïathuh ha kane ka jingïalang ba ka jingurlong jong kane ka skhim ka la wan hadien ka jingbuddien halor ka rukom pyntreikam ïa ka skhim.
Kane ka skhim ka long ban kyntiew ïa ka ïoh ka kot ha ki shnong nongkyndong da kaba aikam 100 sngi ïa ki nongshong shnong.
Nalor kaba kyntiew ïa ka roi ka par ha ki shnong nongkyndong, kane ka skhim kan ïarap ruh ïa ki longing longsem ban kynshew ïa ka pisa kham bun namarba ka kam kaba ki trei kan long hajan ka iing kaba ki sah.
Ka jingwan sa ki skhim ka Sorkar Pdeng kum ka Pradhan Mantri Awas Yojana bad ka Swachh Bharat Mission kan sa long shuh shuh ka jingmyntoi ïa ki longing ha ki shnong ki thaw ban ïoh ïa ka ing ka sem, ban ïoh ïa ka umbam umdih kaba khuid bad ka jingshna ïa ki paiñkhana.
Ka Deputy Commissioner jong ka East Khasi Hills ka Kong Isawanda Laloo ka la ïathuh ba 29 tylli ki Census Town hapoh ka East Khasi Hills District kin sa shah kynthup ha ka Mahatma Gandhi National Rural Employment Guarantee Act (MNREGA).
Ka la ong ba ka MNREGA ka dei ka skhim na ka bynta ka shnong ka thaw bad ka jingjop jong kane ka skhim ka shong eh ha ka jingïashim bynta pura jong ki paidbah nongshong shnong.
Ka la pyntip ba ki don kumba 260 tylli ki jait jingtrei ïa kiba lah ban pyntrei hapoh kane ka skhim.
Ka la pynpaw ïa ka jingkyrmen ba ka MNREGA kan sa pynkhlaiñ ïa ki Self Help Group ha kane ka shnong bad ban kyntiew ruh ïa ka ïoh ka kot jong ki kynthei.
Ha kane ka sngi la sakhi lang da u MDC jong ka Nongthymmai Constituency u Bah Latiplang Kharkongor, u BDO jong ka Mylliem C&RD Block u Bah P.
T.
Passah bad kiwei kiwei.
Shillong, Naitung 17 : U Bah Sanbor Shullai Myntri ka tnad Arts and Culture, Veterinary & Animals Husbandry bad MLA jongka South Shillong Constituency u la plie paidbah ïa ka ïew Municipal Organic bad Dorbar Hall jongka Dorbar Shnong Lumshatsngi Kench’s Trace kaba la ïoh mang pisa na ka 13th Finance Commission haduh 4.
41 klur hadien ba la buddien da u bah Sanbor hi ïa katei ka skhim.
ïa ka prokram ban pynphuh pynphieng ïa kane ka sngi la pynlong da ka MCIC bad Dorbar Shnong hi ha ka 16.
7.
2022.
La pynïaid ïa ka jingïalang da u Rangbah Shnong bah Kyrsoi Bok Nongbri bad ryngkat bad u bah Venus Pamthied uba dei u Secretary Shnong.
La pynphuh pynphieng shuh shuh da ki jingshad tyngrai j9ongka Lawei Baphyrnai Khasi Traditional Dace Group jongka Ri Raid Laban.
Hadien kane la pynkup burom ïa ki nongshah khot sngewbha da i kong Coweeta Basaiawmoit President bad Kong Deigratia Nongkhlaw Secretary Seng Kynthei Lumshatsngi Kench’s Trace.
Ha kane ka sngi la ïadon lang ruh ki nongmihkhmat na ka tnad Urban Affairs, Municipal Board, KHADC, Syiem ka Hima Mylliem, Raid Laban Dorbar ki seng kynthei bad ki paid nongshong shnong katei ka jaka.
Baroh ki nongkren kila ai ka jingïaroh ïaka jinglah jong u MLA ban leit bud dien ïa kane ka skhim kaba wanrah ka roi ka par hapoh ka Constituency hi.
Haba kren u bah Sanbor u la kyntu ban don ka mynsiem jingïaieit, jingïalong kawei bad ym dei ban don ka jingsngew ïapher jaidbynriew ne niam.
La ai ïa ka jingkren ai khublei da u bah Herbert Syiem Asst.
Secreetary ka Dorbar Shnong Lumshatsngi.
Tura, Naitung, 17: Ki paidbah nongshong shnong jong ka rilum Garo ha ka sngi Saitjaiñ ki la rakhe ïa ka Garo Labour Corps Day kum ka jingkynmaw burom ïa ki riewshlur Garo kiba la leit sha ri France ban ïarap ïa ki shipai ha ka Thmabah Banyngkong.
Ïa kane ka jingrakhe la pynlong ha District Headquarters jong ka West Garo Hills ha kaba la ïashim bynta lang da u Deputy Commissioner jong ka West Garo Hills u Swapnil Tembe, u Superintendent of Police u VS Rathore, u Chairman jong ka Tura Municipal Board u JD Sangma, u Chief Executive Officer jong ka Tura Municipal Board u Rikse R Marak, kiwei de ki ophisar, ki rangbah bad ki nongtrei jong ka Tura Municipal Board (TMB).
Ïa kane ka sngi, la rakhe manla u snem ban kynmaw burom ïa ki dkhot jong ka Garo Labour Corps bad ïa kito kiba la aiti ïa la ka jingim bad ban trei minot ha ka kamram ba la bynshet hadien ba la pynrung ha ka 69th Garo Labour Corps ha ka ri France ha ka Thmabah banyngkong.
Kum ka jingkymmaw burom ïa kine ki riewshlur, ïa ka Garo Labour Corps Day la ju rakhe ha ka rukom kaba shongkun ha kaba ki kynrem ki lyndan ki ju buh syntiew ha u mot uba la tei ha Babupara, Tura bad da kaba siat suloi sha suiñ bad da kaba pynlong ïa ka jingduwai na ka bynta kine ki mynsiem ba la khladnoh.
Ïa ka jingleh burom shwa ban siat suloi la ïashim bynta da ki Pulit jong ka District bad ki Pulit jong ka 2nd MLP Battalion, Goeragre bad hadien kane la pynlong sa ka jingsngap jar kaba ar minit kum ka jingkynmaw burom ïa kine ki mynsiem ba la khladnoh.
Shwa kane, u Assistant Engineer jong ka Tura Municipal Board (TMB) u Cheyziel A Sangma u la pynkynmaw ïa ka jingthmu haba rakhe ïa ka Garo Labour Corps Day katba u Chairman jong ka Board u JD Sangma u la ïalam ïa ka jingduwai.
Ïa ka jingrwai ha ka ktien Garo ba la shna kyrpang ban kynmaw burom kine ki mynsiem ba la khladnoh da u Bestone D.
Momin la rwai ha kane ka sngi.
Shillong, Naitung 17 : Ka jingdon ki briew kiba ïabit thymmai ïa u khñiang jingpang COVID – 19 ka la nang kiew biang ha kane ka jylla namar ha kane ka sngi u Blei ki la don 38 ngut kiba ïabit biang kaba pynlong ïa ka jylla mynta ban don 200ngut ki nongpangKitei kiba ïabit thymmai ki kynthup ïa ki 20 ngut na West Garo Hills, iwei na East Garo Hills, 11 ngut na East Khasi Hills, 3 ngut na Ri Bhoi, 2 ngut na West Jaintia Hills bad 1 na South West Garo Hills.
Ha kane kajuh ka sngi ki la don pat 20 ngut kiba la koit kiba kynthup 12 ngut East Khasi Hills, lai ngut na Ri Bhoi bad West Garo Hills bad iwei na West Jaintia Hills.
Shillong, Naitung 17 : Ka KHNAM State Youth Wing ka la ong ba ka jingkhang jong ka Transport Department ka jylla ïa ki Rapido Bike ban kamai katkum ka kyndon aiñ jong ka MV Act 1988, Section 66, Sub section 1, ka la pynduh kam ïa ki hajar ngut ki samla kiba juh im jah kpoh na kane ka kam, khamtam ha kine ki por kyrduh kam jong ki samla.
“ Ka aiñ ka don ha kawei ka liang, hynrei haba peit pat sha kawei ka liang, ngi la ïohi ba ka jingdon jong ki Rapido, nyngkong eh ka kham tad ban ïa kiwei pat ki kali kamai, kaba ar, ki Rapido ha teng ki ïarap ïa kito ki ba kwah ban set ïa ka kali jong ki ha iing ban lait ka ka jingdheng kali bad kaba lai ka ïarap ïa kito ki ba kham kyrkieh kam wat ïa ki khynnah skul ruh ka la ïarap ha ki khep ba donkam bad kaba saw kaba kham kongsan ka long ba ka ïarap ïa ka kyrduh kam kyrduh jam ki samla," ong ka kyrwoh ba la phah da u President ka Youth Wing, Bah Thomas Passah.
Shuh shuh u la ong ruh ba katkum ka Riti Synshar jong ka Ri, lyngba ka Artikil 41, bynta ba IV, ka ai jingmut ïa ki jylla ban wanrah ki lad ki lynti ban pynthikna ïa ka hok ban kamai, ki jingtrei jong u paidbah haba kyrduh kam.
“Namarkata ka KHNAM State Youth Wing ka ban jur ba ka sorkar jylla ba kam dei ban peit tang ïa ka MV Act hynrei ban phai khmat ruh sha ka Artikil 41 jong ka Constitution bad ban shna ne wanrah ki polisi na ka bynta kiba kamai Rapido ka ban long ruh kum ka jingai mynsiem ïa ki samla ban ieng ha la ki jong ki kjat," bynrap biang ka kyrwoh.
Ha kajuh ka por, katei ka party ka la kdew ruh ba la bun ki jylla ha Ri India ki la don ki polisi bapher bapher halor ki Rapido Bike bad kam don jingeh lada ka sorkar ka thmu shisha ban ïarap ïa ki samla jong ka jylla.
Jowai, Naitung 17: Ka seng saiñ hima sima jong ka All India Trinamool Congress (AITC) Meghalaya ha kane ka sngi Saitjaiñ kala pdiang sngewbha ïa u ma Lasting Suchiang uban long kum u kyrtong ban ïakhun ïa ka Election MLA-2023 na ka 4-Mowkaiaw Constituency ha ka jingïalang paidbah kaba la long ha Laskeiñ West Jaiñtia Hills District.
Ha kane ka sngi la wan ban ïadonlang naduh u Dr Mukul Sangma (MLA) uba dei u Parliamentary leader ka AITC, u President ka MPTCC bah Charles Pyngrope (MLA), u Vice President MPTCC bah G.
B.
Lyngdoh (MLA), Dr.
H.
H.
Mohrmen, ma Lawyerson War Convener TMC West Jaiñtia Hills, ki lai ngut ki MDC na ka Garo Hills, ki paidbah ka shnong kynthup ïa ki riew rangbha ki longkmie, ki khun samla bad ki heh kiba rit.
Ïa ka jingïalang la pynïaid da u ma Nicholas Suchiang u General Sectryary ka shnong Laskeiñ, u ma Lasting Suchiang haka jingkren ula pynsngew hadien ba ula resign noh na ka kam sorkar kum u Lab Technician ha ka CHC Laskeiñ, ula pynbna ba u don shisha ka jingthrang naduh mynshwa ban rung noh sha ka kam saiñ hima sima na ka bynta ban ai ka jingshakri kaba bha tam ïaka Constituency bad ïa ka jylla hi baroh kawei.
“Nga la shlur ban mih shakhmat ban peit ïa ka jingeh jong uba duk uba ïa kynduh shibun ki jingtynjuh ha ka jingim khamtam ha ki thaiñ nongkyndong" ha ka juh ka por u ai ka jingïaroh ïa ki paidbah kiba la wan khnang sha kane ka sngi kala long kum ka dak jong ka jingai mynsiem ïa u bad u kyrmen skhem ba un poi sha ka thong jong ka jingjop.
Shillong, Naiwieng 17 : Hadien ba ka MPSC ka la dep ban pynlong ïa ki interview bad jied ïa ki samla kiba la pass bha ïa ka interview ban thung ha ka kyrdan Grade III hapoh ka tnad ba dei peit ïa ka rep ka riang jongka jylla ( Agriculture and Horticulture) ha ka 15 tarik mynta u bnai kane ka tnad ka la ïoh ban thung haduh 83 ngut ki samla ha ki kyrdan Agriculture bad Horticulture Development Officer sha baroh 12 tylli ki district jongka jylla.
Kane ka jingïoh ïa kine ki ophisar ba thymmai ka la ïarap bha ïa ka tnad Agriculture bad Horticulture ban pynsted ïa ki kam ban shakri ïa ki paidbah namar baroh shi katta ka don ka jingud jingnam na ki bor pynïaid kane ka tnad ba ka duna palat ki nongtrei bad ka kham suki ka jingshakri ïaki paid nongrep.
Haba ïakren bad u Myntri ba dei peit ïa kane ka tnad ka rep ka riang u bah Banteidor Lyngdoh uba dei u MLA ka Mawkynrew Constituency halor ka jingïoh ban thung noh ïakine ki 83 ngut ki ophisar hapoh ka tnad ula pynpaw ka jingsngewkmen kaba khraw ba la lah ban pyndep ïa kane ka kam hapoh ka por jongu.
U la ong “ Kane ka dei ka kam kaba nga la sdang bad tynruh naduh u snem 2018 hynrei namar ba wan noh ka khlam ha u 2019 kumta kane ka kam ka la suki noh.
Hynrei wat la katta ruh nga sngewnguh ïa ka MPSC kaba la pyndep ïa ka kam ban interview bad phah ïa ki list jong kiba pass sha ka tnad khnang ban ïoh thung ïa ki bad mynta ngi la ïoh ban thung ïa baroh kine ki 83 ngut.
Kane kan ïarap ïa ka tnad ban dang lah ban ai ka jingshakri kaba kham biang shuh shuh sha ki paid nongrep haba ki wan wad ki jingïarap na ki ophis la ka dei hangne ha nongbah Shillong ne sha ki district bapher bapher".
U la ong “ Hadien ba nga la shimti nga lap ba ka don ka jingduna jong ki nongtrei hapoh ka tnad ka rep ka riang bad dei na kane ka daw ba nga la shim khia ban bud dien na ka bynta bad khot aplikeshon ban thep kam ki samla ha kine ki kam ba lait.
Kumta la aiti sha ka MPSC bad kala pyndep ïa kaba donkam baroh bad mynta la lah ban thung ïa kine ki 83 ngut ki samla Khasi Jaintia bad Garo.
Kane ym tang ba ka ïarap ïa ka tnad ka ka rep ka riang hynrei ka la ïarap ban pynïoh kam ïa kine ki samla ruh mynta".
Bun ki kolej bad ki skul bah (University) ki hap ban rakhe ïa ka jingdap 50 snem ka jylla Meghalaya bad don shibun ki jingïatai bad ki jingai jingmut halor ki phang bapher bapher.
Ka phang kaba nyngkong eh ka long – hato kita kiba ïaleh ban pynïoh ïa ka jylla Meghalaya ki don mo ka jingïohi jngai (vision) bad ka jingpruid dak (roadmap) shaei ba ki kwah ban ïalam ïa kane ka jylla jongngi.
Ban sngewthuh bha ïa kane ka phang nga la ktaid bha ïa kiba bun ki dulir ban peit kaei ka jingthoh kaba lah ban kdew ïangi lada ki nongïalam jongngi ha kato ka por ki la sngewthuh shai ne em kaei ka jingthmu kaba ki don haba ki ïa duriap bad ïakhun ban ïoh ïa la ka jong ka jylla ha kaba ki Khasi-Jaintia bad Garo kin long ki nongïalam, ym shuh ki Assamese.
Hynrei kaba phylla ka long ba ka seng kaba ïalam ïa ka jingïaleh ban ïoh ïa ka jylla lajong – ka All Party Hill Leaders’ Conference (APHLC) ha kata ka por kam don kano kano ka jingthoh kaban kdew lynti shaei ba ki nongïalam ki kwah ban ïalam ïa kane ka jylla bad ïa ki briew jong ka.
Ngi don bun ngut kiba nang ba stad kiba bat ïa ka kyrdan nongïasaid aiñ kum u Bah BB Lyngdoh bad kiwei de ki khraw pyrkhat kum u Rangbah Hoover Hynniewta bad GG Swell.
Nangta na ka liang ki Garo ruh don u Captain Williamson Sangma.
Hato kane ka dei namar ba shitom ban ïamir jingmut namar ba ïapher palat ki jingïohi jngai bad ym lah ban poi sha kano kano ka jingïasngewthuh jingmut.
Ha kato ka por ka Election Commission of India kaba rai ban ithuh (register) ïa ki seng saiñ pyrthei ruh ka la ai ïa ka registration bad ïa u mohor syntiew kulab wat la ka APHLC kam shym don ïa kano kano ka jingthoh kaba shai.
ïa kane la lap ha ka por ba ki jong u Bah BB Lyngdoh, PR Kyndiah bad kiwei ki rangbah APHLC ki leit mudui sha ka Gauhati High Court halor ka jingpyrshang jong u Captain Sangma ban ïasnoh noh bad ka seng Congress ha ka jingïalang kaba lah long ha Mendipathar.
Hooid u Captain Sangma u long u Chief Minister ba nyngkong eh ka jylla hynrei imat ma u ruh u sngewthuh ba ka seng APHLC kam don shuh ïa ka jingthmu ba shakhmat hadien ba la ïoh ïa ka jylla Meghalaya.
Kane ka long ka daw ba kongsan ba haduh mynta mynne ruh ym pat lah ban ïa pynbeit u pud u sam bad ka jylla Assam.
Mynta haba kane la sorkar MDA ka pyrshang ban pynbeit katba lah ei, ki don bun ki jingkhohñioh hana ba lah ai sha ka Assam ïa ki jaka kiba dei hok jong ka jylla Meghalaya.
Toi ka jingpynbeit pud ka dei ban long ka jingthmu ba nyngkong eh haba la ïoh ïa ka jylla.
Hooid ka lah don ka North East Reorganisation Act, 1971 kaba dei ban pynbeit pud ïa ki jylla ki ban thaw thymmai na ka jylla Assam.
Ha kane ka dulir ym shym la kren shai shaphang u pud u sam hapdeng ka Meghalaya bad Assam hynrei la shuh ong ba kito ki jaka (territories) kiba ha shuwa u snem 1972 ki hap hapuh ka jylla Meghalaya (autonomous state of Meghalaya) kaba la thaw katkum ka Section 3 jong ka Assam Reorganisation (Meghalaya) Act, 1969 (55 of 1969); bad kita baroh ki jaka territories) kiba kynthup ïa ka cantonment bad jaka Municipality ha Shillong ïa kiba ym shym la kynthup ha ka por ba ai ïa ka autonomous state lane ka jylla synshar hi, mynta kin ym long shuh shi bynta jong ka jylla Assam.
Tang katta ka jingthoh ha ka NE Reorganisation Act kaba mut ba ym shym don jingthoh ei ei shaphang ki shnong bad ki jaka kiba mar khap bad ka Assam (border areas).
Ki nongïalam jongngi ha kato ka por kim shym la shim khia ïa kane ka phang namar ha u snem 1976 la sdang ka ïa pait ïa pra ka politiks hadien ba u Captain Sangma u thmu ban khrai khlieh noh ïa ka APHLC bad HSPDP.
Kane ka jinglong jong ka politiks ha ka jylla Meghalaya ha kaba ki nongthaw aiñ (legislators) ki bun kam ha ka ban ïaknieh shuki bad ïa kynthih na kawei ka seng sha kawei pat bad ym don por ban duriap ha ka synshar khadar.
Dei namar kane ka daw haduh u snem 1988 haba wan u PA Sangma kum u Chief Minister u lyngoh ngaiñ ba ym don tang kawei ruh ka polisi trei kam (policy) ha kano kano ruh ka tnad sorkar.
Nga kynmaw ba dei ha ka por u PA Sangma ba sa sdang ban thaw ïa ka polici na ka bynta ka koit ka khiah (health policy) hadien ba u la pynleit por bad ki riew pyrkhat pyrdaiñ kiba nabar jylla.
U la pyrshang ruh ban wanrah ïa kiwei pat ki polisi trei kam ha kiwei pat ki department kum ka thoh ka pule (Edication) bad ka ïoh ka kot (Finance Policy) hynrei namar ba u ïoh por tang kumba ar snem bad u lah shah pynkhyllem noh ha ka kynhun ki seng riewlum u PA Sangma um shym la lah ban pyndep ïa ka jingthmu baïar jong u na ka bynta ka jylla Meghalaya.
Haduh mynta ruh bun ki Department kum ka rep ka riang (Agriculture & Horticulture) bad ka thoh ka pule (Education) kim don satia ïa kano kano ka ka jingkdew ka ban ïalam ïa ki shakhmat (vision for the future).
Dei na kane ka daw ba ka Education Department ka don bun jait ki nonghikai kiba hap ha ki bhah bapher bapher ban ym shym la pynbeit ïa kane haduh mynta mynne ruh.
Bad dei kane keiñ kaba pynlong ïa ki nonghikai ba kin ym ïoh tulop thikna man la u bnai.
Lah shu pynjlan ïa kane ka jingpynbeit haduh ba mynta imat lah poi haba kut lad bad sorkar bad ki nonghikai.
Ka don ka jingong ha ka Baibl ba haba ym don ki nongïalam kiba ïohi jngai ki paidbah ki poi ha ka jingeh (where there is no vision the people perish).
Te haba kumta ïa kaei keiñ ngi ia rakhe jingdap 50 snem haba kawei ruh ka skul bah kaba pynïaid da ka sorkar jylla (State University) lane ka skul pule doctor (Medical College) ruh ngim pat don, katba ka jylla Assam jan man la ka san snem ka lah ban tei ki medical college jan ha man la ka distrik.
Hangne keiñ ka jingïapher haba ïoh ki nongthaw aiñ kiba kit khlieh bad kiba ym shu kwah tang ïa ka bor bad ban pynïar ïa ka spah ka phew shimet jong ki.
Mynta ka kynti te imat ka jingïaleh ha ka konstituwensi Nongkrem kan long kaba itynnad bha ban peit namar ka jingïaleh imat ka long hapdeng ki heh spah.
Ah shano ki balang bad ki seng bhalang kum ha kine ki khep?.
Shillong, Naitung, 17: Ki 60 ngut ki MLA bad arngut ki MP jong ka jylla Meghalaya ryngkat lang bad ki MLA bad MP jong ka ri baroh kawei ha ka Lah Sngi u Blei kin sa ïashim bynta ha ka elekshon jied President ba khat hynriew jong ka Ri India.
Ha kane ka elekshon, ki MLA kin sa thep ïa ka vote ha la ka jong ka jylla katba ki MP kin thep vote ha Parliament.
Ha Meghalaya ki 60 ngut ki MLA kin thep ïa ka vote ha Iingdorbar Thawaiñ naduh ka por 10:00 baje mynstep haduh ka por 3:00 baje noh phai sngi bad la khmih lynti ba baroh ki MLA kin wan poi ban thep ïa ka vote jong ki.
Ka ophis jong ka Meghalaya Legislative Assembly ryngkat bad ka tnat Election jong ka jylla ka la pynbit pynbiang nadong shadong ïa ki jingdon kam na ka bynta kane ka elekshon hapoh ka jingpeit jingkhmih jong ka Election Commission of India (ECI).
Naduh ba la wan poi ka synduk thep Vote na Delhi sha ka jylla la buh bha ïa ka hapoh ka kamra kaba kyrpang jong ka Assembly bad la ap phara da ki bor Pulit ban peit ba ka nym don kano kano ka jingthut haduh ban da sei ïa ka ha ka sngi thep vote.
Shillong, Naitung, 17: Ki nongtrei jong ka EMRI-108 kiba don hapoh ka shatri jong ka Meghalaya EMRI Workers’ Union (MEMRIWU) ki la rai ban ïaid beit shakhmat ïa ka jingïakhih kaba khlem pud sngi watla u Mission Director jong ka National Health Mission (NHM) u la buh por ban khot ïakren ïa ki nongïalam jong ka Seng ha ka Lah Sngi u Blei.
“Ngin burom ïa ka jingkhot ïakren jong u Mission Director hynrei ka jingïakhih kaba khlem pud sngi kan ïaid beit kumba ladep pynbna naduh ka por 4:00 baje mynstep," ong ka President ka MEMRIWU ka Kong Microlina Syiemlieh ha ka jingïakren bad u Mawphor lyngba ka Telephone.
Ka la ïathuh ba ka Union kan dawa tyngeh ïa ka Sorkar Jylla ban kyndang noh ïa ka GVK namarba ka jingdkoh treikam ka la nang jur bad ka jingdon jong kane ka kompeni mynta ka long tang kum ka shynrong.
Hadien ba la kut ka jingaipor kaba 72 kynta ïa ka Sorkar, hynnin ka sngi Saitjaiñ u Joint Mission Director jong ka National Health Mission (NHM) u la khot ïakren ïa ki nongïalam jong ka MEMRIWU ha kaba um shym la lah ban ai ïa kano kano ka jingkular hynrei u la shu kular tang ban rah ïa ka jingdawa jong ka seng sha ki bor bahalor.
“Ngin sa peit kaei kaba mih na ka jingïakren, lada ka jingïakren kam poi shano shano ruh ka jingïakhih kaba khlem pud sngi kan ïaid beit shakhmat," ka la ong.
Ka la ïathuh ba ka jingaipor jong ki 72 kynta ïa ka sorkar jylla ban weng ïa ka GVK kum ka nongpynïaid ïa ka EMRI ka la kut hynrei haduh mynta ka Sorkar Jylla ka dang leh kyllut bad kam pat don kano ka jingkhot ïakren bad ka Seng.
Haba kylli ka la ong, “ngi kwah ba kano kano ka Kompeni kaba wan shimti hadien ïa kane ka Emergency Services kam dei shuh ban dang jia kumba ka long mynta bad ngi kwah ba ka Sorkar kan pyntreikam da ka Nomination Mode ym da ka Tender Mode khnang ba ka kompeni kan ym lah ban lehmon bad iuhroit ïa ka hok jong ngi ki nongtrei bad ban ai ruh ïa ka jingshakri kaba kham bha sha ki paidbah nongshong shnong ha ka jylla baroh kawei.
".
Nongstoiñ, Nailar, 17: Ka West Khasi Hills ka la ai khublei khatduh ïa u In-Charge Deputy Commissioner u ban sa leit transfer bad promotion noh jong ka West Khasi Hills District, bah PD Sangma.
Ïa ka farewell programme la pynlong da ki Ophisar bad nongtrei jong ka DC office mynta ka sngi ha Trysem Hall DC’s office, Nongstoiñ.
Ha kane ka farewell, u bah PD Sangma haba ai jingkren khublei khatduh, u la ïaroh palat ïa ka jinglong la kloi jong ki officer bad baroh ki nongtrei jong ka DC ophis, kiba la ai jingkyrshan bad ïatreilang barabor bad u ban pyntyllun ïa ka kam jong u, ïa kaba la bynshet ha u ha kine ki 10 snem ba la leit kum u ADC bad In-Charge DC ka District.
U la ïathuh ruh ba u la mad shibun ki jingmyntoi ha ka kam ha kine ki 10 snem ba u la shakri bad trei ha West Khasi Hills.
U la kyntu ïa baroh ki nongtrei jong ka DC ophis ba kin long kiba minot ha ka kam kaba la bynshet ha ki, ban trei hok bad aiti lut na ka bynta ka bha ka miat jong ki nongshong shnong jong ka District.
Kum ban shu pynkynmaw ïa u bah PD Sangma la kyntiew kyrdan bad pynkynriah noh ha Shillong bad la thung ïa u kum u Joint Secretary kaTextile Department.
Ki Officer bad nongtrei ki la pynkup burom ïa u In-Charge DC da ka jingai sngewbha ba la ai da ka kong D Sun, Nazir DC ophis.
Ha kane ka programme la pynïaid da u bah H.
K Thabah ADC, kiwei kiba la ai jingkren ki long kong PTD Sangma EAC, Treasury Officer bah J.
L Gashnga, bah S Khongjee Superintendent Excise, Superintendent Supply bah P.
K Snaitang, DPM Basin Development Unit bah R Majaw nalor kiwei kiwei.
Jowai, Naitung 17 : Ki nongtrei Home Guards Volunteer kiba trei na ka bynta ka khlam Covid-19 ha kine ki snem ba la dep 2020-2021 hapoh ka West Jaiñtia Hills kiba kynthup haka shnong Saphai, Raliang, Amlarem, Phramer, Ummulong bad Jowai, mynta ka sngi kila pynsngew biang sha ki tyngdong skhor ka sorkar ba kan siew dep noh ïa ka pisa kaba dang sah.
Katkum ka jingïathuh jong kitei ki nongtrei Homeguard West Jaiñtia ha u Mawphor la ong ba ki don kumba 112 ngut kum ki Home Guards Volunteer hapoh ka West Jaiñtia Hills District kiba la dep ban trei ïa katei ka kam haduh 280 sngi ha ka dor T.
550 tyngka shi sngi, hynrei haduh mynta ka bai nong kaba dang sah ka long sa kumba 30%, don napdeng jong ki kiba dangsah sa 20 hajar tyngka ka pisa bad ki don kiba 30 hajar tyngka.
Shuh shuh kitei ki Homeguard Volunteer kila ïathuh ba ka jingïakut jong ki ban trei ïa kane ka kam ba la khot bad ka ophis Homeguard and Civil Defense ka long naduh ka 27 tarik u March 2020 bad pynkut ha ka 31 tarik u December 2020.
Halor kane ka jingbym pat dep siew lut ïa ka bainong, kila buh jingkylli ïa kane ka sorkar da kaba ong “balei lada ki don ki jingïakhih ka sorkar ka kloi ban siew ïa ka pisa hynrei lada ki sngap jar pat kane ka sorkar kala leh kum bym tip eiei ïa ka kamram ban pyndep" bad kane ka paw shai ïa ka jingdkhot treikam jong kane ka sorkar, la ong kitei ki nongtrei Home Guard.
Da kawei ka jingmut kila kren shai ba lada ka sorkar kam lah ban pynbeit ïa kane lane siew dep noh ïa ka ïa ka bai nong sngi kaba dang sah, kim banse ban shim noh da kawei pat ka sien jam ne ka jingïakhih ba tyngeh pyrshah ïa kane ka sorkar.
Kitei ki nongtrei Volumteer kila pynsngew ba kane ka jingleh ka sorkar ka long kumba pynkheiñ ïa ka hok jong ki kaba ki dei hok ban ïoh, namar ïa kane ka jingeh kaba ki ïa kynduh kila dep ban ïaishah la ar snem tam mynta.
Kumban shu pynkynmaw ba ki nongtrei Home Guard Volunteer kiba dang sah bai nong hapoh ka West Jaiñtia Hills haka 15 tarik jong u Nohprah 2021 kila thmu ban khang tala syndon ïa ka ophis Home Guards and Civil Defence ha Jowai, hynrei da ka jingkhanglad jong ki pulit bad ki Home Guard la lah ban pynpulom noh ïa ka jingkhang tala ha ryngkat ka jingwan hiar jong u Magistrate bad ki pulit.
Ha katei ka jingthmu khang tala kala don ka jingïakhun kaba jur bha hapdeng kitei ki Home Guard Volunteer kiba thmu ban khang tala bad ki pulit.
Khliehriat, Nailar 17: Ka Seiñ Raij Sohkymphor, hynnin ka sngi ka la pynkut ïa ka jingleh niam Behdeiñkhlam, ha ka rukom kaba iphuh iphieng, ha kaba la sakhi lang da u mynri ka sorkar jylla uba dei ruh u MLA ka thaiñ, u bah Kyrmen Shylla, ki MDC bad ki khun ki hajar jong ka Seiñ Raij Sohkymphor.
Ïa kane ka jingleh niam la ju leh man la u snem, mynta u snem ki la poi 13 tylli ki rong (raths) ha ka lympung, kiba la wan rah na kylleng ki dong kiba don hapoh shnong, la ong ba kane ka jingleh niam ka long ka jingngeit ban beh noh ïa ka pang ka shitom napoh shnong ha kaba la pyndep ïa ka jingleh niam da ka kñia ka khriam.
Kiba la ïa don lang ha katei ka sngi ki kynthup ruh u Deputy CEM jong ka Jaiñtia Hills Autonomous District Council, u bah Lasky Rymbai, uba la long kum u symbud kongsan ha katei ka sngi, u MDC jong ka 20- Muthlong, u bah Lomris Lyngdoh MDC Khliehriat, u MDC jong ka Khliehriat, u bah Fineliness Bareh, ki rangbah jong ka Seiñ Raij Sohkymphor, ki longkmie, longkpa, ki khun samla, ki khynnah jong ka Seiñ Raij.
Nongstoiñ, Nailar, 17: Watla ka election ban jied ïa ki nongmihkhmat sha ka Ïingdorbar Thawaiñ ka jylla ka dang shim por sa hynñew bnai tam, hynrei ha ki ar tylli ki Constituency ha West Khasi Hills kata ka Nongstoiñ bad Mawshynrut kiba ka ka ka All India Trinamool Congress, ka la dep pynskhem ïa ki nongïalam bad ki dkhot ki ban trei na ka bynta ban pynkhlaiñ ha ka election ka ban long ha u snem ban wan, ka la pynkhluid tar ïa ki paitbah namar ki nongïalam ba ha khmat duh kata ki president jong ki Block Committee, ki la long lypa ki kyrtong ki ban ïakhun ha ka election.
Katkum ki dak ki shin kiba paw ha ki jingïalang paitbah ha Mawthengkut ha ka 12 tarik ka pyni shai kdar ba ka AITC ha katei ka constituency ka khlaiñ bha, namar ki ba pynrung kyrteng ha katei ka sngi kata naduh ki samla, ki longkmie bad ki rangbah ka la poi sha ka ar hajar ngut tam kata ruh tang haduh ka por ba la sdang ïa ka jingïalang, hynrei wat haduh shuwa ban kut ka jingïalang ruh kiba pynrung kyrteng ki dang bun bha.
Haba pyrshang ban twad jingmut na ki ba bun ba lang kiba la wan ha katei ka jingïalang, hynrei ki bym shym pynrung kyrteng ha ka AITC, ki la ong ba lada u bah Justin G.
Momin u kyrtong ka AITC un trei shitom naduh kine ki sngi, ka jingïaleh kan long beit hapdeng jong u bad u bah Methodius Dkhar u kyrtong ka HSPDP.
Haba kylli pat ba ha kano ka rukom ki sngewthuh ba ka jingïaleh kan long hapdeng u kyrtong ka AITC bad u kyrtong ka HSPDP, haba u bah Gigur Myrtong u ba long mynta u MLA ka Constituency u la wanrah shibun ki jingmyntoi ïa ki paitbah jong ka constituency kum ki surok, ki madan ïalehkai na ka bynta ki samla, ki skul bad kiwei kiwei ki kam pynroi kiba mynroi na ka bynta ki shnong ki thaw ki la ong ba kita ki dei ki jingshisha.
Hynrei kaba pynlyngngoh ka long ba lada leit pynlong jingïalang ha ki shnong, ki paitbah ki wan hi wat lada ym shym la khot ruh bad ki pynlut hi ïa ka bai leit bai wan da kaba ong ba ki kwah ïa ka jingkylla bad wat lada ki hap ban pynlut katno katne ruh kin trei shiom bad pynlut hi ban pynjop biang ïa u kyrtong ka HSPDP.
Ka dei ruh ka jingtrei shitom jong ki nongkitkam kata naduh ki samla, ki longkmie bad ki rangbah kaba la pynlong ïa ki paitbah ba kin phai khmat sha u kyrtong jong ka party.
Kane ka jingiatan tyllai hapdeng ka TMC bad ka NPP kan pynkulmar jingmut ruh ia ki nongialam ka NPP ha Mawshynrut namarba ka lyer jong ka TMC naduh ba ka la sdang ban iuhkjat ha kane ka jylla Meghalaya ka la trei borbah ban rung sha ki kyndong kynshrot ban tip ia ka jinglong jingman.
Nongkasen, Nailar 17: U President ka HSPDP Mawthadraishan u ba dang shu ieh ïa ka shuki u Bah Damien Lyngdoh Marshiangbai, ha ka sngi ba ar u la pynïasoh noh bad ka Seng UDP Mawthadraishan.
Ryngkat bad u Bah Damien, u ba la ïakhun ïa ka elekshon MDC ha u 2019 na ka HSPDP, la don ruh 136 ngut ki Nongbud bad ki paidbah kiba la pynïasoh sha ka UDP.
Kine baroh ki dei na ka Shnong Nongkasen.
La pdiang sngewbha ïa u Bah Damien bad kine ki 136 ngut, ha ka jingïalang jong ka Seng UDP kaba la pynlong ha Ïingdorbar Shnong Nongkasen, ha kaba la ïadon lang u MLA ka Mawthadraishan, u Bah H.
B Nongsiej, u ba long ruh u Myntri ka Sorkar Jylla.
La ïadon lang ruh kiwei kiwei de ki Nongïalam jong ka Seng ryngkat bad ki nongkyrshan ka UDPU Bah Damien u la ïathuh ba kine ki 136 ngut ki dei kiba la ai da ki kyrteng ban pynïasoh sha ka Seng UDP.
Hynrei ki dang bun kiwei pat kiba la kwah ban pynïasoh ym tang na Nongkasen, hynrei na kiwei kiwei de ki Shnong ruh kumjuh.
Na ka bynta jong kine, yn sa nang pynrung hadien ba la shim bad rejistar ïa ki kyrteng jong ki.
U Bah H.
B Nongsiej ruh u la ïathuh ba ha kylleng kylleng ki Shnong jong ka Mawthadraishan Constituency ki la pyntip sha u ba ki kwah ban pynïasoh sha ka UDP.
Na ka liang jong ka Seng ka la pynkhreh ban pynrung ïa ki ruh ha ka por ba biang, ynda la ïa pynbeit bha bad ki Unit jong ka UDP ha kaba kine ki paidbah ki shong ki sah.
Jowai, Nailar 17: Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association (WJDSA), kala poi noh sha kaba kut ha ka jingïakhun Phainal hynnin ka sngi 15 tarik ha madan Kiang Nangbah Stadium, Jowai kaba dei ka sngi ïoh laidluid ba 75 snem ka ka Ri India.
Haba phai sha ka jingïakhun Phainal hapeng ki ar kynhun kita ka Luti Tuber Ialong bad ka Sailung Ialong kala long kaba itynnad bad kaba ïakhaid bha namar ka jingïakhun jong ki haduh ka por ba la buh ym shem la don satia kiba ïoh ban thep kol.
Ïa jingïakhun Phainal la hap ban pynïaleh noh da ka jingïashut ‘Tie Breaker’ ha kaba ka kynhun jong ka Sailung Ialong kala lah ban pynliem da 5-4 kol ïa ka Luti Tuber Ialong.
Ha kane ka sngi pynkut u MLA ka thaiñ ma Wailadmiki Shylla ula long kum u kongsan ha rynkat ka jingdonlang u Synbud kongsan u Deputy Commissioner West Jaiñtia Hills District bah Garod L.
S.
N.
Dykes, IAS nalor ki nongïalam ka WJDSA bad kiwei de.
La sam ruh ïa ka khusnam sha ki nongjop ïa ka Man of the Match kaba la leit sha u Seiborlangki o Rymbai na ka Sailung Ialong, Best Goalkeeper la ïoh da u Heimonmitre Shylla ka Luti tuber Ialong, Top Scorer la ïoh da u Banshanbor Pale ka Sailung Ialong uba la thep haduh 9 kol, katba ïa ka nam Player of the Tournament la ïoh da u Iohbhah Dhar jong ka Luti Tuber Ialong.
Lyngba kane ka nam jop jong ka Sailung Ialong na ka liang u Hony.
General Secretary ka WJDSA ma Lammat-oo Laloo u pynpaw ba ka Association ka kitbok kitrwiang ïa kane ka kynhun kaba long kum ka lahduh ha kane ka lympung Independent Day Cup U- 17 ha ka sien ba nyngkong, Kane ka kynhun kan ïoh ban leit ïashim bynta ïa ka WJDSA ha ka Under-17 Football League Tournament kyrmen ba kan jop naduh ka District Level, ka State Level bad haduh ban da poi ha ka National Level.
Nongpoh, Nailar 17: Ka long shisha ka jingkyrkhu ka ba khraw naka bynta ki nongrep jong ka thaiñ Bhoirymbong ha kaba hynin ka sngi la ioh ban plie ïaka karkhana rit ban pynmih bad pynïaid iew ïaki mar rep jong ki nongrep lyngba ka Eastern Ri-Bhoi Organic Farmer Producer Company LTD, bala tip kum ka Integrated Processing Unit and Organic Outlet ha Khapmara Bhoirymbong.
Ïa katei ka karkhana rit la tei haka jinglut ka ba 35 lakh lyngba ka scheme Mission Value Chain Development Phase-1 jong ka sorkar pdeng bad haka juh ka sngi la ioh ruh ban ot ribon ïa 4 tylli ki pick-up truck ka ban sa ioh ban pyntrei kam na ka bynta ban kit iaki mar-rep ba pynmih na katei ka kharkhana bad kumjuh ruh kawei ka kor lur.
Ha kane ka sngi la wan ban plie paidbah ïa katei ka kharkhana rit da u bah George B Lyngdoh, MLA ka Umroi Constituency u ba la shim ruh ïaka bynta kum u Kongsan, ha ka jingdon lang u bah Rangkynsai kharbuki, MDC Umroi Constituency kum u symbud kongsan, u S.
C Sadhu IAS, Secretary jong ka tnad Agriculture & Farmer Welfare ka sorkar jylla, u Arpit Upadhyaya DC ka Ri-Bhoi District, Dr.
CJK Warjri, BDO ka Bhoirymbong bad kiwei kiwei ki ophisar na ka tnad jong ka Horticulture bad Agriculture.
Haba kren ha katei ka sngi naka liang u Bah George B Lyngdoh u la pynpaw ka jingsngewkmen kaba khraw bala ioh ban plie paidbah ïa katei ka karkhana rit kaba lah ban pynmih ïaki mar rep na katei ka thaiñ naka bynta ka jingbit jingbiang bad ka jingmyntoi jong ki nongrep khamtam ban pynmih ïa shibun jait ki mar bam lyngba ki mar rep mar riang kiba khlem da pyndonkam dawai.
U la ong ruh baka lyngba katei ka karkhana rit kan long ka thong ba kongsan naka bynta ban kyntiew ïaki nongrep ha katei ka thaiñ khamtam ban pynmih ïaki mar rep bad kiwei kiwei ki mar bam ban sa pynpoi pat sha kiwei kiwei ki jaka haka jylla bad wat shabr ka jylla.
Nongpoh, Nailar 17 : Wat la haduh mynta ym pat don ka jingpynthikna ba u Samla Sunshine Makri na Umsning Constituency un ioh ïa ka Ticket UDP ban aireng ha ka election 2023 na Umsning Constituency, hynrei kum u samla uba la thmu ban mih madan ha kane ka kynti mynta ka sngi u la shimti noh ban long kum u President ba rangbah ka Umsning Constituency People’s Forum (UCPC) ban ïalam ïa kane ka kynhun kaba u la pynkhreh ban aireng ha kane ka election 2023 na Umsning Constituency.
U Samla Sunshine Makri kum u kyrtong uba la mih shakhmat ban pan ticket na ka UDP Party, u la shimti noh ïa kane ka kam President jong ka Umsning Constituency People’s Forum ka dei ha ka jingïalang kaba la long hynin ka sngi ha Nongthymmai, Umsning ha kaba u Bah R.
B Shadap, uba bat shipor kum u President ka Umsning Constituency People’s Forum u la aiti da ka mon sngewbha ïa kane ka lyngkor President sha u Bah Sunshine Makri ban ïalam ïa kane ka kynhun kaba u la mih pyrthei ban aireng na Umsning Constituency.
Ha kane ka sngi ba la shimti u Samla Sunshine Makri ïa ka lyngkor kum u President ka UCPC la don ryngkat naduh u Bah R.
B Shadap,uba dei u President barim bad kynthup kiwei ki nongïalam katei ka kynhun, ba kane ka kynhun ka la ïaid shakhmat ban dang pynkhlaiñ na ka bynta ka election ban sa wan jong u snem 2023 hapoh ka jylla bad ha kajuh ka por ruh kumba la sawa ka sur na kiba bun balang u Samla Sunshine Marki u la pan ticket ruh na ka UDP party ban ïa khun na Umsning, ba haduh mynta ym pat shym la pynbna la un ioh ïa ka ticket UDP ne un ïa khun na katei ka kynhun Umsning Constituency People’s Forum(UCPC).
Nongpoh, Nailar 17: U Myntri Rangbah ka jylla mynta ka sngi hadien ka jingleit ban plie ïa u Mawnongrim ban siang rong ïa u surok Mawhati u la leit ban jurip ïa u surok na Liarbang sha Sabuda ba jngai kumba 10 km ka ban sa siang rong noh shen naka bynta ka jingbit jingbiang jong ki paidbah khamtam ba ka dei ka jaka khappud.
Ïa utei u surok la mang pisa kumba 18 klur lyngba ka skhim Meghalaya Integrated Transport Project (MITP) bala bei pisa daka World Bank.
Naka liang u Conrad Sangma u la pynpaw ba dei ka sorkar MDA kaba don ka jingkitkhlieh naka bynta ki paidbah bad tang hapoh 4 snem la lah ban wanrah shibun ki kam pynroi khamtam ki shnong bym pat ju don surok, hynrei la lah ban pynsuk ïaki paidbah nalor ka jingwan lyngshop ka khlam Covid-19 kumba 2 snem lynter.
U la ai nuksa ïa u surok Mawhati ba ki sorkar bala leit noh haki por ba mynshuwa kim lah ban pynurlong ïaka jingangnud ki paidbah, hynrei dei ha kane ka sorkar ba mynta kala shim ïaka sienjam ban siangrong ïa katei ka surok ba kongsan tam haka thaiñ Mawhati bad ka jylla baroh kawei bala shu shah ieh shrah mynta la bun snem.
Jowai, Nailar 17: Kumba ju long manla u snem ka Behdeiñkhlam jong ka Raij Mukhla kan long ha ka 23.
08.
2022, ha Biar (Aitnar) kaba don ha Mukhla Nongrim naduh ka por 1.
00 nohphai sngi.
Hadien ar snem ba ki paidbah kim ïoh shuh ban ïa shim bynta na ka daw jong ka khlam COVID-19, hynrei mynta u snem pat ki la ïoh ban ïashim bynta laitluid kumba ju long ha ki snem ba mynshwa.
Kumta na ka liang jong ka Seiñ Raij Mukhla ka khot bad wer sngewbha ïa ki paidbah ban ïa wan sakhilang ha kane ka sngi.
Ha kane ka Behdeinkhlam jong ka Raij Mukhla yn wan sakhi lang da u Myntri Rangbah jong ka jylla u Conrad K.
Sangma bad kiwei de ki kynrem ki lyndan ba shah khot sngewbha.
Kane ka long katkum ka khubor ba la pyllait da u General Secretary ka Seiñ Raij Mukhla ma T.
Sumer.
Shillong, Nailar : ïa ka phlim ka ba la ai kyrteng “Ka Bor Jong Ka Kyiad" jong ka ‘Ringdur Entertainment’ shen yn sa pyni noh hapoh Bijou Cinema Hall, Shillong.
Ha kane ka phlim, u tynshop lamkhmat u dei u samla Batistuta Tynsong na ka shnong Nongmadan Shadsngihajan Pynursla bad ka puron lamkhmatka dei ka Samla Shisha Dkhar kaba na ka shnong Mawshun ka ba don sharum Pynursla, bad don ruh kiwei kiwei pat ki tynshop ki puron kiba don bynta lang ha kane ka phlim.
ïa kane ka phlim la pynmih (Produce) bad direct da u Bah Shemphang Tynsong uba na pynursla bad ryngkat bad ka kynhun jong u ka “Ringdur Entertainment".
Ha kane ka phlim ka don ka khana kaba la ring pynwandur shaphang kawei ka longïing ha kawei ka shnong ka ba ïakynduh shibun ki jingeh tang na ka daw ka jingdon uwei u dkhot jong ka longïing uba la ngop palat ha ka jingdih kyiad haduh ba kata ka longïing kam lah khie khlieh shuh ha ka imlang sahlang.
Ha kane ka phlim ka don ka jingïashoh ka ba kham itynnad bad ka ba I hun ban peit bad ka ban pynsngewtynnat namar ki don ki bynta ki ban pynsamrkhie ïa ki nongpeitkai, la pyni ruh haduh katno ka jingkyrni palat ha ka kyiad, ka pynsniew ym tang ïa u nongdih hynrei wat ïa ka ïing ka sem jong u bad ka ktah ruh ïa ki para marjan marpa kumjuh.
Shillong, Nailar : Ka Sacred Heart Boy Higher Secondary School, Mawlai hynne ka sngi Balang ka la rakhe ïa ka jubili rupa ne jingdap 25 snem jong ka Science Stream hapdeng ka jingshongkun bad iphuh iphieng ha phyllaw jong ka skul ha ka jingdon ryngkat u MLA ka thaiñ bah PT Sawkmie kum u kongsan bad bah Teiborlang Pathaw, MDC kum symbud kongsan.
Ha kane ka sngi la pynkup burom ruh ïa ki nonghikai kiba la hikai palat ia ka 25 snem kiba kynthup ïa u babu Maurice Lyngdoh, babu Michael Swer, Donald Malngiang, Recanus Dula, ka kong Nancy Massar bad ka kong Rosana Kharmuti.
La pynkup burom ruh ïa kiba wan top hapoh skul naduh ki por ba la leit, kiba la long MCS mynta bad kiwei, kumjuh ruh ïa kiba wan top 10 ha ka result ba dang shen.
Ha kane ka jingrakhe la ïa don lang ruh, naduh u principal jong ka Sacred Heart Boys HSS, phadar Alistair S.
Marwein, u phadar reverend Provincial Ophindro Lyngkot, phadar Ioannis War Pakma, principal barim ka skul, ki kmie kpa bad ki khynnah skul.
Haba kren kum u kongsan u bah PT Sawkmie, u la pynpaw ba kane ka dei ka sngi kaba kmen bad basuk, ïa kaba ki la ïoh ban rakhe ïa ka jingdap 25 snem jong ka Science Stream hapoh kane ka skul.
U la pyrto ïa ki nonghikai kiba hikai ïa ka Science ka ba dei kawei na ki sobjek ka ba kham shem shitom shibun.
Nalor kata u la ong ruh ban seng ïa ka Science Stream ka donkam ïa ka laboratory, ki kot kiba rem bad bun ki skul kim da kwah eh ban seng ïa ka Science stream namar ba ka bun jinglut palat.
Hynrei u principal ba la leit u khlem da pyrkhat ïa ka jingmyntoi ban ïohnong bad u la shimkhia ban seng ïa ka Science stream hapoh ka skul, ong u bah PT Sawkmie.
Shuh shuh u la ïaroh ruh ïa ki nong pynïaid ha ka ba ïa dei bad ka jingkiew jong ka skul da ka ba ong kine baroh ki la jia namar ba ki nong pyniaid ki dei ki briew kiba wad ïa ka khmat jong U Blei.
Kumjuh na ka liang u Bah Teiborlang ruh u la pynpaw ka jingsngewkmen ban don bynta bad ka jingrakhe ïa ka jingdap 25 snem ka Science Stream bad u la pyrto ruh ïa ki nonghikai kiba la shakri palat 25 snem ïa ka skul.
Haba kren shaphang ka Science, u bah Teibor u la pynpaw ba ka pyrthei ka shlei da ki gadget bad machine, baroh dei na ka Science.
U ong ruh ba ka Science ka la kham pynsuk ïa ka jingim jong ki briew bad da ka jingïarap jong ka Sciene la lah ban pynjan ïa ka lynti ïaid kaba jngai ba kan long kaba jan.
Nalor kata u la pynpaw ba ka science ka la sdang na ki saikil sha ki thuk thuk, na ki saw shaka, sha ki rel bad ki liengsuiñ bad ka Science ka la pynpoi ruh ïa u khun bunriew sha u bnai.
Ha kane ka sngi la ïoh ruh ban ot ïa u cake dap 25 snem bad la ïoh ruh ïa ka jingkren na u babu Michael bad kiwei kiwei.
La pynshongshit shuh shuh ïa ka prokram da ka jingrwai haka ktien Khasi bad Garo, ki jingshad, ka put ka tem bad kiwei.
Shillong, Nailar : Ka Phudmuri Presbyterian Higher Secondary School, Mawlai ha ka sngi Balang ka 17 tarik u Nailar, 2022 ka la pynkup burom ïa 87 ngut ki khynnah ki ba pass ha ka SSLC bad HSSLC jong snem u 2022 ha hall jong ka skul ha ka jingdon ryngkat jong ka Kong M.
Lyngwa, District School Education Officers, East Khasi Hills District kum ka kongsan.
Napdeng kitei ki 87 ngut, 74 ngut ki dei kiba pass matrik (SSLC) bad 13 ngut ki samla pule ba la pass ia ka klass 12 (HSSLC).
Haba ai jingkren ka kong Lyngwa ka la pynpaw ba ki don saw tylli ki shabi jong ka jingjop ha ka jingpule, kaba nyngkong ka jingduwai, kaba ki dei ban duwai manla ka sngi, la phi khlaiñ ne phi shitom ruh, phin ïoh khur ïa ka jingjop, kaba ar ka akor, kaba lai ka mon bajwat ne bakhlaiñ (will power) bad basaw ka jingtrei shitom.
Ka la pynpaw ruh, ba ka la ktah bha ïa ka mynsiem jong ka haba ka principal bad ki nongïalam skul ki la wan khot sngewbha ïa ka sha kane ka prokram pynkup burom.
Ka la pynpaw ïa ka jingsngewkmen ban ïoh ban ithuh ïa ki khynnah kiba pass da kaba pynkup burom ïa ki bad ka la pyrto ïa ka jingtrei shitom ki nonghikai, ki kmie ki kpa kiba la kyrshan ïa la ki khun, ba khlem ma ki kan ym urlong kane ka sngi.
Nalor kata ka la kren ruh halor ki khynnah ki ba la pass, ïa kaba ka la ong ba ki don arjait, ki ba pass matrik ki dang hap hapoh ka jingkhmih jong ka skul, katba kiba la pass ïa ka klas 12 ki la ïoh ïa ka mon laitluid ban pynrulong ïa ki angnud bad ki jingphohsniew jong ki, kiei ki kwah ban long ha ka jingim jong ki.
Shuh shuh la pyniphuh iphieng ïa kane ka sngi da ki jingrwai na ki khynnah ha ka jingdon ryngkat ka principal jong ka skul ka kong Phila Rynjah, ki pastor, tymmenbasan, ki dkhot ka skul managing committee, ki kmie ki kpa, ki khynnah skul bad kiwei kiwei.
Ha kane ka sngi la ioh ruh ïa ka jingkren na ki samla pule kiba la pass na kane ka skul bad kiwei pat.
Jowai, Nailar 17: Ka All Jaiñtia Muster Rolls Workers & Labour Union (CEC) kaba la seng ha ka 17 tarik u Nailar, 2018 mynta ka sngi ka la pynlong ïa ka jingïakynduh lang ne ka ‘7th Annual General Meeting’ ha madan Mini Stadium ASSA Ladjaplem Amlarem Sub-Division, halor ka phang kaba ong “Leh bha katni u kune i ya ka mynried u chngaiñ, pateiñ u kyllep u sdep".
Ka jingïalang ha kane ka sngi kala long kaba i shongkun bha namar ka jingwan shongshit jong baroh ki para nongtrei bylla sngi na kylleng ka Ri-Lum Jaiñtia kiba kynthup naduh ki nongtrei Muster Rolls, ki nongshet ja Mead Day Meal (PM-Poshan), ki Mistery, ki nongshong dukan, ki nongdie kwai dong, nongsuhjaiñ bad kiwei de ki nongbylla bylla sngi.
Ha kane ka sngi la sdang ïa ka jingïalang hapoh ka jingpynïaid u President ka AJMW&LU Jowai Unit ma Phrangsngi Sutnga, la ïoh ruh ka jingkren pdiang da ka kong Dayoowanphi Iakai President AJMW&LU, katba na ka liang ki briew na ka tnad Labour la wan ban ai jingbatia bniah da ka kong Bethcy M Toi ka Labour Inspector, O/o ka ophis Deputy Labour Commissioner West Jaiñtia Hills District, Jowai.
Ka kong Bethcy M Toi ka la pynsngewthuh bniah sha baroh ki nongbylla sngi shaphang ki lai tylli ki jait skim kiba lah ban ïoh jingïarap na ka sorkar, kaba nyngkong ka dei ka e-Shram ha kaba ki nongïoh myntoi ka long naduh ka rta 16-59 snem, da kaba kin hap ban register shwa ïalade lyngba ki Common Service Centres (CSC) kiba don hajan da kaba pyndonkam ïa u Aadhaar Card, EPIC, Passbook bad u Phone No.
Kaba ar kala batai shaphang ka skim Pradhan Mantri Shram Yogi Maan-dhan (PM-SYM) na ka bynta kito ki nongtrei bylla hapoh 40 snem ka rta bad hadien ba la palat 60 snem ki lah ban ïoh jingïarap kum ka bai bam tymmen kaba haduh 3 hajar tyngka shibnai, hynrei lada khlad noh kiba ha ïing kin ïoh 15 hajar tyngka ha ka shibnai.
Ïa ka skim kaba lai ka kong Toi kala batai shaphang ka skim kaba lah ban ïoh jingïarap tang na ka bynta ki nongtrei Misteri da kaba kin hap ban wan register na ka ophis Labour, kane ka skim ka lah ban ai jingïarap lada jia ba ïap ha ka por ba don ha ka kam kaba long haduh 5 lak tyngkat bad lada duna haka dkhot met na ka jingmynsaw kin ïoh 1 hajar tyngka haka shibnai, kumta ka kyntu ïa ki Misteri baroh ba kin shim ïa kane ka kabu.
Katba na ka liang u ma Khroo L Pariat uba long u Adviser ka AJMM&WU (CEC) Jowai ula kyntu ïa baroh ki nongtrei bylla sngi ba kin don ka jingïatylli ban pynduh pyndam noh ïa ka kam bamsap kiba wan pynshoi na ki riew don spah bad kiba khwan myntoi shimet.
Ula kyntu ruh ban pynduh pyndam ïa kine ki kam sniew kynthup naduh ka jingdih buaid, ka jingkwah bor, ki kam awria bad kiwei ki kam sniew hapoh ka imlang ka sahlang khnang ban ïoh ïa ka shynshar ka khaddar kaba khuid ba suba.
Ha ka juh ka por u kyntu lang ban long kiba sumar ïa ka mariang naduh ki um ki wah, ki lum ki madan, ki khlaw ki btap, khnang ba ka pateng kan dang neh dang sah namar kumba long mynta ula ong ba ki briew ba don ha ka bor kila thmu bam pynduh pyndam ïa baroh ki jingitynnad jong ka mariang.
Da kaba u pynkut ïa ka jingkren u ong “Haba leh ïa kino kino ki kam ha ka jingim dei ban leh naduh ka mynsiem" khnang ba kan long kaba itynnad bad kaba lah ban pynhun ïa kiba bun ba lang.
Ha kane ka sngi la ïakren ha kaba ïadei bad ka bainong jong ki nongtrei Mid Day Meal ban pynkiew noh ïa ka honorarium ka jong ki na ka T.
1000 sha ka T.
5000 shi bnai bad ban siew 12 bnai ym shuh tang shi phew bnai bad ka jingïarap shuti haba pang ba shitom.
Lada ka sokar kam jubab ïa ka jingdawa hadien jong une u bnai Nailar, 2022 kaba kila shah slem la 20 snem mynta kin pynlong syndon da ka jingïakhih ha nongbah Shillong khnang ba ka sorkar kan sngap ïa ka jingdawa.
La pynsngew ba ka Sorkar Meghalaya ka dei ban pyntreikam ïa ka hukum ka Finance Department ban wanrah sha ka kyrdan Semi Skilled ïa kito kiba la trei palat ïa ka 5 snem kum ki muster roll.
Ha kane ka sngi la ïoh ruh ban pynsngew ïa kam na ki Unit bapher bapher kumjuh ïa ka Annual Report na u ma D.
N.
Suchiang General Secretary, AJMW&LU (CEC), ka jingïoh bad jingpynlut ka seng bad kiwei kiwei de.
La pynshong shit shuh shuh ïa kane ka jingïalang da ki jingrwai ba la shim bynta na ki nong shet ja sngi ha ki skul kiba la rwai kyntu na ki nongmihkhmat ba kin sngew ïa ki jingeh kaba ong “To Kynmaw lem ïa ngi, to ïarap ïa ngi", ka jingshad tynrai bad ka jingïalehkai Skit.
Shillong, Nailar: U Joint Director of Health Services (SS), Civil Hospital, Shillong da kane u pyntip ba ym pat shym la don ba wan kam ïa ka met ïap jong uwei u nongpang u ba la khlad noh ïa u ba la tip kyrteng kum u Rockstar Ryntathiang, 29 snem rta u ba shong ba sah ha Langkyrding, Shillong.
Une u briew u la wan shah sumar hapoh kane ka hospital, kata ha Covid-19 Observation Ward (Female Medical Ward), ha ka 31.
07.
2022 ha ka por 12:30 pm hynrei u la khlad noh ha ka 31.
07.
2022 ha ka por 02:40 pm.
Kumjuh ruh na ka liang utei u heh ba dei khmih jong ka Hospital u pyntip ba ka don kawei pat ka metïap jong u nongpang ba la khlad noh ïa u ba la tip kyrteng kum u Binod Thapa, 40 snem rta u ba shong ba sah ha Nongmensong, Shillong.
Une u briew u la wan shah sumar hapoh kane ka hospital ha ka 12.
08.
2022 ha ka por 9:13 Am bad u la khlad noh ha ka 12.
08.
2022 ha ka por 11:00 am.
Kumta la kyntu ïa ki ba haïing hasem bad kiwei pat ki ba don jingïadei bad kine ki briew ba la khlad noh ba kin wan shimti noh mardor ïa kine ki met ki ba don mynta hapoh ka jaka buh metïap jong kane ka hospital shwa ban aiti noh sha ka Shillong Municipal Board ba kan leh ïa kaba donkam.
Shillong, Nailar 17: U President barim ka Federation of Khasi Jaintia Garo People (FKJGP) u Bah Wellbirth Rani bad u Editor ka Kot Khubor U Rupang u Bah Monarch Shabong ha ka sngi Balang ki la pynïasoh sha ka Seng United Democratic Party (UDP).
Haba kren ha ka jingilang u Bah Monarch Shabong u la ïathuh ba wat la u pynïasoh kum u dkhot ka UDP mynta ka sngi hynrei u la don ka jingïadei kaba jan bha bad ka UDP naduh ki snem 90.
“La 50 tylli ki snem ngi shah syndhar beit ha ki seng kiba na shabar bad dei na kane ka daw ba kiba bun ki mat jingdawa kim seisoh la ngi peit ha ka ILP, ka pynbeit pud bad kiwei pat ki mat" ong u bah Monarch.
U bah Monarch ui la ong ruh ba ka la dei ka por ban sei ki nongïalam bad ka sorkar kaba sngewthuh ïa ka jingdonkam ki paidbah bad ïa ka jingangnud jong ki bad na bynta ka jingiohnong ka jylla hi baroh kawei.
“Ngi sakhi ha ka mynnor ba ki don ki bor kiba khang lad ban synshar ki seng riewlum bad ka la dei ka por mynta ba ngin ïa tylli lang kawei khnang ba ki seng riewlum kin ioh ban bat ïa u lakam synshar" u la ong.
U Bah Monarch u la ong ruh ba ka la dei ka por ba ki nongshong shnong ka jylla kim dei ban jied nongïalam shuh tang kiban leit Delhi ban wad skhim hynrei kiban leit sha Delhi da ka thong ban ioh shibun ki jingmyntoiban ban pynurlong ïa ki jingdawa ba la slem.
Haba kren ha kane ka sngi u Bah Wellbirth Rani u la ong ba ka jingwan pynïasoh jong u sha k UDP ka dei namar ka rai kaba baroh ki nongbud bad ki nongkyrshan ki shim rai lang.
U la ïathuh ruh ba ka jingwan pynïasoh ka dei ban pynkhlaiñ ïa ka UDP bad ïa ka mynsiem ieid ri.
U la ong ruh ba ka por ka la dawa ba ki seng riewlum kin ioh synshar ha ka jylla namar ki dei ma ki kiba sngewthuh shai ïa ka jingeh jong ka jylla.
Shuh shuh u la ong ruh ba wat la u pynïasoh sha ka UDP hynrei un ym klet satia ban kren ïa ki mat kiba u kren mynba u dang long u nongïalam seng bhalang.
Na ka liang u President ka UDP u la ong ba da ka jingwan pynïasoh kine kan long ka jingmyntoi ïa ka seng bad u la ong ruh ba ka UDP kat nang mih ki sngi kan nang khlaiñ bad u la kop ruh ba kan ïalam ïa ka sorkar hadien ka ilekshon ha u snem 2023.
Ïa kane ka jingïalang pdiang sengwbha ïa kine ki rangbah la wan shim bynta da u President ka UDP u Bah Metbah Lyngdoh,u Vice president u Bah Allantry Dkhar, u Working President Bah Paul Lyngdoh, U General Secretary Bah Jemino Mawthoh, CEM ka KHADC u Bah Titosstarwell Chyne bad kiwei pat ki MLA bad ki nongkit kam ka party.
Shillong, Nailar 17 : U Nongïalam ka Liang Pyrshah u Dr Mukul Sangma u la ong mynta ka sngi Balang ym baroh ki nongshong shnong ki pdiang ïa ka NPP ruh.
ïa kane u la ong halor ka jingkynthoh jong u Symbud Myntri Rangbah bah Prestone Tynsong ba ki MLA ka AITC ki dei ban leit pynïasoh noh sha ka BJP shwa ka election MLA 2023.
U la ther kylla ïa u bah Prestone da kaba ong ba u la shu kren ha ka rngai.
“ Ngan ong.
u ( bah Prestone) u lah ban shad kmen ha ki jingphohsniew jongu mynsngi katba u dang kwah.
Phi tip u ei u bah Prestone, nga ruh nga tip bha shaphang jongu, kumta u lah ban shu kren ha ka rngai ne ha ki jingphohsniew bad kren ruh katba mon klem da don kata ka jingkitkhlieh" ong u Dr Mukul.
U Dr Mukul u la kren kumne namar u sngewbitar ïa ka jingkren jong u bah Tynsong da kaba u la phah ïa ki MLA ka AITC hapoh ka jingïalam jong u Dr Mukul ba kin leit pynïasoh noh sha ka BJP shwa ka election 2023.
“ Lada u Dr Mukul bad u bah Charles Pyngrope ki kwah ïa ki jingai jingmut jong nga ngi lah ban ïashong bad ngan ai jingmut ïa ki ba kan jin da la bha ba kin pynïasoh noh sha ka BJP shwa ka election" ong u bah Prestone dang shen.
U Dr Mukul ula kren dom ruh da kaba ong ba u bah Prestone bad ka NPP kim donkam hi ruh ban pdiang ïa ka AITC tangba ki dei ban tip kaei kaba jia ha madan.
“ Hato u bah Prestone u tip ba ym baroh ki nongshong shnong ki pdiang ïaka NPP ruh?"U la ong kaei kaba jia ha madan ka long ba kito kiba ju kwah ban ïadon bad ka NPP mynta ki la sdang ban mad jingeh bad kiba bun ki la nang phet bad ki nongïalam ka NPP kim lah ban bat ïa ki.
Lada phim ngeit leit shaki paidbah kylli phin sa sngewthuh, ong u Dr Mukul.
Shillong, Nailar, 17: U Vice Chancellor jong ka skulbah North Eastern Hills University (NEHU), u Prof Prabha Shankar Shukla ha ka sngi Balang u la pyntip ba ka skulbah kan sa phah ïa ka jingtyrwa sha ka Ministry of Education, ka Sorkar India ba kan ai jingithuh ïa ki nongtrei Casual ka Univerity kum ki nongtrei bapura.
Ha ka jingïakren bad ki lad pathai khubor u Prof.
Shukla u la ong ba ka shong ha ka Ministry of Education ban shim ïa ka rai halor ka jingdawa ban ithuh noh kum ki nongtrei bapura ïa ki nongtrei Casual naba ka University hi kam lah satia ban shim rai da lade halor kane ka jingdawa.
Kum ban shu pyntip, ki nongtrei Casual kiba shakri ha ki Department bapher bapher jong ka skulbah NEHU kiba don hapoh ka shatri jong ka All North Eastern Hill University Workers’ Union (ANWU) ki la pynlong da ka jingïakhih kaba khlem pud sngi kaba la neh jin haduh lai bnai kynthih da kaba shong kyllaiñ myngngor hakhmat ka ophis treikam jong u Vice Chancellor halor ka jingkynnoh ba ki bor pynïaid jong kane ka skulbah kim shym la lah ban shim rai eiei halor ka jingdawa ban ithuh noh ïa ki kum ki nongtrei bapura.
Khnang ban pynjem noh ïa ka jingïakhih jong ka ANWU, ki bor pynïaid jong ka NEHU ka la thung da ka University Negotiation Committee (UNC) ban lum lut ïa ki jingtip shaphang jong ki nongtrei Casual bad ïa kiba yn sa phah sha ka Ministry of Education.
Nalor kata, ka NEHU kan sa phah lang ïa ki shithi ba la phah da ka All NEHU Workers Union sha u Vice Chancellor ka University naduh ka 29 tarik, Ïaiong, 2022, 28 tarik, Jylliew, 2022 bad ha ka 26 tarik u Naitung, 2022.
Katkum ka jingïathuh jong u Vice Chancellor ka NEHU, ka University ka ladep pyntreikam ïa ka jingsiew bainong kaba katkum ka Central Minimum Wages na ka bynta ki nongtrei Casual ha ki kyrdan bapher bapher naduh u snem 2018.
U la ïathuh ruh ba ïa ka Variable Dearness Allowance (VDA) la pyntreikam manla u snem man ba ïoh hukum na ka Ministry of Labour.
U Prof Shukla u la pyntip ruh ba ïa ka Employees Provide Fund (EPF) bad ïa ka Employment State Insurance (ESI) Scheme la siew shwa ka 15 tarik manla u bnai kumba la bthah.
Ha kaba ïadei bad kane, u President jong ka ANWU u Bah Napolean Mawphniang ha ka jingïakren bad ki lad pathai khubor u la ong ba ka seng ka dawa ban ithuh noh kum ki nongtrei bapura ïa ki nongtrei Casual bad ban pyntreikam ïa ka jingsiew bainong kaba ïaryngkat bad ka kam bad ki trei.
Ki don palat 700 ngut ki nongtrei Contractual kiba trei ha Shillong bad Tura campus jong ka NEHU.
Shillong, Nailar, 17: Ka Feedback Energy Distribution Co.
Ltd (FEDCO) kan ai jingsumar ei ne ka Free Medical Camp ha ka 20 tarik mynta u bnai ha ka shnong Ponkung, East Khasi Hills District.
Ïa kane ka jingai jingsumar ei yn pynlong ha ka Youngster Hr.
Sec.
School, Pongkung naduh ka por 10:00 baje mynstep.
Ki doktor ki ban ïa don ha ka ne ka jingai dawai bad sumar ei ki dei kiba la tbit ha ka jingsumar Bniat, Khmat bad kiwei kiwei ki jait jingpang.
Ka FEDCO ka wer bad khot sngewbha ïa baroh ki nongshong shnong na kane ka thaiñ ban ïawan sha kane ka jingai sumar ei.
Ngi sngewduh mynsiem ban shu khmih lynti ïa ka jingïatylli ki regional political parties jong u khun u hynniewtrep namar ba haduh mynta lah bun ki jingpyrshang hynrei ymdon jingseisoh eiei.
Ka jingïatylli kadei ka main objective jong baroh ki Seng bhalang bad ki regional political parties Hynrei khlem lah ban pynïatylli haduh mynta.
Kum ki khun u hynñiewtrep, ngi sngew syier bha ïa lade haba ngi ïohi ïa ka jinglong jingman jong ngi ha la ka jong ka state kaba lah kynjoh ïa u mawmer uba sanphew snem.
Lah bun seh sa ka jingbymïohkam ïohjam jong ki khun samla khasi wat hadien ba ki lah sngewthuh ban pynphriang ïa ki jingpule jongki ha ki ba bun ki laiñ.
Kane ka pynsngew ïa ngi ba ngin poi sha u pud ba ngin ym shaniah shuh ïa ki riew ïasaid aiñ bad ki seng synshar khadar hadien habud.
Ki politicians/political parties ki don jingtieng ban pynlong ïa ngi ban long kiba sngewthuh ïa kiba bun ki phang ba ïasnoh bad ka jingnang jingstad ryngkat bad ka imlang-sahlang namar ba ha kaba kut kan poi sha u pud ba ngin kynjat da ka ban nym jied shuh ïa ki.
Ngi dei ban sdang noh naduh mynta ban pynkynmaw nyngkong ïa ki seng politik baroh ba kin buh ïa ki education policy bad education reforms kum ka top priority ha ki election manifestos jongki.
Ngi kum ki paidbah ngi dei ban bud dien pat hadien ba ki lah shna Sorkar.
Satang da ka jingkyndit bynriew jongngi mynta kan lah ban wanrah pat ïa ka jingbiang ka ïoh kam-jam, jingim suk-saiñ jong ka jaitbynriew hi baroh kawei.
Ka lah dei ka por mynta ba ngin ïoh ka jing synshar ka ba thymmai na ka new Political party namar ngi lah duh ka jingkyrmen bad jingshaniah jong ngi hadien ki jingmad jongngi ïa ki political parties ha ki por ba la dep.
Ka party ba thymmai ka dei ban don ki jingthmu ban pynrung ki economic, social, environment, mining, educational policies bad ki reforms ban kyntiew ïa ki jingtip jong ki ba bun ba lang khnang ba ngin sngewthuh ïa ki aiñ ki kanun jong ki bynta ki ba ïadei ïa ka jingim ba man ka sngi.
Kum ka nuksa, lah shi snem pura thik lah shu sngap baroh u ba bun u ba lang halor ka jingpynlong ban nym lah ban ïoh shuh ïa ki forensic evidences ba dei ban ïoh na ka forensic department halor ka judicial enquiry jong ka jingshahsiat ïap u Bah Cherishterfield Thangkhiew da kaba ïarung ïa mih ki pulit ne paidbah ha ka crime scene.
Shuh shuh, ngi dei ban ïoh jingsneng bad jingsngewthuh na ka jing jied nongmihkhmat ba mynta ha kaba lah thaw sorkar MDA da ka NPP bad ki regional parties kaba lah pyni ïa ki jing bymlah ban synshar bad shim rai kaba wanrah ïa ka jingbym lah trei kam na ka bynta ka jing roi jingpa ha ka state ha kaba ki regional parties kim nud ban weng ïa lade na ka government na ka daw ka jingtieng jong ka jingwan ka president’s rule namar ki lah sngewthuh bha ba ka Congress bad ka NPP kim lah ban ïa trei synrop lang.
Kane ka president’s rule kan kham wanrah jing ma khambun hadien ba lah pynlong aiñ ïa ka CAA.
Kane ka juh ka daw ka lah ban ktah ruh ïa kano kano ka jingïapher jingmut bad ka sorkar pdeng kum ka implementation of ILP ha ka state jongngi, ka Land transfer act, privatisation of industry, ter ter.
Ha kane ka sorkar ngi lah mad ïa ka jingroi jong ka jing duh kam-jam (unemployment) jong ki khun samla jongngi kumta ngi dei ban kynmaw ba kine kin long ki lesson kiba donkam bad kim dei ban jia biang.
Ha kane ka kynti lah ïohi shai ba ha ka snem 2023, ki seng politics ki ba lah long ki ba lah pynkhreh bad khmih lynti ïa ki jingjop jong ki ha ka election hynrei ka jingjop jong kine ki political parties kin nym wanrah jingseisoh eiei ïa ka jaitbynriew hynniewtrep kat kum ki dak ki shin kiba ngi lah dep ïohi ha ki por ba lah dep.
Ka sorkar pdeng ka lah ban pynbiej ïa ngi da kaba ai lad ïa ka implementation of ILP bad khmih lynti ïa ka jingjop jong ka BJP ha ka state jong ngi.
Ngim dei shuh ban shah pynbiej biang sa shisien mynta, ngin dei ban long ruh ki ba sian bad shalak ha kum kine ki por.
Kum ka dak jong ka jingsdang ka jingïatylli, to ngin long kiba lah shai ban jied noh tang ïa kawei ka regional lane national party kaba lah ban thaw sorkar (Kane ka mut ba ka dei ban don ka jingteh ïa ki nongjop lyngba ka party khnang ba kan nym don ka jingkyntiap seng hadien ba lah ïoh ïa ki jingjop jong ki) kaba lah ban pynpoi biang ïa ngi ha kajuh ka rukom long kaba ngi don mynta.
Hadien ba ngi lah ïohi ha ki por ba lah dep, mangi kum ki nongshongshnong, ngi sngewdon ka jingthrang ban ïoh ka seng saiñ pyrthei kaba thymmai kaba lah ban suh thied ha baroh ki Districts jong ka state Meghalaya.
Ha ka ne ka kynti mynta, lah don lypa ka jing sngewthuh ba ka bor pisa kan dei ka ba khlaiñ duh kaban rai ïa ka jingjop bad jing thaw sorkar ha u snem 2023.
Hangne nga kwah ban bsuh jingmut ba ngim dei ban ngop ïa ki jing tyrwa pisa jong uno uno u candidate lane jong kano kano ka political party namar kane hi kan sa pynjot pynpra ïa ngi baroh u khun khasi khara kaban sa mih paw kum ha ka moral bad financial corruption hadien ba ngi lah ïoh ka sorkar ba thymmai.
Khnang ba ngin lait na kine kiei kiei baroh, ngi dei ban sdang ban pynduh jait shisyndon ïa kine.
Kum ka jingsdang, ngi dei ban pynduh jait shwa ïa ka criminalisation of politics kaba lah i kumba kan long doh long snam ha ki constituency ba don ha ki nong kyndong jongngi.
Ngin dei kiba lah kloi ban weng noh ïa lade na ka jing ngop ha ka jing thied ïa ki votes jongngi da ki political parties lane ki candidates jong ki.
Ngin pynduh bor da kaba ong em beit ïa ki.
Kane ka jingleh jongngi kan pynduh ïa ka bamsap (moral bad ka financial) ka ban mih hadien habud.
Kane ka jingleh jong ngi kan pynlong ïa kine ki businessmen ki bym pat don ki kyrdan pule kiba biang bad ki bym don ka statesmanship quality kin ym nud shuh ban tur shakhmat ha kaban ïa contest ha ki election hadien habud ruh.
Hangne ngin sa sngewthuh shai ba ngi lah ïoh ka jingjop ba kongsan eh ha kaba ngin ïoh pat ka suk ka saiñ ha ka synshar khadar kaban long ka jingkyrkhu ïa ngi u duk u suk, u kup shiliang sem shiliang.
Ka jingshong skul ki khun jongngi ruh ka long ka ba suk bad shngaiñ bad dei hangne shisha kein ngin sa ïoh ka jing kiew ha baroh khoit ki liang.
Don bun kiei kiei kiba ngi lah ban kynthoh halor ki jingdkhoh jong ki jingtreikam kane ka sorkar jong ngi.
Ka jing duhkam duhjam ki khun samla jongngi kaba dei kawei na kiba kongsan tam.
Ka jingkulmar ïa u pud u sam jong ka state jong ngi bad ki state/ri ba markhap kaba kane ka sorkar jong ngi ka lah mynjur ïa ka give and take policy na ka bynta ka jingshim ïa ka jingrai bakhatduh kaba lah thikna ban long ka jingduhnong ïa ngi.
Ka jingkiew dor jong ka petrol/diesel kaban wanrah ïa ka jingkiewdor ki baikali bad ki dor ki mur jong ki marbam mardih jong ngi.
Lada hap ban thoh lut te imat kam kut shuh hynrei lah kham sngewhun ba lah ïoh ban pyni ïa kine kiba kham donkam eh.
Ka duhkam duhjam ka dei kaba kongsan tam eh mynta namar ba ki khun ki kti kiba lah pyndep ki jingpule jong ki, ki lah hap ban shu shong ing khlem kam khlem jam.
Kane kadei kaei kaei kaba ngim lah ban pdiang bad ka hap ban kylla shi syndon.
Shuh shuh, ka jingïakajia pud ka lah wanrah ïa ka jing duh ki jaka puta jong ka Khasi bad Jaiñtia hills ha kaba lah pynlong ïa ki khasi kiba shong ha kito ki jaka khappud ba kin sngewsih kthang ha kaba ki lah hap ban leit noh sha Assam bad duh noh ïa ka jing longtrai ki jaka puta katkum ka riti dustur jong ka Asssam.
Kane kan wanrah noh ïa ka jing kylla noh ka map jong ka Meghalaya.
Nga tharai ba kine kiei kiei baroh kin kut noh hadien ba ngi ïoh ïa ka sorkar ba thymmai ha u snem 2023.
Ngi lah dei ban Pyrkhat thymmai noh mynta ba ngin lait na kitei kiei kiei ba la kdew haneng baroh ba kin nym lyngshop biang ïa ngi.
Khatduh khatwai, nga kwah ban kyrpad rit hangne ba ngi lah dei ban pynthymmai noh ïa ka rukom jied nongmihkhmat jong ngi da kaba jied ïa u nongmihkhmat jong ngi da kaba bishar bniah ïa ka kyrdan pule, statesmanship quality bad jing long jong u, ka jingïarap jong u ïa ki paidbah, ter ter.
Kine ki dei kiba ngi lah juh ïa leh baroh shi katta, ngi klet noh ïa ka jingbishar ïa ka party kaba kyrshan ïa u.
Ngi dei ban pule bniah bad bishar janai ïa ki nongrim jong ka Party, kata ka mut ïa ki ideologies bad principles kat kum ka manifesto jong ka party.
Kane ka rukom jied kan long katkum ka rukom jied nongmihkhmat ha ka pyrthei baroh kawei.
Ngin nym dei ban pynpher na kane namar kan long ka jingtim ïa ka jaitbynriew khasi baroh.
Ka research agency Nity Aayog ka lah ban bud dien ïa kane ke rukom jied nongmihkhmat jongngi bad ka lah ban buh ruh ha ka kyrdan ba khatduh eh ha ka rukom jied nongmihkhmat jong ngi.
To ngin ïa pynthymmai noh ïa kane ka rukom jied nongmihkhmat jong ngi khnang ba ngin ïoh ka sorkar thymmai kaban weng noh ïa ki jingdkhoh treikam ki sorkar barim baroh bad ka ban lah ban treikam katkum ka jinghun jong ngi bad ngin sa ïohi ïa ka roi ka pa, ka suk ka saiñ ha ka imlang sahlang jong ngi baroh.
Shillong, Nailar 16 : U Myntri ba dei peit ïa ka tnad PHE bad MLA ka Mawkyrwat u bah Renikton Lyngdoh Tongkhar u la ong ba ka jingthmu jongu ban phet noh na ka seng HSPDP ka dei namar ba u kwah ban pynkhlaiñ tang ïa kawei ka seng riewlum ha kane ka jylla kaba la rim bad khlaiñ lypa ka United Democratic Party (UDP) namar donkam ban don noh tang kawei ka seng riewlum kaba khlaiñ ha ka jylla.
Wat la u dang dei u MLA jongka HSPDP kat haduh mynta hynrei ka HSPDP ka la dep rai ïa u bah Medalson Lyngdoh Tongkhar kum u kyrtong jongka na Mawkyrwat bad halor kane ka jingleh jongka party u bah Renikton um kwah ei ei ban kynthoh.
“ Ki la dep rai ïa u kyrtong te phi tip hi ym don jaka hi shuh hynrei ngam kwah ban kynthoh ne ong ei ei ne kynnoh ïano ïano ruh halor kane".
U la ong ba ïaka Regional Democratic Alliance (RDA) la thaw da ka UDP bad HSPDP da ka jingthmu ban pynklhaiñ ïa ka seng riewlum ha Meghalaya.
U la ong ki don kiba kwah ban pynkhlaiñ lut ïa ki seng riewlum ha kane ka jylla hynrei kiba bun hi ki nongïalam ki kwah beit ban pynkhlaiñ tang ïa kawei ka seng riewlum ha kane ka jylla.
“ Kumta nga ruh nga long uwei na kita kiba kwah ban pynkhlaiñ tang ïa kawei ka seng riewlum" ong u bah Renikton.
U la ong hooid ka long kaba shisha ba yn ym don nongïalam ba kwah ban pynkut ne pynwai noh ïa ki seng riewlum jongki, “ Hynrei mynta ngi hap ban kawang ïa ka bol sha ki paidbah ba kin sngewthuh ba ngi donkam shisha tang ïa kawei ka seng riewlum ka ban ïeng rasong ha kane ka jylla bad jop bun ki MLA.
Hynrei lada ki paidbah ruh ki kwah ban don bun ki seng saiñ pyrthei ka result jongka election hi kan sa batai shai.
Kumta ngi ieh ha ka jingstad bad jingshemphang jong ki paidbah jong ki constituency bapher bapher.
Haba la kylli hato un pyrshang ban ïakren bad ki MLA ban ïatrei lang beit tang ha kawei ka party, u la ong hooid ka jingïakren ka ïaid hynrei kum ki nongïalam ki la tip lypa hi shano ban leit bad kam da donkam eh ban leit pynbor ïaki ki hi kin jied namar ki la rangbah ha ka jingmut jingpyrkhat bad ki tip hi ruh kaei kaba bha bad ka por kan sa batai hi ba kin rai hi da lade".
U la ong lada ki paidbah ki jied ïa kawei ka seng riewlum kaba khlaiñ lehse kiwei ki party rit kin ym jop bun hi ruh ha ka election ban wan.
Tangba kawei ruh ka long kaba eh ban kren lypa namar kiba bun ki MLA ki jop ha ka jinglong shimet jongki ym dei eh na ka party.
U la ong ba ka jingkren ba ki seng riewlum ki kut tang ha Khanapara ka dei tang ka jingkren lait jynhaw namar lada ka seng riewlum ka jop bad synshar ha ka jylla ym don ba lah ban khang ïa ka ha Khanapara, ki nongïalam jongka kin leit sha Delhi ban leit pan jingïarap na ka sorkar pdeng kumta ym don khyrdop ban khang ïaki tang ha Khanapara.
Shillong, Nailar 17 : Ka Mawsynram C&RD Block shen kan sa ïoh noh da ka ophis treikam kaba thymmai bad kaba heh kaba yn tei ha ka jinglut kaba kot sha ka 3klur tyngka.
Ïa kane la ïathuh da u Myntri ka tnad C&RD ka sorkar Meghalaya Bah Hamlet Dohling hadien ba la plie ïa u mawnongrim ban tei ïa katei ka ophis ha ka jingïalang kaba long ha Mawsynram.
Ha kaen ka sngi buh mawnongrim la donlang ruh u MLA ka thain Bah Himalaya M Shangpliang, Director ka tnad, u SC Sadhu, u Project Director ka DRDA, Bah D Hynniewta, u BDO ka Mawsynram Bah P Mukhim nalor ki ophisar bad ki paidbah kiba wan na kylleng.
Na ka liang u Kongsan haba kren ha ka jingïalang u la ong ba ka Block ha Mawsynram kadei kaba la rim bha.
U la ïathuh ruh ba ha ka jingleit jurip kylleng ki block kiba don ha ka jylla teng teng la isynei ïa ka jinglong ka ophis.
“Ki don ki ophis block ba dang dei ki Assam-type (tap tin) ha kaba naduh ki ophisar haduh ki nongtrei ki shem jynjar ban shong bad treikam," ong u Bah Hamlet Dohling.
Kumta, u la ïathuh ba ha ka jingïakren bad u Myntri Rangbah ki la rai ba ym dei shuh ban shu ieh kumto ïa kitei ki jaka treikam kiba tyngkhuh man ka sngi bad ki paidbah.
“Kumta ngi la rai ban shna thymmai ha baroh 46 tylli ki block.
Hynriew tylli ngi la sdang shna bad 40 tylli kin sdang noh shen," u ong da kaba pynpaw ruh ba ka ophis treikam ha Mawsynram kadei kawei na ki 40 tylli.
Katkum ka jingong jong u Myntri, jan baroh ki kam pynroi ha ki nongkyndong khamtam eh ka skim MGNREGA kadei kaba peit da ka Block nangta sa ki VO bad ruh ki SHG.
Kumta, u ong ba kadei ka kam kaba eh bha ïa ki ophisar lada ka jaka treikam kam dei kaba biang.
U Myntri u ai ruh ka jingïaroh ïa u Bah HM Shangpliang kum u MLA uba la buddien na ka por sha ka por ban pyntikna ba katei ka ophis ba thymmai kan urlong noh mardor ha ka constituency jong u.
Na ka liang u MLA pat u la ongba katei ka ophis treikam ba thymmai kan long kum ka jingpynkhreh na ka bynta ka Civil Sub-Division kaba thymmai ha katei ka thaiñ.
“Kane ka iing kaba kham heh kaba ngi ïoh na ka tnad C&RD da ka ophis kaba kham heh shuh shuh kan long ka jingpynkhreh na ka bynta kaei kaei kaba kham heh, kata ka Civil Sub-Division," ong u Bah HM Shangpliang.
Nalorkata, u ong ruh ba ynda la dep katei ka ophis, kim donkam shuh ban ker dara haba don ka jingïalang jong ki nongïalam shnong hapoh Block namar kan don kyrpang kawei ka kamra heh na ka bynta kum kitei ki jingïalang.
U Bah Shangpliang u la ai ruh ka jingïaroh ïa ka sorkar na ka bynta kiba bun ki kam pynroi kiba la poi ha katei ka thaiñ kynthup naduh ka surok, ki jaka ai jingsumar bad kiwei kiwei.
Shillong, Nailar, 17: Ka Dorbar Synrai jong ka Meghalaya Legislative Assembly kan sa long naduh ka 9 tarik haduh ka 16 tarik u Nailur, 2022.
Ïa ka almanak na ka bynta kane ka dorbar synrai ka ban sa long la mynjur ha ka jingïalang jong ka Business Advisory Committee (BAC) ïa kaba la pynïaid da u Lamphang jong ka Iingdorbar Thawaiñ ka Jylla u Bah Metbah Lyngdoh ha ka sngi Balang.
Ha kane ka jingïalang, la ïashim bynta lang da u Symbud Myntri Rangbah u Bah Prestone Tynsong bad u Nongïalam ka Liang Pyrshah u Dr.
Mukul Sangma.
Ka sien shong dorbar kan long haduh hynriew sngi kynthih ïa ki kam jong ka Sorkar la pynrung ban ïakren ha ka 9 tarik, 13 tarik bad 16 tarik Nailur, katba na ka bynta kiwei pat ki mat ba la wanrah da ki dkhot jong ka Iingdorbar yn sa ïatai ha ka 12 tarik, 14 tarik bad 15 tarik Nailur.
Ha ka jingïakren bad ki lad pathai khubor hadien ba la wai ka jingïalang, u Mukul Sangma u la ong ba ka Liang Pyrshah kan sa peit kumno ban pyndonkam pura ïa ka por ïa kaba la ai sha ki dkhot jong ka iingdorbar.
“Ngi kyrmen ba kane ka dorbar synrai kan long kaba pynmyntoi,"u la ong.
Haba kylli, kum kiei ki mat kiba ka Liang Pyrshah kan rah ha kane ka dorbar synrai, u Sangma u la ong, ki don bun tylli ki mat ki ban ïakren bad ka Liang Pyrshah kan sa ïatreilang kawei kumno ban buh hakhmat ïa ki mat kiba kham donkam jong u paidbah.
“Namarba ki don bun tylli ki mat ïatai, ngin hap ban pyndonkam da ka jingstad ïa ka por bad ban peit ba kan ym long ka jingïatai kaba pynlehnohei khnang ba ka jingïashim bynta kan long pura na baroh ki dkhot jong ka iingdorbar kata na ka Liang Pyrshah bad na ka Liang Synshar," la ong u Sangma.
Kane ka dorbar synrai kan dei khatduh eh jong kane ka samoi san snem shwa ba ka Jylla Meghalaya kan sa jied ïa ki nongmihkhmat kiba thymmai ha ka Elekshon ka ban sa long ha u snem 2023.
Nongpoh, Nailar 17: Hadien kumba 40 tylli ki snem ba ki paidbah ka thaiñ Mawhati ki mad jingeh haka leit ka wan namar ka jingsniew palat jong u surok bad ka jingïaid ap khmih lynti ban ïoh noh ïa u surok ba thymmai, katei ka jingangnud ki paidbah kan sa urlong noh shen hadien ba u Myntri Rangbah ka jylla u Conrad Sangma mynta ka sngi u la hiar sha Mawhati naka bynta ban buh ïa u mawnongrim naka bynta ban siang rong noh shen ïa utei u surok Umsning-Jagi Road.
Ïa utei u surok Mawhati ba dei ruh uwei naki surok ba shah kynthoh tam haka jylla, halor ka jingsniew shaba palat bad ka jingeh ba mad da ki paidbah la mang pisa haduh 83.
38 klur lyngba ka Meghalaya Integrated Transport Project (MITP) bala bei pisa da ka World Bank ba jngai kumba 40.
13 km ban sa sdang shuwa naduh Umsning haduh Sonidan haka sien ba nyngkong.
Ha katei ka sngi la sakhi lang da ka jingdonlang u Bah Dasakhiatbha Lamare MLA ka Mawhati ba dei ruh u Myntri ka tnad Transport ka jylla, Sosthenes Sohtun MLA ka Jirang, Bah Jason Sawkmie Mawlong MLA Umsning, Wailad Shylla MLA Jowai, u Rakesh Sangma Chairman GHADC, ka kong Macdalyne Mawlong MDC Umsning, u Bah Victor Ranee MDC Jirang, Bah TG Nengnong Secretary PWD, BP Marak CE (Standard) PWD (Roads) bad kiwei kiwei ki heh ophisar naka district bad ka tnad PWD.
Haba kren ha katei ka sngi naka liang u Bah Dasakhiatbha Lamare kum u MLA ka thaiñ u la pynpaw ka jingsngewkmen kaba khraw hadien 40 tylli ki snem ba ki paidbah ki mad jingeh haka leit ka wan pynban da ka jingshimkhia jong u kum u MLA bad ka sorkar MDA kaba don ka jingkitkhlieh naka bynta ki paidbah kumba u dei u surok ba kongsan eh, katei ka jingangnud jong ki paidbah kala urlong mynta ka sngi hadien bala lah ban buh mawnongrim ban siang rong noh ïa utei u surok kaba long ka jingkyrkhu kaba khraw ïa ki paidbah ka thaiñ Mawhati.
U la ong ruh ba u surok Mawhati u dei u ba shah kynthoh tam napdeng ki surok haka jylla bad dei na utei u surok ba ki paidbah ki ïoh ban kynthoh ïa u MLA ba u khlem trei khlem ktah haka thaiñ Mawhati ban klet noh ïa kiwei pat ki kam pynroi bala wanrah hapoh constituency.
Naka liang u Conrad Sangma kum u Myntri Rangbah ka jylla haba kren ha katei ka sngi u la ong ba jinglah ban plie ïa u mawnongrim naka bynta ban siang rong ïa u surok Umsning-Jagi Road kan long ka jingkyrkhu kaba khraw ïaki paidbah ka thaiñ kumba u dei u surok ba kongsan tam ha katei ka thaiñ ban pynïasoh ruh shaduh ka jylla Assam.
U la ong ruh ba utei u surok u dei u ba la shah ieh noh beiñ mynta la bun phew snem bad ka sien ba khatduh bala maramot ïa utei u surok ka dei haka por jong u Kpa jong u, u Purno A Sangma, hynrei kum u khun pat mynta u la ïoh ban bteng ïaka kam naka bynta ban siangrong thymmai syndon ïa utei u surok, kumba u dei u surok ba donkam ym tang ïaki paidbah ka thaiñ Mawhati hynrei ïaka jylla baroh kawei ban kyntiew ïaka ïoh ka kot bad ka roi ka par ki paidbah naduh ka khaii pateng bad ka jylla Assam.
Shillong,Nailar 17 : U Nongïalam ka Liang Pyrshah uba dei ruh u nongïalam ka All India Tinamool Congress (AITC) u Dr Mukul Sangma ula ong mynta ka sngi Balang ba kin dang don bun ki jingjia ba phylla shwa ban poi sha ka election MLA 2023.
U la jubab kumne halor ka jingkylli ba uwei na ki MLA jongka AITC na Mawsynram u bah Himalaya Shangpliang u la rai ban leit pynïasoh noh sha ka BJP shwa ka election MLA.
“ Ki don bun kiei kiei ha ka jingim ki briew, ki don kiba shu kwah ban leit mad ja ne leit jngohkai ïa ki ïing ki sem ( party) jongkiwei.
Hato ngam lah dep ïathuh ïa phi ha u snem ba la dep ym dei tang ka AITC hynrei na kiwei kiwei ki party ruh kan jia bad kiba kum kine kin dang ïai jia shuh shuh" ong u Dr Mukul.
U lao ng hadien kane ka dorbar Synrai ki paidbah kin sa ïohi bun kiei kiei ki ban jia la ka dei na ka NPP, UDP, HSPDP ne na kiwei kiwei ki seng saiñ pyrthei ruh.
U la ong shuh shuh ba ka AITC kam phai khmat tang sha ki MLA hynrei la dep kren shai ba ka dei ka party ka ban ailad ïa kiwei ki nongïalam khamtam ïaki samla kiba thrang ban shakri ïa ki paidbah da ka jingkut jingmut ban aiti lut lyngba ka saiñ pyrthei.
Ka kloi ban pdiang bad ailad ïakito kiba don ka jingthrang ban sdang ïa ka jingiaid lynti jongki ha kane ka kam da kaba ïatrei lang bad ka party.
Shillong, Nailar 17 :U President ka BJP, u Bah Ernest Mawrie ha ka sngi Balang u la ong ba ym shym la don mano mano ruh kiba dawa ban weng noh ïa u kum u President.
“Ym don satia kiba dawa ban weng noh ïanga kum u President," ong u Bah Mawrie haba kren bad ki lad pathai khubor.
U ong ruh ba ka jingkren halor ka jingthmu jong ka party ban weng ïa u na ka shuki kadei kaba kren da u Incharge jong ka Meghalaya u Dr.
Chuba Ao.
Da kaba kyntait ban kren shuh shuh halor katei ka bynta, u Bah Mawrie u la ong ba u la dep ban phah ïa ka kaiphod bad ka shong mynta sa ha ki bor bahalor ka party ban leh ïa kaba donkam.
“Ki la kren bad nga hynin k asngi bad nga la dep ruh ban phah ïa ka kaiphod halor ki jingthoh ba mih ha ki lad pathai khubor, ki la dep ruh ban kular ban leh ïa kaba donkam.
Kumta, ngam lah ban ai kano kano ka jingkynthoh palat na kata," u ong.
Utei u heh ka party u ong ruh ba kaei kaba jia kadei ka kam pohiing jong ka party.
Da kaba kyntait ba ka don ka thma pohiing, u Bah Mawrie u ong ruh ba ki ïatylli kawei tang um lah pat ban khanglad ia kano kano ka jingïohi shimet jongno jongno namar ki don ka hok ban pynpaw ïa jingsngew jongki.
Da kaba pynpaw ba ka samoi treikam jong u kan kut noh ha u 2023, utei u President ka BJP u ong ruh ba ka shong pat mynta ha ki bor bahalor jong ka party la kin rai ba un bteng biang lane un resaiñ noh.
Khliehriat, Nailar, 17: Ki riewthrang snam bym lah ban ithuh durkhmat, ha ka sngi Baar ki la dkhat jubor ïa ka jingim jong u samla Fullmoon Kharsahnoh, na ka shnong Larnai, West Jaiñtia Hills District, uba dei u nongñiah kali kamai Tourist Taxi ba ju kamai na Jowai sha Shillong.
Ïa ka met jong une u samla la lap na ka shnong Mynkre, East Jaiñtia Hills District na ka lynti ban leit sha Amrit Cement.
Une u samla, uba ju ñiah ïa ka kali Swift Desire kaba don ïa u nombar ML-04-D-1113 u la jah naduh hynin ka sngi Baar bad ïa ka met jong u la lap ha ka por janmiet.
Katkum ka jingïathuh jong u Hymmen, u Bah Batskhem Kharsahnoh bad u bahaing u Bah Lovingson Shadap, la ong ba ki runar ki la teh da u tyllai na ki kti ki kjat bad na ryndang jong u samla Fullmoon Kharsahnoh bad la lap ba ki don ruh ki dak mong ha ki bynta jong ka khlieh, ka ryndang bad ka dur khmat.
La suba jur ba ki runar ki la pyndonkam da ki tiar pynmynsaw ban dkhat jubor ïa ka jingim jong u Samla Fullmoon.
U Hymmen jong u Bah Fullmoon Kharsahnoh haba bynrap u la ong, “kum u hymmen bad na ka liang ka iïng ka sem ngi dap da ka jingsngewsih kaba khraw ba ki leh beiñ ïa u para haduh katne.
Ngam tip na kaei ka daw, namar hynnin ka sngi ha ka por 11:00 baje mynstep ki dang don kiba ïohi ïa u ha sor Jowai, hadien kata ngim poi pyrkhat ban jia kum kane.
Dei ha ka por 12 baje mynsngi ngi la telephone ïa u ruh ka phone ka la shu lip, ngi sngew phylla namarba u dei u briew u bym ju pynlip ïa ka mobile phone mynno mynno ruh," ong u Hymmen u Bah Fullmoon.
Ki Pulit jong ka Khliehriat Police Station tang shu ïoh jingtip halor kane ka jingjia ki la leit ban shimti noh ïa ka metïap bad ki la pyntip ruh sha Ummulong Out Post, West Jaiñtia Hills District bad ïa ka met la pynkit noh sha ka jaka buh metïap ha Khliehriat CHC bad hadien ba la pyndep ïa ki kam kiba katkum ka aiñ ha ka step sngi Balang ki Pulit ki la aiti noh ïa ka met sha ki bahaiïng hasem.
U General Secretary jong ka Jowai-Shillong-Guwahati Tourist Cab Association (JSGTCA) u Bah John Lyngdoh haba pynpaw ka jingsngewsih halor kane ka jingjia, u la ong, “ka Association ka dap da ka jingsngewsih bad ka jingsngew kyndit kaba khraw tang ïoh ïa ka khubor halor kane ka jingshah pynïap u paralok jong ngi uba ju don lang hapoh kane ka seng kamai kali na Jowai sha Shillong.
"“Dei naduh ka por 12 duna mynsngi, ki bahaiïng hasem kim ïoh shuh ban telephone ïa u.
Hadien kata, marmar na ka liang ka seng ryngkat ba ki bahaiïng ngi la ïa wad bad dei ha ka por 2.
18 minit noh phai sngi ngi la ïoh jingtip ba ïa ka kali jong u la ñiah da kiwei pat ki briew kata ka long katkum ka jinglap bad jingsakhi kaba na ka Toll Gate kaba don ha Lumshnong, East Jaiñtia Hills District bad lap ba ka kali ka hiar sharum," la ïathuh u Bah John Lyngdoh.
U la ïathuh ba dei lyngba kane ka jinglap ksai, ki dkhot jong ka Association lem bad ki bahaiïng hasem ki la leit pyntip noh sha Ummulong Police Beat House halor ka jingjah jong u samla Fullmoon Kharsahnoh lem bad ka kali.
“Lyngba ka jingshimkhia jong ki Pulit, ha ka por kumba 10.
30 mynmiet ngi la ïoh ïa ka khubor kaba sngewsih bad kaba pynkthang haduh katta katta ba une u samla uba dei uwei na ki paralok u la khladnoh ha kaba la lap ïa ka met jong u da ki nongshong shnong jong ka shnong Mynkre," ula ong.
“Na ka liang ka seng, ngi kyrpad ïa ki bor bahalor, khnang ban shngaiñ ka leit ka wan, ngi kyrpad khamtam ïa ki bor Pulit ba kin sngewbha ban peit lem, ngi la duh ïa u paralok bad ka long ka jingduh kaba khraw.
Nangne shakhmat, ki mynsiem kiba luilui kiba im ja bad bsa ïa ka iïng ka sem da kaba kamai kali kam dei shuh ban dang jia kum kane.
Ngi kyrpad jur ïa ka Sorkar ba kan shimkhia ïa kane namarba kane ka ju jia na ka por sha ka por, namar tang hapoh shitaïew ngi lap ba ar tylli ki kali bad ki nongñiah kiba na rilum Jaiñtia ki la shu jah rngai kumne bad ngi lap ba ki kali ki dei kiba ju ïaid lyngba na ka Toll Gate Lumshnong.
Ngim tip pat shaei ki don ki kali, kumta ngim kwah ba ki mynsiem ba luilui kin shu duh ei kumne," la ong u Bah John bad bynrap, “ngi pan ka jingïatreilang bad ki seng kiba don ha rilum Jaiñtia bad ha rilum Khasi ba kin shim lem ïa ka jingkitkhlieh ban sumar syndong ba ym dei ban rieh hynrei ban mih shakhmat ban pynsngew lem sha ka Sorkar ba kan leh ïa kaba donkam," la kyrpad u Bah John.
Ka Khasi Students Union, East Jaiñtia Hills District, lyngba u President u Bah Streamly.
S.
Suchen bad u Bah Cherity Suja bad ki nongïalam jong ka Jowai-Shillong-Guahati Tourist Cab Association (JSGTCA) ki la ïa don ryngkat lang bad ki bahaiïng ha Khliehriat CHC ban pynbiang ïa ka kali Ambulance na ka bynta ban pynpoi ïa ka met jong u samla Fullmoon Kharsahnoh sha iing.
Kine ki kynhun ki la pynrem jur ïa ki runar kiba donkti bad dawa ïa ki bor jong ka aiñ ba kin shimkhia ban thwet bad ban kem mardor ïa ki runar bad ki la pynpaw ruh ba ki suba jur ba ïa kane ka kam pyntriem la leh da ki bar jylla.
Shillong, Nailar 17 : Kumba la dep kular da u Myntri Rangbah ka jylla u Conrad K Sangma bad kumjuh ruh da u Symbud Myntri Rangbah bah Prestone Tynsong ban wanrah ïa ka kaiphod jingtohkit hapoh ka ïing dorbar ha kane ka Dorbar Synrai ka ban sdang naduh ka 9 tarik Nailur 2022, kumta ruh u MLA jongka Mawlai Constituency u bah Process T Sawkmie u kyrmen ba ka sorkar kan leh ruh bad ka kam bad wanrah beit ïa kane ka kaiphod jingtohkit halor ka jingshah siat iap jong u bah Cherishterfield Thangkhiew mynta ka kynti hapoh ïing dorbar.
Haba ïakren bad u Mawphor u bah P.
T Sawkmie u la ong “ Kumba ki paidbah, ki Seng bapher bapher ki la kwah bad thrang eh ban paw paidbah ka kaiphod jingtohkit kumta ruh nga kyntu ïaka sorkar ba kan shim khia bad wanrah ïa kane ka kaiphod ha kane ka dorbar Synrai khnang ba ngin ïoh ban ïa bishar bniah bad ïatai sani bha halor ki jingai jingmut jong u Nongbishar.
Nalor kata nga ngeit skhem ruh ba ka sorkar kan pynsaja beit ïa kiba dei hok ban pynsaja kat kum ka jinglap ka Commission ba la khlieh da u Nongbishar ba la shongthait u Justice T Vaiphei halor ka jingshah siat iap u bah Cherishterfield Thangkhiew, General Secretary ba rim ka seng HNLC".
U la ong ruh kumba ki paidbah ki la pynlong jai jai ha ka jingrakhe ïaka lyngkhuh snem sngi iap ba shisnem jong u bah Cherish da kaba pynlong da ka jingleit buh syntiew bad pynlong ka jingïalang khlem kino kino ki jingkulmar kumta ruh ka sorkar ka dei ban burom ïaka sur ki paidbah bad wanrah beit ïa ka kaiphod hapoh ka ïing dorbar khnang ba baroh ki MLA kin ïoh ban ïatai ïathir halor kane ka kaiphod jingtohkit Justice T Vaiphei Commission.
Shillong, Nailar, 17: U nongïalam ka Liang Pyrshah u Mukul Sangma ha ka sngi Balang u la ïaroh arsap ïa ka jingkren jong u Myntri Rangbah ka Jylla u Conrad Kongkal Sangma ha ka jingrakhe sngi ïoh laitluid kaba dang shu dep ha ka lah sngi u Blei mynta ka taiew.
U Conrad u la put turoi ïa ki kam kiba ka Sorkar MDA ka la leh ha kine ki saw snem shiteng da kaba ong, “nga phai dien ïa ki kam kiba la leh da ka Sorkar jong nga da ka jingsarong bad ka jingsngewhun.
"U Mukul, u la ong, ba u kubur ïa ka jingkren u Myntri Rangbah ba kane ka sorkar ba mynta ka la trei ïa kaba ki Sorkar barim kim pat shym la jop.
“Lada phi phaidien, la katno tylli shuh ki jingkynoh bamsap ba la rah hakhmat ka Sorkar bad ïa ka jinglen jong kane ka Sorkar ïa kiba ym pat ju kham jia koit ha ki snem ba la leit noh," ong u Mukul.
“Namarkata, kaei kaba ki la leh, ym pat ju don ka sorkar barim ba la leh ha ki snem baladep, ym pat ju don nongïalam ha ki snem ba la leit noh ban leh," u la bynrap.
U Mukul u la ong, ha ka jingshisha ha ki snem baladep, phin ïohi ïa ki nongïalam kiba don ka jingkitkhlieh hapoh ka Sorkar ban trei na ka bynta u paidbah bad ka jylla da ka jingkut jingmut bad ka jingshakri hok.
“Hynrei kane, kam shym la urlong ha kane ka sorkar ba mynta hyrnei ki jingkylli ki mih kawei hadien kawei pat, namarkata, kaei kaba u (Cornad) kren ka dei kaba shisha ïa kaba ki la jop hynrei khlem don eiei ha kaba wat ki paidbah ruh kim don jingkmen hynrei ka pynlong ïa ki ban pyrkhat sani," u la ong.
Shillong, Nailar 17 : Ka jingpynslem jong ka sorkar pdeng ban ai jubab halor ka jingdawa pyntreikam noh ïa ka Inner Line Permit ha ka jylla ka la pynlong ïa uwei na ki Myntri sorkar ka jylla, Bah Hamlet Dohling ban thoh da ka shithi sha u Myntri Kampohiing ka Sorkar Pdeng, u Amit Shah ban ïoh jingshai halor kane.
Nalor ka ILP, utei u Myntri u la pynkynmaw lang ruh wat ïa ka jingdawa jong ki nongshong shnong ka jylla ban pynrung noh ïa ka Ktien Khasi bad ka Ktien Garo ha ka Khyrnit kaba Phra jong ka Riti Synshar jong ka Ri India.
Haba kren bad ki lad pathai khubor, u Bah Hamlet u la ïathuh ba katei ka sienjam ba u shim kadei namar kum u nongmihkhmat bad ruh kum u nongïalam barim jong ka KSU u kwah ba ka sorkar pdeng kan kren da kaba shai la kin ai ne kim ai ïa kitei ki jingdawa ba ka jylla ka la dep ban pynsngew.
“Ym tang ba ngi la pass ïa ka Resolution hynrei ngi la kynduh ruh ha Delhi bad kumjuh ha Shillong bad u Amit Shah hynrei haduh mynta ngim pat ïoh ïa kano kano ka jubab la ka ktien Khasi jongngi kin pynrung neem ha ka Khyrnit kaba Phra ngim tip lane la kin pyntreikam neem ïa ka Inner Line Permit ha ka jylla jongngi ruh ngim tip.
Ngi na ka sorkar, ki paidbah bad ki sengbhalang bapher bapher ki sah ha ka umdum halor kane ka ishu," ong u Bah Hamlet.
Shuh shuh u ong ba dei na kane ka daw kum u nongïalam ba rim ka KSU bad ruh kum nongmihkhmat ka jylla um lah satia ban shu sngap kumto.
“Te nga sngew ba kadei ka kamram jongnga ban leh ei ei ban pyntikna ba ka sorkar India kan ai ka jingtip bad ka jingshai la ka long ne kam long.
Kumta nga la thoh da ka DO Letter jongnga ha ka 25tarik u Naitung sha u Myntri Kampohiing ka Ri, u Amit Shah ban kyrpad ban pyntreikam noh ïa kitei ki artylli ki ishu, ka ILPbad ban pynrung ïa ka Ktien Khasi bad Garo ha ka Khyrnit kaba Phra jong ka Riti Synshar jong ka Ri," u la ïathuh.
U Bah Hamlet u la ïathuh ruh ba naduh ba u phah ïa katei ka shithi bad tad haduh myna um pat ïoh satia ïa kano kano ka jubab na ka sorkar pdeng.
U ong ruh ba u dang ap ïa ka jubab da ka jingthoh halor katei ka shithi ba u phah.
“Teng teng lada shu kren shu kynduh kumto khlem buddien ngi sah ha ka lyngoh hynrei da kaba ai da ka jingthoh lada long ne ym long ruh ngin ïoh da ka jingthoh ba ki paidbah kin tip bad kin shai.
