Kumta na ka liang une khlur apkol uba la ïohpdiang ïa ka khusnam Golden Gloves ha ka FIFA World Cup 2022 kaba la long ha Qatar, u  la buh ïa katei ka video jong utei u heprit hapoh ka sla ‘instagram’ ka jong u bad dei hangne ba da ki million ngut ki briew kiba la sakhi ïa katei ka sap ba kyrpang jong utei u heprit.
Wat la ki la don bun ki klob kiba la pyrshang ban ïoh ïa u, hynrei na ka liang ki bahaïing bahasem lem bad ka kur Rynjah ki la rai ban phah ïa u Samborlang sha ka shlem ai jinghikai phutbol jong ka Minerva Football Academy kaba don ha Punjab.
Na ka liang ki bahaïing bahasem baroh ki la kwah ban phah lang bad uwei u hynmen arkmie (Banshai-lang Rynjah) sha Punjab khnang ba u Samborlang un ym sngewpher haba u don jngai na la ka kmie u kpa bad ki bahaïing bahasem.
Ka jingther u ‘lap bah ‘lap san ha kine ki khyndiat sngi ba la lah, ka la pyni pyrthei ba ka Shillong ka dang jngai ban kot sha ka kyrdan jong ka ‘Smart City’.
Ki surok ki la lyngkien da ka um slap namar ka jingbym biang ki nala.
Ki surok ki la dap beit ‘smam’ da ka um haduh ba ka la buh jingeh ïa ki nongïaid nongïeng.
Nalorkata, ka jingkhapngiah ‘smam’ jong kane ka sor kaba la shna la thaw khlem ka saiñdur ka la nang kynrei.
Ka jingdon jong kita ki ‘slum’ ki la pyndap beit ‘smam’ ïa ki jakhlia bad ka la nang pynbun ‘smam’ ïa ki kam sniew.
Ka jingjyllei ka jingbret pathar ïa ki ñiut ki ñier bad ki jaboh jabaiñ ka la nang pyndap ‘smam’ ïa ki jakhlia wat ha ki jaka ba la mana ban bret jaboh.
Ngi tip ba ka Shillong ka la shah kynthup ha ka thup jong ki 100 tylli ki ‘Smart City’ ha u snem 2018.
La hynriew snem ngi la ïaid naduh ba ka Shillong ka la shah kynthup kum kata ka ‘Smart City’ ha kaba yn hap ban pynwan dur thymmai ïa ki lynti syngkien, rukom sam umbam umdih bad bording, bad kiwei-kiwei.
Hynrei ngi shem ba ka Shillong ka dei hi kata ka ‘Smam City’ namar ka jingkhapngiah ka la long shaba palat liam bad ym i don lad shuh ban leh da kumwei pat pynkylluid ïa kane ka sor kaba la shna khlem da don ka saiñdur.
Lada ïaid da kjat ha ki jaka paidbah ruh khapngiah, lada shong da ka kali ruh khapngiah.
Dang shen, u Symbud Myntri Rangbah, u Bah Sniawbhalang Dhar, u la ïathuh ba napdeng ki projek ka Smart City baroh, dei tang ka jingpyntrei ïa ka Smart Road ka kham suki naba ka la pynmih shibun ki jingeh.
U la ïathuh ba ka jingsuki jong kane ka projek surok ha ka Smart City ka dei namar ka jingbym ïoh jaka.
U la pyntip ba ka jingslem ka surok Smart Road ha Lachumiere ka dei na ka daw ka jingbym ïoh jaka bad ka sorkar ka dang khmih bniah biang ïa kane ka projek.
U Symbud Myntri Rangbah u la ong ruh ba ka jingslem jong ka projek Smart Road nalor ka jingbym ïoh jaka, ka don ruh bun ki daw kiba kynthup ïa ka jingïatakhuh bad ki jingkyntur pud u paidbah, ka jinghap pynkynriah ïa ki post ilektrik, ka jinghap khang ïa ka ïaid ka ïeng ki kali ha ki jaka ba khim bad kiwei kiwei.
Tangba u la pyntip ba ka jingpyntrei ïa kiwei pat ki kam hapoh ka Smart City Project ki la ïaid shakhmat.
U la ïathuh ba ki don haduh 17 tylli ki projek ba la pyntrei kiba kynthup ïa ka jingshna ïa ki jaka pynïeng kali kiba la jan dep bad kiba dang ïaid shakhmat, ka Rain Water Harvesting bad kiwei kiwei.
Kane ka ‘Smam City’ kan sa nang ïalam sha ki jingeh kiba nang kham pynsyrtok ïa ngi baroh.
Ki kali thymmai ki mih da ki spah tylli ha ka shi sngi.
Ki kali kiba wan na kiwei ki distrik ki long da ki phew hajar ha ka shi sngi.
Ki kali kiba wan tuid na Assam ruh ki la nang pynkhapngiah ‘smam’ ïa ki surok.
Ngi shu ïohi tang ka jingkhapngiah kat shaba phai.
Lada ïaid da kjat kum ha Motphran bad Khyndailad, ka long kumjuh.
U khun bynriew u la dap ‘smam’ kat shaba leit.
‘Smam’ kat shaba phai.
Ka dheng kali ha Shillong, kaba la hap ban ïakren shi ïakren na ka por sha ka por, ka dei namar ka jingkhapngiah ki surok, ka jingbun palat ki kali, ka jingïaknieh ban ïoh poi nyngkong watla ym don khusnam na ka bynta kita kiba wan nyngkong, ka jingduna ki jaka pynïeng kali bad ka jingbymlah ban thaw ïa ki surok thymmai.
Ki surok ki long kumjuh, ki kali ki la nang kha haduh ba la i shyrkhei.
Ki kali ki la khapngiah ha ki surok shnong namar bym don jaka set.
Man la ka sngi, da ki phew tylli ki kali thymmai ki mih na ki jaka die la kumba mih ki kber.
Ka sorkar kam len ba ka dheng kali ka dei ka jingeh khamtam ba kane ka jaka ka long lum bad ka jynjar ban pynmih ne shna surok thymmai.
Nalorkata, ka la pynpaw ba kiba bun ki jaka ha Central Shillong ki dei ki jong ki shipai lane kita ki Defence Land.
Ka long kaba jynjar ban ïoh ïa ki jaka shipai ban pynkylla sha ki jaka paidbah.
Hynrei lada don ka mon, lah ban pynlong kam.
Ki sorkar kiba hashwa ki la ïa pyrshang ban ïakren ha Delhi tangba ki dei ban kham pyneh ïa ki jingïakren khnang ba ka kam kan urlong.
Ngi ïohi ba na ka liang ka sorkar ka la pyrshang ban pynkylluid ïa ki lynti ki surok da kaba wanrah da ki bos ‘STEMS’ ban leit shaw, bad leit on ïa ki khynnah skul.
Ngim pat da tip bha haduh katno kine ki bos ki treikam lane kim treikam, hynrei ngi ïohi ba ki don ki khynnah skul kiba pyndonkam ïa ki.
Ïa kine ki khynnah bad ki kmie ki kpa jong ki ngi dei ban ai ka jingïaroh namar ka jingnoh synñiang ban pynkylla ïa kane ka ‘Smam City’.
Lada 100 na ka 100 ki khynnah skul ki pyndonkam da ki bos ‘STEMS’, lehse ka jingkylluid kan nang kham bun.
Tangba kane ka shong ha ka jingstad jong ki kmie ki kpa.
Yn ym lah ban pynbor ïano-ïano ban pyndonkam ne ym pyndonkam ïa kine ki bos ba la buh kyrpang bad kiba imat ki la don ki lad ki lynti ban khang ïa kino-kino ki jingjia ba sngewsih.
Dei ha kum kine ki bynta ba ka pyrkhat shimet ka ktah lang ïa baroh.
Ngi hap ban shu kyrmen ba kin nang don bun ki khynnah skul ki ban shong da ki bos ‘STEMS’ namar kumba la kdew hashwa, ym lah ban pynbor ïano-ïano ban pdiang ne kyntait ïa ka jingpyndonkam da kine ki bos.
Sa kawei pat ka bynta ka long ba ngim dei ban kmen tohhoh ba ka sorkar ka thmu ban pynkiew ïa kata ka ‘New Shillong’ da kaba pynkynriah ïa ki shlem treikam na kane ka sor ba mynta sha ka sor bathymmai.
Lada ka sorkar ka bakla bad ka jingpynwandur ha ka rukom kaba dei, sa tang katto-katne snem, ka ‘New Shillong’ kan sa kylla long sa kawei pat ka ‘Smam City’.
Namarkata, ngi kyrmen ba ka sorkar kan pyndonkam ïa ka jingshemphang ban pyllait lypa ïa ka ‘New Shillong’ ba kan kylla kum ka ‘Old Shillong’ lane kata ka ‘Smat City’.
Ka khubor na ki pulit ba la ïoh lum ha ka Sngi Palei ka ïathuh ba u Bhupender Singh na ka 193rd Battalion jong ki shipai BSF ha Bordup Border Outpost, East Khasi Hills, u la ujor ba ha ka 12 tarik Jymmang ha ka por kumba 10:30 mynmiet, ki BSF ki la ïohi ïa ka jingïaid jong ki briew ba la suba ba ki dei kiba donkti ha ki kam khaïi be-aiñ kiba don kumba 60 haduh 70 ngut eiei.
Utei u nongujor u la ong ba ha ka por ba ki BSF ki la ïohi ïa ki, la shem ba ki dang ïa donkti ban pynpoi be-aiñ ïa ki mar ki mata sha shiliang khappud hadien ba ki la pynjulor ïa ki nar rod ba la buh ha ka muri (culvert).
Nalorkata la ong ba haba ki shipai BSF ki la leit ban khanglad ïa ki, kitei ki briew ki la kawang da ki maw ïa ki BSF.
Kham hadien, ynda la pynlong ïa ka jingkhynra ha katei ka jaka, la lap ïa ki jaiñ ki nep kiba shongdor kumba T.
7,06,200.
Kumba ka pyrthei baroh kawei ka dang pynkhreh ban rakhe ïa ka World No Tobacco Day (WNTD) 2024, ka jylla Meghalaya ruh ka la ïaid shaid-shaid ban pynkhreh ïa kane ka jingrakhe ban pyllait na ka jingkyrni ha ka jingbam bad dih duma bapher-bapher lyngba ka phang pdeng kaba la ai kyrteng ‘My Meghalaya, Tobacco-Free Meghalaya.
’Ka jingpynkhreh na ka bynta ban rakhe ïa katei ka sngi kyrpang ban pynshai paidbah halor ki jingsniew kiba ktah ïa ka koit ka khiah jong u briew na ka jingbam bad dih ïa u duma la sdang naduh ka 3 tarik jong u bnai Ïaïong, 2024 ryngkat ka jingïashimbynta jong ki jaka pule bapher bapher jong ka jylla lyngba ki artylli ki mat treikam kiba la jer kyrteng ‘Walk Against Tobacco’ bad "Create A Wall Of Posters.
’Kum ban shu kdew khyndiat, ka jingpynlong ïa kane ka jingpynshai paidbah ka dei ruh ka jingbteng ïa ka Tobacco Free Educational Institutions (ToFEI) prokram, kaba la sdang ban pynlong ha ki skul naduh u bnai Lber 2021 bad pynïar pat sa sha ki kolej ha u bnai Nailur 2023 ryngkat ka jingïatreilang bad ka Sambandh Health Foundation.
Jan baroh ki skul bad kolej ha ka jylla, ki la ïashim bynta shitrhem mynta u snem naduh naduh u bnai Ïaïong haduh une u bnai Jymmang, 2024 da ka jingthmu ban ïoh ïa ka jingkyrshan bad jingïatreilang ryngkat ryngkat na ki paidbah nongshong shnong ka jylla.
Ka Dr Lana L Nongbri, State Nodal Officer jong ka National Tobacco Control Program jong ka tnat ka koit ka khiah, kala ïathuh ba katkum ki jinglum jingkheiñ, marshiteng na kiba la sdang khie samla, kata naduh kiba 15 snem ka rta shaneng ki dei kiba la ngop ha ka jingdih duma kaba la pynlong ïa kumba phra hajar ngut ki briew ha ka jylla kin duh noh ïa la ka jingim ha ka shisnem na ka jingpang kiba ïadei bad u duma.
Ka la ïathuh ruh ba katkum ka jinglum thup kaba la pynlong ha ki 61,748 tylli ki skul, ha ki saw tylli ki jylla ka ri ba kynthup ruh ïa ka jylla Meghalaya kaba la pynpaw ïa ka jinglong jingman kaba sngewkhia jur halor ka jingïajan jong ki dukan kiba die duma bad ki skul bad ka jingbun jong ki khynnah kiba ngop ha kine ki jingdih.
Katkum ka jinglum jingtip kaba la pynlong ha u snem 2022, kumba 41% ki skul ki don ïa ki dukan kiba die ïa ki duma, kata hapoh ka 100 yards bad halor kane ka bynta, ka Dr Lana L Nongbri ka ban jur halor ka jingdonkam ban don ka jingïatreilang ryngkat ryngkat hapdeng ka tnat Pulit ka jylla, ka tnat pule puthi bad ruh ki shnong ki thaw ban pyllait ïa ki khynnah na ka jingsniew jong u duma.
Ka Kong Jennyfer J Synrem na ka tnat pule puthi ka la pyntip halor ka jingjop jong ka jingpynlong ïa kaba kum kane ka jait prokram ha u snem 2023 ha kaba la ïohi kumba palat phra hajar tylli ki skul ki la ïashim bynta shitrhem lyngba ki jingïaid paidbah, ka jingtah ïa ki poster bad kumba 65 lak ngut ki briew kiba la ïashim bynta ha ka jingsoi paidbah (signature campaign).
Halor kane bynta, na ka liang u Deputy Commissioner ka Ri Bhoi District, u Arpit Upadhyaya u la buh ka jingkyrpad ïa ki paidbah ka district hi baroh kawei ba kin long tylli ban pynshai paidbah lyngba ka campaign WNTD 2024 ban wanrah ïa ka lashai kaba koit ba khiah bad kaba shait ba khlaiñ.
Ka jingslem ban shna ïa ka nala ban ïaid naduh Lachumiere ha syndah ka skul All Saints shaduh ka Tirot Sing Indoor Stadium barim ka um ka la tuid beit-beit sha surok bad sahkut hapdeng surok hakhmat shlem treikam DIPR kat haduh ba ki scooty, ki kali rit ki la ïaid da ka jingsyier namar ka um ka la poi mar shiteng.
Kane ka jingdap um ka dei ka jingshlei um na ka jingther u ‘lapbah ha ka Sngi Palei ha por 1 baje nohphai sngi kaba bteng haduh 4 baje janmiet.
Ka jingshlei ka um na nala ba dang shna ka la poi ruh sha phyllaw ka shlem treikam Forest and Environment Division Forest Officer Silviculture haduh ba ki nongtrei kim lait shuh ban mih ha baranda.
La ïohi ba ki kali kiba thmu ban leit sha Dhankheti ki la hap ban phai noh bad don ruh ki kali kiba sahkut hapdeng surok namar kim ïaid shuh ba la rung um.
Ka jingther u ‘lapbah ha Shillong ka la pynshlei ïa ki wahduid bad sahkut ki nala kiba dei ban tuid sha Wahumkhrah bad Umshyrpi.
Shuh shuh la ïohi ba ki paidbah ki hap law noh ïa ki juti bad ïaid da kjat suda haba ka um ka la kylla pung hapdeng surok.
U rangapkol ka Manchester City u Ederson um lah ban ïadon bynta ha ka jingïalehkai kaba khatduh jong ka Premier League ka ban long ha ka Sngi U Blei bad kumjuh ha ka final jong ka FA Cup, la pynbna kane ka klob ha ka Sngi Thohdieng.
Une u rangapkol u la mynsaw ha ki bynta jong ka durkhmat ha ka jingïakhun kaba la dep jong ka City kaba la jop da 2-0 kol ïa ka Tottenham, ha kaba la hap ban pynmih bujli noh da uwei pat u rangapkol.
Kat kum ka jingbishar bnai la paw ba ka la don ka jingpait ha ki bynta ka durkhmat sha kamon hadien ba u la ïatyngkhuh bad u Cristian Romero.
Kumta u Ederson un ym lah ban ïadon bynta bad ka kynhun ha ki jingïakhun kiba kham kongsan pyrshah ïa ka West Ham bad kumjuh ha ka final jong ka FA Cup pyrshah ïa ka Manchester United ka ban long ha ka taïew ka ban wan ha Wembley.
“Ka Manchester City ka lah ban pynthikna ba u Ederson un duh ïalehkai ha kitei ki ar tylli ki jingïalehkai na ka daw ka jingpait kaba khyndiat ha ki bynta jong ka durkhmat," la pynpaw kat kum ka kyrwoh ba la pyllait da ka City.
Kumba ka paw ka City ka dangbat ïa ka kyrdan ba hakhlieh ha ka Premier League hadien ba ka la tam da 2 point ïa ka Arsenal.
Tangba, lada ka jingjop ïa ka West Ham ha Etihad kan pynlong ïa kane ka kynhun ban rah biang ïa ka nam lahduh ha kane ka aïom.
Wat la u la pyrshang ban bteng ïa ka jingïalehkai pyrshah ïa ka Spurs hadien ba u la ïoh ka jingsumar na katei ka jingmynsaw, hynrei u Ederson u la shah pynshong noh ha u manager u Guardiola ha ka kylla miet.
Kumta u Stefan Ortega u la ïoh ban mih bujli ha ka jaka jong u ha ka minit kaba 69 bad u la lah ban ïalehkai bha na ka bynta ban khanglad ïa ki jingpyrshang u Son Heung-min bad ban pynlong ïa ka City ban khur syndon ïa ka jingjop.
Mynta u Ortega un ïoh ïa ka lad ban pyni ïa ka jingtbit ka jong u ha katei ka jingïalehkai kaba khatduh jong ka Premier League bad kumjuh ha ka FA Cup.
Ka Kur Chambugong bad Tegite na Tura ki la ai da ka ejahar halor ka jingkhlad noh jong kawei ka samla, ka Diana Dimre Ch Marak, ïa kaba la kynnoh ba ka la phasi ïalade, bad kine ki Kur ki la kynnoh ba ka jingkhlad jong ka, ka dei namar ka jingdon ba leh sniew bad ym ba ka la dkhat hi ïa la ka jingim.
Lah ban kdew ba ïa ka Diana, kaba dang pule ïa ka Civil Engineering (Second Year) ha Shillong Polytechnic, Mawlai, la lap ba ka la sdien phasi ha ka Hostel kaba don ha kane ka shlem pule hi.
Ïa ka met jong ka la lap ha ka 6 tarik Jymmang.
Wat la ka jingsuba ka dei ba katei ka samla ka pynïap hi ïalade, hynrei kitei ki Kur ki la kynnoh ba kam long satia kumta.
“Ha ka 7 tarik Jymmang, katba ngi dang pynkhuid ïa ka met ha shwa ban tep ïa ka met kaba sah, ngi la shem ba ki la don bun ki dak mong ha ka met khamtam ka dak ing ha ryndang, dak mong ha baroh ar tylli ki kti, dak mong shadien u ryndang bad ha ka kti kamon," la ong kitei ki Kur ha ka ejahar ba la ai ha ki pulit ka thanat Tura.
Kitei ki Kur ki la ai lang bad ki dur ki dar jong kita ki dak mong kiba la don ha ka met jong katei ka samla.
Nalorkata, ha kata ka ejahar, la ong ba ka Diana, ha ka 5 tarik Jymmang, ka la pyntip sha ka kmie bad u kpa jong ka ba ka la don ka jingïania bad kiwei pat ki samla pule halor ka jingbym ïaid beit ka jingïalang ban ai khublei ïa ki samla pule kiba la dei ban mih noh na katei ka shlem.
La ong ba kita ki samla ba pule lang ki la kynnoh ïa ka halor kata ka jingbym ïaid beit namar dei ma ka kaba la lum pisa bad ban pynïaid ïa ka jingïalang.
Shuh shuh ha katei ka ejahar, la kynnoh ba katei ka samla ka la mad jingeh namar ki para ba ïa pule lang, bad ka la pyntip ruh ba ki don san ngut ki samla pule kiba dei ki kynthei kiba la byrngem byrsit ïa ka.
Nalorkata, kitei ki Kur ki la ong ha ka ejahar ba ka ïa met kaba sah jong katei ka samla la pynhiar na ka ‘Grill’ jong ka jingkhang ïit khlem da don lang ki bahaïing hasem ban sakhi bad kane ka long pyrshah ïa ka aiñ.
“Ka jaka ba la ong ba ka phasi ïalade ka long kynjang bha.
Dei sa tang kiba la tbit ban kiew ha ki jaka ba kynjang ki ban lah ban kot khlem da ïarap mano-mano.
Kam lah satia ka ban long ba ka samla kaba 5 phut ha ka rynïeng kan kiew sha ka jaka ba kynjang bad ban phasi ïalade," la ong kitei ki Kur.
Ha kajuh ka por, ki la pyntip ba ym pat don mano-mano ki nongpynïaid jong katei ka shlem pule Shillong Polytechnic kiba la pyntip ne ïakren bad u kpa jong katei ka samla haduh mynta.
“Ym don satia ki briew na ka shlem pule lane ki nonghikai kiba la wan synran lang ïa ka met ha ka por ba la aiti ha ka 6 tarik Jymmang.
Ym don hi ruh wat tang kawei ka shithi sngewlem sha ki bahaïing hasem na ki bor ba dei khmih jong ka Polytechnic," la bynrap kitei ki Kur.
Namarkata, kitei ki Kur ki la dawa na ki pulit ba kin pdiang ïa katei ka jingujor bad ban sdang ïa ka jingtohkit khnang ba kito kiba donkti ha katei ka jingjia kin shah kem bad ba katei ka samla kaba la khlad bad ki bahaïing hasem jong ka, kin ïoh ïa ka jingbishar kaba hok.
Ka khlur ïalehkai tennis kaba la bat teng ïa ka kyrdan ba nyng-kong ha ka pyrthei ka Iga Swiatek, ka la bteng ban ïalehkai bha ha ka Italian Open, ha kaba ka la lah ban jam sha ka final hadien ba ka la lah ban pynliem  ïa ka nongïalehkai na America ka Coco Gauff da 6-4, 6-3.
Ha wat kaba nyngkong jong ka jingïakhun semi-final, ka Swiatek ka la pyrshang ban ïalehkai bha pyrshah ïa ka Gauff ha kaba ka lah ban tam da 2-0.
Hynrei ha ka wat kaba ar ka Gauff ka la wanphai da ka jingkhlaiñ bor na ka bynta ban pynïakhaid mar 4-4.
Hynrei ha kaba kut ka Swiatek ka la lah ban jop syndon da 6-4.
Da ka jinglah ban rah ïa ka nam jop kaba 11 sien ha ka madan dewbyrtha, ka Swiatek ka don jingkyrmen ba kan kynjoh biang sha katei ka nam lahduh na ka bynta ban long ka nongïalehkai kaba lai ka ban jop ar sien ha Madrid-Rome, na ka bynta ban bud ïa ki dienjat ka Dinara Safina kaba la jop ha u 2009 bad ka Serena Williams ha u 2013.
Ka Barcelona ka la rai ban weng noh ïa u Xavi hadien ba une u coach um shym la lah ban pynlong ïa kane ka klob ban rah ïa ka nam lahduh ha ka lympung La Liga mynta ka aïom.
Une u coach, 44 snem, ka rai u la pynbna ha u Kyllalyngkot bad un ïeh noh ïa kane ka klob ha kaba kut ka aïom ïalehkai, hynrei na ka liang u President kane ka klob u Joan Laporta u la rai ba un bteng biang ïa ka kam na ka bynta jong u.
Hynrei katkum ka jingpynpaw u Xavi ha ki lad pathai khubor dangshen ka la pynbitar ïa ki bor pynïaid kane ka klob bad mynta ka la rai ban ïakhlad noh bad une u rangïalehkai shapdeng barim ka Spain.
Te kumta la rai ba u manager ka Barcelona (B team) u Rafael Marquez un shimti ïa kane ka kam kum u manager ba thymmai.
Ha shwa ba kan khur ïa ka jingjop ha ka sngi Palei ha Almeria, u Xavi u la pynpaw ba ka long kaba eh ban ïatynjuh bor ha ka liang ka jingbei tyngka bad ka Real Madrid lem bad kiwei ki klob kiba kynsai ha Europe.
“Nga sngew ban ong ba ki paidbah nongkyrshan ka Barca ki dei ban sngewthuh halor kane ka jingeh kaba khraw jong ka klob ha ka liang ka ïoh ka kot na ka bynta ban ïatynjuh bor bad ka Real Madrid ha Spain lem bad kiwei ki klob ha Europe," u la bynrap.
“Ngi hap ban pynïahap halor kane ka bynta.
Kam mut ba ngim kwah ban ïakhun ne ban ïakhun na ka bynta ki trophy.
Ka dei kane ka jingeh ba ka Barca ka ïakynduh.
Te kumta ngi donkam ban pynkhlaiñ bad ban ap ïa ka por.
"Ka Real kaba la dep rah lypa ïa ka nam lahduh ha ka lympung La Liga mynta ka kynti, ka la rung sha ka final jong ka Champions League bad kan soi u rangïalehkai shakhmat ka France u Kylian Mbappe na ka Paris St-Germain ha kane ka aïom lyiur.
Wat la ka dangsah sa ar sien ïakhun, hynrei ka Barcelona ka dangduna haduh 14 point ïa ka Real Madrid, kaba la bat ïa ka kyrdan ba hakhlieh.
Kum ban shu pynkynmaw, u Xavi u la shimti ïa ka Barca ha u Naiwieng jong u snem 2021 hadien ba u la mih noh na ka klob kaba na Qatar ka Al Sadd bad u la lah ban btien lynti ïa ka Barca ban rah ïa ka nam lahduh ha katei ka lympung kaba ha Spain ha ka aïom ïalehkai 2022-23.
Kane ka kynhun ba khlaiñ bor na Spain ka la shah rem noh ha ka quarter final jong ka Champions League ha ka PSG.
Ka Khasi Students’ Union (KSU) ka la kyntu ïa u Myntri ka tnat Pule Puthi ka jylla u Rakkam A Sangma ba un shim khia noh mardor halor ki kynrum-kynram kiba la mih na ka jingpynlong ïa ka eksamin CUET ha skulbah NEHU, kaba la pynkulmar jingmut ïa ki khynnah ïaleh eksamin.
Kane ka jingkyntu ka KSU ka la long lyngba ka dorkhas ba la phah sha u Myntri ka tnat Pule Puthi ha ka Sngi Palei bad ha kajuh ka por ban pynpaw ïa ka jingsngewkhia halor ka jinglong-jingman kaba la mih na ka rukom pynïaid ïa ka eksamin CUET.
Ka Education Cell jong ka KSU ha katei ka dorkhas ka la ong ba ka long shisha kaba sngewkhia haduh katta-katta na ka jingmih ki kynrum-kynram kaba la sakhi ha ka por ba pynlong ïa ka eksamin CUET ha skulbah NEHU.
Ka dorkhas ka la ong ba kum ka seng kaba ïeng na ka bynta ka bha ka miat bad ka hok jong ki samla pule, kam sngew lah mutdur halor ka jingdkoh ka rukom pynïaid bad pynbiang ïa ki jingdonkam kaba la pynsyrtok shi katdei eh ïa ki khynnah ba leit thoh ïa katei ka eksamin.
Ka KSU ka la ong, ba ki samla kiba ïaleh ïa ka eksamin ki la hap ban ap da ki kynta khlem kano-kano ka jingbthah kaba biang ne kino-kino ki jingthoh ki ban kdew ne btin lynti ïa ki ban poi sha ki jaka thoh eksam.
Ka jingkulmar jingmut ka la nang jur haba ki Admit Card kiba la ai da ka NTA ka la kdew ba ka jaka thoh eksam ka jong ki ka dei ha NEHU Cluster Building, hynrei ka NEHU ka la buh ar tylli ki jaka thoh eksam ha ka Non-Science bad Science Cluster Classrooms, khlem da pyntip ha ka por kaba biang ïa kiba ïaleh ïa ka eksam ha kaba ha kano ka Hall kin hap ban shong katkum u Roll Number ba la pynbeit.
Shuh shuh la ong ba ka jingpynslem ban pynlong ïa ka eksam ha ka sobjek English namar ka jingbym treikam ka Biometric System, ka la pynlong ïa ki samla pule ba kin hap shah slap bad ka la don ruh ka jingkhynñiat bad jingtynruh kaba la neh slem bha, kaba la pynlong ruh ïa bun ngut ki khynnah ban kyllon bad ban ïoh ïa ka jingsumar.
“Ka long kaba sngewlyngngoh ba ka eksam kaba dei ban long ha ka por 3 baje ym shim la lah ban pynlong ha kaba ki samla pule kila ïoh rung ha ka jaka thoh eksam ha ka por 5.
15 janmiet hadien ba ki bor pynïaid ka NEHU kila ïoh jingbit na ka NTA ban pynlong ïa ka eksamin khlem da donkam shuh ban pyndonkam ïa ka Biometric Registration," la pynpaw ka KSU.
Ka Lympung Ki Seng Kynthei ka pynpaw ïa ka jingsngewkmen kaba khraw halor ka jingshah thung ka Kong Idashisha Nongrang, IPS kaba dei ka kynthei kaba nyngkong eh ban long kum ka Director General of Police ka Sorkar Jylla katkum ka jingmih ha ki lad pathai khubor ha ka 12 tarik u Jymmang, 2024.
Ka President Ka Lympung Ki Seng Kynthei, ka Kong T.
Phanbuh ka la ong ba ka seng ka kwah ban pynpaw ka jingsngewnguh ïa ki bor kiba dei khmih na ka bynta kane ka kam namar ba lyngba ka jingthung ïa ka Kong Idashisha Nongrang ka pyni ba ki kynthei ki lah ban kit bad shaniah ba kin shim ïa ki jingkitkhlieh bad ki jingïaleh kiba man la ka sngi lada ailad ïa ki ba kin ïoh ïa kata ka lad kaba dei bad ka rynsan ba kin ïeng.
Shuh shuh ka seng ka da kyrkhu-kyrdoh bad kyrmen ruh ba ka Kong Idashisha Nongrang kan leh ïa kaba bha tam bad ba kan lah ban kiew shaphrang ha ki kam kiba ka leh baroh.
U Myntri Rangbah ka Jylla Conrad K Sangma u la ong ba ka jingdon jong ki Autonomous District Council ka long shisha kaba kongsan namar ki ïada ïa ki riti dustur bad kumta ka jingkylli ban pynduh noh ïa ki District Council hapoh ka Jylla, kan nym jia da lei lei ruh.
Halor ka jingkylli ba mih ki jingdawa ban pynduh ïa ki district council, u Conrad u la ong, ki district council ki dei kiba kongsan bha ïa ka Jylla namar ki ïada ïa ka snap kyrpang bad ïada ïa ka riti ka dustur, ka jingleh tynrai, ki spah u barim-bajah jong ka Jylla bad ki Jaidbynriew.
U la ong, “Kumta, namar ba ka rukom pynïaid kam long ha ka rukom kaba biang namar kiba bun ki daw, kane kam mut pat ba dei ban pynduh noh ïa ki district council lane ban shim noh.
"Lah ban pynkynmaw ba ha u snem 2015, u Bah Micheal Syiem u la ujor da ka PIL ha ïingbishar Meghalaya High Court ba tynjuh ïa ka jingïai bteng ban don ki lai tylli ki District Council da kaba kynnoh ba ki dei ki bor treikam ki bym ïahap shuh ban don hadien ba la ïoh ïa la ka jong ka Jylla kaba pura.
Ha kane ka pyrthei ki bin – bin tynrai jong ka khyndew ki ïapli jinglong barobor.
Kaba kham stet bad kaba kham shai na kine ki jingïapli long kata kaba ha ka jinghaw basngem kaba don ha suiñ.
Na kane ka jinghaw la pynlong ïa ka umjer bad u slap kiba pynthymmai ïa ki jynthung kiba la tyrkhbong bad kiba pynsboh ïa ka khyndew.
Katno inshi ka umjer kaba hap ha ka khyndew ngim lah ban thew.
Myntlang, bad ha kiwei – kiwei ki por rang, ka ju paw lajan miet kum u lyoh khyndew ba shu dum, bad ka lang ha ki sla bad ha ki tnat dieng kum ki mawlynnai baphyrnai, hynrei dangstep ka shu jah noh pat khlem thew – shiteng namar ba ki jing-thung bad ka khyndew ki la kjit ïa ka, bad shiteng namar ba ki kjat sngi ba dang lung ki la ring shaneng ïa ka pat.
Hynrei ïa u slap lah eh ban thew katno ba u hap shi snem – shi snem.
Ha Bilat ka long antad laiphew inshi shi snem haba kheiñ lang ïa ka ri baroh, hynrei don ki jaka – jaka ha kiba ki ioh haduh arspah inshi, kum ha ri lum Cumberland.
Ha kane ka ri India don ki jaka ha kiba ki ioh khyndiat, don ruh ki jaka kiba ioh shibun.
Ha Laban ki ioh kumba phraphew inshi tam ne duna, ha Sohra pat ki ioh haduh sanspah ne.
Ki ñiew ba lada ka jynhaw basngem ka suiñ baroh kan hap slap shisien hap, kan tap ïa ka khmat ka khyndew tang san inshi, ka paw te ba kane ka jynhaw ka ïahap – ïahap ka ïakiew – ïakiew bun kylla ha kawei ka snem.
Ka suiñ ka dei ban sngem katto – katne barobor, bad ka dei ban hap ka umjer bad u slap bunsien na ka bynta ka khyndew, kumta ka dei ban don ka jingkiew ka jingsngem artet ka bakhraw bad kaba hala ka sngi, la ngim iohi ruh ïa kata.
Kane ka jingkiew ka um, ha ka rukom bym lah ban iohi, ka long bunsien kaba beit bad kaba sngewthuh, bad ka daw jong ka ka long ka jinglong ka khyndew hi (physical causes), hynrei bunsien ruh ka long ka bym beit beit, bad namar ba ka daw jong ka ka long ha ka jingtrei kemikal, kam long barobor kaba ngi lah ban sngewthuh shai.
Kumne:-1.
Ka um ka ïakiew ka ïahiar shibun eh ha pdeng ka khyndew bad ka suiñ na ki daw ba shong ha ka jinglong ka khyndew hi.
ïa kine ki daw ngi khot ki daw kemikal.
ïa kane ngi iohi haba ha ka por rang u hap u ‘lappraw halor ki mawsiang, te khala – khala ka lyer baiwbih ka la jliah ïa ka um sha artet, bad ka kitnoh ïa ka sha ka jaka shong ki lyoh, hangta la khreh biang ïa ka ban hap pat.
Hynrei kum kane ka rukom ïa kiew ïahar ka long kham kynrei eh na ka sla ka duriaw ha ki jaka shit hajan u ikwetor, namar ba la pynshit da ka jingshit ka sngi.
Na kine ki jaka ka jynhaw um ka ïa kiew artet barobor ryng-kat bad ka lyer kaba kynting sha suiñ.
Kane ka lyer ka long kum ki gali kiba kit ïa kane ka jinghaw kat shaba ki leit.
Kiba leit shaphang shatei, kiba leit shaphang shathie ruh kita.
Ynda ki la poi sha ki jaka ki bakhriat, hangta kane ka jinghaw um ka kylla la ka dur, bad ka hap umjer lane ïor.
Kane ka duriaw hajan u ikwetor, haba dei – ba dei pat ki tuid, ha ka rukom ka baphylla, lyngba ïa ka um duriaw hi sha une u ikwetor.
Haba kane ka um ka la poi shata pat ka la khreh ban kiew biang sha suiñ.
Kumne ka long ka rukom jong ka naduh kaba sdang ka pyrthei – mynta ka long ha suiñ kum ka jinghaw lashibit ka long ha khyndew kum ka um – markylliang kylliang barobor.
2.
Kiwei pat ki daw ka jingiad tawiar ka um ki long kita na ka jingtrei ki kynja ba long met, kum ki dieng ki jhur, lane ki mrad.
ïa kine ki daw la khot ki daw phisiolojikal.
Kumne : Ka umjer bad u slap kiba hap shi bynta ka ngam sha ka khyndew, bad nangta la kjit ïa ka da ki thied ki dieng bad ki jhur kiba im.
Kine ki dieng ki jhur pat ki pynpïar ïa ki sla kiba jyrngam sha ka suiñ ka barkhiang, bad na ki thliew kiba rit bym lah ñiew shuh ki pynmih barobor ïa ka jinghaw um ha ka rukom kaba ngim lah ban iohi.
Tharai ba la thung phan shi bigha haei – haei, na ki sla jong kane ka shi bigha u phan, shi-snem – shisnem kan mih, ha Bilat, ka jinghaw um kaba biang ban long kumba sanphew hajar mon ka um.
Ha kane ka ri kan kham bun pynban aiu kata.
Kumta ka paw ba ki kynja jingthung ki pynmih shibun ka jynjaw sha suiñ, bad kata ka jinghaw ka kylla slap pat.
Pyrkhat ïa ki mrad ruh.
Kine ki mrad pat ki ring sha la ki ‘nirbah shi bynta na kajuh ka umslap, bad hadien kata barobor, kum kawei ka kam ba dei ïa ka jingim, ki pynmih noh ïa ka sha suiñ na u tor bad na ki thliew syep ki snep doh jong ki.
Na uwei u briew uba la san ka mih ha kane ka rukom kumba shi ser ka um hala ka sngi, bad na ki mrad ki bakham heh ka ju mih kham bun, katba shong ka jingheh ka met jong ki.
Haba pynroi (multiply) ïa kane ka shi ser shisngi bad ka jingkheiñ u briew bad ki mrad baroh ha ka pyrthei, ka paw ba kane ka daw ka jingpynïaid um ka long ka bakhraw eh.
3.
Hynrei ka um ka ïaid tawiar ruh namar ki jingtrei kemikal kiba shu trei khlem sangeh.
Kane ka rukom jingtrei ka long ka baitynnad tam eh, la ka i maïan eh ruh ha uta u bym nang.
Shibun eh na ki  jingtang jong ki jingthung ka long ka um hi.
U kolok bad ka shini ruh kiba rung sha ka kpoh ki mrad ha ka jingbam jong ki, kita ruh jan ba ki long ka um hi.
Haba iap u jingthung bad ba u kylla pyut ha ka lyer, kata ka um ka la lait na uta u jingthung.
Haba la tylliat ïa uta u kolok bad kata ka shini ha ka kpoh ka mrad, ïa ka um kaba la ju don ha kine ki pynmih noh shabar na u tor bad ka snep doh.
Kumta ki jingthung baim ki kjit ïa ka um sha la ki met, bad haba ki la ïap ki pynmih lut noh ïa kata ka um sha suiñ.
Ka mrad ka ring ïa ka um sha la ka kpoh ha kaba ka dih bad ha ka jingbam jong ka, bad ka pynmih noh pat sha suiñ na la u tor bad na la ki thliew syep.
Kumne ka jingpynïaid ba kynja kemikal ka trei barobor bad da kata ïa ka um la pynkylla – pa – pynkylla.
Mynta ka um ka lah ban long ha ka rukom kolok ha ka kti jong nga, nga la bam, te ïa ka um kaba ha u kolok nga la pynmih noh kum ka jynhaw na u tor jong nga, bad la kjit ïa kata pat da ki sla dieng bad ka la long shi bynta na ka met jong uta u dieng, te kine ki jingkylla baroh ki lah ban long tang ha kawei ka kynta ka por.
Ki bor pyniaid ka Slovak ha ka Sngi Palei ki la pyntip ba u Myntri Rangbahduh ka Slovak u Robert Fico u la lait na ka jingma kaba khraw kaba ap ia ka jingim jong u hadien ba la ioh jingsumar na ka jingshah siat kuli katba u dang mih na ka jaka treikam ynda la wai ka jingialang bad ki Myntri ka sorkar jong u ha ka Sngi Balang.
Utei u nongialam ka Slovak, u la don 59 snem ka rta bad ha katei ka jingjia, u la shah siat haduh 5 kuli.
Kane ka la pynsyier ia ki bahaiing bahasem jong u namar kim lah ban pdiang ba kin shu duh noh ia u khlem da poi pyrkhat.
Hynrei hadien ynda ba la poi ha jaka sumar, la ong ba ki doktor ki la pyntip ba ka jingim jong u ka la lait na ka jingma bad ki la lah ban sumar bad ban pyllait ia u na kitei ki jingma kiba khraw.
U Harsh Baweja u la shimti ïa ka kam kum u Director (Finance) ha REC Limited hadien ka jingïamynjur kaba la wan na ka Appointments Committee of the Cabinet (ACC) ha ka 10 tarik, Jymmang, 2024.
Ka jingthung kam ïa u Baweja ka la long hadien ka jingai jingmut jong ka Public Enterprise Selection Board (PESB), ha kaba la ithuh ïa u kum u nongshah jied na ka bynta ban trei ïa ka kam hadien ba la shem ba u ibit halor jong ka, hadien ba la dep ban pynlong ïa ka jingkhmih bniah napdeng ki 11 ngut.
U Baweja, u la long u Chartered Accountant uba la tbit bha ïa ka kam da palat 33 snem ha ka Managing Financial & Business Operations ha kiba bun ki bynta.
Ka jingshakri jong u ïa ka kam kum u Executive Director of Finance ha REC ka la pynpaw ba u la lah ban pyntyllun ïa kam jong ka kompeni lyngba ka jinglah jong u ban bynta halor ki jingeh kiba mih na ka kam pisa-pilaiñ, ka jingdon hakhmat eh ban sngewthuh ïa ki kam pisa ha baroh arliang kata ha ka jylla bad jong ki riewshimet.
Kumba la ïathuh, la ong ba ka jinglah jong u ban treikam , ka long ban sngewthuh ïa ki jingeh ha ka jingïakhun halor ki mar ne ki jingdon jingem, ka jingïaid lynti jong ka REC ha ka ban shakri na ka bynta ban ïoh ïa ka bynta kaba kyrpang ha ka Net Zero NPA ha bakut jong u snem ka kheiñ ka diah ba mynta bad kumjuh halor ka jingbhah ha ka liang ka pisa na ka bynta ban nang khmih bniah ïa ki jingpynthymmai ïa ka rukom pyntreikam jong ka kompeni.
Na ka jinglah jong u ban shimti ïa ka kam kum u Director of Finance,  u Baweja un sa nang  wanrah shuh shuh ïa ki jingthmu pyntreikam jong ka REC ha ka liang ka rukom pynïaid ïa ka pisa-pilaiñ bad pyntikna ïa ka jingïai bteng jong ka kompeni ban lah ban shakri kham bha.
Ka jingtbit jong u ha ka kam kan sa lah ban nang pynkhlaiñ shuh shuh ïa ka jingshakri jong ka REC lyngba jong u kum u nongïalam na ka bynta ban khmih halor ka pisa-pilaiñ.
Hadien ka seng Communist Party of India (Marxist), sa kawei pat ka seng kaba ïatreilang hapoh ka kynhun synrop INDIA, ka Aam Aadmi Party,  ka la kular ban ai jingkyrshan ïa ki kyrtong jong ka seng Congress ki ban ïakhun ha ka ilekshon Lok Sabha ha Himachal Pradesh.
Kum shi bynta ban pyni ïa ka jingïatylli, u Myntri jong ka tnat pule-puthi ha Himachal Pradesh u Rohit Thakur, u heh nongïalam jong ka seng AAP ha ka jylla u Surjeet Singh Thakur, u MLA barim bad u nongïalam jong ka seng CPI(M) u Rakesh Singha bad u Secretary jong ka seng CPI ha ka jylla u Bhag Singh ki la ai jingkren ha ka jingïalang bad ki nongthoh khubor ha Shimla.
Ha ka jingïakren bad ki nongthoh khubor, u Singha u la ong ba u Myntri Rangbahduh u Narendra Modi u la kwah ban pynïap noh ïa ka synshar paidbah da ka jingpynkut noh ïa ka Riti synshar bad ong ba “ka dei ka sien kaba nyngkong ha ka khana pateng jong ka ri ba ki arngut ki Myntri Rangbah jong ki ar tylli ki jylla (Arvind Krjriwal jong ka Delhi bad u Hemant Soren jong ka Jharkhand)  ki la shah phah sha patok.
Kum ka jingong ba u Modi um pat lah ban pynurlong ïa ki jingkular ba u la khlei, u Surjeet Singh u la ong ba mynta “kito kiba la leh ïa ka kam bamsap, ki kam runar bad ki jingthombor ïa ki kynthei mynta ki la shang laitluid hapoh ka jingsynshar jong ka seng BJP katba kiba trei na ka bynta ka jingpynbha ïa ka pule-puthi, ka koit ka khiah bad ka jingthep kam ki la shah phah sha patok".
U Bhag Singh jong ka seng CPI u la ñiew ïa u Modi kum u “Hitler" bad ong ba kane ka ilekshon ka dei ban ïada ïa ka synshar paidbah bad ka lawei jong ka ri.
Hashwa kane, ha ryngkat ka jingïadonlang u kyrtong jong ka seng Congress u Devendra Jaggi na Dharamsala konstitwensi na ka bynta ka jingpynrung kyrteng ha ka sngi Ba-ar, u Myntri Rangbah u Sukhwinder Singh Sukhu u la ong ba ka sorkar jong u ka la pyntreikam ïa ki jingthmu na ka bynta ban wanrah ki jingmyntoi sha baroh ki kynhun  jait bynriew bad ban pyntreikam ïa ki katkum ki bynta.
U la ong ba katba ka sorkar jong u ka la khang ïa ki jingkhang jong ka bamsap, “ha ka jingsynshar jong ka seng BJP ba ha shwa, u Myntri Rangbah ha katei ka por u Jai Ram Thakur u la pynsah thylli ïa ka Treasury bad kam shym lah ban wanrah ïa ka pisa na ka sorkar kmie".
Ka iing dorbar ki Myntri jong ka United States ha ka Sngi Palei la ong ba ki la wanrah ia ka aiñ ban pynbor ia u President ka US u Joe Biden ba un phah ia ki tiar iakhun thma sha ka Israel bad ban ai jingkyrshan ia ka Israel haba iadei bad ka jing-leit hiar thma sha nongbah Gaza jong ka Palestine.
Kumta, la ong ba kane ka khubor ka la pynkyndit ia kiba bun ki nongialam jong ki tnat bad ki ri bapher bapher namar kumba la iohi hi, na ka liang u President ka US u la ialeh ban kyntu bad maham ia ka Israel ba kam bit ban pynthut ia ki paid nongshong shnong ba lui-lui jong ka Gaza bad ba ka dei ruh ban sangeh noh ia ki jingthmu jong ka ban leit hiar thma ia ka nongbah Rafah jong ka Gaza.
Na ka liang ka Israel ka ngeit ba bun na ki dkhot bad ki heh nongialam ka Hamas ki don ha katei ka bynta jong ka nongbah Gaza bad kumta ruh ka Israel ka thmu ban leit hiar thma khatduh ia katei ka bynta khnang ba kan ioh ban phah synshar hi noh da ki shipai lade ia ka nongbah Gaza kumba ka la thmu naduh kaba sdang jong ka jingleit kput ia ka Gaza.
Nalor nangta, la ong ba ki la don 224 ngut ki Myntri sorkar bad ki heh ka US kiba la ai jingkyrshan ia katei ka aiñ ha katei ka sngi.
Katba 187 ngut pat ki dei kiba la pyrshah ia katei ka jingdawa jong kitei kiba bun ia ka US ba ka dei ban ai jingkyrshan ia ka Israel.
Wat la ia katei ka aiñ ym shym la khmih lynti ba yn lah ban pyntreikam shisha, hynrei la sngewthuh ba kiba bun hi ki heh nong-ialam bad ki Myntri ka ïingdorbar thaw aiñ ka US, ki kwah ban ai jingkyrshan ia ka Israel haba iadei bad ka jing-leit hiar thma bad ka jingleit kput jong ka Israel pyrshah ia ki lehnoh Hamas kiba synshar ia ka nongbah Gaza da ki phew snem mynta namar ka jingleh jong kitei hi ki lehnoh ia ka Israel ha ka 7 tarik u Risaw jong u snem 2023 ba la leit.
Ki bor pyniaid ka Palestine ki la pyntip ba ka jingïap jong ki briew hapoh Gaza ka la kiew sha ka 35 hajar tam mynta ba ka thma ka la neh la bun bnai.
Kumjuh ruh la pyntip ba ki dawai-dashin bad ki lad jingsumar baroh ki la sdang ban kyrduh namar ki jingeh kiba la wan lynshop ia ka Gaza namar jong ka jingleit hiar thma ka Israel sha Gaza.
U Myntri jong ka Jharkhand u Alamgir Alam uba dang shen u la shah kem ha ka kynhun Enforcement Directorate ha kaba ïadei bad ka jingtohkit halor ka jingdon ka jingjia jong ka jingkamai ïa ka spah bymhok, ha ka Sngi Palei u la shah rai ba un hap ban shah set na ka bynta 6 sngi ban pynlong ïa ka jingtohkit bniah ha ka ïingbishar bakyrpang jong ka PMLA.
Ka kynhun ED ka la dawa ban set ïa u Myntri kumba 10 sngi na ka bynta ka jingtohkit.
U nongïasaid aiñ jong u Alam u Kishlay Prasad u la ong ba ka jingtohkit ïa u ha kine ki 6 sngi ka la sdang naduh hynnin ka sngi.
“Mynta ruh u dang shah set.
Kam shym la don kano-kano ka jingkynnoh ban pynshisha ïa ka jingdonkti jong u Alam ha kane ka kam beaiñ.
Kumba la lap, la ong ba kim pat paw shai halor ka jingdon-kti jong u ha ka kam beaiñ hynrei mynta ka jingtohkit kan ïai bteng.
Ka kynhun tohkit, kam pat buh ïa ki kyrteng jong ki briew kiba la shim ne kiba la pyntreikam ïa ka pisa ha kaba ïadei bad ka jingjia.
Kam pat paw shai ka jingdonkti jong u Myntri.
Ïa ka pisa ba bun la ïoh ban kurup na uwei u briew ba la tip kyrteng kum u  Jahangir u bym don jingïadei ne don bynta ei ei bad u Alamgir Alam," la ong u Prasad.
U nongïasaid aiñ jong u Alam u la pynpaw halor ka jingbym shait bym khlaiñ jong une u Myntri uba la 70 snem ka rta ha ka ïingbishar, ha ka por ba u la pyrshah ïa ka jingdawa set patok jong ka kynhun ED.
“U ju don ïa ka jingshitom kaba u ju duh ka bor ring mynsiem ha ka por ba u ïohthiah (Sleep apnea), namar ka ju don ka jingduna ka bor ring mynsiem ha ka por miet.
Namar kane ka daw u la hap ban ïoh jingkyrshan na ka tyndong lyer ban ring ban pynhiar mynsiem.
Ïa ka tyndong lyer la pynbiang da ki bahaïing jong u Alam na ka bynta ka jingshah set jong u ban shah tohkit ha ka kynhun ED.
U shah ktah ruh na ka BP bad ka jingpang shini," la ong u Prasad.
Ka ïingbishar ka la dep ong ba yn sa pynbiang ïa baroh ki jingsumar kumba u dei ban ïoh ha kane ka por ba u dang shah set na ka bynta ka jingshah tohkit, u la ong.
Ka jingdheng kali naduh View Point Mawlai Mawïongrim kiba wan na Shillong bad shaduh Lad Umroi kiba wan na Ri Bhoi District ka lah ban nang bteng namar mynta ka kompani kaba maramot ïa ka jingkieng Umïam ka la dep khlong shiliang ïa ka surok rong khnang ban shna thymmai noh.
Kum ban shu pynkynmaw ïa kane ka jingkieng Umïam kaba pynïakhlad ïa ka Ri Bhoi District bad East Khasi Hills District la sdang ban maramot naduh u bnai Nohprah 2023 kaba la buh thong ban pyndep hapoh saw bnai.
Pynban mynta ka por ka la ïaid 6 bnai ïa ka kam ym pat lah pyndep bad ka nang shim por shuh.
Ka jingslem ban pyndep maramot ïa kane ka jingkieng ka dei namar mynta la dep khlong shiliang ka surok khnang ba shiliang kin ailad ban ïaid ki kali bad ynda ki la dep maramot kin sa khlong sa shiliang ka surok.
Kane ka jingpynïaid shiliang ïa ki kali kiba wan na Shillong bad Ri Bhoi ka la pynsahkut da ki kynta ïa ki kali namar don ki sngi ki kali ba ïeng laiñ ka poi shaduh shaneng ka View Point Mawïongrim bad don ki por ba ki kali kiba wan na Ri Bhoi ki hap ban ïeng laiñ haduh Lad Umsaw.
La ïoh jingtip ba hadien ba la dep khlong lut ïa ka surok kin siang thymmai da ka dewbilat ne ki lah ban siang biang da ka surok ïa kane ka jingkieng bad ha kata ka por ym shah shuh ban ïaid ki kali na kane ka jingkieng.
Lada jia ba ym shah shuh ban ïaid kali na jingkieng Umïam ki kali baroh kin hap ïaid na Mawtawar shaduh Umrynjah ban poi shaduh Umroi.
Ha ka jingjurip U Nongsaiñ Hima, la ïohi ba ki pulit pynïaid kali ki ju pyllait ïa ki kali mar 15 minit shiliang lada jrong u laiñ.
Ka kynhun Special Investigation Cell (SIC) jong ki pulit ka Arunachal Pradesh ki la kem sa ïa uwei pat u briew uba la donkti ha ka jingthungkam beaiñ ïa ki nonghikai bad kiwei pat ki nongtrei skul hapoh ka tnat ka pule-puthi ha Lower Siang distrik.
Kane ka jingkem briew ka la long hadien ba la dep ban buh jingmudui da ka SIC ha ka 3 tarik, Rymphang, katkum ka kaiphot ba la phah da u Director of Elementary Education halor ka jingdon jong ka kam beaiñ na ka jingthungkam ïa ki nonghikai Primary bad kiwei pat ki nongtrei skul ha ka tnat pule-puthi ha Siang, la ïathuh u heh pulit ha ka Sngi Palei.
Une u briew u la shahkem hadien ba la khmih bniah ïa ki kot ki sla, ka jingtohkit ïa kiba la shah suba bad ka jingdon ki sakhi kiba biang, la ong u Superintendent of Police of SIC (Vigilance), u Anant Mittal.
Ïa une u briew uba la shahkem, la tip kyrteng kum u Mikjar Ngulom ba la tip ruh da ka kyrteng kum u June Lendo (32), uba dei u nongshong shnong jong ka New Bomte kaba don ha Lower Siang distrik, u la ong.
Ki la don kumba 8 ngut ki briew kiba la shahkem ha ka kynhun SIC haduh mynta ha kaba ïadei bad ka jingjia.
Ka jingtohkit jong ka kynhun SIC ha kaba ïadei bad kane ka jingjia ka dang ïai bteng bad baroh kiba la shah suba ki dang shah tohkit bniah mynta, la bynrap shuh shuh u Mittal.
U Myntri Rangbah ka Jylla, u Conrad K.
Sangma ha ka Sngi Thohdieng u la ïashim bynta ha ka jingïalang jong ki Deputy Commissioner bad Sub-Divisional Officer (Civil) kaba la long ha Shillong, ha ryngkat ka jingdonlang u Myntri Sorkar, u Bah Kyrmen Shylla.
Ka jingthmu jong katei ka jingïalang ka long ban pyntip sha ki ophisar halor ki sienjam bapher-bapher kumno ban ïaid shakhmat bad ki kam jong ka roi ka par lyngba ka ‘Data-driven Governance’.
Haba ai jingkren ha ka jingïalang, u Sangma u la kyntu ïa ki ophisar ka Jylla, distrik bad Sub-Division ban ïatreilang ha ka ban pyntikna ïa ka jingpyntreikam hok ïa ki prokram bad ki skhim.
U la ban jur halor ka jingdonkam ban buh shuwa ïa ki paidbah hakhmat ha man la ka rai ba ki shim, ha kawei ka liang ka ban nang pyntyllun ïa ka jingkiew bad ka roi ka par jong ka Jylla.
“Ka jingïalang ka long kaba kongsan naba ki jingpynsngew ba ngi ïoh pdiang na ki DC bad SDO ki long kiba donkam ïa u paidbah babun balang," la ong u Myntri Rangbah.
U la pynkynmaw biang ïa ka thong jong ka Jylla ban kynjoh ïa ka ïoh ka kot kaba 10 ‘billion dollar’ (US), kaba la pynïasoh sha 10 tylli ki lad jingmyntoi bad ka jingminot jong ka Sorkar.
U la ban jur ba man la kito kiba don ka jingsngewkhia ki dei ban trei lang ban kynjoh ïa ka thong.
U la ïathuh ba ki jingkdew bapher-bapher jong ka jingkiew ha ka roi ka par ki la manbha ha kine ki 6 snem ba la dep.
“Ngi la lah ban leh bha ha ki skhim bapher-bapher ka Sorkar Pdeng bad Sorkar Jylla namar ka jingtrei hok ha ka ban pyntreikam ïa kine ki skhim ka la manbha lyngba ka jingïatreilang, jingpeitngor, jingminot bad jingkitkhlieh," u la ong.
U Myntri Rangbah u la bthah ruh ïa ki DC bad SDO ban leit jngoh bad jurip na ka por sha ka por ïa ki skul, aspatal, PHC, CHC bad kiwei-kiwei, bad ban pyntip sha ka Sorkar lyngba ki kor bapher-bapher ka juk stad teknoliji.
Kane kan ïarap ïa ki nongthaw aiñ ban shim rai hadien ba la ïoh lut ïa ki jingtip baroh.
Shuh shuh u la bynrap, “Ka jingwanrah jingkylla ka dei kawei na ki ajenda ba hakhmat eh jong ngi.
Ngi kwah wanrah jingkylla ha ka liang ka jingshakri ïa ki paidbah," u la ong, da kaba kyntu ïa ki ophisar ban trei kum ka kynhun bad ban buh hakhmat ïa ka thong ban shakri ïa ki paidbah.
Ha kane ka jingïalang, u Commissioner & Secretary, Dr.
Vijay Kumar u la batai bniah halor ki sienjam lyngba ki kor ka juk stad teknoliji na bynta ka synshar-khaddar ba kynthup ïa ka ‘CM-Connect’ bad ‘DC-Connect’.
Ka Myntri ka koit ka khiah, ka Kong Ampareen Lyngdoh kan sa leit sha Uttar Pradesh ban peit nuksa ïa ka rukom pynïaid bad treikam ki jaka pule doktor kiba kyrshan da ka Sorkar ha katei ka Jylla.
Ka Kong Ampareen ka la ïathuh ba shen kan sa leit sha Uttar Pradesh namar ki don 6 tylli ki jaka pule doktor kiba la kyrshan lang da ka Sorkar Pdeng ïa ka Sorkar Jylla ha Uttar Pradesh.
Kumta ka la ong kan sa khmih bniah ïa ka rukom treikam bad yn sa wanrah ïa ka jinglap jingshem khnang ba yn lah ban pynrung lang ïa ka nuksa na kine ki jaka pule doktor ha Uttar Pradesh ban pyntreikam ha kane ka Jylla.
Ka Myntri ka ïathuh ba ka jingtei jingshna ïa ka Tura Medical College ka dang ïaid bad la antad ba la kumno-kumno ha u snem 2026-2027 ka dei ban sdang noh.
Ka la ong ba ka Shillong Medical College kan sdang na na ka jaka kaba la don lypa bad dang donkam shuh shuh ban pynbit pynbiang ïa ki jingdonkam naduh ki jingtei kum ka jaka sah, bad jaka pule namar ki hospital ki la don lypa ban sdang ïa ka jinghikai kita ka Ganesh Das Government Hospital bad Shillong Medical College.
Ka Khasi Students’ Union (KSU) lyngba ka Employment Monitoring Cell ka la kyntu ïa ki bor ba dei khmih ka koit ka khiah ban pynbna paidbah ïa ki ‘mark’ jong baroh ki kyrtong kiba la thep ïa ka kam ‘Staff Nurse’ khnang ba ka jingjied ïa ki kyrtong na bynta ka ‘Interview’ kan long kaba khuid ba suba.
“Ka seng ka kwah ban pynpaw ka jingsngewkhia halor ki jingkynnoh bapher-bapher na ka liang ki kyrtong kiba la thep ïa ka kam ‘Staff Nurse’ katkum ka jingpynbna ha ka 06.
03.
2024 – No.
HSM/NS/18/ 2023/79315 ba la pynmih da ka ophis Director of Health Service, Shillong, Meghalaya," la ong ki nongïalam ka seng ha ka shithi ba la phah sha ka ophis Director/ Addl.
Director, Director of Health Services ka Sorkar Jylla.
Ki nongïalam ki la ong ba katkum katei ka jingpynbna, ka ophis ka la pynmih ïa ki jingkdew ban jied ïa ki kyrtong na bynta ka ‘Interview’ katkum ka jingwan shakhmat jong ki ne ‘merit’, hynrei kumba ka long, ki don bun tylli ki jingkynnoh na ka liang ki kyrtong (ki bym don ha ka thup kyrteng na bynta ka ‘Interview’) ba ka thup kyrteng ka long kaba thok bad kaba lah ban pynkhreh da ka jingtuklar jong ki briew kiba don ha ka bor – kiba don ha ki kyrdan bapher-bapher hapoh ka Sorkar bad ophis kumjuh.
“Ki don bun bah ki jingkynnoh ba ki kyrtong kiba la shah jied na bynta ka ‘Interview’ kim shym la lah ban kot ïa ki jingbuh kyndon na ka liang ka ophis, katba ki kyrtong ki bym shah jied ki don lut ïa baroh ki jingdonkam kiba ka ophis ka pan," la ong ka seng.
Ka seng kumta ka kyntu ba khnang ban don ka jingkhuid bad jingshai ha ka thup kyrteng ki kyrtong kiba shah jied na bynta ka ‘Interview’ bad ban kiar na kino-kino ki jingkam jong ka jingshah liang ba dei bahaïing, dei ban pynmih ïa ki ‘mark’ jong baroh ki kyrtong kiba la thep ïa ka kam khnang ban pynshai ïa baroh ki jingartatien halor ka rukom thung kam kumjuh ban kiar na kino-kino ki jingbym biang haba ïadei bad ka jingjied ïa ki kyrtong.
“Ka seng ka kyntu ba ïa ki ‘mark’ ba la ïoh pdiang da ki kyrtong dei ban pynbna paidbah ha shuwa ban sdang ka ‘Walk-in-Interview’," la ong ki nongïalam ka seng.
Ha kawei ka liang, haba pan jingshai la ka don ne em ka lad ban pynskhem kam hadien-habud ïa ki kyrtong kiba la shah jied na bynta katei ka kam kontrak, ki nongïalam ki la ong, “Lada ka lah ban long kumtei, ka seng ka kyntu ba dei ban pynsangeh shi syndon ïa kiba kum kine ki rukom, hynrei ban wanrah ïa ka jingthung kam ha ka rukom ba dei ban jied ïa ki kyrtong bad ka dei ban long katkum ka ekasmin lem bad kiwei-kiwei ki jingbuh kyndon kum ka jingshemphang ha ka kam.
".
Kum ka jingpynkhreh ban sdang ïa ka jaka pule doktor ha Shillong (Shillong Medical College), ka tnat ka koit ka khiah ka sorkar jylla ka la pynlong ïa ka jingai jingbatai ïa ki doktor kiba la don ka jingtbit kaba kham kyrpang (specialist doctor) khamtam kito ki ban shim ruh ïa ka bynta kum ki nonghikai ynda la sdang ïa ka jaka pule doktor.
Ha kane ka jingïakynduh hapdeng ki ‘riewshemphang bad ki doktor ka Jylla kaba la pynlong ha Courtyard By Marriott Hotel ha ka Sngi Thohdieng na ka bynta ban batai lypa ïa ki jingdonkam kiba bun kiba hap ban pynkhreh lypa ha shwa ban sdang ïa ka medical college.
Ki doktor kiba la kham shemphang kiba wan ban ai jingbatai ïa ki doktor ka Jylla, ki la pynpaw ba donkam ban ïoh pule doktor 300 haduh 400 ngut shisnem.
Hynrei ha Meghalaya, ka jaka pule doktor ka don tang kawei kata ka North Eastern Indira Gandhi Regional Institute of Health and Medical Sciences (NEIGRIHMS) kaba lah ban pynrung tang 50 ngut ban pule doktor.
Uwei na ki nongkren uba ai jingkren halor ka jingpynmih ïa ki doktor ha ki Jylla bapher bapher man la u snem u dei u Dr Achal Gulati uba la batai shaphang ka jingdon ki Medical College ha India baroh kawei bad ka jingdonkam ban pynmih kham bun ki doktor na man la ki Jylla.
U Dr Gulati u la ong ba mynta ha India ki don 706 tylli ki Medical College bad da ki lak ngut ki doktor ki mih man la u snem.
Hynrei u la ong ba ha Meghalaya, ka don tang kawei ka jaka pule doktor, kata ka NEIGRIHMS, kaba lah ban phah pule tang 50 ngut katba ka jingdonkam doktor ha Meghalaya pat ka bun.
Haba kren shaphang ka jingpynkhreh ban sdang ïa ka Shillong Medical College, u la ong, “Ngi donkam ban don la ka jong ka Medical College bad ka jylla ka donkam la kumno-kumno kumba 300 haduh 400 ngut ki samla pule ban leit pule doktor.
"U la ong ruh ba ki samla ki donkam ban leit shabar ka Jylla bad ki dei ruh ban wanphai sha la ka jong ka Jylla ban ai ka jingshakri.
Kumta u la ai jingmut ba ka Medical College kaba thymmai ka donkam ïa ki doktor na ka jylla ban ai jingkyrshan khnang ban poi sha ka thong.
Ïa kane ka Orientation Program la pynlong na ka bynta ki doktor kiba la pyntbit kyrpang jong ka Jylla da ka jingthmu ban pynshai pynsngewthuh lypa ïa ki ha kaba ïadei bad ka kamram bad ka thong jong ka Medical College bad ka Hospital khamtam na ka bynta kito kiba hikai.
Ha kane ka sngi la ïoh ruh ka jingkren bad jingïaphylliew jingmut halor ka bynta jong ki doktor kaba khraw na ka bynta ban kyntiew ïa ka Medical College ha ka jylla.
Ka Sorkar Jylla ka la kut jingmut ban sdang noh ïa ka jingpule doktor lyngba ka Shillong Medical College da kaba sdang na ki jaka sumar kiba la don lypa kum ka Ganesh Das Government Hospital bad Shillong Civil Hospital da kaba pynbit pynbiang shuh shuh ïa ki jingdonkam katba dang pynkhreh ban tei da ka jaka pule bad hospital kaba thymmai.
Uwei u rangbah Khasi u la shah lute haduh T.
8.
5 lak ha ar ngut ki runar ki bym lah ban ithuh bad ki la shah la dat ruh ïa u katba kawei ka nongshong shnong na South West Khasi Hills ka la duh ei T.
49,999 hadien ba ka ïoh ïa kawei ka jingthoh ha ka ‘Mobile Phone’ jong ka.
Katkum ka khubor ba la ïohlum na ki pulit, la ong ba utei u rangbah u la ujor ba ha ka 15 tarik Jymmang, ar ngut ki runar kiba la shong da ka ar shaka ki la shoh la dat ïa u ha Boucher Road, Shillong, bad ki la knieh jubor ruh ïa ka pla ka jong u kaba don T.
8.
5 lak ka pisa.
Na ka liang ki pulit, ki dang pynlong ïa ka jingtohkit ban lap ïa kitei ar ngut ki runar kiba la shoh bad lute na utei u rangbah.
Ha kawei pat ka jingjia, kawei ka nongshong shnong na South West Khasi Hills ka la ujor ba ha ka 6 tarik Jymmang ha ka por kumba 12:39 mynsngi, ka la ïoh ïa kawei ka ‘message’ ha ka ‘Mobile Phone’ jong ka ha kaba la phah lang ïa ka ‘Link’ bad u ‘OTP (One-Time Password) ha kaba ïadei bad kata ka ‘SBI Reward Point’.
Hadien ba katei ka nongshong shnong ka la bud katkum ka jingbthah kaba don ha kata ka ‘message’, ka la shem ba ka la duh ei `49,999 na ka jaka kynshew pisa jong ka ha Bank (Bank Account).
Shuh shuh ha kawei pat ka jingjia, ki pulit ki la ong ba ka Kong Phaidalin Kharlyngïong ka la ujor ba ha ka 5 tarik Jymmang ha ka por kumba 2 baje mynstep, uwei u briew ba la tip kyrteng kum u E Ïawphniaw, u la leit prong ha ka dukan jong ka kaba don ha Mawthawpdah, South West Khasi Hills, bad u la ïoh tuh ruh na kane ka dukan.
Ym tang katta, ka Kong Phaidalin ka la kynnoh ruh ba une u juh u briew u la tuh kumba T.
3,000 eiei sa na kawei pat ka dukan kaba dei jong ka Kong Magdalina Shangpliang.
Sa ha kawei pat ka jingjia ha ka 15 tarik Jymmang, ki pulit ka Jengjal, West Garo Hills, ki la ïoh bat ïa kawei ka trok (AS-25EC-4876) kaba la ñiah da u Giyasuddin Ali, bad kane ka trok ka la kit ïa ki jaiñ kup thiah kiba shongdor kumba `7 lak eiei bad ka jingthmu ka long ban pynpoi ha uwei u briew ïa uba la tip kyrteng kum u Anand Kr Saha na Malikona, Baghmara (South Garo Hills).
Ïa kitei ki jaiñ kup thiah, ki pulit ki la ong, ba la dei ban aiti sha u Saha ha kawei ka jaka kaba hap hapoh ka thanat Jengjal.
Hynrei, ha ka por ba ki pulit ki dang khynra ïa katei ka trok, ki la lap ba ki ‘e-way bill’ kim long satia kiba lah ban shaniah.
Namarkata, ki pulit ki la kem ïa utei u nongñiah ïa ka trok tangba u la pyrshang ban phet.
Hynrei ki pulit ki la beh thong ïa u bad ki la ïoh ban kem bad u la mynsaw ruh malu-mala.
Shuh shuh ki pulit ki la ïathuh ba uwei u briew ba la tip kyrteng kum u Jonathan A Sangma u la ujor ba ha ka 15 tarik Jymmang ha ka por kumba 9 baje mynmiet, uwei u briew uba la pynithuh ïalade kum u Aloysious, uba la kam ba u dei u Nokma jong ka shnong Gonglanggre, West Garo Hills, u la shoh la dat ïa u (Jonathan), uwei u nongñiah trok bad uwei u nongïarap ha ka Weighbridge jong ka tnat Transport kaba don ha Gonglanggre.
Sa ha kawei pat ka jingjia, u Rangbah Shnong ka Shyrmang, West Jaiñtia Hills, u la ujor ba ha ka 15 tarik Jymmang ha ka por kumba 6 baje janmiet, ki ‘volunteer’ jong ka shnong ki la ïoh bat ïa uwei u briew ba la tip kyrteng kum u Kmaibok Kynjing na ka khlaw (Wild Life Sanctuary) kaba don ha shnong, bad ki la ïoh kurup ruh ïa ki tiar siat na u.
Ka Khun Hynñiewtrep National Awakening Movement (KHNAM) ha ka Sngi Thohdieng ka la leit ban ïakynduh ïa ka Deputy Director ka Labour Commissioner jong ka Sorkar Jylla, ka Kong BM Nongrum ha ryngkat ka jingaiti ruh da ka jingthoh ha kaba ïadei bad ka bai bylla sngi jong ki nongtrei ‘Contractual’ ha ki tnat bapher-bapher kiba kynthup naduh ki Unskilled, Semi-skilled bad ki Highly skilled ha kaba ka dor bai bylla ka long kaba duna shaba palat.
Haba kren sha ki lad pathai khubor hadien ka jingwan ïakynduh ïa ka Deputy Commissioner, u Working President ka KHNAM, u Bah Thomas Passah u la ong ba ka dor bai bylla ba la buh da ka sorkar jylla ka long kaba duna shaba palat bad kam ïahap shuh bad ka rukom im ha ka jingkiewdor ki mar bam mar dih bad ki mar ki mat ha kane ka juk kaba mynta kaba la ktah shikatdei eh ïa ki longïing-longsem kiba duna ha ka ïoh ka kot.
“Na ka liang ka jong ngi, ngi la shim khia ïa kane namar ba kane ka la ktah lut ïa u babun balang, kiba bun hi ki paidbah kiba bylla ki dei ki nongtrei bylla sngi.
Ki don ruh ki nongtrei ‘Casual’ kiba trei ha ki tnad sorkar bapher-bapher bad lada kim ïoh ïa kata ka jingsiew kaba biang lehse, kan long ka jingban khia ïa ka longïing-longsem jong kiba bun", la ong u Bah Thomas.
U Bah Thomas u la ong ba ka jingsiew ka sorkar jylla ïa ka dor bai bylla sngi kumba long mynta sha ki Unskilled ka long T.
300 shisngi kaba la kyntiew pat sha ka T.
340, na ka bynta ki Semi-skilled pat ka long T.
380 shisngi bad bud pat sa ki Highly-skilled kaba long T.
420 shisngi.
Shuh shuh ka seng ka la ai jingmut ruh ïa ka Deputy Director halor ka dor kaba ïahap bad ka imlang ka sahlang ka ban pynmyntoi ïa ki paidbah babun balang da kaba kyntiew noh ïa ka bainong sngi lane ka ‘Minimum Wages’ jong ki nongbylla.
U la ong ha katei ka jingai jingmut sha ka tnat Labour, na ka liang ka seng ka la ai jingmut ba dei ban kyntiew ïa ka jingsiew sha ki nongtrei Unskilled na ka T.
300 sha ka T.
400 tam shisngi bad na ka bynta ki Highly-skilled ka dei ban tam ïa ka T.
700 shisngi khnang ba kan wanrah ka jingmyntoi na ka bynta ki nongtrei ‘Contractual’ kiba trei ha ki tnat bapher-bapher jong ka sorkar jylla.
U Bah Thomas u la ong ruh ba wat ki tnad treikam sorkar bapher-bapher ruh kim bud satia ïa ka jingpynbna kaba ju mih shisien hynriew bnai napoh ka ophis jong ka Labour Commissioner bad u la ong ba na ka liang ka seng lada ka lap ïa kum kine ki jingleh, ka seng kan sa ai noh da ka jingujor lyngba ka jingthoh shapoh ka ophis jong ka Labour khnang ba kin lah ba leh ïa kaba donkam.
U Bah Thomas u la ong ba ka sorkar ka dei ban shimkhia ïa kane ka jingdawa namar ki nongtrei bylla sngi ki dei u budlum ka ïoh ka kot jong ka jylla.
Na ka liang ka Deputy Director ka la ong ba kan sa shim ïa ki jingai jingmut jong ka seng bad na ka liang ka tnad kan sa pynmih ïa ka dor kaba thymmai.
U Acting President ka Synjuk Rangbah Kur ka Bri U Hynñiewtrep, Bah R.
L Kharpran u la pynpaw ba um sngewïahap ba ïa ki khun yn ai lang ïa ka jait kpa bad jait kmie namar ha ka dustur Khasi la ai beit tang da ka jait kmie.
Halor ka jingmih ki kynhun ban shim jait noh sha u kpa, u Bah Kharpran u la ong ba lada mih ar kynhun kawei ka kynhun kan shim jait sha u kpa bad kawei ka kynhun kan shim jait sha ka kmie kan sa kulmar ïa ka rukom kheiñ kur kheiñ kha hadien habud.
Kumta kumba la hikai da ki mynbarim kaba beit ka long ban shim jait beit sha ka kmie kaba pun kaba kha.
Namar kata, u la kyntu ïa ka Khasi Hills Autonomous District Council (KHADC) kaba bat ïa ka riti-dustur, ka dei ban shna ïa ki aiñ kiba don bniat ban suk ka pateng ban wan.
U la ïathuh ba ha ka jingïakynduh ka synjuk bad ka KHADC la ïakren halor ka shithi ba phah u Deputy Commissioner ka Ri Bhoi District uba la pan ka thup ki jait bad ki kur na ka KHADC shwa ban ai Schedule Tribe.
“Ha kane ka jingïakynduh ngi la ïakren ruh ban pynjanai ïa ka jingshim jait na ka kmie bad ngin sa dang ïakynduh biang khnang ba ngi lah ban pan jingmut na ki paidbah" u la ong.
U Bah Kharpran u la ong lada ki kñi ki dang donbor, ka ïing ka sem, ka jingkheiñ kur kheiñ kha ka dang khlaiñ namar ha ka jingïateh ktien u kñi u dei uba pynïaid, hynrei don u kñi u bym donbor shuh ka dei beit ka jingleh jong u shimet.
Nalor nangta, u la ong biang ba ka jingmih ki Khasi kiba ai jait sha u kpa kane baroh ka dei ka jingsngewmeng ka jong ki ban pynkylla ïa ka dustur kaba la buh da u mynbarim.
U la pynkynmaw ba ïa kane ka synjuk la seng ha ka por ba long CEM u Bah HS Shylla (bam kwai ha dwar u blei) kaba la kynjoh mynta la san snem namar la seng ban tehsong ïa ki kur khnang ban ïada na ka jingai jait sha u kpa.
Ka khubor na ki pulit ba la ïohlum ha ka Sngi Thohdieng ka ïathuh ba uwei u nongshong shnong ba sah ha Shillong u la ujor ba ha ka 29 tarik Ïaïong, 2024, u la don uwei u briew uba la pynithuh ïalade ba u dei u Jayanta Bora na ka HDFC, Khanapara, Guwahati, bad ryngkat bad u, la wan lang sa san ngut kiwei pat.
Ki pulit ki la ong ba utei u nongshong shnong u la ujor ba kitei ki hynriew ngut ki la knieh jubor ïa ka kali jong u kaba dei ka Grand i10 kaba don ïa u nombor ML-05S-3862.
Ha kajuh ka por, la ong ba kitei ki hynriew ngut ki la pyntip ha utei u nongshong shnong ba u dei ban siew T.
40,000 khnang ba un ïoh biang ïa katei ka kali.
Kham hadien, ki pulit ki la ong ba utei u nongshong shnong u la ïoh jingtip na ka HDFC Bank, Rukmini Gaon Branch, Guwahati, ba ym don satia uno-uno uba kyrteng u Jayanta Bora uba trei ha kane ha ka tnat treikam jong ka Bank.
Ka kyrtong ka National People’s Party (NPP) na ka bynta ka ilekshon Lok Sabha na Shillong parliamentary konstitwensi ka Kong Ampareen Lyngdoh ka la ong lada jop ne rem ka Sorkar kan ïoh jingmyntoi na kane ka jinglong kyrtong jong ka namar ka la poi lut sha ki kyndong-kynshrot jong baroh 36 tylli ki konstitwensi MLA bad ka la tip kiei ki jingduna kiba ka Sorkar ka dei ban leh.
Ka Kong Ampareen ka la ong ruh ba kam treh ban mynjur bad kito kiba ong ba ka Jylla kam pat kiew shaphrang, namar ka jingshisha ka long ba ka Jylla ka la nang kiew.
Ka la ai nuksa ïa kiba bun ki jaka kiba la ïoh surok bad ka Sorkar ka la trei naduh ki snem kiba mynshwa haduh mynta bad la sakhi ïa ki kam pynroi bad ka jingnang kiew ka Jylla.
Ka Kong Ampareen kaba dei ruh ka Myntri ka Sorkar Jylla ka la ong ba kita kiba ong ba ka Sorkar kam leh eiei lehse ka dei kaba ki shu kren kai namar ka jingshisha ka long ba ka Jylla ka nang kiew bad ki paidbah ki la nang ïoh lad ban myntoi na ki lad jingsumar, jingpule, nalor kiwei kiwei ki jingmyntoi.
Ka Kong Ampareen ka la ong ba ka la ïohi ïa ki jaka ha kylleng naduh ba ka dang khynnah ha ka por u kpa jong ka kum u nongmihkhmat paidbah ha ki snem 1980, nangta ka la leit bad u Bah PR Kyndiah ha ka por ilekshon ha u snem 2004 nalor ka jingleit jong ka sha kylleng ki jaka ha ka por ba pynkhreh ilekshon u Bah Vincent H Pala ha u snem 2009 bad kum ka nongmihkhmat bad ka kyrtong ha kane ka ilekshon MP ka la poi sha bun ki jaka bad ïohi dalade.
Kumta kane ka Myntri ka la ong ba kaba sah mynta ka long sa ban ïakhun pyrshah ïa ki bor kiba pynsngewthuh bakla ïa ki paidbah la kumba ka Sorkar kam ju leh eiei.
Ka Kong Ampareen kam treh ban kren halor ka jingïakhun ilekshon jong ka bad ka la ong ba ki jinglum jingtip kiba leh da ki seng saiñ pyrthei ym lah ban shu ïathuh lut shabar.
Ka lympung ïalehkai Inter School kaba tip kum ka “Chess and Scrabble Tournament" na ka bynta ki khynnah ba don ha sor ka la sdang ha ka 18 tarik Jymmang bad kan kut ha ka 25 tarik Jymmang ha Government Girls Higher Secondary School, Jowai.
Ïa kane ka lympung ïalehkai la pynïaid da ka ophis u Deputy Commissioner ka West Jaiñtia Hills kumjuh ka ophis u District Planning Officer, Jowai ryngkat ka jingïatreilang bad ka Jaiñtia Hills Chess Association bad Meghalaya Chess Association.
Haduh kumba 140 ngut ki khynnah shynrang bad kynthei ki la wan shim bynta ha ki ar tylli ki jingïakob ïalehkai Chess bad Scrabble.
Hashwa ba ki khynnah kin ïa-shim bynta ha ki jingïakob, ka la don ka jingïalang ba la pynïaid da u Bah Iaidbha Phawa, Assistant Research Officer, District Planning Officer ha ka jingdonlang u kongsan Bah FB Basan, MCS, Additional Deputy Commissioner & District Planning Officer, Jowai, ki nonghikai nalor kiwei kiwei.
La ïoh ka jingkren lamphang na u Bah S Phanbuh, MCS, Assistant Commissioner, Jowai bad ka jing-kren lyngkot na u Bah P Lhuid, President ka Jaiñtia Hills District Chess Association bad haba kut ka jingïalang la ïoh ki kyntien khublei na u Kynphammi Ryngkhlem, Research Assistant, Office jong ka District Planning Officer, Jowai.
U Bah FB Basan, MCS ha ka jingkren u la ong, ka Chess ka dei ka jingïalehkai kaba lah ban pynwan dur ïa ka jingim jong u/ka briew.
Ka dei ruh ka jingïalehkai kaba donkam ïa u briew ban don ka jabieng kaba proh bad kaba ïaishah.
U la kyntu ïa ki khynnah skul ba kin long kiba ïai bteng ïa kane ka jingïalehkai kumjuh ban minot ha ki jingpule.
Ka Indian Kayaking Canoeing Association (IKCA) ka la pynlong ïa ka ‘trial’ ne ka jingjied ïa ki nongkieng lieng kynda ha Meghalaya ïa kaba la pynlong ha ka 18 bad 19 tarik mynta u bnai.
Kane ka jingjied ka long kaba donkam na ka bynta ban ïoh ïa ka kynhun ka India ban ïakhun na ka bynta ka 2024 ICF Canoe Slalom World Cup and Kayak Cross events, bad ruh ban pyrshang ban ïoh rung sha ka Paris 2024 Olympic Games.
Palat 25 ngut ki nongïalehkai na kylleng ka ri India, kynthup ruh ïa ka kynhun ba khlaiñ na Madhya Pradesh, Karnataka bad Meghalaya ki la ïashim bynta shitrhem.
Kane ka jingïakob ka la pynpaw ruh ïa ka jingkiew jong ka Meghalaya ha kane ka jingïalehkai jong ka jingïakob kieng lieng kynda, bad ruh kaba lah ban pynlong ïa ki jingïakob baheh.
Haba phai sha ka jingïakob, kata ha ka K1 Women’s Category, ka Elizabeth Vincent na Meghalaya ka la wan ba-lai bad ha ka Kayak Cross pat ka Elizabeth Vincent ka la wan ha ka kyrdan ba nyngkong.
Ha ka K1 Men’s Category, u Batskhem Nongbak u la pyndep ha ka kyrdan kaba 6, u Pynshngaiñ Kurbah ha ka kyrdan kaba 8, u Manbhalang Kharkrang ha ka kyrdan kaba 9.
Ha ka C1 Men’s Category pat u Indra Sharma na Meghalaya u la pyndep ha ka kyrdan kaba 6.
Kine ki nongïalehkai mynta kin mihkhmat pat ïa ka India ha ki lym pung ka pyrthei, da ka jingthmu ban ïoh rung pat sha ka Canoe Slalom events ha ka Paris 2024 Olympics.
Ka jingpynlong ïa ka trials jong ka 2024 ICF Canoe Slalom World Championships ka long shisha ka jingjop ba khraw ïa ka Meghalaya, ha kaba ka la lah ban pynpaw ïa ka jinglah ban pynlong ïa ki lympung kiba heh bad ka jingdon ka mynsiem ban kyntiew ïa kane ka jingïalehkai.
Ka Meghalaya Football Association (MFA) ka la dep ban pynlong ïa ka screening ne ka jingbishar ïa ka rta ïalehkai ki khynnah ha ki Zones ka ban pynlong ïa ki jingïalehkai ka ‘group stage’ jong ka lympung Meghalaya State Youth League.
Kane ka lympung, kaba dei ruh ka jingangnud kaba la slem bha jong ka Association, yn phiah ha ki ar tylli ki bynta, kata ha ka U-14 Boys bad U-16 Boys.
Ki jingïalehkai ha ki Zone kin long ha West Garo Hills, West Jaiñtia Hills, West Khasi Hills bad ha East Khasi Hills ka ban pynlong ha ka rukom ‘home and away’ ha kaba ki kynhun kin hap ban ïakhun ar sien, kawei ha la ïing bad kawei shabar bad hadien kane, yn pynbud da ka quarter-final, semi-final bad ka final ban wanrah ïa kane ka lympung sha ka jingpynkut kaba biang bad paka tam.
Kane ka lympung ban pynlong da ka MFA ha baroh kawei ka jylla kan nym long satia hapdeng ki club hynrei kan long hapdeng ki district association kiba ïateh bad ka MFA, ha kaba ha kane ka lympung kaba nyngkong kin don haduh 20 tylli ki kynhun ki ban ïashim bynta ban knieh ïa ka nam lahduh.
Ka jingthmu ba kyrpang jong ka jingpynlong ïa kane ka lympung ka long ban pyndonkam kum ka rynsan na ka bynta ban jied ïa ki khynnah ïalehkai kiba tbit ki ban mihkhmat pat ïa ka Meghalaya ha ki kyrdan National.
Kane ka lympung kan plie ruh ïa ka lad ka lynti na ka bynta ki khynnah ïalehkai ban jam pat sha u mawjam ban ïoh rung sha ka senior team bad ruh sha ki club bapher bapher bad ban pynlong pat ïa ka Meghalaya ban khlaiñ biang sa shisien ha ka kam ïalehkai phutbol hapoh ka ri.
Ïa kane ka jingbishar ïa ka rta jong ki khynnah la pynlong da ka MFA ha rilum Garo ha ka 14 tarik mynta u bnai bad kumjuh ha ki lai tylli ki Zones ha ka sngi Saitjaiñ.
Ha kaba ïadei bad kane ka lympung, na ka liang jong ka Association ka don ka jingkyrmen ba kan sa lah ban buh ïa ka tarik ha u bnai Jylliew bad ha kaba ïa ki jingïalehkai yn pynlong beit ha ki sngi Saitjaiñ khnang ba kan nym ktah pat ïa ka pule puthi bad ka skul jong ki khynnah ïalehkai.
Ka Upper Shillong Sports Social & Cultural Association (USSS&CA) ka la sdang ïa ka lympung ïalehkai phutbol ki khynnah hapoh 15 snem ka rta ba la tip kum ka 14th AS Khongphai Memorial Football Tournament 2024 ha ka Sngi Saitjaiñ ha madan Nongumlong.
Ïa kane ka lympung la plie da u President jong kane ka Synjuk, u Bah E Kharkongor kum u kongsan ha ryngkat ka jingïadon lang u Secretary ka shnong Nongumlong u Bah Shephard Kharsahnoh kum symbud kongsan kumjuh u General Secretary katei ka Synjuk u Bah Richard Nongneng bad kiwei bad la pynïaid ïa kane ka jingïalang plie da u Vice President u Bah BN Shanpru.
Haba ai jingkren ha kane ka sngi, u Bah Shephard u la pynpaw ka jingsngewkmen ba ka Upper Shillong Sports Social & Cultural Association ka la wan ban pynlong biang ïa kane ka lympung hapoh ka shnong Nongumlong bad kum ka shnong ka pdiang sngewbha ïa kane ka lympung ïalehkai.
U la pynpaw ba ha kane ka jingïaid lynti katei ka Synjuk ban pynlong ïa katei ka lympung ïalehkai AS Khongphai, ki la mih bun ki nongïalehkai kiba paw na ka thaiñ Upper Shillong bad u la khmih lynti ba kan nangjam shaphrang na ka bynta ban sei shuh shuh ïa ki nongïalehkai ha ki snem ki ban wan.
Ha kawei pat ka liang u Bah E Kharkongor u la pynpaw ba ha ki snem kiba la leit ka jingmih ki Synjuk ïalehkai bad ki klob ki la long kum ki tit na Upper Shillong, hynrei dei tang ka Upper Shillong Sports Social & Cultural Association kaba la lah ban pyntyllun ïa ki kam ki jam na ka bynta ban saiñ dur ïa ka lawei ki khynnah bad mynta ka la kynjoh 20 snem lyngba ka jingtrei shitom da baroh ki nongkitkam.
Haba phai sha ki jingïalehkai sdang ha kane ka sngi plie, ka Nongumlong Sports Club ka la pynliem noh ïa ka Pyrda Football Club da 2-0 kol, kumjuh ka Nongpiur Sports Club ka la jop da 2-0 kol ïa ka Doccan Football Club bad ka Umlyngka Sports Club ka la pynliem noh ïa ka RIH Football Club na Lumpdeng da 1-0 kol.
Sa shisien pat, ka sorkar Meghalaya ka la pynbna ba kan pyntreikam ïa ki projek bapher-bapher da ka jingthmu ban pynkylla dur ïa ka nongbah, pynbhabriew kumjuh ban pynduna ïa ka jingkhapngiah.
Kane ka long hadien ba u Myntri Rangbah, u Conrad K Sangma, ha ka Sngi Saitjaiñ u la pyntip ba ka sorkar ka la ithuh kumba 25 akar ka jaka ban pyntreikam ïa kita ki projek.
U Conrad, uba la jurip ïa ka ophis ka PWD, Phan Nonglait Park, Brightwell Bungalow ha Barik Point, Anjali Point bad Polo, u la ong ba ka sorkar ka dang pyrkhat bad thaw ïa ki lynti ïaid kjat bathymmai, ka ‘Green Park’, bad ki jaka pynbyrngia ban kyntiew ïa ka jingitynnad ka Shillong, ha kajuh ka por, ban pynbiang shuh ïa ki jaka paidbah sha ki nongshong shnong.
U la ong ruh ba ha Barik Point, yn sa pynïeng ïa ka jingtei ka ban kynthup ïa ka jingpynïeng ïa ka lama ka ri ka ban ïohi kyndiang na ki bynta bapher-bapher jong ka nongbah – ka ban long ka dak jong ka jingïatylli bad ka jingsarong.
Nalorkata, u Myntri Rangbah u la ong ba ïa ka jaka kaba don, yn sa pyndonkam ha ka ban shna ïa ki jaka paidbah kum ki jaka bam, jaka pynïeng kali lem bad kiwei-kiwei ki ban pynbiang ïa ki nongwan jngoh kai bad kiba na ka Jylla kumjuh.
Ka projek kan sdang da ka jingpynkynriah ïa ki ophis kiba la don lypa na Barik Point ha u Naitung, bud sa ki jingtei thymmai ka ban sdang ha u Nailur.
Haba kren shaphang ka jingkhapngiah kali ha Shillong, u Myntri Rangbah u la ong ba ka sienjam ka kynthup ha ka ban shna shuh ïa ki jaka pynïeng kali ha ki jaka ba la pynithuh ba kynthup ïa ka jaka pynïeng kali kaba un mala ne ka ‘Multi-Level Car Parking’.
U la ong ba kane ka sienjam ka thmu ban pynduna ïa ka jingdon jong ki kali kiba pynïeng ha surok, ha kawei ka liang ban pynsuk ïa ka ïaid ka ïeng jong ki kali.
Yn sa shna ruh ïa ka surok thymmai lyngba ka NEFA Secretariat sha Military Hospital ban pynduna ïa ka jingdheng kali ha Anjali Point.
Kam dei tang kane ka sorkar kaba la pynbna ban pynbhabriew ïa ka sor Shillong bad kiwei, hynrei ngi ïohi ba kat ba nang ïakren halor kata ka jingpynbhabriew bad kiwei-kiwei, ngi shem ba kane ka sor ka la nang pait pdang bad bthuh.
Ha u Kyllalyngkot mynta u snem, ka Ministry of Housing & Urban Affairs jong ka Sorkar Pdeng ka la sam ïa ki khusnam Swachh Survekshan jong u snem 2023 ha nongbah New Delhi, bad la pynbna ba ka sor Shillong ka la ïoh ïa ka kyrdan kaba 436 napdeng ki 446 tylli ki sor ha ka jingkhuid jingsuba.
Ki sor kiba khuid tam ki kynthup ïa ka ka Indore kaba don ha ka jylla Madhya Pradesh bad ka Surat kaba don ha Gujarat bad ka sor kaba wan ba lai ka dei ka Navi Mumbai ha Maharashtra.
Ka sor kaba wan sha trai duh ka dei ka Haora kaba don ha West Bengal.
Katkum ka kaiphod jong kane ka Swachh Survekshan 2023 na ka bynta ka Shillong, ka jinglum ïa ki jaboh jabaiñ na ki ïing ki sem ka long 26 na ka 100, ka jingpynïakhlad ïa ki ñiut hapdeng kiba pyut bad bym pyut ka long tang 2 na ka 100, ka jingkhuid ki jaka ba sah briew ka long 54 na ka 100, ka jingkhuid ki jaka ïew ka long 53 na ka 100, ka jingkhuid ki um ki wah ka long 100 na ka 100 bad ka jingkhuid ki jaka leit bar kiba long paidbah ka long 33 na ka 100.
Kaba pynlyngngoh na ka kaiphod halor ka Shillong ka long ka jingkam ba ki um ki wah ki long kiba khuid 100 na ka 100 watla baroh ki sakhi ïa ka jingjaboh jong ka Wah Umkhrah bad ka Wah Umshyrpi kiba tuid na kane ka nongbah.
Haba kheiñ kyllum, napdeng ki 27 tylli ki jylla, ka Meghalaya ka la wan ha ka kyrdan kaba 21.
Shuh shuh ka sor Tura ka la wan nyngkong napdeng ki 8 tylli ki jaka sor ha Meghalaya.
Lait noh ïa ka Shillong, kine ki phra tylli ki jaka sor ki long ka Tura, Baghmara, Nongstoiñ, Resubelpara, Mairang, Nongpoh, Williamnagar bad Jowai.
Lehse kane ka jingpynbna ban pynbhabriew ka dei sa kawei pat ka lad ban pynsyrwa kai ïa ka pisa paidbah kumba ka la long ha kito ki snem ba la pyntip ba la pynbhabriew ïa ka Khyndailad.
Bhabriew ne khlem bhabriew, hynrei ngi ïohi ba ka sor Shillong ka la nang kylla kum ka jaka theh rieh tngen jong ki briew kiba nabar bad kiba shong ba sah ha ki jaka kiba ym don satia ba poi pyrkhat tangba ki la lah pat ban pynkylla ïa kito ki jaka kum ki ‘Slum’ ki bashyrkhei haduh ba la itriem sa ban peit.
Ngim artatien ba ha kata ka jingkwah pynbhabriew jong ka sorkar, kin sa nang mih shuh kine ki ‘Slum’ ha ki snem ki ban wan ki ban buh jingma ïa ka jinglong shngaiñ, bad ka jingkhuid jingsuba.
Ha ki snem ba la dep, palat 100 tylli ki seng treimon sngewbha ne ki 100 NGO, kynthup ïa ka Centre for Policy Research (CPR), Rajiv Gandhi Foundation, Rajiv Gandhi Charitable Trust ïa kaba la khlieh da ka President barim ka seng Congress ka Sonia Gandhi bad Rahul Gandhi bad Oxfam India, ki la duh noh ïa ka License na ka bynta ka Contribution Regulation Act (FCRA) namar ka jingshah kynnoh ba la pyndonkam bakla ïa ka pisa ba la phah na bar ri.
Ka sorkar India dang shen ka la buh seng treimon sngewbha na US, ka Campaign for Tobacco-Free Kids (CFTK), hapoh jong ka kyndon treikam ka Prior Reference Category (PRC) – kaba pyni ba kino kino ki jingnoh synñiang na bar ri ha India donkam ban da leh shwa ïa ka jingtih bniah bad jingpynshisha bad dei ban ïoh ïa ka jingmynjur na ki bor pynïaid hashwa ban pyndonkam ïa ka.
Ka tnad ki kam pohïing ka sorkar pdeng ka la pynpaw ba ki seng treimon sngewbha kiba na kane ka ri ki don ka jingshah ktah na ka bynta ki karkhana kiba shna ïa ki duma, bad kane ka dei kawei na ki daw ban shah pyrkhing noh ka jingbei tyngka na ka bynta ka CFTK.
Ka kynhun ka US kadei kawei na ki kynhun ba dang shah pynrung shen hapoh ka thup kyrteng ki NGO kiba ngat ha ka jingpynkheiñ ïa ka aiñ jong ka FCRAÏa ka CFTK la bei tyngka da uwei na ki riew pawkhmat ka ri America bad uba long ruh u Mayor barim ka New York City, u Michael Bloomberg.
Kane ka shnat ka ai ka jingkyrshan ha ka liang ki aiñ, ka jingpynsaphriang khubor bad ka jingwad bniah sha ki sorkar bad ki kynhun treimon sngewbha ha kylleng ka pyrthei bad ïarap ïa ki ban kyntiew, ban wanrah ïa ki lad treikam bad ban tehlakam ïa ka jingpyndonkam ïa ki duma.
Dang shen la mih ki jingthoh ba kawei na ki seng treimon sngewbha ne ka NGO kaba la ïatreilang bad ka CFTK, ka Voluntary Health Association of India (VHAI), la lap ba ka la pyndonkam bakla ïa ka FCRA & bad ïa ka License ba kin treikam la shah knieh noh ha u bnai Lber mynta u snem da ka tnad ki kam pohïing ka sorkar pdeng.
Lada kino kino ki seng treimon sngewbha ki noh synñiang pisa donkam shwa ban ïaid lyngba ki kyndon ban ïoh ïa ka jingmynjur ne ‘Prior Permission Category’, la khang ban bei tyngka ïa kino kino ki seng treimon sngewbha khlem da ïoh ïa ka jingmynjur na ka sorkar.
Ha u bnai rymphang mynta u snem, ka VHAI ka la pynlong ïa ka rynsan ïamir jingmut ne ka National Conference on Tobacco or Health ha kaba bun ki phang la ïakren naduh kaba ïadei bad ka ïoh ka kot ha kaba pynmih ïa ki duma bad kumno yn tehlakam ïa ki ha India, kumno ban wanrah ki bor synshar ban tehlalam ïa u duma, ka mariang sawdong sawkun, bad ka jingpynmih ïa ki buit treikam Digital na ka bynta ban teh lakam ïa u duma.
Ha ka snem 2017, sa kawei pat ka seng treimon sngewbha ba paw bha jong ka ri US kaba dei na ka kynhun khristan, ka Compassion International (CI), ka la hap ha ka thup jong ka ‘Prior Permission Category’.
Ha katei kajuh ka snem kawei na ki seng treimon sngewbha ba la seng da u Michael Bloomberg, uba long uwei na ki riew pawkhmat, ka la shah buddien ha ka tnad ki kam pohïing ka sorkar pdeng namar ki don ki jing shah kynnoh ba kane ka seng ka la pynlong ïa ki jingïalap paidbah pyrshah ïa u duma da kaba ïatreilang bad suh buit bad ban ïaleh pyrshah ïa kane ka bynta.
Ïa ka License jong ka FCRA la ai da ka tnad ki kam pohïing sha ki NGO bad ki shnat kiba trei na ka bynta ban pyrkhat ïa ki kam bad ki kyndon na ka bynta san snem bad ïa ka aplikashon jong ki yn sa buddien bad bishar biang man la u snem lyngba ka jingïoh pdiang jingbei tyngkat na bar ri na ka bynta ki kam kiba thmu ban leh.
Kino kino ki jingpyndonkam bakla bad ka jingpynïaid bakla shawei-shawei ïa kane ka pisa da kine ki NGO la kheiñ ïa ki ba ki long kiba pynkheiñ pyrshah ïa ka FCRA Act, ong ki heh ophisar.
Ka Thiar Lyngwiar Dpei Society Shillong (TLDSS) ha ryngkat ka jingïatreilang bad ka Khasi Department jong ka St.
Anthony’s College ha ka Sngi Saitjaiñ ka la pynkup burom ïa ka Kong Silbi Passah kaba la ïoh ïa ka khusnam Padmashri, 2024 bad ha katei ka sngi la ïoh ruh ban pyllait ïa ka kot jong u Dr.
Fr.
Ïoannis War-Pakma kaba la ai kyrteng “The Paradigms of Conflict in the Works of H.
W.
Sten".
Haba ai jingkren ha kane ka sngi, ka Kong Passah ka la pynpaw ïa ka jingsngewkmen kaba khraw ba ki nongpynïaid ïa katei ka prokram ki la ibit ïa ka ban ai ïa ka burom ha kane ka sngi.
Ka la ong ruh ba kane ka sngi ka la pynkynmaw ïa ki por kiba la leit noh kiba ka ju leit sha ka Kong Streamlet Dkhar haba ka ïakynduh ïa kino-kino ki jingeh ban ïoh jingshai kaba bha ha kiba bun ki liang bad ka Kong Streamlet da ka mynsiem kaba bha kam ju kyntait satia hynrei ka la ai jingmut ïa ka Kong Silbi ha ki kam kiba bun.
Na ka liang ka Kong Streamlet Dkhar haba kren ha kane ka sngi, ka la ong ba ka long ka jingkmen bad ka jingsngewsarong na bynta kine ki 2 ngut ki nongwanrah nam, kata u Dr.
Fr.
Ïoannis War Pakma bad ka Kong Silbi Passah kiba la wanrah ka nam bad ka burom ïa ka jaidbynriew baroh kawei.
Ka Kong Streamlet ka la ai ruh ka jingïaroh ïa ka Kong Silbi Passah kaba da ka jingtrei shitom jong ka, ka la lah ban wanrah ïa ka nam bad ka burom ïa ka Jylla bad ha kaba ïadei bad u Fr Ïoannis War Pakma, ka Kong Streamlet ka la ong ka jingwad bniah jong u halor ki jingthoh jong u H.
W.
Sten ka la wanrah ka jingmyntoi kaba khraw ïa shibun ki samla pule.
“Kane ka dei ka jingkmen bad ka jingsngew burom ïa baroh 2 ngut, kata ïa ka Kong Silbi Passah kaba la ïoh ïa ka khusnam ‘Padmashri’ na ka President jong ka Ri India bad kumjuh ïa u Fr.
Ïoannis War Pakma uba la thoh bad pynmih ïa ka kot da ka jingwad bniah ïa ki jingthoh jong u Professor H.
W.
Sten," la ong ka Kong Streamlet.
Ka koit ka khiah ka dei kawei na ka spah bah ha ka longbriew manbriew bad kawei na ki jinglong kaba donkam bha na ka bynta ban ïaineh ka koit ka khiah ka dei ka jinglehkhuid.
Ka imlang sahlang Khasi, mynnor ka dei kaba la bna nam ha ka liang ka jinglehkhuid ka ba long salonsar ha manla ki longïing longsem, ki shnong ki thaw.
Haduh mynta mynne haba shim kyllum ka lehkhuid lehsuba ka dang ïaineh hi ha ki katto katne ki longïing longsem Khasi, hynrei ki don ruh byllai ki briew ki ba la sdang ban pynbudnam ïa la ka imlang sahlang da kaba lehsih bad khlem suitñiew ïa ka jakhlia jakhlaid ha kylleng sawdong jong ki shnong ki thaw ha ka imlang sahlang.
Haba la pyrto ïa ka rukom lehkhuid jong ki paradoh parasnam ka long ba dang don katto katne ki snap ba la hiar pateng na ki longshwa manshwa.
ïa kata lah ban sakhi na ki shnong ba dang synshar da ki dorbar shnong ba la khlieh da ki rangbah shnong Khasi ryngkat ki longsan mansan shnong kiba ïa bynrap ban tyrpeng lang ïa ka jingkitkhleh ha la shnong la thaw.
Nalor kata ka ktien tynrai Khasi Subani ka dei kaba khiathew ha ka liang ka rukom lehkhuid lada dei shimet ki briew lane lada dei ha la ka ïing ka sem, la ha ka kyntoit ne ha shnong ha thaw baroh kawei.
Ka ktien Subani ka kit jingmut kum ka ktien phareng ‘Hygiene’ bad ka kynthup bun kiei kiei ki rukom sumar sukher ïa la ka met ka phad, ïa la ka shakiar ka kyrpong ïing, ia la ka kper ka phrah, ïa la ka lynti syngkien, bad ïa la ka shnong ka thaw.
Kata ka nam babha jong ka imlang sahlang ha ka liang ka ba lehkhuid lehsuba ka la nang hiardor kloi lan bad mynta lei lei ka la byrsieh palat liam.
Ki paradoh para-snam ki la tynneng lehsih na kiwei kiwei ki paidbynriew naduh ba la wan ka synshar khadar ba la jreiñ naduh ki phareng, bud sa ki dkhar ba laiphewjait.
Ka hima Bilat ba la synshar ha ki spah snem ba la leit ka la pynbiang ki atiar jong ka juk mynta ban khuid ban suba naduh ka met briew ha la shimet, haduh ka ïing ka sem, ka phyllaw ka atad, ka kper ka phrah, ka lynti syngkien khamtam eh ia ka sawdong sawkun jong ka mariang.
Ka imlang sahlang Khasi haduh ba shwa ban leit phai noh ki phareng ka dang long kaba khuid ba suba namar ba ka jinglong tynrai jong ki paidbynriew Khasi bad ka jingmlien jong ki phareng katkum ka juk ka long kaba ïahap tar nadong shadong ha baroh ki liang ban phikir ïa la ka subani.
Dei tat haduh ba la leit phai noh ki phareng ba ka synshar khadar ka la hiar pateng ha ki dkhar ki lyngkien kiba laiphewjait kiba la kynthup lang bad kiba nang ban lehkhuid lehsuba bad ki ba ym da khluh than ban lehkhuid lehsuba naduh la ka met ka phad lajong, haduh ha la ka ïing ka sem, ha lynti syngkien kat haduh ba la sdang ban lang ka jaboh jabaiñ bad kynton haduh u pud ba la jwat ban pynkhuid.
Nalor ba la khleh khaw lang bad shibyllien ki jaitbynriew ki ba don la ka rukom bad ka jinglong tynrai ka ba ym da phikir ïa ka khuid ka suba ka koit ka khiah, la sdang ban kynrei sa kaba leh khlem suitñiew ïa ka imlang sahlang bad khamtam ïa ka sawdong sawkun jong ka mariang.
Kaba ktah tam eh dei ki wah ki ba la lyngkien ka ñiut ka ñier, ka jakhlia jakhlaid bad ka jaboh jabaiñ ba laiphewjait.
Ha ka khep ba mynta ym lah shuh ban kdew kti iano ïano namar ba khlem lah ban phikir hi naduh ba sdang.
Lada kynnoh ïa ki khariong na dewbah India kiba la wan buhai shnong shane hadien ba leit phai noh ki phareng ka don ka daw kaba shongñia namar ba haduh mynta ruh la shem ba ki don ki dkhar kiba lehsih ïa lade shimet, kiba lehsih ha la ka ïing ka sem bad ki ba leh jakhlia ha shnong ha thaw ha ba nujor bad ki shnong ba synshar ki dorbar shnong Khasi bad long rangbahshnong da ki rangbah Khasi.
Kaba sngew kynjing pat ka long ba ki paradoh parasnam ruh ki la bud tynneng kum kita ki dkhar ba kim tip shuh ban lehkhuid ia lade ne ïa ka ïing ka sem lane ïa ka shnong ka thaw ka lynti syngkien.
ïa kata ym lah ban len ba ki paradoh parasnam ruh ki la syntan haduh katta katta.
Ha ka juk mynta lei lei ynda la kynrei sa ka shongkha khleh, la ïa kyrsum lang hajuh bad nang jyllei ka jakhlia jakhlaid naduh na la ïing la sem haduh ha shnong ha thaw ha lynti syngkien.
Ha kane ka rukom ka jinglong jingman ha ka imlang sahlang ka la nang kynton na kawei ka snem sha kawei pat haduh ba la syrtok ban khat ne sar pynkhuid ha man la ki shnong ki thaw.
Ki iktiar sorkar naduh mynshwa haduh mynta ki la nang synjor ka rukom korbar kam na ka bynta ban pynbit pynbiang ïa ka subani bad ïa ka khuid ka suba ha ka imlang sahlang.
Ka khep mynta ym lah shuh ban kynnoh ïa kiwei ne ïa lade, ka la dei ka por ban kitkhia hi ïa la ka rympei ïing bad ïa la ka shnong ka thaw ha la ki kyntoit.
Hynrei kaba jynjar ka long ba ki wah bad ki kharai ki la kylla long ki jaka ba suk ïa ki paidbah ban bret ïa baroh ki jakhlia na la ïing la sem, na ki basa ki dukan, na ki karkhana bad na kino kino ki jaka ba pynmih jakhlia jakhlaid khamtam ha ki jaka sor.
Ka Manchester City ka la kylla long ka klob ba nyngkong ha ka lympung Eng-lish Premier League ba kan jop bad rah ïa ka nam lahduh jong kane ka lympung haduh saw sien kynthih.
Ka jingïoh rah biang ïa ka nam lahduh ka la wan ruh hadien ba ka Man City ka la pynliem noh ïa ka West Ham United da 3-1 kol ha ka jingïalehkai ba khatduh jong kane ka aïom kaba la long ha Etihad Stadium.
Ka rai na ka bynta ban ïoh ïa ka kynhun ka ban rah ïa ka nam lahduh jong kane ka lympung ka la poi shaduh ka jingïalehkai ba khatduh hapdeng ka Man City bad Arsenal.
Kumta ka Arsenal ka la donkam ban jop bad kyrmen ba ka City kan rem ne ïakhaid ha ka jingïakhun ïa ka West Ham United hynrei kam shym la long kumta, ka City ka la jop suk ïa kane ka jingïalehkai bad ruh ïa ka nam lahduh.
Lah ban pynkynmaw ba ka Arsenal ka la don ha ka kyrdan ba nyngkong bad ban tam point ïa ka Man City hynrei ka jingshah rem noh da 2-0 kol ha ka Aston Villa, ka la pynkylla khongpong ïa ka Arsenal namar wat la ka la jop lut baroh ki jingïalehkai.
Hadien kane kam shym la lah pat ban poi sha ka thong naba ka City ruh hadien ba ïoh ïa kane ka kabu, ka la ïakhun tyngeh ha baroh ki jingïalehkai bad ban jop lut.
Ka Man City na ki 38 tylli ki jingïalehkai ka la ïoh 91 point kata ban jop 28 sien, ïakhaid 7 sien bad shah rem 3 sien, ka Arsenal pat kaba la ïoh 89 point ka la jop 28 sien na ki 38 tylli ki jingïalehkai, ka la rem 5 sien bad ïakhaid 5 sien.
Kumba ka long mynta, ka Man City ka la lah ban jop haduh 6 tylli ki nam lahduh ka Premier League na ki 7 tylli ki aïom.
Kane ka kynhun hapoh ka jingïalam u Pep Guar-diola ka la kot sha ka thong kaba ym don kawei pat ka club ha kane ka lympung ha England ban poi, kata naduh ba la sdang ïa kane ka lympung ha u snem 1888, kata 136 snem mynshwa.
Mynta pat ka Man City ha ka 25 tarik u Jymmang kan phai khmat sha ka thong ban long ruh ka kynhun ba nyngkong ban jop lynter ïa ki ar tylli ki nam lahduh ba heh ka England ynda kan ïakynduh pyrshah ïa ka Man United ha ka final jong ka FA Cup ka ban long ha Wembley.
Ka Bayern Leverkusen ka la kylla long ka klob ba nyngkong ha ka lympung Bundesliga ban pyndep ïa ka aïom khlem da shah rem satia.
Kane ka kynhun hapoh ka jingïalam jong u Xabi Alonso kum u Manager ka la dep ban jop bad rah lypa ïa ka nam lahduh jong kane ka lympung hynrei ka la ïoh ban thaw histori pat ha ka sngi Saitjaiñ hadien ba ka la jop ïa ka Augsburg da 2-1 kol ban pyndep ïa kane ka lympung khlem da shah rem satia.
Ha kane ka aïom, la ïoh ban sakhi ruh ba ka Bayern Munich kaba la bat nam lahduh bunsien jong kane ka lympung, ka la hiar syndon sha ka kyrdan ba lai hadien ba shah rem noh da 4-2 kol ha ka Hoffenheim ha ka jingïalehkai kaba khatduh, kaba la ailad pat ïa ka Stuttgart ban kiew sha ka kyrdan kaba ar.
Ha kane ka aïom, ka Leverkusen haduh mynta ka la jop lynter khlem shah rem haduh 51 sien, kata ha baroh ki lympung jong kane ka aïom bad mynta ki jingjop ha ki ar tylli ki jingïalehkai kiba dang sah, kan pynlong syndon ïa ka Leverkusen ban rah ïa 3 tylli ki nam lahduh ba heh ha ka sien kaba nyngkong eh.
Mynta ka Bayern Leverkusen kan pynkhreh ban ïakhun pyrshah ïa ka Atalanta ha ka final jong ka lympung Europa League ha Dublin ka ban long ha ka sngi Balang, bad yn bud pat sa ka final jong ka German Cup ban ïakhun pyrshah ïa ka Kaiserslautern ka klob na ka lympung Second Division ha Germany.
Ka Leverkusen ka la lah ban tam ïa ka rikod ka Benfica kaba la jop 49 sien kynthih hapdeng u snem 1963 bad 1965.
Ha kane ka aïom, ka Leverkusen na ki 34 tylli ki jingïalehkai ha ka Bundesliga ka la jop 28 tylli bad ïakhaid 6 tylli, ha kaba ka la khyrwit 89 tylli ki kol bad shah thep tang 24 tylli.
U President ka Hynñiewtrep Youths’ Council (HYC), Bah Roykupar Synrem, u la ïathuh ba u Deputy Commissioner ka East Khasi Hills District u dang pynkhreh ïa ka kaiphot ba un phah sha u Defence Estate Officer (DEO) halor ka jingdon ki briew kiba shong be-aiñ ha Lum Survey kaba hap hapoh ka jingpeit jong ka Cantonment Board bad kaba don ha lyndet ka Ïew Mawlong.
U Bah Roykupar u la ïathuh ba mynta u Additional Deputy Commissioner uba la leit jurip lang bad ka seng HYC u dang pynkhreh ïa ka kaiphot ban phah sha u Deputy Commissioner ka East Khasi Hills bad hadien kata u DC un phah sha u DEO uba peit ïa katei ka jaka.
“Ngin ap shipor aïu u DEO un jubab ïa ka kaiphot ba la phah da u DC" la ong u Bah RoykuparU Bah Roykupar u la ong ba ka seng kan sa shong pyrkhat biang lada u DEO u la jubab ïa ka kaiphot ba phah da u DC.
Kum ban shu pynkynmaw ka HYC, u ADC, ki ophisar ka Municipal bad Cantonment Board ki la leit jurip ïa ka jaka ha Lum Survey mynta artaïew duna bad lap kumba 80 tylli ki ïing kiba shong da ki poiwir.
Ha kane ka sngi ka shlem treikam DC ka la lum kyrteng ïa ki ïing bad kyrteng briew.
Ka jingleit jurip ka HYC ïa kiba sah ha Lum Survey ka dei namar ki tieng ïoh kane ka jaka ka kylla kum ka Them Metor kaba wanrah shibun ki jingeh khamtam ka jingjyllei ki kam sniew.
Ka long ka jingshisha kaba shai kdar ba haba la bun than ki khajna, ka dor ka mur jong ki mar ki mata ka kiew bad kiba ïap ki dei ki paidbah.
Ngi sngewthuh ba dei tang ka sorkar bad ki shnat jong ka, kiba lah ban shim khajna halor ki mar ki mata kynthup ki marbam mardih.
Haba ngi thied ïa kino kino ki mar kynthup ki marbam mardih, ngi siew lang ryngkat bad ka khajna kaba ki khot ka ‘Indirect Tax’.
Ka khajna kaba ki khot ka ‘Direct Tax’ pat ka dei ka ‘Income Tax’ ha kaba ki nongshong shnong, ym baroh, ki hap ban shah ot na ka kamai bad ban siew sha ka sorkar.
Namarkata, ngi lah ban ong ba man la uwei-pa-uwei u nongshong shnong u don bynta ban siew khajna sha ka sorkar na ka daw ba u dang donkam ban thied ïa ki marbam mardih la ka dei tang shi kilo ne haduh 100 Ton.
Baroh ngi ïa siew khajna lut la ka dei kaba heh ne ka barit bad ka shong katkum ka jinglah jong uwei-pa-uwei u nongshong shnong.
Lada ngi thied sohmynken lane kali, ngi ngat ha ka jinghap siew ïa ka khajna sha ka sorkar.
Lada ngi dih sha ha Motphran lane ha Khyndailad, ngi hap ban siew khajna.
Lada ngi thied sopti kiba remdor lane kiba bit dor, ngi siew ïa ka khajna.
Ngim lah satia ban lait na kane ka jingshisha ban hap siew khajna.
Hynrei, ki don ruh pat kiba shimti halade ïa kata ka bor ka iktiar ban lum khajna be-aiñ da kaba shim pisa na ki trok kit mar.
Kine ki trok, nalor ba ki hap ban siew sha ka sorkar, ki hap ruh ban siew khajna sha kita kiba pyni ba ki don ka bor ban lum pisa na ki khlem kano-kano ka nongrim.
Ka sorkar ka khlem aibor ïano-ïano la ki dei ki ‘riewshimet ne ki kynhun ban lum khajna nangno-nangno.
Kiba leh kumta ki dei ki ‘riew be-aiñ namar kam don kano-kano ka aiñ kaba batai ba ki kynhun kiba khlem pat ithuh da ka Riti Synshar ki lah ban lum khajna.
Tangba lada ngi ïoh da ka sorkar kaba ai mon ïa ki briew ba kin leh katba ki sngewbit, ki mih keiñ ki ‘riewshimet bad ki kynhun kiba shlan ban lum khajna (lute, ha ka jingshisha) im-im peit-peit khlem jingtieng.
Kumno yn hap ban siew ïa ki ‘riewshimet ne kynhun haba ïaid na ka surok paidbah ba la shna da ka National Highways Authority of India (NHAI) lane ka Public Works Department (PWD) jong ka sorkar jylla? Ki dei kiei kita ban lum khajna nalor ba la dep siew ïa ka khajna kum ka Goods & Services Tax (GST)? Naei pat kita ki nongpynpoi ïa ki mar ki mata kin khyllie ïa ka pisa kaba ki la duh ha kaba siew sha kita ki ‘riewshimet bad ki kynhun? Kim banse ban pynkiew da ka dor ha ïew ha hat ban ïoh khyllie ïa kaba la duh.
Mano ban hap siew ïa kata? Ki paidbah! Namarkata, ngi ju ïohsngew ïa ka jingud jingnam jong ki paidbah haba don ka jingkiewdor.
Kano-kano ka sorkar ka hap ban khyrwit da u shabuk pyrshah ïa kito kiba ïaid lait na ka aiñ.
Ka sorkar kam lah ban shu leh kum bym tip haba don ki nongkhrong khajna be-aiñ kiba kamai na ka bynta ka jingmyntoi shimet.
Lada ka shu sngap mynthi, ka pyni ba ka sorkar ruh ka kyrshan lane ka ïadonkti lang bad kita ki nongleh be-aiñ ki bym don shuh ka raiñ ka rem ban lum pisa ban myntoi ïalade.
Kim salia wat lada ïap ei ki paidbah baduk bakyrduh haba wan ka jingkiew dor ki mar ki mata.
Kim salia ban kjit ïa ka umsyep jong kiwei.
Kim salia ban leh ïa kano-kano ka kam be-aiñ tang ban biang ïalade.
Kaba thamula ka long ba ka sorkar ka tip shai ba ki don kum kita, hynrei bunsien ka phai da ka lyngkdong bad ka leh kumba khlem jia eiei.
Haba ki ïoh ïa kiba kum kita ki sorkar, ki paidbah ki dei kiba ïap nyngkong eh namar ki hap ban siew kham bun ban ïa kaei kaba ki dei ban pynlut.
Lehnohei ka jingbun jong ki kyndon aiñ ha ka Indian Penal Code (IPC) bad kiwei lada ka sorkar ka leh kumba kam tip ba ki kam be-aiñ ki ïaid.
Haba don ka iktiar ba la pynkupbor da ka Riti Synshar, balei ban tieng ban pyndonkam ïa ka? Kan eh aïu ban leh bha ïa ki paidbah da kaba pyntreikam hok ïa ki aiñ pyrshah ïa ki nongkjit ïa ka umsyep jong ki nongshong shnong? Ka sorkar kan shu ïoh jingïaroh ei na ki paidbah lada ka ïaid ha ka lynti kaba ka dei ban ïaid bad ban khyrwit ïa ki nongleh ïa ki kam be-aiñ.
Ki paidbah ki sngewtynnad beit haba ki ïohi ba don ka sorkar kaba trei hok shisha na ka bynta jong ki.
Ka la dei ka por ïa ki paidbah ba kin ïeng pyrshah ïa ki nonglum khajna be-aiñ namar ka ktah ïa ki hi manla ka sngi haba ki hap ban siew ban tda bad ban rah ja rah jhur sha la ïing la sem.
Lada ki paidbah ki ïai sngap jar, ka long kumba ki ai mynsiem ïa ki nongleh ïa ki kam be-aiñ.
Ka jingsngap mynthi ka dei ka jingailad ïa ki nongpynjot ïa ka jylla.
Hynrei lada ki paidbah kim sngeweiei ban siew ïa ka dor kaba kham heh, yn ym don satia ba lah ban leh da kumwei pat.
Teng-teng ki paidbah ki dei ban pyni ïa ka bor kaba ki don namar katba ki dang sngap, kin shah ïuh beit na khlieh ha ki ‘riew shim kabu.
Kim dei ban leit ud leit nam haba ki la ailad hi ban shah shim kabu ha kiwei pat.
Ha kajuh ka por, ngi kyntu ïa ka tnat pohïing ka jylla ban teh lakam lut ïa baroh ki kam be-aiñ lada dei sa mano-mano ruh kiba donkti khnang ban pynduna ïa ki jingeh kiba ki paidbah ki hap ban ïaid lyngba manla ka sngi.
Lada ka tnat pohïing bad ki pulit kim lah ban pynbeit ïa ka jingshim kabu jong ki rhah spah, ka long lehnohei ba ki don ha kane ka jylla bad kan bha lada shu ailad lut ïa baroh ba kin leh katba ki mon khlem jingtieng ïano-ïano.
Ki bor pyniaid ka Afghanistan ha ka Sngi Saitjaiñ ki la pyntip ba 3 ngut ki bar ri bad uwei u nong Afghanistan ki la khlad ha ka jingjia synreit kuli ha ka thaiñ Bamiyan jong ka phang pdeng katei ka ri kaba la jia ha ka Sngi Thohdieng.
U Myntri ka tnat kam poh iing ka Afghanistan- u Abdul Mateen Qani ha katei ka step u la pyntip ba katei ka la jia ha ka janmiet Sngi Thohdieng hapoh ka nongbah Bamiyan.
Nalor jong kitei kiba khlad, 4 ngut kiwei pat ki bar ri bad 3 ngut ki nong Afghanistan ki dei kiba la ngat bad mynsaw lang na katei ka jingjia, hynrei ki bor pyniaid ka Afghanistan kim shym la pynshai ia kitei ki bar ri ba ki dei ki nongshong shnong jong ka ri aiu ruh.
Kumta, la ong ba ki bor pyniaid ki la pyntip pat ba ha katei ka jingjia ki la ioh bat noh ia 4 ngut ki suba don kti bad ka jingtohkit kan dang iaid sha khmat tad haduh ban da lap ia kiba suh buit bad ia ki jingthmu jong katei ka jingjia ha katei ka sngi.
Hynrei u Qani um shym la pynshai la ki don bun ne kumno ruh kitei ki nong-siat ha katei ka jingjia.
Uwei na ki paidbah nongshong shnong na katei ka thaiñ bad u bym shym la kwah ban pynpaw kyrteng, u la iathuh ba ha katei ka sngi u la ïohsngew ia ka jingriew ki ktang suloi ha kitei ki bynta jong ka surok bad tang kumta hi la iohi ia ki bor pahara ki la sop ia katei ka thaiñ baroh kawei ban tehlakam mar-mar ia katei ka jingjia khlem da pynslem.
Hynrei la ong ba ym lah pat ban pyntikna la kitei kiba leit thombor ha katei ka jingjia ki don jingiadei ne em bad kano- kano ka kynhun lehnoh.
Ka Bamiyan, ka long ka thaiñ kaba don bun ki jingtei ‘Buddha’ ia kiba la um bad julor lut ha ka jingthombor bad ki jing pynbthei bom jong ki lehnoh Taliban naduh ki snem 2001 namar katei ka thaiñ ka long ruh ka bynta kaba iaid bha naka bynta ka kam jngoh kai bad kam shang kai pyrthei.
Hynrei ka jingshah thombor ki bar ri hapoh Afghanistan ka la hiar bad kham ju kham jia koit naduh ba ka Taliban ka la ioh ban synshar hi ia katei ka ri naduh u Nailar jong u snem 2021.
Kumta, na ka liang ki bor pyniaid ka Afghanistan bad kiba long ruh ki heh ka Taliban, ki la pynrem jur halor katei ka kam thombor bad ka Taliban ka la phah ruh ia ka jingsngewlem sha ki iing- ki sem jong kitei kiba khlad bad mynsaw ha katei ka jingjia bad ka la kular ruh ban shim khia bad ban pynshitom ia kitei kiba don kti ha katei ka kam baroh.
Ki bor pahara ka Iran ha ka Sngi Thohdieng ki la pyntip ba ki la ioh ban bat noh ia kumba 260 ngut ki briew kiba kynthup ia 3 ngut na ka thaiñ Europe katba kiba dang ialum lang shi jaka ban mane ksuid  hapoh ka nongbah Tehran jong katei ka ri.
Katei ka jingleit khynra jong ki bor pahara ka Iran ka long hadien ba ki bor pyniaid ki la bna halor ka jingleh pyrshah jong ki kynthei hapoh katei ka ri ba kim shym kohnguh ne bud shuh ia ki kyndon ba la pyrkhing na ka bynta jong ki khamtam haba iadei bad ka rukom riam jong ki kynthei kumba ju riam ki jaitbynriew Muslim.
Kumta, la ong ba ki bor pyniaid ka Iran ki la ioh ban tehlakam noh ia katei ka jingmane ksuid jong kitei ki paidbah kiba ialum ha katei ka jaka ha ryngkat ka jingiadon bynta lang jong kitei 3 ngut ki nong Europe ha katei ka sngi.
Napdeng jong kitei kiba la shah kem baroh, 146 ngut ki dei ki shynrang bad 115 ngut pat ki dei ki kynthei.
Nalor kata, la ioh kurup ruh ia ki jingdih pynbuaid naduh ka kyiad bad ki drok kiba la pyndonkam bad thmu ruh ban pyndonkam da kitei ki nongmane ksuid ha katei ka por.
Kumjuh ruh na ka liang ki lad pathai khubor, ki la pyllait ia ki dur ba la ioh shon na katei ka jaka, ha kaba la iohi ia kitei ki paidbah kiba phong ia ki jaiñ iong bad kiba deng ruh ia ki durbula kum ki dur ksuid lane dur shynrong khlieh ha ryngkat ruh bad ki sopti kiba don ia ka dur shynrong khlieh.
Ka Hynñiewtrep Youths’ Council (HYC) Seng-kmie hapoh ka jingïalam u Vice-President, u Bah Donbok Kharlyngdoh ha ryngkat bad kiwei pat ki dkhot ka seng ha ka janmiet jong ka 17 tarik u Jymmang 2024 ka la leit ban khynra kynsan ïa ki jaka kiba kynrei bha ka jingkhaïi bad ka jingpyndonkam ïa u drok kaba don ha Ïew Jhalupara, Upper Mawprem.
Ka jingleit khynra kynsan jong ka seng sha katei ka jaka ka long ruh hadien ka jingïoh jingujor na ki paidbah nongshong shnong ba katei ka jaka ka la jyllei bha ka jingdie bad ka jingdih drok.
Kum ban shu kdew hangne, na ka liang ka HYC ka la trei borbah ban pynlong ka jingkhynra ïa ki jaka kiba kynrei bha ka jingdie bad ka jingkhaïi drok ha kylleng ka nongbah Shillong ha kine ki khyndiat sngi ha kaba ka la ïoh bat ïa bun ngut ki briew kiba dei ki nongkhaïi bad ki nongpyndonkam ïa u drok.
Ha katei ka jingleit khynra ka seng hapoh ka Ïew Jhalupara ka la lap ïa shibun ki jingdih pynbuaid bad ki tiar kiba kynthup naduh u kynja, ki thyrnia ba pyndonkam ban injek drok bad kiwei-kiwei.
Ha ka jingïoh kem ïa ki nongdih bad nongkhaïi la ong ba ki la don haduh 20 ngut tam ki khynnah samla ha kaba ki bun napdeng kine ki dei ki bar jylla suda bad nalor jong kine la don lang ruh uwei u riew rangbah.
Na ka met jong kine ki nongdih drok, ka seng HYC ka la ïoh ban kurup ïa ki tiar pynmynsaw kum ki wait, tyrnem, screw driver bad kiwei-kiwei ki tiar kaba la suba ba kine ki briew ki lah tuh bad thmu ban die tang ban ïoh thied drok bad kumjuh ruh la pyndonkam ha ka ban tuh ruh.
Na ka liang ka HYC ka la thang noh ïa kine ki drok kiba la ïoh kurup baroh ha kane kajuh ka jaka ha Upper Mawprem hakhmat jong kitei ki nongdih drok.
Shuh shuh ha katei kajuh ka janmiet khlem da shongthait ban rat dyngkhong ïa une u jingdih basniew uba la jyllei bha, na ka liang ka HYC hadien ba ka la dep ban leit khynra ha Upper Mawprem, ka la leit ban hiar biang sa sha ki thaiñ ka Ïew Anjalee ter-ter.
Ha kane ka jingkhynra ka la lap sa ïa ki katto-kattne ki samla Khasi kiba la die bad ïashong dih drok habar jong ka dukan Mahari kaba don ha Motphran.
Ha ka jintalasi ïa kitei ki samla kiba don hajan ka Mahari, ka seng ka la ïoh ban sei na ki pla jong kine ki samla haduh 67 tylli ki klong ba thep ïa ki drok ha ryngkat bad ki thyrñia injek drok.
Ha ka jingïoh bat jong ka seng ïa uwei na kine ki samla u ba dei u nongkhaïi drok ha baroh ka nongbah Shillong bad u ba don 25 snem ka rta, u la ïathuh ba u ju die ïa u drok sha ki Khasi bad ïa kine ki drok u la ïathuh ba u ju thied na Garoline kaba don ha Laitumkhrah.
Haba kylli pat ba mano ba la ïalam lynti ïa u ban die bad ban dih drok, na ka liang utei u samla u la ïathuh ba ym don ba ïalam lynti ïa u hynrei ka dei tang ka jingmlien jong u hi bad ka jingngop palat jong u ha kine ki jait kam.
Shuh shuh utei u samla u la ïathuh ba shi klong u drok u shongdor T.
500 bad shiteng klong pat u drok u shongdor T.
250 bad u la ju khaïi shajan baroh ki jaka ka nongbah Shillong bad hashwa ka jingshah bat jong u ha ka seng, u la ïathuh ba u la dep ban die tang kumba T.
1,000 u drok.
Katba ka Japan ka dang ialeh shitom ban kyntiew ia ka ioh ka kot bad ka roi ka par, kane ka ri ka la ialeh ruh katba lah ban pynrung kam shipai ia ki kynthei bad ban ai bor ia ki kynthei khnang ba kan iarap ban kyntiew bad pynkhlaiñ ia ka ri ha ki liang baroh.
Namar ka jingjur palat jong ki jingjia shah leh-bor bad ki jingjia thombor pyrshah ia ki kynthei, ka jingdon jong ki kynthei kiba pyniasoh ialade sha ka kam shipai Self-Defence Forces (SDF) ka la hiar haduh kumba 12% ha kine ki snem ba la leit katkum ka kaiphod ba la buh jingkheiñ haduh kaba kut jong u Lber 2023.
Namar la ong ba ka jingshah leh bor jong ki kynthei ka pynlong ia ki ban kiar noh na katei ka kam khnang ba kin lait na kum kitei ki jingjia kumba ki ju sakhi na ka por sha ka por.
Ki heh ba dei khmih jong ka Greater Noida ki la sdang pyntreikam ban daiñ kuna pyrshah ïa ki kontraktor ïa kiba la shah kynnoh ba ki la leh bym salia ha kaba ïadei bad ka jingphah pynkhuid ïa ki jaboh ha kiba bun ki sector bad ki shnong jong ka Greater Noida, la ïathuh ki heh pulit.
Ïa ka jingdaiñ kuna la pyntreikam hadian ba ka kynhun jong ki heh ba dei khmih ka la leit ban jurip bniah ïa kiba bun ki jaka ha kaba la pyntreikam torti ha kaba ïadei bad ka jingpynkhuid ïa ki jaboh bad la shem ba ki la don kumba katto katne ngut ki kontraktor kiba la leh bym salia ha ka ban pynkhuid ïa ki jaboh.
Ïa ka jingleit jurip bniah la pynlong da u heh ophisar jong ka Greater Noida uba dei khmih halor kane ka bynta u  Santosh Kumar bad u Project Engineer u Chetram Singh ha ka shnong Tugalpur hajan Pari Chowk.
Kine ki la pynlong ïa ka jingleit jurip bniah ha ki thaiñ ba long ïew jong ka shnong Tugalpur bad la shem ba kam shym la don ka jingpyntreikam ban pynkhuid ïa ka jaboh bad ki ñiut ha kaba kine ki la satah ha kylleng ki jaka ha kaba ka la long kaba isaitmet bha.
Ka kynhun jong ki heh ba dei khmih, ka la daiñ kuna da kumba `.
50,000 pyrshah ïa ki kontraktor kiba la shah thung na ka bynta ban khmih bniah ha ka rukom pynkhuid ïa ki jaboh-jabaiñ kiba don ha kylleng ki jaka jong kane ka thaiñ.
U Chief Executive Officer jong ka Greater Noida u Ravikumar NG u la hukum ïa ka tnat ka koit ka khiah ba kan shim ïa ki sienjam ha ka ban pynkhuid ïa ka nongbah.
Ka la thaw ïa ka kynhun hapoh ka jingïalam jong u OSD Santosh Kumar bad u Project Engineer u Chetram Singh na ka bynta ban pynlong ïa ka jingleit khmih bniah bad ban buh ryntih ïa ki rukom pyntreikam ha kaba ïadei bad ka rukom pynkhuid ïa ki jaboh.
“Ngi la dep ban hukum ïa ki kontraktor ba ki la dei ban trei bha ïa ka kam jong ki lym kumta kin sa shah pynngat ha ki kyndon ne shah pynshitom.
Ka jingleit jurip bniah jong ngi kan sa ïai bteng ha kiba bun ki shnong bad ki sector," la ong u Santosh Kumar.
Ha ka Sngi Thohdieng jong ka taïew ba la lah, ka kynhun ba dei khmih ka la daiñ kuna da mar `.
25,000 pyrshah ïa arngut ki kontraktor haba la lap ba ki la pynkheiñ ïa ki kyndon bad ba kim shym la pynkhuid ïa ki jaboh na ki Sector 36, 37, Pi, Swarn Nagri, na ka shnong Echhar bad kiwei pat ki thaiñ bamarjan.
Ha ka por ba dang don hapdeng ka jingpynlong ïa ka ilekshon Lok Sabha ha ka ri, u Myntri Rangbah jong ka Karnataka u Siddaramaiah u la kynthoh jur ïa u Myntri Rangbahduh u  Narendra Modi ha kaba u la ong ba u la pyrshang ban phiah ïa ki briew jong ka Shatei bad Shathie ne jong ka bynta kaba shaphang Shatei bad Shathie.
Ha ka jingpyllait khubor jong u ha ka rynsan phah khubor ka X, u, Siddaramaiah u la thoh, “Tang namar ba ka ilekshon ha ki jylla ba shaphang Shathie ka la kut, u Myntri Rangbahduh u bym ju sngewnguh mynta u la pyrshang ban phiah ïa ki briew ha ka bynta kaba Shathie bad Shatei da kaba thombor pyrshah ïa ki briew kiba na ki jylla ba shaphang Shathie.
"U Siddaramaiah u la ong shuh shuh, “Ngi la kham khmih bniah ïa ka Karnataka kum ka khun kynthei jong ka India.
Ka India kam ju thom da ka bor pyrshah ïano ïano, hynrei ki briew kum u Modi ki la ai bih.
"U la kdew shai da kaba ong ba u la sngewsarong halor ka jinglah ban burom bad wanrah ka jingïadei bad ki briew na man ki jylla.
Hashwa kane, u Siddaramaiah u la kynthoh jur ïa u Myntri Rangbah jong ka  Maharashtra u Eknath Shinde uba la ong ba ka sorkar Congress ha Karnataka kan sa khyllem noh hadien ka ilekshon Lok Sabha.
U Myntri Rangbah u la ong ba ha ka jaka ban kren shaphang ka jingkhyllem jong ka sorkar, u Shinde u la dei ban ïada ïa ka sorkar jong u na ka jingkhyllem.
U Myntri Rangbah u la ong ba ki jingkren jong u Shinde ki paw kumba u leh kam saiñ pyrthei.
U la ong ba ki bynta kiba ïadei bad ki kam saiñ pyrthei ha Karnataka ki sngewïahap bad jied ïa ka Congress.
U Symbud Myntri Rangbah jong ka Karnataka u la pynshisha ruh da kaba ong ba ka seng BJP kam ju pynurlong ïa ki jingkular jong ka sha ki paidbah.
Kumba la sakhi, na ka durkhih kaba thymmai kaba la saphriang na ka ïingsah jong u Myntri Rangbah jong ka Delhi u Arvind Kejriwal, ka la pyni ba ka Swati Maliwal ka la shah ïalam ha ka pulit kynthei bad ki pulit ïada.
Kane ka jingjia ka la jia ha ka Lah Sngi U Blei kaba dei kajuh ka sngi ha kaba kane ka MP jong ka seng AAP ka la kynnoh ba ka la shah ktah kti bad shah thombor ha u nongïarap jong u Myntri Rangbah u Bibhav Kumar.
Ha ka jingujor ejahar, ka Maliwa ka la pynshisha da kaba ong ba ka la shah ktah kti bad shah leh tohmet ha u Bibhav Kumar haba ka la leit sha ka ïingsah jong u Myntri Rangbah.
Ka la kynnoh ba ka la shah kynjat na ki bynta ka kpoh bad trai kpoh, shah kura bad shah pyndonkam bakla ha u Kumar, uba long u Personal Secretary jong u Kejriwal.
Ka Maliwal ka la ong ruh ba ka la shah tar ki jaiñ phong jong ka, bad ka la shah pynmynsaw jur na ki bynta jong ka khlieh bad ka kjat jong ka.
Hynrei kumba ka la paw ha ka CCTV, ka Swati Maliwal kam shym la long kumba ka la pynshisha ba ka la shah pynmynsaw, la ïohi ba ka la shah ïalam ha ka pulit kynthei bad la ïohi ba ka la pyllait hi ïa ka kti jong ka na kane ka pulit.
Ka nongïalam jong ka seng AAP ka Atishi ka la kynnoh ba ka Maliwal ka la ïasuhbuit sniew bad ka seng Bharatiya Janata Party na ka bynta ban pynjah burom bad thom da ka bor ïa ka seng ha kane ka por ba don ka ilekshon.
Kane ka jingjia ka la wanrah ïa ki kynrum-kynram ha kaba ïadei bad ki kam saiñ pyrthei.
Na ka liang ka seng BJP hashwa kane ka la kynthoh jur ïa u Kejriwal ba u la shu sngap halor kane, ha kaba u nongaiktien u Gaurav Bhatia u la pynkam ba u Kejriwal u la dei uwei na ki runar namar ka jingbym ai hukum jong u ban leh ei ei ha kaba ïadei bad ka jingshah thombor jong ka Maliwal.
Ki nongrep sohtrun ha Ngarian, ka shnong kaba hap hapoh ka Imphal East distrik, ki la pynpaw ba ki la shah ktah jur na ka jingwan hap jong u slap ba dang shen bad ka jingwan lynshop jong u phria, ha kaba kane ka la pynjulor lut ïa ki jingthung jingtep baroh.
Namar ka jingduhnong kaba khraw kaba ki la ïohmad na kane ka jingwan thombor ki bor ka mariang ïa ki mar rep jong ki, kine ki nongrep ki la dawa na ka sorkar jylla ba ka la dei ban phai khmat sha ki ban ba ai ki jingïarap bad ki jingkyrshan khnang ba kin lah ban khie khlieh biang sa shisien.
Na ka liang ka kynhun jong ki nongrep ka la pynpaw ïa ka jingduhnong kaba khraw halor ka jingwan thombor jong u slap uba jur uba la neh da bun sngi bad kumjuh halor ka jingwan hap ryngkat jong u phria ha kiba bun ki jaka.
Ki nongrep ha kaba ïadei bad kane ka jingïakynduh jingeh ki la shaniah beit tang na ki jingïarap jong ka sorkar ha kaba ïadei bad ka jingwad ïa ki lad ki lynti ban pynbiang ïa ki jingduhnong jong ki namar ka jingjulor jong baroh ki jingthung jingtep ha ki lyngkha ba rep ïa ki soh bad ki jhur.
Ka kynhun jong ki nongthoh khubor dang shen ki la leit ban jurip bniah ïa ka shnong Thayon Kom bad ka Thamaram Tangkhul kiba don ha Ngarian na ka bynta ban ïakren bad ki nongrep kiba la shah ktah jur.
Kum ka jingsakhi halor ki jingpynjulor, ha ka lyngkha ba rep ïa ki sohtrun ha ka shnong Thamaram Tangkhul,  ka kynhun jong ki nongthoh khubor ka la pynshisha halor ka jingduhnong bad ka jingeh jong ki nongrep.
Ki la don kumba 12 ngut ki briew kiba la shah pynkit sha ki jaka ai jingsumar ha Tinsukia distrik jong ka Assam ha ka Sngi Thohdieng namar ba ki la ngat bih na ka jingbam ïa u ‘ñiang ryndia.
Kine ki nongpang kiba dei na ka shnong Roborguri Sonowal kaba hap hapoh Tinsu distrik jong ka Assam, ki la bam ïa kine ki khñiang ba la tip kum ki Polu, ha kaba ki la sngew shitom hadien kane.
Kumba la ïathuh ka tyllong khubor la ong ba kine ki briew hadien ba ki la dep ban bam ïa une u khñiang ki la prie, ud king khlieh, tlot, mih ‘ñiangdait ha ka met.
Hadien ba la lap ïa kane la pynkit mar mar ïa kine ki briew sha kiba bun ki jaka ai jingsumar, kynthup ha Phillobari Model Hospital, Doomdooma First Referral Unit, bad Tinsukia Civil Hospital, na ka bynta ka jingsumar kaba kyrkieh.
Hadien kane ka jingjia, ki nongsumar ki la kyntu ïa ki briew ba ki la dei ban khmih bniah bha shwa ban bam ïa kine ki jait khñiang bad ban pyntikna ba kin long kiba bit bad ym don jingktah ei ei lada ki bam.
“Man u snem, ngi ju ïoh sumar ïa ki briew kiba ïohbih na ka jingbam ïa kine ki khñiang bad mih khñiang ha ka met, bad kine ki la donkam ban phah sumar kloi.
Ka jinglong bih jong kum kine ki jait khñiang ka long namar ba kine ki khñiang ki bam ïa ki jingbam ba la ai dawai ne ba la bit ki dawai pynïap khñiang ha ki," la ong uwei na ki doktor.
Ka Sorkar Jylla kan sa pynmih ‘tender’ thymmai ynda la dep ka ilekshon MP ban khot biang ïa ki kompani kiba thmu ban ïashimbynta na ka bynta ban pynïaid ïa ka 108 Ambulance.
Kumba ka long mynta ïa ka jingshakri 108 Ambulance la shimti shwa shipor da ka NHM hapoh jong ka tnat ka koit ka khiah.
Ka tyllong khubor ka ïathuh ba ïa ka ‘tender’ yn sa khot thymmai biang, bad ïa kane yn sa leh tang shu kut ka ilekshon MP kata hadien ka 4 tarik u Jylliew.
“Ki jingpynkhreh ki la dep bad kaba sah ka long ban pynmih ïa ka ‘tender’ kaba thymmai," la ïathuh ka tyllong khubor.
Lah ban pynkynmaw ba ka Sorkar Jylla ka la rai ban khot ‘tender’ biang ban jied ïa ka kompani ban pynïaid ïa ka 108 Ambulance namar ba kim pat biang ki kot ‘tender’ kiba la phah da ki kompani kiba ïashimbynta ha ka ‘tender’ kaba la pynmih lyngba ka National Health Mission mynshem snem.
Ha ka ‘tender’ kaba mynshwa, ki la don 7 tylli ki kompani kiba ïashimbynta kiba kynthup ïa ka Emergent Global Services, Kubera Solutions Pvt Ltd, Pashupatinath Distributors Pvt Ltd (PDPL), Ziquitza Healthcare Pvt Ltd, Medulance Healthcare Pvt Ltd, Jai Ambe Roadline Pvt Ltd bad Kria Healthcare Pvt Ltd.
Ha ka jingshisha, ka tnat ka koit ka khiah ka kwah ban pyndep noh ïa kane ka kam ha u Lber 2024 khnang ban ïoh ïa ka kompani kaba thymmai ban shimti bad ai jingshakri ha ka liang ka 108 Ambulance.
Pynban namar ka jingbym lah ban pyndep la buhteng shwa namar ka wan noh sa ka ilekshon MP ha kine ki lai bnai naduh u Lber haduh u Jylliew.
Ka Hynñiewtrep Integrated Territorial Organization (HITO) Student’s Wing ha ka Sngi U Blei ka la phah jingthoh sha u Myntri Rangbah ka Jylla, u Conrad K.
Sangma ban dawa pyllait ïa ka eksamin Common University Entrance Test (CUET) na ka Jylla, ha kajuh ka por, ban weng ïa ka jingdonkam jong ka CUET na bynta ban ïoh rung klas ha ki shlem ai jinghikai hapoh ka Jylla.
“Ka kynrum-kynram ba dang shen haba ïadei bad ka eksamin CUET ka la kdew shai ïa ka jingbym lah pynbiang jong ka Jylla ha ka ban pynkhreh na bynta ban pynlong ïa kum kine ki eksamin," la ong ki nongïalam ka seng ha ka jingthoh ba la phah sha u Myntri Rangbah.
Haba pynsngew ba ka Jylla kam pat biang pura ban pynlong ïa ka eksamin CUET, ka seng ha kawei ka liang ka la ong ba kane ka buh jingeh kylla ïa ki samla pule, khamtam ïa kito na ki jaka nongkyndong kiba duna ha ka ïoh ka kot.
Ki nongïalam ki la ong ruh ba ka jingbym biang ha ka liang ki jingdon-jingem bad ki jaka thoh eksam ka la wanrah jingeh shi kat dei bad ban khia ïa ka ïoh ka kot jong kiba bun ki samla pule.
“Ngi ngeit ba kam ïahap satia ban pyntreikam jubor ïa ka mat treikam khlem ka jingpynkhreh kaba biang.
Ki jingjia ba dang shen ki kdew shai ba ka Jylla kam pat long kaba la khreh ban pynlong ïa ka eksamin CUET.
Hynrei wat la katta ruh, ka Sorkar ka la ïaid shakhmat bad ka eksamin, ha kawei ka liang kaba la pynkulmar jingmut ïa ki samla pule bad kaba la pynsep-ei ym tang ïa ka por hynrei ïa ka pisa kumjuh," la ong ki nongïalam ka HITO.
Haba pynkynmaw ba hashuwa, ka seng ka la ïakren bad u Myntri barim ka tnad pule-puthi, u Bah Lahkmen Rymbui ban pyllait ïa ka eksamin CUET (uba la kular ïa kane), bad ba ki samla pule ka Jylla kin ym donkam ban pyni ïa ki ‘mark’ jong ka CUET na bynta ban ïoh rung klas, ka seng ka kyntu ïa ka Sorkar ban burom ïa ka kular ba ka la khlei.
“Ngim pyrshah ïa ka jingdonkam CUET na bynta ki samla pule kiba wad jingpule shabar ka Jylla.
Hynrei ngi kyrpad jur ban pyllait ïa ka CUET na ki shlem pule kiba hapoh ka Jylla," ki la ong.
Shuh shuh ka seng ka kyntu ïa ka Sorkar ban phah ïa ki jingpynbna sha ki skul bad kolej ha kylleng ka Jylla, ban pynshai ba ki samla pule kim donkam ban pyni ïa ki ‘mark’ CUET na bynta ban ïoh rung klas ha ki shlem ai jinghikai hapoh ka Jylla.
“Ka long kaba donkam ban pynshai ba tang ki samla pule kiba don jingthmu ban pule shabar Jylla ki donkam ban thoh ïa ka eksamin CUET," la ong ka shithi na ka seng ba la phah sha u Myntri Rangbah.
Ka bynta kaba san jong ka ilekshon MP Lok Sabha kan long ha ka Lah Sngi U Blei ha ki 49 tylli ki konstitwensi kiba don ha hynriew tylli ki jylla bad ar tylli ki Union Territory.
Ha kane ka jingïa-khun, ki kynrem ki lyndan kiba kham paw ki kynthup ïa u nongïalam ka seng Congress, u Ra-hul Gandhi na Rae Bareli bad u Myntri ka tnat ïada Ri, u Rajnath Singh na Lucknow.
Kine baroh ar tylli ki konstitwensi ki don ha Uttar Pradesh.
Kitei ki 49 tylli ki konstitwensi ki kynthup ïa lai tylli ha Jharkhand, san ha Odisha, khatsaw ha Uttar Pradesh, san ha Bihar, khatlai ha Maharashtra, hynñiew ha West Bengal, kawei ha Ladakh bad kawei ha Jammu & Kashmir.
Haduh mynta, ïa ka jingthep ‘vote’ la dep pynlong ha ki saw bynta naduh ka 19 tarik Ïaïong kaba dei ka bynta ba nyngkong.
Ka bynta ba ar ka la long ha ka 26 tarik Ïaïong katba kaba lai bad ba saw ka la long ha ka 7 bad 13 tarik Jymmang.
Ha kine ki saw bynta, ka jingpoi ki nongthep ‘vote’ ka la long mar 66.
1%, 66.
7%, 61% bad 67.
3%.
Ka bynta kaba hynriew kan long ha ka 25 tarik Jymmang katba ka bynta ba hynñiew bad kaba khatduh kan long ha ka 1 tarik Jylliew bad ka jingñiew ‘vote’ kan long ha ka 4 tarik Jylliew.
Ha kane ka ilekshon, ki seng kiba ïakhun ki long hapdeng arliang mamla, kata, ka National Democratic Alliance (NDA) ba la ïalam da ka Bharatiya Janata Party (BJP), bad ka Indian National Developmental Inclusive Alliance (INDIA) kaba don kumba 26 tylli ki seng saiñpyrthei ba kynthup ïa ka Congress.
Une u snem 2024 mynta u dei u snem ‘nemsniew ïa ki nongrep bapli.
Ki nongrep bapli na kylleng sawdong ki jaka jong ka jylla Meghalaya jong ngi ki la sdang kyrkaw bad kyrthat lut namar ka jingtad bad hiar dor palat jong baroh ki jait mar rep mar riang jong ki.
Sha ki thaiñ nongkyndong, u synsar ne syrniam uba dei u mar rep uba ju kyrshan ïa ka kamai kajih bad uba dei ruh u thymmei jong ka jingkamai jakpoh jong ki nongrep, mynta u snem pat, ka dor jong u ka la hiar shaba palat.
Lada die ïa u ruh, kam mih shuh wat tang ka bai pynkhuid bad bai pom ïa u.
Lada kheiñ lei sa ka bai kit bai bah na khlaw ne na bri, ka jinglut ka ktah syndon (duhnong) wat na pla (bai seng) jong ki.
Bun ki nongrep synsar ki ong ba kim lah shuh wat ban kyrshan ne phah skul ne buh skul ïa la ki khun namar ka jinghiar dor palat u synsar mynta u snem.
Wat ban pyndap ïa ki jingdonkam ha ïing ha sem ruh kim lah shuh namar ka jinghiar dor palat une u mar rep.
U kwai ruh uba ju biang bha ka dor man la u snem, hynrei mynta u snem pat, u hiar dor shaba palat.
Ki nongrep kwai ki la ïa ud bad kyrkaw namar ka dor bai pynkhuid bad bai ot kwai ka rem bha katba ka dor u kwai pat ka hiar palat haduh ba poi pynban sha ka jingduhnong ka jingrep kwai jong ki mynta u snem.
Sa u tympew ne u ‘lakor ne u pathi ruh ka dor jong u mynta ka la hiar shaba palat.
Ki mar rep aiu mynta kiba la (kiew dor), la jan baroh ka dor ki mar rep ka la hiar sha wah (hiar dor palat /hiar dor sha trai) katba ki mar ki mata ba ki nongrep ki donkam pat ka dor ka kiew sha bneng (kiew dor palat).
Hangno shuh u nongrep, u nongkyndong uba ju im da ka rep ka riang un dang im (survive).
Lada kane ka ‘nemsniew jong ki nongrep kan dang ïai bteng sa shisnem ar snem, ka pyrthei jong ki nongrep kan sa kut noh na kane ka pyrthei.
Kat kane ka apot, ka ‘nemsniew bad ka jingjynjar bad jingkordit ba ki nongrep ki ïakynduh mynta u snem, hynrei, ka sorkar MDA ha Meghalaya bad ka sorkar NDA ha Delhi pat jar-jar wat tang shi kyntien ruh khlem pynpaw eiei.
Shaei kita ki seng saiñ pyrthei ieit ri ieit jaidbynriew ba ki pyrta tang ha ka aïom ilekshon ki ïa jah? Balei ki ïa sngap jar-jar kat kane ka ïap ka im jong ki nongrep bapli?Shaei kata ka Minimum Support Price (MSP) ba ka sorkar ka pynbang pynthiang ïa ki nongrep bapli khamtam ha ka por ilekshon? Shaei kita ki seng nongrep ba kin ïarap lem ïa ki nongrep bapli? Lada ym don ba ïarap lem kumne, kan sa poi ka por ba, shisien ba ka um ka la poi ha ryndang, kam slem shuh ba ki nongrep na kylleng sawdong kin sa ïakhih hi noh bad kin sa wan syndon ban wan ïap thngan shajan Secretariat ban paw pyrthei lem ka jingïap thngan jong ki ban ïa kaba shu ïa ïap thngan ei mata-madei tang hapoh ïing lajong.
U Myntri Rangbahduh ka ri, u Narendra Modi ha ka Sngi U Blei u la pynpaw ka jingsngewkhia halor ki khubor ba ïadei bad ka ‘helicopter’ kaba kit ïa u President ka Iran, u Ebrahim Raisi uba la jah rngai hadien ka jingthut ha ka por ba hiar khyndew ha ki bynta ka thaiñ Shatei Lam Sepngi jong ka Iran, bad ong ba ka India ka don ha syndah bad ki nongshong shnong ka Iran ha kum kane ka por.
Ha ka rynsan lad pathai ‘X’, u Myntri Rangbahduh u la thoh, “Ka jingsngewkhia kaba jur halor ki khubor ba ïadei bad ka ‘helicopter’ u President Raisi mynta ka sngi.
Ngi don ha syndah bad ki nongshong shnong ka Iran ha kum kane ka por bad duwai na bynta ka jingmanbha jong u President bad kiba don lang bad u.
"Katkum ki lad pathai khubor ka Iran, ka ‘helicopter’ kaba kit ïa u President Raisi lem bad ki heh ophisar ha ki bynta ka thaiñ Shatei Lam Sepngi jong ka Iran ka la hap khlem kino-kino ki jingtip haduh mynta la ka long ha ka liang ka jingmynsaw ne jingjulor.
U President Raisi u dang wanphai na ka jingïalang ban plie ïa ka Dam ha ki khappud ka Iran bad Azerbaijan bad hadien kane, ka ‘helicopter’ ka la hap katba ka dang hiar khyndew ha ka thaiñ Varzaqan ha ka Sngi U Blei, la ong ka IRNA.
U Myntri kam bar-ri, u Hossein Amirabdollahian, u Lat ka East Azarbaijan Province, u Malek Rahmati, u nongïalam duwai Tabriz ha ka Sngi Thohdieng, u Hojjatoleslam Al Hashem lem bad kiwei pat ki la don ha katei ka ‘helicopter’.
La dep ban phah ruh ïa ki kynhun ïarap sha katei ka thaiñ bad ka jingwad ka dang ïai bteng.
Hynrei ka jingdum lyoh bad ka jinglong-jingman jong ka jaka ka la buh jingeh shi kat dei ha ka liang ban wad.
U Myntri ka tnad Interior, u Ahmad Vahidi u la ong ha ka Iran State Television ba namar ka jinglong-jingman ka suiñ bneng, kan shim por ïa ka kynhun Search & Rescue ban poi sha jaka ba hap katei ka ‘helicopter’.
U la pynpaw ka jingkyrmen ba katei ka kynhun shen kan sa poi kloi sha katei ka jaka bad phah shuh ïa ki jingtip.
U Myntri ka tnad ka koit ka khiah, u Bahram Einollahi, uba don lang ha katei ka thaiñ u la ong ba baroh ki tiar jingsumar, ba kynthup ïa ki ‘Ambulance Bus’, doktor ba la pyntbit kyrpang la dep ban phah sha katei ka jaka ba hap ka ‘helicopter’ ban ïoh ïarap ïoh don kiba mynsaw.
U President ka Iranian Red Crescent Society (IRCS), Pir-Hossein Koulivand u la ong ba ka jingdon jong ki kynhun ïarap ha ka thaiñ la phah shuh sa arshah, kata na ka 20 sha ka 40.
U la kdew ba ki kynhun ki mad jingeh namar ka jinglong-jingman ka suiñ bneng bad ka jaka ka long kaba jwat ban sam lyngba, hynrei ka jingwad ka dang bteng.
Shuh shuh u Koulivand u la bynrap ba ki kynhun ïarap ki la pyndonkam ïa ki ‘drone’ ban ïarap wad, hynrei ka jinglong-jingman ka suiñ bneng ka la buh jingeh shibun ban pynlong ïa ka jingwad na suiñ.
Ka Standing Choir Khasi Jaiñtia Presbyterian Synod Sepngi ka la rwai da ka ktien Khasi ryngkat ki jingtem tynrai ha ka Jingïaseng kaba ïakynduh shisien ar snem jong ka 4th Biennial Session North East India Christian Council (NEICC) kaba dei ka kynhun jong baroh ki Balang Khristan (Protestant) hapoh ka thaiñ Shatei Lam Mihngi kaba la sdang ha ka 16 tarik bad pynkut ha ka 19 tarik Jymmang 2024 kaba dei ka Sngi U Blei ha Jalukie Town Local Baptis, Nagaland.
Kane ka jingrwai tynrai ba la rwai da ki samla jong ka KJP Synod Standing Choir ka la pynshohbiej ïa ki ‘riewngeit jong ki Balang bapher-bapher khamtam ïa ki ‘riewngeit ha Nagaland.
Haba ki samla ki ïeng ban rwai la ïohi ba ki kynthei ki sem arliang ryngkat ka tawah ryndia bad ki shynrang ruh ki tawah da ka ryndia ba lieh.
Ha kane ka jingïaseng, ki samla na ka KJP Synod Mihngi Standing Choir ruh ka la ïoh ban shim bynta lang.
Ki don haduh 37 tylli ki kynhun Balang kiba dei ki dkhot bapura ha ka North East India Christian Council (NEICC), bad na Meghalaya ki don 8 tylli kiba kynthup ïa ka KJP Synod Sepngi, KJP Synod Mihngi, Ri Bhoi Synod, Church of God (Meghalaya and Assam), Church of God (Ecclesia) Church of North India, North East India, Christ National Church, Garo Baptist Convention.
Katba ki kynhun kiba shu ïasoh ki don 18 tylli kynthup 8 tylli na nongbah Shillong.
Ka NEICC ka don ïa ka Union Christian College (UCC) ha Umïam, Ri Bhoi District kaba la ïoh jingithuh da ka Sorkar Meghalaya ha ka Deficit kaba pynïasoh ruh bad ka North Eastern Hill University (NEHU).
Katkum ka jingïoh lum jingtip, ha u snem 1936 ki nongïalam Balang bapher-bapher ki la ïakynduhlang ha Shillong ha kato ka por kaba dang hap ha ka jingpeit ka Assam ban tehsong ban thaw ïa kane ka kynhun NEICC kaba don ïa ka jaka treikam mynta ha Shillong.
Ka St.
Edmund’s lem bad ka Sunrise Academy ki la lah ban pynthikna ban jam sha ka final ha ka lympung ïalehkai Inter School Under-15 Cricket Tournament ba la pynïaid da ka Shillong Cricket Association.
Ha ka jingïakhun semi final kaba la long ha ka Lah Sngi U Blei ha madan Polo, ka St.
Edmund’s ka la pynliem noh ïa ka St Anthony’s da 60 run.
Ka St.
Edmund’ kaba la shimti ban tied nyngkong ka la kamai 118 run ha ki 10 over.
U Mannan Surana u la tied 84 run na ki 44 bol bad u Nitik Singhania u la ïoh 19 run na ki 16 bol.
Haba wan beh ïa ka thong, ka St.
Anthony’s ka la kamai tang 57 run bad shah pynhap 8 wiket ha ki 10 over.
U Samelawan u la tied 17 run na ki 12 bol.
Katba u Satyam Sharma u la shim 4 wiket bad 2 wiket la shim da u Natik Singhania na ka bynta ka St.
Edmund’s.
Ïa ka nam Player of the Match la ïohpdiang da u Mannan Surana uba la kamai 84 run bad shim shi wiket.
Haba phai sha kawei pat ka jingïakhun semi final kaba ar, ka Sunrise Academy ka la jop da 24 run ïa ka Nongthymmai Nepali School.
Ka Sunrise Academy kaba la shimti ban tied nyngkong ka la kamai 68 run bad shah pynhap 1 wiket ha ki 10 over.
U Sparsh Sewa u la tied 30 run na ki 29 bol bad u Faizan Mondal u la ïoh 25 run na ki 28 bol.
Katba u Runu u la khur shi wiket na ka bynta ka Nongthymmai.
Haba wan beh ïa ka thong, ka Nongthymmai ka la kamai tang 47 run bad shah pynhap 7 wiket ha ki 10 over.
U Suraj Chettri u la tied 12 run na ki 17 bol.
Katba u Suraj Yadav u la shim 3 wiket bad 2 wiket la shim da u Faizan Mondal bad ïohpdiang ruh ïa ka nam Player of the Match.
Da ka jingthmu ban wanrah biang ïa ka shong suk shong shngaiñ ha ka imlang-sahlang khamtam ban rat dyngkhong ïa ki kam sniew, ki dkhot ka Hynñiewtrep Youths’ Council (HYC) ha ka janmiet jong ka Sngi U Blei ki la hiar biang sha ki bynta ka Ïew Nongstoiñ ban pynlong ïa ka jingkhynra drok ha kane ka jaka.
Ki nongkitkam ka HYC ki la ong ba ki la hiar ban khynra drok ha them Ïew Nongstoiñ, ki Park lem bad kiwei ki jaka ha kylleng ka Ïew Nongstoiñ hadien ba la ïoh jingujor na ki paidbah halor ka jingdon jong kiba die bad jingdih drok ka jur bha ha ka Sngi U Blei.
Ki la ïathuh ruh ba ha katei ka jingleit khynra ka seng ka la ïoh ban beh wat la ki la phet, hynrei ka seng ka la ïoh bat kumba phra ngut eiei na ki.
Nalor kata, ka seng ka la ïoh ban kurup ïa ki drok kiba ki pyndonkam bad hadien kane, la thang noh ïa ki.
“Ka seng ka la pynpaw ka jingsngewdiaw haba ïohi ba wat ha ka Sngi U Blei ruh ki kam jakhlia ha ïew ki jyllei ym tang ka kam drok hynrei wat ki kam khalai, khaïi met, bad jingïadih kyiad," la ong ki nongkitkam ka HYC.
Ki la ong ruh, “Ngi pynpaw ka jingsngewdiaw ïa ka lawei ki samla ba ngi lap ruh ïa ki tiar pynmynsaw.
Ka seng kan ïai buddien bad kan ïai khynra shuh shuh.
"Na ka liang ka seng, ka la thang ïa ki drok ba ïoh kurup bad ka la sneng bad kyntu kynpham ïa ki samla ba kin kylla ba mut noh.
Ka HYC ka kyntu jur ïa ki trai dukan ba kim dei ban pynsah briew ha ïew.
Shuh shuh ka seng ka kyrpad ïa ki paidbah ban ïatreilang ban rat dyngkhong ïa kine ki jingsniew bad ban pyntip sha ki dkhot ka HYC ban leh katba lah ban wanrah ïa ka suk ka saiñ ha ka thaiñ khamtam ïa ki nongshong dukan ha ïew kiba la syier mynsiem.
Ka lympung ïalehkai Under-18 Inter School Cricket Tournament 2024 ka la jan poi artad sha kaba kut ha kaba ka St Xavier’s bad ka B.
K Bajoria ki la jam sha ka final hadien ba ki la khur ïa ka jingjop ha ka Lah Sngi U Blei.
Ha ka semi final kaba nyngkong kaba la long ha madan Polo, ka St Xavier’s ka la pynliem noh ïa ka K.
V Upper Shillong da 37 run.
Ka St Xavier’s kaba la kam trai ban tied nyngkong ka la kamai 113 run bad shah pynhap 3 wiket ha ki 10 over.
Hynrei haba wan beh ïa ka thong ka KV Upper Shillong ka la kamai tang 86 run bad shah pynhap 4 wiket ha ki 10 over.
Ïa ka nam Player of the Match la khur da u Rudra Rathore uba la tied 63 run bad shim 1 wiket.
Haba phai sha kawei pat ka jingïakhun kaba ar, ka BK Bajoria ka la jop da 7 wiket ïa ka R.
B Anup Chand.
Ka RB Anup Chand ka la kamai 67 run bad shah pynhap 9 wiket ha ki 10 over.
Hynrei haba wan shimti ïa ka pali kaba ar ka BK Bajoria ka la lah ban kynjoh sha ka thong da kaba kamai 68 run bad shah pynhap 3 wiket ha ki 8.
4 over.
Wat hapdeng ki jingeh ban ïoh ïa ki madan ïalehkai kiba biang na ka daw ka shah pynthut ha ki bor ka mariang, ka Meghalaya Cricket Association kan sa ïoh ïa kawei ka jaka ïalehkai kriket ba paka (Indoor Cricket Training) ha madan Kurkalang, Bhoirymbong, Ri Bhoi District.
Kane ka la wan hadien ba kane ka synjuk ka la ïasoi soskular bad ka shnong Lumdaitkhla na ka bynta ban pyndonkam ïa shiteng ka madan kum ka jaka ïalehkai kriket.
Ka jingheh jong kane ka madan ka long kumba 7 akar ka ban kynthup lang ïa saw tylli ki jaka ïalehkai (training pitch), ka pung jngi, jaka kilan met, ki jaka khreh jong ki nongïalehkai bad kiwei kiwei.
Ka jingpyntrei ïa kane ka projek ba la bei tyngka da ka BCCI, ka dang ïaid shaphrang bad la khmih lynti ban pyndep ha u Nailur mynta u snem.
Ïa kane ka projek la kam ba la plie ïa u mawnongrim lyngba ka ‘online mood’ da u President ka Board Of Control For Cricket In India (BCCI) u Rojer Binny bad u Secretary u Jay Shah kiba la wan poi ha Ri Bhoi District ha ka Sngi U Blei, hynrei ki la leit phai noh ha ka por janmiet.
Kane ka jingplie ïa kiba kum kine ki projek ka la long ruh ha kiwei pat ki san tylli ki jylla ba marjan kiba don ha ka thaiñ shatei lammihngi (Arunachal Pradesh, Manipur, Mizoram, Nagaland & Sikkim).
Namar ka jingbym ïaid beit kat kum ka prokram, u President ka Meghalaya Cricket Association u Naba Bhattacharjee u la hap ban plie biang ha ka Lah Sngi U Blei ha ka jingïalang kaba la long ha katei ka madan ha kaba la ïadon lang u Bah Gideon Kharkongor kum Secretary ka MCA, u Vice President Bah Raynold Kharkamni, u Bah A.
L Hek uba long u adviser jong ka shnong Lumdaitkhla, ki nong-kitkam ka shnong Lumdaitkhla, ki nongmihkhmat jong ki synjuk ïalehkai kriket lem bad ki khynnah ïalehkai kriket kiba la wan na kylleng ki district.
Na ka liang ka Meghalaya Cricket Association ka la buh ïa ka jingtyrwa na ka bynta ban tei ïa ka jaka sah khnang ba ki nongïalehkai kriket kin lah ban sah ha katei ka jaka kumba katto katne por ha ka por ba ki kilanmet.
Ïa mynta ka dang wad jaka ruh ban buh ïa kum kane ka projek ha Garo Hills.
Haba ai jingkren ha kane ka sngi, u Bah Gideon Kharkongor u la ong ba u Secretary ka BCCI lem bad u President ki la kwah ban pynlut ïa ka por ha kane ka jingïalang, hynrei na ki daw kiba kyrkieh ki la hap ban leit phai noh.
Na ka liang jong u, kumjuh u Naba lem bad u Bah Hek ki la pynpaw ka jingïaroh ïa ka Dorbar Shnong Lumdaitkhla, kaba la kwah ban don ka jingïadei kaba jan bad ka MCA da kaba ka la ai ïa kane ka jaka ha ka jingheh kaba 7 akar.
“Ka jingdon ïa kum kane ka jaka ïalehkai kan long ka jingïarap ban kyntiew ïa ki nongïalehkai ka Jylla khamtam ha kum kane ka juk kaba mynta," la bynrap u Bah Kharkongor da kaba ong ba kum kane ka jinglong ka mariang ka long kaba eh ban ai jinghikai ïa ki nongïalehkai, hynrei ka jingdon ïa kum kine ki jaka ïalehkai kan long ka jingïarap ïa ki.
“Na ka liang ka Sorkar Jylla ka la tyrwa ïa ka jaka ha Mawkhanu, hynrei ngin hap ban bishar bniah shwa ha shwa ba ngin jam shakhmat.
"U Bah Hek u la jingïaroh halor ka rai jong ki nongïalam jong ka shnong Lumdaitkhla namar ki don ka jingïohi jngai na ka bynta ka lawei ki nongïalehkai.
“Nga sngewkmen ïa ka jinglong la kloi jong ki ban ïatrei lang bad ka MCA lem bad ka BCCI," u la bynrap.
Ki jingkhmih lynti ki bun bah na ka khlieh duh ka tnat pulit lane ka Director-General of Police (DGP) bathymmai ka jylla, ka Kong Idashisha Nongrang, IPS, kaba la shimti ïa ka kam ha ka 20 tarik Jymmang, bad ka ban neh na ka bynta ar snem kynthih.
Ka daw ba hakhmat eh ba ki bun ki jingapkhmih lynti na ka Kong Nongrang ka long ba ka dei ka trai shnong bad kaba tip kham bha ïa ka jylla bad ïa ki nongshong shnong haba ïanujor bad kiwei pat kiba la wan hashwa jong ka.
Na kiwei, ki paidbah, khamtam ki trai ri trai muluk, kim da khmih lynti than namar ki sngewthuh ba kim da don ka jingnang jingtip halor ka jinglong jingman jong ka jylla bad ki nongshong shnong.
Hooid, ka don tang kawei ka aiñ kaba treikam na ka bynta baroh, la ki dei ki trai shnong ne kiwei pat, hynrei ban pynduna pat ïa ki jingeh ba ki paidbah ki ïakynduh na ka daw jong ki pulit, ka long kaei-kaei kaba kiba bun ki khmih lynti ba kan urlong.
Kawei na ki jingeh kaba la pynpaw da kiba bun ba lang ka long ka jingdon jong ki pulit kiba smat ban ïeng ha surok bad ban khrong pisa na ki kali.
Mano kiba aibor ïa kita ki pulit ban ïeng surok shiteng miet ban lum pisa? Lada ki pulit ki don ban pynthikna ba ki jingtakhuh kali kin duna ha ka miet ka ïong, yn ym don ba sngeweiei.
Hynrei shisien ba la jrong ka kti ban kner ïa ka pisa ka bym dei hok ban ai bad ban shim, tang katta, ki paidbah ki sngewmong namar ka ktah ïa ka pla jong ki.
Tang kiba lad mad ki sngewthuh ïa ka jingkthang.
Lada ka Kong Nongrang ka lah ban pynduh pyndam ïa kane ka jingmlien basniew jong ki pulit, kan long shisha ka jingjop bakhraw.
Hooid, khlem pep, kan ïakynduh mawsiang lada ka pyrshang ban pynduh ïa kane na ka daw ba kan ktah ïa ka pla jong no re jong no tangba ka dei ban tip bad sngewthuh ba ki paidbah ki don nadien ban kyrshan.
Ym don kiba kwah ban shah khrong be-aiñ khamtam ha ka pyrthei hiran.
Mano ba kwah ban shu leit ai ei ïa ka pisa kaba la kamai da ka umsyep sha kita ki pulit?Sa kawei pat ka jingeh ka long ka jingjyllei palat jong u drok.
Ka jingkhynra jong ka seng Hynñiewtrep Youths’ Council (HYC) ha kiba bun ki jaka bad ka Hynñiewtrep Integrated Territorial Organization (HITO) ha ki katto katne ki bynta ka pyni ïa ka jingshyrkhei jong u drok uba la ksam kylleng sawdong.
Ngi dei ban ai jingïaroh ïa kine ki seng kiba la tur shakhmat namar lada shu ieh tang ha ki pulit bad ka sorkar, ngi shem ba kan ym poi shano-shano.
Hooid, ngi donkam ïa ki pulit khnang ban lah ban pynshitom da ka aiñ ïa kiba donkti ban khaïi drok, hynrei tang ma ki, kam pat biang satia.
Ki jingjia ha kine ki khyndiat sngi ki long kum ki sakhi ïa kane bad ym lah satia ban len.
Shisien peit, yn ym don jaka ha ki patok ban set ïa kita ki nongdie drok, kynthup ïa ki barit baria haduh kiba kham heh watla kiba heh duh kim ju ngat ha ka ruh nar.
Kane ka long ka jingkyntu ïa ka HYC, HITO bad ki pulit ba kin thwet ïa kito ki nongkhaïi/nongdie kiba heh namar tang shu la ïoh ïa kine, ki barit baria kin sa shu jah rngai khlem por.
Hynrei katba ym pat lah ban kem ne pynpaw pyrthei ïa kita ki nongkhaïi/nongdie kiba heh, ngin ym lah ban jop ïa kane ka thma bashyrkhei pyrshah ïa u drok.
Hooid, donkam ban kyndang lut ïa ki baroh ki jaka ba ju smat ki nongdie/nongdih ban ïa die bad ïa thied drok.
Ïa ki nongdie, dei ban aiti sha ki pulit katba ïa ki nongdih dei ban pynthikna ba kin ïoh ruh ïa ki lad jingsumar namar ka jingdih ne jingkyrni ha u drok ka dei ka jingpang jingshitom ha ka met.
Ka tnat pulit ka dei ban kham don ka jingïatreilang kaba jan bad kiwei pat ki jylla khnang ba ka jingïasam khubor syntiat halor ki nongkhaïi/nongdie drok kan kham kloi ban poi.
Ha kajuh ka por, ka tnat pulit ka dei ban ïarap kylla ïa ka HYC bad kiwei ki seng kiba la mih shakhmat ban ïashim bynta ha kane ka jingïakhun pyrshah ïa u drok.
Na ka liang ka DGP ka dei ban shimkhia ban pynkhlaiñ ïa kita ki ‘Anti-Narcotics Task Force’ (ANTF) kiba don ha man ki distrik.
Ngi ïohi ba don ki ANTF kiba treikam tang ha ki katto-katne ki distrik katba ha kiba bun pat, ym ju kham paw than ki kam.
Lada ym paw, ki paidbah kin mut beit ba kim treikam satia bad kin duh jingshaniah ha ka tnat pulit baroh kawei.
Tangba ngin hap ban aipor katto katne ïa ka DGP bathymmai hashwa ba kin ïa sdang ban kdew kti bad ban kynnoh.
Ngi kyrmen ba ka Kong Nongrang kan ai ïa kaba bha tam sha ka jylla khnang ba kan long kaba kham biang ban ïa ki por kiba la leit noh.
Ki bor pyniaid ka Meghalaya Bharat Scouts & Guides, West Jaiñtia Hills ha ka 16 bad 17 tarik Jymmang ki la pynlong ïa ka Rajya Puraskar Pre-Testing Camp ha District Headquarter, Jowai.
Ha kine ki 2 sngi, ki ‘Scout Master’ bad ki ‘Guide Captain’ na ki Unit bapher-bapher ki la wan ban ai ki jingbatai kumjuh ki jinghikai ïa ki khynnah ‘Scout-Guide’ shaphang ki bynta bapher jong ka ‘Scouts-Guides Movement’ ba kynthup naduh ka rukom teh tyllai (Knotting & Lashing), First-Aid, Compass-Mapping, Whistle Signal, B.
P.
Exercise, Camping-Hiking bad kiwei-kiwei ki bynta ba ïadei bad ka ‘Scouts-Guides Movement’.
U Adiam U Bthuh, District Secretary, u la ong ba ka jingpynlong ïa ka ‘Pre- Testing Camp’ ka long khnang ba ki khynnah kin lah ban pynjanai shuh-shuh ïa ka jingtip jong ki naduh ka rukom pynkhreh ïa ki ‘Log-Book’ ha kata ka rukom kaba itynnad bad ki ‘Practical’ kiba hap ban pyni hakhmat ki ‘Examiner’ ne ki ki ‘riew shemphang.
Shuh shuh u la ong, ki khynnah ‘Scouts-Guides’ kiba leh bha ha kane ka ‘Rajya Puraskar Testing Camp’ ka ban long ha State Headquarter, Shillong naduh ka 19 tarik haduh 25 tarik Jymmang, 2024 kin ïoh ruh ïa ka khusnam na u Lat ka Jylla kaba ju ai man u snem ha u bnai Risaw (October) bad ki khynnah ‘Scouts-Guides’ kiba ïoh ïa kane ka khusnam kin ïoh lad ruh ban ïashim bynta ne pynkhreh ban ïakhun ïa ka ‘Rashtrapati Award kaba dei ka Award kaba heh duh jong ki khynnah Scouts-Guides hapoh ka Ri India ka ban ai da u ne ka President jong ka Ri India.
Ha une u snem ki khynnah ‘Scouts-Guides’ kiba pynkhreh ban ïaleh ïa ka ‘Rajya Pursakar Award’ ki don kumba 24 ngut ki kynthei bad 12 ngut ki shynrang.
Ban ïarap ïa kito ki briew khamtam ïa ki nongpang kiba donkam snam, ka Kyrmen Foundation ha ka Sngi Thohdieng ka la pynlong da ka ‘Awareness Programme & Blood Donation Camp’ ha Kiang Nangbah Govt.
College, Jowai.
Ha kane ka prokram ka Kyrmen Foundation halor ka jingnoh synñiang da ka snam, la ïatreilang ruh da ka Hawahoi Socio Development Society, ka Kiang Nangbah Government College Students’ Union bad ka Civil Blood Bank, Jowai.
Shuwa ban pynlong ïa ka jingnoh synñiang snam, la pynlong ruh ïa ka ‘Awareness Programme’ ne ka jingpynshai sha ki samla pule halor ka jingdonkam jong ka jingnoh synñiang ïa ka snam ha kine ki sngi.
U Deputy CEM ka JHADC, Bah Lasky Rymbai kum u kongsan, u la ban jur ba ka jingai sngewbha ïa ka snam ka long kaba donkam bha ban ïoh ïa ka met kaba koit ba khiah.
U la ïaroh ruh ïa ki khun samla kiba la mih shakhmat ban noh synñiang ïa ka snam kaba long ka jingpynim ïa kiwei pat kiba don hapdeng ka jingshitom bad jingduh jingkyrmen.
Ka Dr.
P.
Shylla, Senior Medical Officer In-charge Civil Blood Bank, Jowai, ka la pynshai ïa ki kyndon ai snam bad kyntu ruh ïa ki paidbah ba kim dei ban sheptieng ban synñiang ïa ka snam bad ha kajuh ka por ka la pynshlur ïa baroh ki nongai snam sngewbha ban ïai bteng ïa kane ka kam ba bha jong ki.
Kiwei kiba la ai jingkren ki long ka Dr.
Easter Meena Blah, Principal ka Kiang Nangbah Govt.
College, Jowai, Kong Simi Khongthiang, Secretary ka Kyrmen Foundation, Bah Fedrick Synnah na Hawahoi Socio Development Society, u Bah Evermore Rymbai, President KNGCSU, Kong Aitimary Mawlong bad kiwei ha ka jingïalang kaba la pynïaid da u Bah Achilles Rupert Pariat.
Ha katei ka sngi, napdeng ki 20 ngut ki samla, 15 ngut ki dei kiba biang ban synñiang ïa ka snam na ka bynta ka jingdonkam jong ki briew kiba donkam ha ka pang ka shitom.
Ka Hynñiewtrep Youths’ Council (HYC) ha ki sngi kiba la dep baroh ka la trei shitom borbah ban rat dyngkhong ïa u drok da kaba ka la leit ban khynra ha ki bynta bad ki jaka kiba don ka jingkhaïi bad ka jingdih drok kaba shyrkhei bha.
Ïa kane ka jingleit khynra, ka seng ka la pynlong ha ki distrik bapher-bapher jong ka jylla khamtam eh hapoh nongbah Shillong kaba la kylla kum kawei na ki ktem bah.
Ha kane ka jingleit khynra hapoh ki jaka bad ki shnong kiba la jur ka jingkyrni drok, ka seng ka la ïoh ban bat da ki phew ngut ki briew kiba dei ki nongdie bad nongpyndonkam ïa u drok ha ryngkat ka jingïoh kurup ïa u kynja, ka pisa bad ki tiar pynmynsaw na kitei ki briew.
Na ka liang ka seng ym tang ba ka lah pynlong ka jingkhynra bad ka jingbat ïa kitei ki khynnah kiba la ngop ha u drok hynrei ka seng ka kwah ruh ba kitei ki khynnah kiba la ngop bad shah teh ha une u jingdih pynbuaid kin lait shi syndon na kane jingshah teh mraw.
Kumta ka seng ha ryngkat ka jingïatreilang bad ki bahaïing hasem jong ar ngut ki khynnah kiba la shah bat ha kawei na ka jingleit khynra drok jong ka seng ha ka 17 tarik u Jymmang 2024 ha ka Ïew Jhalupara, ki la leit ban buh ïa kitei ar ngut ki samla kiba dang don hapoh ka 25 snem ka rta ha kawei ka ‘Rehabilation Centre’ ne ka jaka ai jingsumar na ka bynta kito ki briew kiba la ngop ha ki jingdih pynbuaid ïa kaba la tip kum ka Alive Again Foundation Rehabilitation Centre kaba la long trai da u Bah Rup Passah kaba don ha Guwahati Assam ha ka 19 tarik u Jymmang 2024.
Na ka liang u Vice President ka HYC, u Bah Donboklang Kharlyngdoh u la ong ba ka seng ka la ïakhun pyrshah ïa u drok namar ka la ïohi ïa ki kam sniew kiba la jyllei shikatdei eh bad haba ka ïakhun pyrshah ïa u drok ka mut ba kum ka seng ka isih ïa u drok ym ïa ki nongdih.
“Ym tang ba ngin ïakhun ïa u drok bad ban rat dyngkhong ïa ki jingsniew hynrei ban pynbha pat ïa kito kiba la ngop ha u drok", la ong u Bah Donboklang.
U Bah Donboklang u la ong ba ka seng ka kyrmen skhem ba kine ki arngut ki samla kiba don ka jingthrang ban kylla bad im noh ka jingim kaba bha kan long ka jingkmen kaba khraw ïa ka ïing ka sem jong ki baroh arngut.
Shuh shuh u Bah Donboklang u la ong ba kane ka jaka ai jingsumar jong u Bah Rup Passah ka dei kaba la paw bha hynrei na ka liang ka sorkar jylla Meghalaya kam pat ithuh satia ïa kane ka jaka ai jingsumar wat haduh kine ki sngi.
U Bah Donboklang u la ong ba ka jingïakhun jong ka seng ïa u drok nangne shakhmat kan dang ïaid shaid-shaid, bad ka seng ka la kyntu ruh ïa ki longkmie-longkpa kiba don ka jingsngewkhia ïa ki khun ki kti ba lada ki kwah ban ïakynduh ïa ka seng, ka seng ka long kaba la kloi ban ïakynduh ïa ki.
U Bah Donboklang u la ther ruh ïa ka sorkar kaba kloi ban pynlut pisa ha ki tamasa bapher-bapher hynrei ha kaba ïadei bad ka jingïakren ban pynbha bad thaw thymmai ïa ka lawei jong kito kiba la ngop ha ki jingdih kiba sniew, ka la ai pynban da ki daw kiba laiphew jait.
“Ngi kyntu ïa ka sorkar ba kan shimkhia ïa kum kine ki mat, kumba ka la lah ban shimkhia ïa kiwei pat ki mat, sngewbha shim khia lem namar kane ka dei ka kam ïap-kam im ïa kaba phi kiba shong ha ka bor, lada phi shim ïa kane kum ka kamkai lehse, ngim lah ban tip ba kum kane ka jingjia jingpang ka lah ban wan sa ha ïing jong phi ne jong nga lashai-lashisngi", la ong u Bah Donboklang.
Kawei ka longkmie ka la ujor da ka ejahar pyrshah ïa uwei u rangbah briew ba la tip kyrteng kum u Emlang Laloo halor ka jingkynnoh ba u la leh be-ijot ïa ka khun jong ka kaba dang 9 snem ka rta.
Katkum ka ejahar ba la ai, la ong ba kane ka la jia ha u snem 2023 ha ïing sah wai jong kane ka khynnah.
Ha kaba ïadei bad kane, ki pulit ki la pynrung mukotkuma ha thanat Jowai katkum ka C/No 31(5)24 u/s 3(b)/4 bad POCSO Act.
Ïa u Emlang Laloo, ki pulit ki la kem noh ha ka 17 tarik Jymmang bad la leh ïa ka Medical test ha NEIGRIHMS, Shillong.
Ki dkhot ka Mawmluh Cherra Cement Employees Union (MCCEU) ha ka Lah Sngi U Blei ki la leit ban ïakynduh ïa u Myntri Rangbah ka Jylla, u Conrad K.
Sangma ban pynkynmaw biang halor ki mat jingdawa kiba ka seng ka la buh hakhmat ka Sorkar.
“Ka jingwan ïakynduh jong ngi ïa u Myntri Rangbah ka long ban pynkynmaw halor ki mat jingdawa kiba ngi la aiti teng sha ka Sorkar," la ong u General Secretary ka MCCEU, Bah Pynshai Lyngdoh haba kren sha ki lad pathai khubor.
U la ong ruh ba ka mat ka banyngkong kaba ki dkhot ki la ong ha u Myntri Rangbah ka long ba tad haduh ba ka karkhana kan da ïaid biang, ka Sorkar ka dei ban ai ïa ka jingïarap pisa sha ki nongtrei bad ym dei ban pynduh.
