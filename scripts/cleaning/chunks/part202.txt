Ban tehlakam ïa kane na ka liang ka sorkar hapoh ka jingïalam ka NPP ka la ka la pyntreikam da ka ‘MOTHER app,’ ka ban khmih halor ka jinglong jingman bad ban plie ïa ki lad jingïarap na ka bynta ki longkmie armet.
Shillong, K’lyngkot 16: U nongai ktien jong ka Voice of the People Party (VPP) uba dei ruh u nonghikai ha Synod College Shillong u Dr Batskhem Myrboh, ha ka sngi Nyngkong haba ai jingkren ha ka jingïalang paidbah jong ka party, u la ong ba ka jinglong ka pule puthi ha ka jylla kam dei shuh ba ka don ha tmir riat ban hap noh ne ban khyllem noh hynrei ka la don hapdeng duriaw ban jan ïap jyllop.
U Dr batskhem Myrboh u ong ba lada peit na ki liang baroh jong ka jinglon jingman ka pule puthi ka la khyllem bad don hapdeng duriaw bad ba lada bakla jied ïa ki nongsynshar ha kane ka elekshon kaba mynta kan ïap jyllop syndon.
“Phin nujor bad ka jinglong ka pule puthi ha Bihar ruh ngi la kham ran sha trai da bun bun shah bad ban kyntiew biang ïa ka burom kaba la duh ka donkam ïa ka seng kaba don ka thong bashida ban don ha ka sorkar khnanag ban ïoh pynlait im ïa ka pule puthi bad nga nud ban ong ba dei tang ka VPP kaban lah ban pynlait im na ka jingngam jyllop ka pule puthi," u la ong.
Haba kren halor ka rukum synshar khadar, u Dr Batskhem u la ong ba ym shuh tang kane ka sorkar kaba mynta kaba thaw ki aiñ kiban khñiot ïa u duk hynrei wat ki sorkar kiba mynshuwa.
“Phin peit ïa ka polsi ki sorkar baroh ki long beit pyrshah ïa u ba duk namar la katto katne snem mynta ka sorkar kam ai permit thymmai shuh ïa ki taksi ban kamai ha sor hana ba ki pynkhapngiah ka ka nongbah hynrei hato ki kali shimet kim pynkhapngiah mo? Tang kawei nga tip ba lada ai permit thymmai uban myntoi u dei u paidbah ka jylla ym ki heh saipan," u la ong.
Shuh shuh u la ong ba ka sorkar ha ka jingñiah kali jong u ïa ka kali private la palat 10 snem hynrei shisien ruh um pat ju mad ban shah talasi kot kali katbva ïa ki kali kamai na ka por sha ka por ka sorkar ka talasi ïa ki kot ki sla jong ki.
Ha kane ka sngi ka Aibandaplin L Nonglait ka kyrtong na Mylliem ha ka jingkren jong ka ka la ban jur ba ka jingpynkha hi ïa ka VPP ym namar ki nongïalam ki donkam spah ne bor hynrei namar ki sngewkhia ban ïohi ïa ka jinglyngkrang ka synshar khadar ban ka jingiduh jingkyrmen ïa ka lawei ka jaidbynriew.
Ka la ong ba ka jingïakhun kaba ka VPP kan hap ban ïakhun ka dei na bynta ki samla pule ba duk, ki samla khlem kam khlem jam, ki long iing kaba im na ka rep, ki nongbylla.
“Lada ngin nujor kaei kaba kum ka jylla ngi kynjoh ha ki 50 snem nga sngew lehraiñ shibun namar ngi long beit kiba sha trai duh bad dei na kane ka daw ba ka jingïatiplem jong nga kam shah satia ba ngan khaprip ki khmat ne leh bym ïohi kat kane ka saw ka sian ka jylla," ka la ïathuh.
Shuh shuh haba kren ha kane ka sngi u Babu Mayborn Lyngdoh u kyrtong ka party na Pynthorumkhrah u la ong ba ka jingmih ki jingkynnoh ba ka jingmih jong u ban ïa aireng ha kane ka kynti kaba mynta ka la dier por palat u la pynshai sha ki paidbah da kaba ong, “Ngam pat dier por hynrei nga dang biang bha ka por ban mih namar ka jingmih ka jong nga ka dei namar ka jingiduh jingkyrmen palat bad dei ynda nga lap ba kane ka party ka long ka jingkyrmen nga rai ban pynïasnoh sha kane ka party.
Kiba ong ba nga dier por kynmaw kane ka wei ba phim pat shym la thep vote bad ka por ba phin rai ka dang biang bha.
"Ha kane ka sngi la ïoh ruh ka jingkren na kiwei pat ki kyrtong kiba kynthup ïa u Bah Avner Pariat u kyrtong na East Shillong, u Dr Ricky AJ Syngkon kyrtong na Umsning bad kiwei kiwei ki nongïalam ka party.
Mairang, K’lyngkot 16: Ka Rainbow Rose CSC Mairang ha ka 13 tarik mynta u bnai ka la pynlong ka jingïalang ban ai Certificate ïa ki 58 ngut ki Samla kiba la pyndep ïa ka Free Basic Computer Course Training kaba shi bnai bad ka Certificate kadei kaba la ai da ka NIELT.
Ha baroh la don 300 ngut ki samla kiba wan sha ka training bad na ka bynta kito ki bym shym la pass yn sa pynlong biang ïa ka eksam.
Ha kane ka jingïalang la don lang ruh ki ophisar ka CSC E-Governance na State Head bad kine long u Ravi Roy (Assistant Manager) u Birjeet Laskar (State Co-Ordinator of Pmgdisha).
La ïadon lang ruh u Bah Alertson Nongbri (ADC Eastern West Khasi Hills ), Kong Rose Angeline M Kharsyntiew (VLE – Rainbow CSC of Mairang )bad ki kmie ki kpa Jong i, i Kong Triciana Kharsyntiew bad I Bah Tarcisious Mawlot.
Shillong, K’lyngkot 16 : Saw ngut napdeng ki 17 ngut ki Nongtih par kila ap mynta ban ïoh satang ïa ka Lisen tih noh ïa u dewiong kat kum ka stad saian (scientific mining) ha Meghalaya hadien ba ka Sorkar Pdeng kala ai jingmynjur ïa ki Geological Report (kaiphod ïa ki jinglong ki jaka ba don ki par) jong ki.
Haba ïathuh ïa kane sha ki lad pathai khubor hynne ka sngi nyngkong, u Myntri Rangbah ka Jylla Conrad K Sangma ula pyntip ba ka Ministry of Coal haba khatduh, ka la ai da ka jingthoh sha ka Sorkar Jylla ba ka Sorkar India ka la ai jingmynjur ïa ki Geological report bala aiti da ki saw ngut ki nongtih par.
“Ngi sah sa tang shisien jam ban ïoh ïa ka Mining License.
Namar kata, kine ki saw ngut ki nongpan license kin hap aiti ïa ki mining plan kat kum ki kyndon bala buh da ka Sorkar Meghalaya bad ka Sorkar India" ong u Conrad.
“Ngi khmih lynti ba ka jingai license kan ym slem shuh sha kine ki saw ngut ki nongtih par.
Namar kane ka dei ka sienjam kaba khraw ban lah sdang noh ïa ka jingtih dewiong da ki kor ki bor ka jingstad saian.
Ngi la kyrmen skhem ba shen ka jingtih dewiong da ka jingstad saian kan sdang ha ka Jylla" ula bynrap.
Haba pynpaw ba kane ka dei ka kam kaba la shimpor bha bad ba ïaid suki, u Myntri Rangbah ka Jylla u la ong “Ka donkam nyngkong eh ïa ngi ban hap weng shuwa ïa ka jingkhang tih dewiong, thaw ïa ki SOP, ki don katto katne ki kyndon bala buh da ka Sorkar India ïa kiba ngi hap ban pyndep, hap ban leh ïa ki prospecting license, hap ban aiti ïa ki geological survey bad report-ki don bun bah kiba ngi hap ban pyndep".
Haba kylli halor kiwei pat ki nongpan license, u Myntri Rangbah ula ong “Kiwei kin sa nang bud hynrei kaei kaba kongsan ka long ba ki kam kila sdang mynta".
U Myntri Rangbah ula ong “Kane ka dei ka khubor kaba bha ïa ka kam tih dewiong ha ka Jylla bad ïa baroh ki nongtih par kiba la mad ïa ki jingeh la slem bah, kaba lam sha ka jingduh kamai kajih jong ki briew bad khamtam eh kine ki briew kila sajia palat liam haba nyngkong namar nyngkong haba pynjari ïa ka hukum khang tih dewiong, ym shym la don ba shim ïa ki sienjam ban weng ïaka hukum khang tih dewiong ha katei ka por".
“Dei haba kane ka Sorkar ba mynta kala wan, kala shim ïa ki sienjam bad ngi lah trei shitom halor kane ka kam bad ngi da kmen shisha ba ngi la lah ban ïohi ïa u soh jong ka jingjop bad kumba nga ong, ngi sah satang shisien jam mynta na ka mining lease" ula bynrap.
Halor ka jingdawa ban pynkylla ïa ka SOP namar ka kyndon ba ka jingdonkam jaka kam dei ban duna ïa ka 100 hectare ban ïoh ïa ka mining lease, u Myntri Rangbah ula ong ba ïa ka SOP la pynkhreh da ka jingïasyllok bad ka Sorkar India.
“Ngim (Sorkar Jylla) lah ban pynkhreh ïa ka SOP hala ka mon.
Ta ka daw, ngi lah ïasyllok bad kine ki jingïasyllok kila lam sha u pud ba ka Sorkar India kam shym la mynjur ban pynduna ïa ka bad namar kata, ngi sngew ha katei ka por ba lada ngi dang ïai bteng ban pyn eh halor kane ka kam jaka ne ka jingheh jingrit ka jaka, ngi lah ban nym lah jam shakhmat bad kane ka kam tih dewiong da ka jingstad saian" ula ong.
“Na kata ka daw, ka dei ka kam ba hap jied bad ka rai la ngin ïai neh sah hajuh ha katei ka rai bad ym lah shuh ban plie ïa ki par lane bha ba jam shakhmat bad kane ka kam bad sa wanrah pat ïa ki jingpynkylla ha ka por kaba dei.
Nga tip bha halor ki kyndon bad ki jingdawa jong ki nongtih par.
Hooid, khlem pep ka dei ka jingdawa ba shonghok hynrei haba buh ïa ka jinglong jingman ba mynta ha ka pyrkhat pyrdaiñ, ngi hap ban shim ïa ka rai kaba biang eh bad ngi sngew dei ban jam shakhmat ïa mynta bad sa wanrah pat ïa ki jingpynkylla lashai lashisngi lym kumta ka Sorkar India kan nym mynjur ban pyntyllun shakhmat ïa ka kam" ula bynrap.
Halor ki jingpynsajia bala shim pyrshah ïa ki kam tih tuh ïa u dewiong ha ka Jylla, u Conrad ula ong ba ka Sorkar jong u, kala kren da kaba shai ba ka aiñ kan ïaid hala ka jong ka lynti pyrshah ïa kino kino ki briew kiba pynkheiñ ïa ka aiñ.
“Mynta kane ka kam kala ïaid shakhmat bad mynta ngi la ïohi ba ngi sah satang shijam na ka jingtih dewiong da ka jingstad saian ba kan sdang, ngin nym ïohi shuh ïa ki briew ba kin pynkheiñ aiñ bad leh ïa ki kam ki bym dei ban leh ha ka rukom kaba beaiñ" ula ban jur.
Nalor kane, u Myntri Rangbah ula pyntip ba ka jinglilam ïa ka 32 lak metric ton u dewiong bala dep tih lypa shuwa ka hukum khang tih dewiong, ka dang ïaid shakhmat.
Ka jingthmu bakongsan jong kane ka jingthoh ha long ban wer ïa ki nongpule jong ka Jylla ban ym pynlehnohei wat tang shi bod (vote) ruh da kaba leit ryntih ban thep ïa la ki jong ki jong ki bod da ka monsngewbha, da ka jingkmen, da ka monlaitluid lajong khlem shah pynbor ne shahpynthame, shah thied da ka peisa ne shahkhring da ki jingai sngewbha da ki tiar ha ki Kandidet ne ki Agent jong ki.
Ka jingthep-vote ka long ka hok jong baroh ki Nongthep-vote ba la ai da la Riti Synshar jong ka Ri India ba uwei-pa-uwei un thep tang shi-vote, ym palat ïa kata.
Ka jingthep-vote ruh ka long ban pynkylla ïa ki MLA bymman, bymlarkam, bym trei hok, kiba leh shiliang ïashah liang, ki bym nang thaw Aiñ, kiba alhia Jaituh, kiba bamsap bampong, ki ba haram nimok, kiba hangamei, kiba thok ba thak, kiba buaid tanglang, awria (immoral), buaid bor bad kangar peisa kiba ijli tam bad kiba shetkylla ïa ki paidbah nongjied.
Ïa kiba kum kine bad Kiwei ki jait kiba sniew jinglong hab ban pynkylla beit, khnang ban ïoh ïa ki MLA kiba bitdor bad balait na ka jaboh jabaiñ khamtam eh ban ïoh ïa ka sorkar kaba suba namar ïa ka sorkar la pynlong da ki MLA.
Ngim dei ban kynmaw dngong ba U Blei U phah sha pyrthei ïa u Khun bynriew ban synshar khadar da ka hok ka sot.
Lada pher na kata la makna bad la kulmar lut bad ym don shuh ka jingryntih ha ka saiñdur saiñdar ha ka synshar khadar.
Namar, ym shuh da ka hok ka sot kaba dei ka tynrai bah.
Kumta ha ka synshar paidbah jong ngi mynta dei ka jingtip bad jingstad jong ngi ki paidbah nongjied hi sa lah ban pynmih ïa ki khrawpyrkhat, ki moiñ ki manik kiba lah ban synshar da ka jingstad bad jingshemphang.
"Haba ki bastad bad ba shemphang ki bun ka pyrthei (ka Jylla) ka im, haba don u Syiem (MLA/CM) u ba tiphok tipsot ki paidbah ki Shngaiñ" (jingstad 6 : 24).
Da ka hok ka la pynkupbor ban bod, kynthei bad shynrang, ki kylla nongsynshar.
Ha kaba kut ka jingsynshar ka babeit baryntih ka wanrah ïa ka suk ka saiñ bad kaba khlaiñ, bahok bad bakhuid.
Ka ïoh ka kot, ka roi ka par ka wan namar ka seng pyrkhat jong kiba stad bad bashemphang jong ki Nongsynshar.
Ka Demokrasi ka dei ka jingpynurlong ïa ka seng pyrkhat bamynshuwa ba ngi, ki Khasi-Pnar, ngi wan sha pyrthei ban synshar bad pynroi pynsan ban kamai ïa ka hok ka sot.
Ka Bible ruh ka ong kumta (Genesis 1: 26-28).
Katkum ka jinghikai jong ka Dorbar bah Balang Katholik Vatican II kaba la neh 4 snem kynthih (1962-1965) ka ong ba ki Khristan ki dei ki Nongshongshnong jong ar tylli ki hima, ka Hima pyrthei shong basa bad ka Hima bneng kaba neh junom bhor.
Ka ong ruh ba ki Khristan ki dei ban ïashim bynta ha ki kam pyrthei kynthup ka kam Saiñ hima sima ka synshar khadar Demokrasi da ka jingtipbriew tipblei, da kaba kamai ïa ka hok ka sot na ka bynta ka spah met ha pyrthei bad na ka bynta ka spah mynsiem lawei ha bneng.
Kito kiba don sap don talen ban shim bynta ha ka politiks ai kin mih shakhmat, kit ïa ka lyngkor politiks kum ka kam shakri paidbah ym kum ka kam khaiï lane shakri shimet ban myntoi shimet.
“Nga la wan ban shakri ym ban shah shakri" ong U Jisu ha ki Synran jong U (Mk.
10: 45).
Ki Khristan bad bym long Khristan ruh “ki dei ban shim bynta ha ka poliks ban ïakhun pyrshah ïa ka jingleh bymhok bad jingleh bein khniot bein, jingleh donbor bad leh shiliang da ki riew shimet ne ki seng saiñ hima sima : ki dei ban leh ïa kata da ka hok bad jingstad bad ka politiks jong ka jingsian" (Gaudium et Spes 75) da ka jingkmen bad jingkyrmen.
Dei ban kheiñkor bha ha ka kam hikai ban saiñdur ha ka kam synshar paidbah (Civic) bad ka kam Saiñ hima sima (politics) ka long kaba donkam palat mynta ïa ki paidbah khnang ba ki nongshongshnong ki lah ban sngewthuh pura ban ïashim bynta bha ha ka politiks.
Ki batbit ha kane ka kam ki dei ban pynkhreh bha ïalade ban mih madan ban ïaleh elekshon kaba dei ka kam Kyntang (the very noble art of politics).
Ki dei ban shim ïa kane ka kam kum ka kam shakri khlem khein kum ka kam khwan myntoi ïalade.
Da ka hok bad jingstad ki dei ban shim halade ïa ka lyngkor ban ïakhun pyrshah ïa ka jingleh bymhok, jingbanbor bad iuhroit naphang jong ki riewshimet lane ki seng Party politiks pyrshah ïa ki paidbah bad ki rit ki ria.
(Gaudium et Spes 75,76,43,93).
La khot ïa ki Khristan bad bym long Khristan ruh kumjuh, ban wan shakhmat, ban mih madan ban tynrong lem ïa kam long MLA, MP, MDC ka thong ban shakri paidbah da ka hok ka sot ym ban shim kabu ïalade ban lum spah pyrthei shimet da ki lad bymhok ka ban poi sha ka jingbamkruin ïoh ngat ïalade ne ki ba ha iing hasem ban ïoh jingpang bamkruin pynban ka spah bad ïoh ngat ha ka jingpang bampong.
U Leilongspah (Thlen) u donbor bad ki kyntien jong u ki long ka bor bad ieng rasong bha, “Ngan kamai da ka Longspah bad Ngan bam da ka Longbriew".
Ka don sa kawei ka phang ba nga kwah ban kdew shai hangne.
Haneng nga la kdew shai shaphang ba ngi ki briew ngi dei ki nongshongshnong jong ka hima pyrthei bad hima bneng namar ngi don ka met bad ka mynsiem.
Katba dang don ha pyrthei ngi hab shim bynta ha ki kam jong kane ka pyrthei kynthup ïa ki kam politiks.
Don kiba ong ba ym dei ban pynïakhleh ïa ka niam bad ka politiks.
U briew u donkam ïa ka politiks bad u donkam ïa ka niam namar u Don ka met bad ka mynsiem.
U donkam baroh ar bad u briew u hab pynim ïa ka met bad mynsiem namar u long shitylli, ym lah ban pynïakhlad.
U Kpa jong ka Ri u Mahatma Gandhi u la ong shai kdar, “uno uno u ba ong ba ka Niam kam don bynta ei ei bad ka Politiks um sngewthuh satia kaei ka niam".
Katba u Bishop bapawnam jong ka Republic of South Africa, u Desmond Tutu, pat u la ong, “Nga sngewlyngngoh ngaiñ ka jait Bible aiu ba ki briew ki pule haba ki ong ba ka Niam bad ka Politiks kim ïakhleh".
Haba shakri lane pynim ïa u briew phi lehbha ïa u met bah mynsiem namar u long shitylli.
Haba u MLA u shakri ïa ki paidbah u shakri Lang ïa ki met bad mynsiem bad haba u leh Kumta u shakri ïa U Blei ruh namar ki paidbah ki dei jong U Blei namar ïa ki la thaw da U Blei hi.
Shillong, K’lyngkot 16: Katba ka samoi jong ka jingjied ïa ki nongmihkhmat ka la nang jan nangjan la ïohi ruh ba ka jingïarung ïamih na kawei ka party ka la jia man ka sngi.
Ha ka sngi Thohdieng kumba 1000 ngut ki kynthei na ki party kiba pher bapher ki la leit ban pynïasoh sha ka BJP ha ka jingïalang kaba la pynlong ha Upper Mawprem, Nongsohpoh, Shillong.
Ïa kine ki kynthei kiba pynïasnoh sha ka BJP la pdiang sngewbha da u Union Minister of State ba peit ïa ka tnat Electronics and IT, Skill Development and Enterpreneurship, u Shri Rajeev Chandrasekhar, u State President ka party u Shri Ernest Mawrie bad kumjuh u Myntri ka sorkar jylla u Bah Sanbor Shullai.
Haba kre pdiang sngewbha ïa kine ki kynthei, u Rajeev Chandrasekhar u la ong ba ka jingwan pynïasnoh jong kine ki palat 1000 ngut sha ka party kamut ba ki la pynïasnoh lang ha ka jingïakhun ban kynjoh sha ka India kaba u Myntri Rangbahduh ka ri u Modi u angnud ban ïohi ïa ka ri.
“Ka thong u Modi ka dei ban wanrah ïa ka roi ka par, ka bit ka biang ki nongshong shnong ka ri bad mynta ba phi snohkti bad ngi kamut ba phi don lang h kajuh ka thong bad u Modi," u la ong.
U la ong ruh ba napdeng ki party baroh kaba khlem peit shiliang khmat la riewlum ne rit paid ba ka dei tang ka BJP ha kaba ka thong treikam ka dei beit ka Roi ka Kiew jong baroh ha ka ri.
Shillong, Kyllalyngkot 16 : U Myntri Rangbah ka jylla u Conrad K Sangma mynta ka Lah Sngi U Blei u la plie ïa ka Engineering College ba nyngkong eh ha ka jylla kaba dei ruh ka College jongka sorkar ha Mawlai Kynton Massar, Shillong, East Khasi Hills.
La ïadon lang ha kane ka jingplie ïa kane ka college da u Myntri ka tnad pule puthi u ma Lahkmen Rymbui.
ïa kane ka College la tei na ka skhim Rashtriya Uchchatar Shiksha Abhiyan (RUSA) ha ka jinglut kaba 26 klur tyngka.
Kane ka College ka don ha ka jaka ba 7.
8 acre bad ka don ruh hapoh phyllaw jongka Shillong Polytechnic kaba don haduh 16.
11 acre ka jaka hangtei ha Mawlai Kynton Massar.
Haba kren haka jingïalang u Myntri Rangbah u la ong ba ka sorkar ka phai khmat beit sha ki samla ha kine ki san snem bad na kata ka daw ka pyrshang ban wanrah ïa ki skhim bad prokram ban kyntiew ïa ki samla.
U la ong ba ka sorkar ka la wad bniah bad ïamir jingmut bad palat 90 hajar ngut ki samla bad dei halor kane ka la wanrah ïa kine ki prokram bapher bapher ban ïarap ïaki samla.
Kine ki prokram ki long naduh ka seng kam seng jam, ka jingkyntiew ïa ka kam ïalehkai sport, ka put ka tem ka rwai ka siaw bad bun kiwei kiwei.
“ Ki samla ki long ki mawkordor bad ka bor jong ngi lada ngi nang ban pyndonkam ïa ka jingstad bad ka bor jongki ha ka lynti kaba dei.
Ngi lah ruh ban pynthikna ba ka Meghalaya kan long kawei ka jylla kaba tbit tam ha ka ri lada ki samla ki biang nadong shadong namar dei ma ki kiba long ka lawei jongka jylla" ong u Myntri Rangbah.
U Myntri Rangbah u la batai bniah ruh kumno ba la nang kyntiew shuh shuh ïa ka pule puthi ha ka jylla da kaba pyntreikam ïaki prokram ki ban ïarap ym tang ban khlaiñ ka met ka phad hynrei wat ka jingproh jabieng ruh naduh ki khynnah skul haduh ki samla pule.
U la ong lada ngi dang khmih lynti ba ngin pynkhlaiñ ia ïa jingpule ynda la dap 20 snem ka rta yn ym ïoh ïa ki samla pule kiba tbit dei na kata ka daw ka sorkar ka la pyntreikam da ki prokram bapher bapher ban pynthikna ba ka jingbam ïa ki khynnah ka dei ban biang naduh dang rit ban khlain ka jingmut jingpyrkhat bad bor jabieng jongki ruh.
U la ong ba ka sorkar kan ïaleh katba lah ban phai khmat sha ka jingkyntiew ïaka pule ka dang leh namar kane kan kyntiew ïa ka jylla ha baroh ki liang.
U la pynbna ruh ba ka sorkar halor kane ka nongrim ka la plie ruh ïa ka University ba nyngkong eh jongka jylla ka Captain Williamson Sangma State University dang hakine ki khyndiat sngi ha Balalgre, Tura.
Kane ka Engineer College kan sdang shwa lai tylli ki tnad pule kata ka Civil Engineering, Electrical Engineering, bad ka Mining Engineering bad ki samla pule kin long mar laiphew ngut kawei kawei ka tnad pule.
Ka sorkar ka la pynkhreh 55 tylli ki post kata 36 ki Nonghikai, 19 ki ban peit ïa ki Ophis.
La pan jingbit ruh ïa kane ka college na ka NEHU bad ka jingpynbit pynbiang ka la ïaid shakhmat.
Na ka bynta u snem 2022-2023 ka Shillong Govt.
College of Engineering (SGCE) ka la pan jingbit ruh lyngba ka Online na ka AICTE ban sdang ïa ki Technical Course.
Shillong, K’lyngkot 16: U Bah Ardent Basaïawmoit, President ka VPP haba kren ha ka jingïalang paidbah ha Madan Polo, u ong ba hadien ba la mih ka Seng Voice of the People Party (VPP) ki la don kiba kynthoh ne sin kum ka Very Poor Party (VPP).
Hynrei u la ong ba wat haba don kiba kynthih ne sin kumne ruh um sngew eiei, namar kadei ka Party ka trei da ka lynti kaba khuid bad suba bad da ka mynsiem ban shakri hok ïa u paidbah.
Mynta ka sngi ha ka jingïalang paidbah ha Polo ruh, ki paidbah ki la wan da la ka mon sngewbha bad sei hi ka bai leit bai wan nalade.
Ha kane ka jingïalang ka Seng kam shym la wat tang ka sha ruh, pynban u paidbah u la shong beit thok nadih ka por 1 baje haduh ka por 4 baje janmiet.
“Ban dei ba pynlong jingïalang kiwei ki Party, katne u paidbah la lut da ki lak bad ki klur, hynrei ka VPP ka khlem ai ei ei ïa ki, baroh ki la wan da ka mynsiem sngewkhia ïaka ri bad ka jaidbynruew", la ong u Bah Ardent.
Kumta ha shuwa ban wai ka jingïalang haba la mih ka jingkyrpad ban ïarap lem na ka bynta ka jinglut na ka bynta ba wai shuki bad ka rynsan, u paidbah u la ïeng puk ban leit shakhmat ban thep ha ki borti heh ban noh synñiang ryngkat ka jingpyrta “Ngin ai eh eh daw na ka bynta ka VPP".
Shillong, Kyllalyngkot 16 : U Bah Vincent H Pala, dkhot ka ïing Dorbar Thawaiñ Lok Sabha na Shillong Seat bad President ka Meghalaya Pradesh Congress Committee (MPCC) u la ong ba ki paidbah kim dei ban shah ïalam bakla ha ki seng saiñ-hima kiba ïatrei lang bad ka Bharatiya Janata Party (BJP) ha kane ka elekshon jied nongthawaiñ sha ka ïing Dorbar Thawaiñ ka Jylla Meghalaya mynta u snem 2023.
Kane ka jingkren u Bah Pala ka la long ha ka jingïalang ïakynduh bad ki nongïalam shnong ka shnong Lyngkhoi bad ki nongïalam ka Balang Presbyterian Lyngkhoi ha ka 16 tarik u Kyllalyngkot, 2023 ban ïa pyrkhat ïa ki kam jingpynkhreh na ka bynta ka jingïaseng Synod Sepngi ha u bnai Lber mynta u snem ha ka dong Madan Lyngkhoi Ranab Domlyngkut ha katei ka shnong.
U Bah Pala u la ong ba ki Khristan ha kiwei ki Jylla ka Ri India ki im hapdeng ka jingrit mynsiem bad ki jingeh namar ka jingshah thombor.
“Peit ha Assam bad Chatisgarh kaei kaba la jia ïa ki riewngeit Khristan ! Kiba shah shim jingkheiñ namar ba ki dei ki Khristan bad kiba shah thombor ha kiwei pat", u la ong.
Halor ka jingpynkhreh ïa ka jingïaseng Synod Sepngi khamtam ka jingangnud ki nongïalam shnong bad nongïalam balang ba un ïarap lem ïa surok ba 1.
5 KM, u Bah Pala u la ong ba un sa ai ktien ha ki khyndiat sngi ban ïarap ïa ki kumjuh ka madan ban pynlong jingïaseng hynrei un ïarap lypa ïa ki mar bam.
U la ong ba ka Sorkar Jylla ka la dei ban buh ïa ka Corpus Fund na ka bynta ban ïarap ïa ki kynhun niam kynhun balang haba ki pynkhreh ïa ki kam pynlong jingïaseng kata ban shna ïa ki surok, pynbiang ïa ka um, ka bor ding ne kiwei pat ym ban ap haduh da mang tyngka na ka bynta kum kitei ki kam.
Na ka liang u Bah S Osborne Kharjana, kyrtong ka Congress na Sohiong, u la ong ba kane ka jingïalang ka long namar ka jingeh kaba ki nongshong shnong bad nongïalam Balang ki ïa kynduh bad ka jingkhot lang ïa u Bah Pala ka long ban ïakren ba un thaw lad thaw lynti halor kine ki kam.
Haba kynthoh ïa ka long ka man ka synshar khadar, u Bah S Osborne Kharjana u la ong ba ia ka Sorkar India la lam khmat da ka BJP kaba don ïa ka thong ban pyntreikam ïa ka Uniform Civil Code kaba long ka jingma ïa ki rit paid kiba dei ki riewngeit Khristan.
Ha ka jingïalang la ïa donlang da u Pastor TK Iawphñiaw, Tymmen Basan R Mawleiñ, Bah Richard Kurbah, Bah Bistarjune Lyngdoh nalor ki nongshong shnong bad kiwei pat bad ki samla na ka shnong ki la ai ïa ki prokram jingshad bad jingrwai.
Shillong, Kyllalyngkot 16 : Ka sorkar jylla lyngba ka jingtyrwa jongka tnad kam jngohkai pyrthei ( Tourism) ban wad lynti ïaid na kawei ka jaka sha Shillong Viewpoint ( Lum Shyllong) ka la rai ban thaw noh da ka Ropeway ka ban ïaid na katei ka jaka Shillong View Point bad hiar ha Forest Nursery Riat Laban.
Kane kan long ka Ropeway kaba nyngkong ban shna itynnad bha ha kane ka jylla ha ka jingpynlut kaba 138 klur tyngka.
ïa kane ka jaka ba 1.
84 hectares la ai sngewbha sha ka sorkar da ka Dorbar Shnong Riat Laban.
Ha kane ka jaka yn tei ïaka iing ka ban buh ia ka Station Building, Concourse, maitenance room, ka kamra die ticket, ka ophis, ka jaka ban shong ban thiah ki nongap pahara, ka kamra ban shong ki paidbah ban ap ïaka ropeway, ka jaka ban pynieng kali bad ter ter.
Kumjuh ruh yn shna kumne hi ha katei kajaka Shillong View Point ruh kata ka jaka die ticket, ka ophis, ka jaka bam, ka jaka ïeng kali.
Yn tei ruh 9 tylli ki paia ba ka ropeway kan ïaid.
Haba kren haka jingïalang u myntri rangbah u Conrad K Sangma u la ong ka kam jngohkai pyrthei ka dei kawei na ki kam ka ban kyntiew ïa ka ïoh ka kot bad ka kamai kajih jongka jylla bad kan kyntiew ruh ïa ki paidbah ha ka liang baroh.
Naduh ba la plie ïa ki Homestay da ka skhim sorkar mynta ki la don haduh 2500 ki home stay ha ka jylla.
Ka sorkar ka ai jinghikai kumno ban pynïaid ïa kine ki homestay bad kumno ban long kiba donakor haba ki wan ki nongwan jngohkai pyrthei.
Ka sorkar ka la plie ruh ïaki 5 star hotel, ka kali ban kit ïaki nongwan jngohkai.
Kine kin aikam ïa ki hajar ngut ki samla naduh sor haduh nongkyndong bad lyngba kane ka kam ki dang bun ki lad ki kabu ba ki samla kin ïoh.
Kane ka ropeway ruh ka long ka jingthmu ban ïarap aikam ai jam ïaki samla.
Na ka liang u Myntri Rangbah u la ai khublei bad sngwenguh ïa ka Dorbar Raid Laban Pyllun kaba la ai sngewbha ïa kane ka jaka ban ioh sdang ïa kane ka ropeway projek.
Aizwal, Nohprah 03 : Ka Mizoram Football Association bad ka Reliance Foundation, kaba dei ka shnat treikam jong ka Reliance Industries Ltd (RIL) ki la sdang ban pynïalehkai ïa ka Reliance Foundation Young Champs (RFYC) Naupang League ha Mizoram ha u Naiwieng 2022.
Ha ka sngi plie pyrda ïa katei ka lympung ïalehkai phutbol ha Aizwal bad Champai la sakhi ba ki la don haduh 1300 ki khynnah kynthei bad shynrang kiba la wan ban sakhi bad ïalehkai da ka jingkmen.
Ka Naupang League ka thong ka long ban kyntiew ïa ki khynnah rit jong katei ka thaiñ bad ka jingai mynsiem na bynta ki khynnah don sap ha ka jingïalehkai phutbol ha ka rta ba dang 5 snem ba kin ïashim bynta.
Halor ka jingpynlong ïa katei ka lympung ïalehkai, na ka liang u coach ka kynhun ïalehkai U-13 jong ka Ramhlun Veng u Lalthatluanga u la ong, “Ngi la kilan met tyngeh na bynta ka Naupang League.
Ngi la sdang ban kilan met ha ka por 6 baje mynstep na bynta lai kynta ha kaba ki khynnah ki la kilan met tyngeh, la ka long ha ka liang ka bor met ruh, bad kumjuh ruh ban ïoh jingtip shaphang kumno ban nang kham pynjanai ha ki jingïalehkai.
"“Ngi dap da ka jingsngewkmen ba ka Reliance Foundation Young Champs Naupang League ka la wan hangne, namar kadei ruh ka sien kaba nyngkong bad baroh ki dap da ka jingsngewkmen.
Ka Reliance Foundation ka la ai sngewbha ha ngi ïa baroh ki jingdonkam ban ïalehkai bad ki khynnah mynta ki da ap khmih lynti ban ïoh kilan met bad ban ïalehkai.
"U Lalhrechianga, u kpa jong ka Ngurhlunchhungi, kaba dei ka khynnah ïalehkai U-11 kaba mih madan na bynta ka Chawmpui Veng u la ong, “Ka khun jong nga ka la ïalehkai naduh ba ka dang kham rit, bad nga dap da ka jingsngewkmen ban ïohi ba ka ïalehkai ha ka Naupang League.
"“Nga dap da ka jingsngewkmen ba ka Reliance Foundation Young Champs Naupang League ka la ïoh ban pynlong hangne.
Ka Naupang league kadei ka kabu bad kaba biang tam kaba ïarap ïa ka khun jong nga ba kan kylla long ka nongïalehkai phutbol kaba kynsai.
Ka da kwah ban ïoh ïalehkai kham bun la ka long kan ïalehkai pyrshah ïa ki shynrang ne kynthei ruh, ngi dap shisha da ka jingsngewkmen.
".
Ka dei ka sngi U Blei bad lehse ym bun eh kiba pule bniah ha ki jingthoh ha ka kot khubor ha kum kane ka sngi.
Hynrei lada kumno re phi ioh ban pule ia kane ka bynta ngin pyrshang ban maitphang khyndiat halor katei ka phang “Ka jingpynshoi kam dei ka pop".
Hooid ka lah ban long shisha kumta ruh, Niuma haduh katno ka long kaba shisha pura hynrei na kiba bun ki jingphla jong kmie ki kpa kiba iakynduh jingeh: ka jingpynshoi ka long ka jingma kaba khraw khamtam eh ia ki khynnah ba dangkhie danglung ne ki teenagers ba ong ka ktien phareng.
Kane ka long tang ka jingpyrshang ban pashat jingmut khamtam sha ki kmie ki kpa ban peit ba kum kane ka bor pyrkhat kan ym ioh ban rung ha ki khun jong ki.
Namar haba kum ki kmie ki ki kpa ki ialeh katba lah ban khanglad ia ki khun rit na ki jingpynshoi hynrei ki ioh pynban da ka jubab ba “Ka jingpynshoi kam dei ka pop" wat la ngi tip ba ka jingpynshoi kam ju wan satia na U Blei.
Ha kaba shim ba ki khun ki la shemphang ia kata, la ai jingsur ia ki ban im laitluid bad ka jingmih ka long kaba mynsaw bad ktah ia ka lawei jong ki hi.
Kane ka long kum ka jingai jingmut, bad puson khyndiat naka bynta ka jingbha jong ki longiing khamtam kiba don ia ki khun kiba dang sdang khie samla ne teenager.
Hynrei lada ong ban iatai halor kane ka phang kane ka mat ruh kan ksan bha ha kiba bun ki liang khamtam naka bynta kiba la san la rangbah.
Baroh ngi tip ba ka Jingpynshoi hi ka long ka jingma bad kum ki kmie ki kpa niar eh ba ngin buh ia la ki khun ha ka jingma.
Ka long kaba donkam ban buh pud ia la ki khun rit khnang ba kin lait na ki jingeh kiba pynbabe ia ki hadien habud.
Ha kawei na ka jingialang bad ki kmie ki kpa, I Principal jong kawei ka skul ba la pawbha kyrpang tang ia ki khynnah kynthei, ha ka Nongbah Shillong i la bynniaw bad ban jur ia ki kmie ki kpa ba kin long kiba phikir bad peitngor ia la ki khun.
Ka Mobile phone ka dei kawei na ki atiar kaba khlain tam jong kane ka juk mynta, bad baroh ki sakhi ba i khyllung ba dang hapoh 2 snem ruh i la lah ban pyntreikam ia ka, katno tam lei ki khynnah kiba la pule ha ki Class VI Shaneng.
Na ka liang jong I Principal ila pynpaw ia ka jingkyndit kaba khraw ban iohi haduh katno ki khynnah ki la jam shabar u pud jong ka jinglong ki khynnah wat ha ka skul kaba pyrkhing bha ia ki.
Ki khynnah skul ki long kiba sian haduh katta katta bad halor jong katei ka nongrim “ka jingpynshoi kam dei ka pop" ki ioh ban riehtngen wat na ki kmie ki kpa kiba shaniah bad ieit ia ki.
La shem ba wat haduh ki por shiteng synia bad janshai ruh ki khynnah kiba iohlad ki ngam ha ki jinpynshoi ban iasnoh bad ka pyrthei kaba shabar na la ka jong ka tnum lyngba ki Social Media kum ka Face Book, Instagram, WhatsApp wat tang na ki Text Messages ruh.
Khamtam lei ki kmie ki kpa kiba dang duna, ki shem jingeh shibun ban buh pud ia la ki jong ki khun namar ka jingstad jong ki ban pyni ia ka daw bad ka nongrim kaba sngew kumba ka la dei bha.
Hynrei hadien pat ki mad da ka kam kaba ki iohi ba ki khun jong ki ki la sdang ban kham leh kiar na la ki jong ki kmie ki kpa bad wat la ki smat bha ban leit jingaiseng ruh ka jinglong jong ki pat ka pher bha.
Shisha kine ki sngi ki long kiba kham khyllah haduh katta katta bad ka la iapher bak lybak na ki sngi bad ki por kiba la leit noh.
Kumta ki kmie ki kpa ki dei ban long kiba phikir bha ia la ka jong ka longiing bad khamtam ia la ki khun kiba dang khie dang san.
Kum ka longiing ka long kaba donkam ban phai sha la u Nongthaw bad ban duwai khlem da pud khnang ba kin lah ban ioh ia ka longiing kaba lait na kiba bun ki kynrum kynram.
Ka jingim jong ki khun samla ha kine ki sngi ka don shisha ha ka jingma bad ka longiing hi baroh kawei ka donkam palat ia ka jingkyrkhu U Blei, ka spah kan long ka nongshukor kaba khraw lada ki briew ki phiel ha ka jingaidei jong ki bad U Blei.
Mawkyrwat, Nohprah 03: Ka Mawpait-Nongthymmai IVCS (MNIVCS) ha ka 28 tarik u ‘Naiwieng, 2022 ka la ïoh ban rakhe ïa ka jingdap lai snem (2019-2022) ka jong ka, ha Nongthymmai-Raidewsaw.
Ha kane ka sngi, ka la don ka prokram lehkmen da ki jingïalehkai ïa kop dih um, ïakop tan tyllai, ïakop shad bad drama lyngkot ha kaba baroh ki PG ki la ïoh ban ïashimbynta.
Ha kane ka sngi ha shwa ban sdang ka prokram lehkmen ka la don ka Special General Meeting ha ka jingïadon ryngkat lang jong u Senior Co-operative Officer, bah Y.
Lyngdoh na ka ophis SRCS Mawkyrwat, ka MNIVCS ka la pdiang sa ïa ka shnong Mawlyngroh kum kawei na ki shnong kaba dang shu wan pynïasnoh shen bad ka.
Kumba long mynta ka Mawpait-Nongthymmai IVCS ka dei ka IVCS kaba kynthup ïa ka shnong Mawpait-Tlongpleng, Nongthymmai-Raidewsaw, Domshken, Domshken Rum bad Mawlyngroh.
La pynïaid ïa kane ka prokram da u bah R.
L.
Kharpran uba long u Vice Chairman ka MNIVCS, bud ka jingkren pynshai shaphang ka jingtreikam ka IVCS na u Secretary, bah Donboklang Kharlyngdoh bad ka jingkren ai mynsiem bad kyrkhu kyrdoh na kawei ka longkmie jong ka thain ka kong Victorealness Syiemlieh.
U bah Y.
Lyngdoh haba ai jingkren u la ïaroh ïa ka MNIVCS ba ka la ïaid kham shaphrang ha ki jingtreikam jong ka, u la pynkynmaw ba mynshwa, por ba ka sdang ka don tang kumba 43 ngut bad mynta ki la poi sha ka 200 tam.
U la ai mynsiem bad kyntu ba ïa ki ba kin nangtrei shitom khnang ba poi sha ki kyrdan ba kham ha khmat.
U bah Donboklang Kharlyngdoh u la ong ba ka jingdon ka MNIVCS ka la pynsuk shibun ïa ki nongshong shnong, lai snem mynshwa ki leit plie ‘saving account’ ne leit shim ram shaduh sha Ranikor ne Mawkyrwat bad da ki taïew shimpor bad ki bnai ba kin ïoh, hynrei, mynta pat wan plie mynstep tang shiphang la ïoh bad passbook bad loan.
Ka kong Victorealness Syiemlieh haba ai jingkren ka la ong ba ka sngewtynnad eh ban tip ba ka MNIVCS ka rakhe ïa ka jingdap 3 snem u mawmer ha ka lynti ïaid ka jong ka, bad ka ïoh ruh ïa ki nongïalam kiba shemphang da kaba kin long kiba ïatrei na bynta ki kam ka imlang ka sahlang (Society), ka la ong.
Ka la pyrto ruh ba ka jingïatreilang bad ka jingïashaniah hapoh ka MC, da kaba ki ïadon, watla u Secretary u sah kham jngai na ka shnong.
Kum ka longkmie ka la ïoh ruh ban ai jinghikai shaphang ka jingngop jong ki briew ha ki tyngka pliah, khamtam ha ka por election, ka la ong ba kum kawei na ki longkmie hapoh ka thaiñ, ka don ka mynsiem ban ïatreilang bad ki paidbah, hynrei da ka jingieit ym da ka bor jong ka pisa, ka la ong.
Ha kajuh ka por ka la kyrkhu kyrdoh ruh ïa ka MNIVCS ba kan nangkiew nangroi nangne shakhmat.
Haba phai ha ki jingïalehkai, ki nongjop ha ka jingïakhun ïakop-tan-tylli ki long ka Kyrshanlang PG kum ka lahduh bad ka Nangroi Bon PG kum kynhun ba wan ba-ar.
Ha ka ïakop-dih-um ka Ïaipyrshang PG ka la long ka lahduh bad ka La-I-Bor Barit PG kum kaba ba-ar.
Shillong, Nohprah 01: Ka National Council jong ka YMCAs ka Ri India lyngba ka shnat ba dei peit ïa ki samla la pynlong ïa ka jingai jinghikai ban long nongïalam ïa kaba la pynlong la Shillong YMCA dang shen.
Kiba la wan ban ïa shim bynta na kylleng ka Ri India ki don 80 ngut, 32 ngut ki kynthei, kiba la wan ban ïa shim bynta ki dei na Thiruvarambu na kanyakumari Tamil Nadu, Kuriyanoor na Kerala.
Bombay YMCA, Patna, New Bedagharh na Madhya Pradesh, Ballari na Karnataka, Jalna na Chattisgarh, Vizag na Andhra Pradesh, YMCAs na Aizawl jogn ka jylla Mizoram, Dimapur na Nagaland, Jowai, Shangpung bad Nongtalang kila ïa shim bynta ha kane ka jingïalang.
U President ka National Council, Rtd.
Chief Justice ka Bihar, J.
B.
Koshy u la wan ban ïa shim bynta kum ukongsan, la wan ban synran lang ïa u da u Youth Vice President, u Gaurav Kalyan.
U National General Secretary u Bertram Devadas bad kiwei kiwei ki nongkit kam ka YNMC bad u President ka YMCA Shillong, Most Revd.
Dr.
P.
Lyngdoh, la pdiang burom ïa ki samla kiba la wan ban ïa shim bynta bad kane ka jingïakynduh ka long ban pynïatylli kawei ïa ka ri.
Ha ka jingkren u President ka NCYI u Justice J.
B.
Koshy u la pynkynmaw ïa ki samla ba ki don ïa ka kamram kaba khraw bad ki hap ban shim ïa ka jingkit khlieh ha ki kam kiba pynkham ti ïa ki, la pynkynmaw ba trei na ka bynta ka jingïatylli ka Ri ban shim ïa ka jingkit khlieh na ka bynta ka roi ka par jong ka ri India.
Ki nongkren ba kongsan ha kane ka jingïalang ki long u Dr.
Andrew Ahoto, u wei na ki nongïalam u bah J R Myrboh secretary jong ka MYCA Shillong, kala don ruh ka jingpyni ïa ki sap ki phong na ki YMCA jong kiwei ki jaka.
Bun ki ïa pyrta bad ki ong kine ki dei kita ki sngi ba khatduh ha kaba U Blei un sa pynkut noh ïa ka pyrthei, kine ki jingong ki jia tad ynda la wan ka jinglynshop ka khlam, ka jingher thma ki puit bad kiwei kiwei de ki jingjia ba phylla bad kiba jynjar ha sla khyndew baroh.
Kumta ki ong kam slem shuh ka jingpynkut noh U Blei ïa ka pyrthei.
Hynrei ki parabangeit bad ki nongpule baieit jong nga ngan ong ïa phi kine kim pat dei satia kita ki sngi khatduh kumba ki ïa ong hynrei ki dang dei tang ki Dak jong ki sngi ba khatduh bad ka jingwan ar sien u Khun u briew.
Ngi kynmaw haba ki Synran ki wan ha U Jisu jar jar ha u lum Olib bad ki kylli: Kaba kumno ka jingwan jong me bad ka jingwai noh ka pyrthei? Hynrei u Jisu u ïathuh ba kin wan ki nongshukor, ki thma kin sawa, ki nemsniew, ki jingïapthem, ki jingkhynñiuh jumai, ki jingïaleh ka ïing ïa ka ïing, ka jingkordit kiba pun khun bad kine baroh ki dei ban long tangba kim pat dei satia kaba kut ka pyrthei hynrei ki dei tang ki dak ka jingsdang ka jingjynjar.
(Math 24:3-8) u Apostol Paul u ong, ki sngi shwa ka jingwan u Trai ki long ki por ba shitom.
Shitom ban pynsngewthuh, shitom ban pynbeit, shitom ban sneng, shitom ban batai.
Ka daw ka long ba ki briew ki ieit tang ïalade, ki ieit sbai, kren sarong kren khraw, ki bym don jingsngewnguh, ki bym kohnguh kmie kohnguh kpa, ki bym ïa map ki bym ieit ïa ka kynja, ki nongdie lok, hangamei ba runar ki bym ieit ïa kaba bha.
(2 Timothy 3:1-3) bun kiei kiei ba ka ktien U Blei ka la kren shaphang ki dak shwa ba ka sngi khatduh kan wan jia long ïa kane ka sla pyrthei.
Kumta haba phai sha kine ki sngi ba ngi im mynta kim pat dwi kita ki sngi khadduh hynrei ki dei kita ki sngi jong ka jingkylla bamut khadduh jong ki briew ha sla pyrthei bad ka dang plie ka lad ba ngin kylla kaba mut thymmai noh na ka jingleh bymman jong ngi bad ban phai khmat ban pyndem rit ha ki jingduwai ha u Blei.
U Blei um kwah ba kawei ka mynsiem kan jot noh ha shwa ba un pynjot ïa ka pyrthei kumta u plie lad ïa ngi ban kylla kaba mut.
Ka ktien U Blei ka ong: Hynrei to tip ba ka jingtud (Slem) jong u Trai Jisu ban wan pat sha ka pyrthei, dei ka jingap bad jingïaishah slem jong u ba ki briew kin ïoh ngeit, kin kylla bamut.
“U Trai un leh tud shaphang ka jingkular kumba don kiba ñiew-ka jingleh tud: hynrei u ïai shah slem bad u bym da mon ïano ïano ruh ban jot noh hynrei ba kin ïa poi sha ka JINGKYLLA BAMUT" (2 Petros 3:9) bad ngi kynmaw ruh ïa ka nongbah ba khraw ka Ninebeh ha shwa ba U Blei un pynjot ïa ka u la phah ïa U Jonah ban leit ïathuh shaphang ka jingpynjot ba U Blei un theh ha ka bad ba kan kylla bamut noh ban lait na ka jingjot.
(Jonah 1:2) bad U Jonah ruh haba u la lyndet na U Blei ban kyntait ïa ka jingkhot U Blei u Blei u la phah da ka jingpynshitom u la shah nguid ha u Dohkha haduh ba un da kylla kaba mut u Blei u sa pyllait na jingpynshitom.
Bad ka Ninabeh ruh ka la kylla bamut.
(Jonah 2 & 3) kumta kine ki sngi ba ngi im mynta ki dei kita ki sngi ba U Blei u ai ka lad ban kylla bamut katba ym pat pyndep lut ïa ki jingjïa shaphang ki dak jingwan u Trai kat kum ba la thoh ha ka ktien U Blei.
Lada ki sngi ba khatduh kin wan kin jia ka ktien u Blei ka ïathuh ïa ngi, kan long ka jingpyndum ïa ka sngi, u bnai un ym ai jingshai, ki khlur kin hap na bneng, bad hangta kan paw ka dak U Khun u briew ha bneng bad ka pyrthei kan ïa lynñiar lympat namar ba ki ïohi ïa u khun u briew ha ki lyoh bneng ha ka burom ba khraw bad u la phah ïa ki angel ban lum na ki saw lyer ïa ki ba la jied baroh ban rong noh ha kata ka sngi (Math 24:29-31).
Hadien ba la rong noh ïa ki riewkhuid yn khang khyrdep noh ïa ka lad ka jingkylla ba mut ïa uwei pa u wei u briew bad kaba sah hangta ka long, yn sa jam noh sha ka kitab Jingpynpaw bad hangta kin jia ki jingput turoi ïa ka pyrthei bad bun byllien ki jingpynkordit ïa ka pyrthei kumba la thoh ha kitab jingpynpaw 8:6 sa ka jingsynshar u Mrad khlaw ïa ka pyrthei baroh kawei.
Jingpynpaw 13.
Bad hadien kata yn theh noh ïa ka pliang ka jingbitar U Blei haba halor ka khyndew baroh.
(jingpynpaw 16)Kumta to ngin kylla kaba mut ngim dei ban buhteng ka por ka dang ap bad ka lad ka dang plie ban jan sha U Blei.
Ngin phai noh na ki lynti bymman jong ngi bad ngi ïasnohkti lang ha kata kaba bha baroh da kaba kiar noh sngewtriem na ki kam ba thala.
Nongstoiñ, Nohprah 3: “Lada ka sorkar bad ki bor pynïaid District jong ka West Khasi Hills kiba dei peit ïa ka election, kim lah ban leh ei ei ïa ki nongshong shnong ha khappud kiba ju leit thep vote ha Assam bad Meghalaya, ka jingïakren pynbeit pud kan ym poi shano shano ruh", ong u Bah P.
Nongshlong uba long u Sordar jong ka shnong Mawïamsyiem, ka shnong kaba doh shaphang shatei na Langpih ha syndah bad ka jylla Assam.
Utei u sordar jong katei ka shnong u la ong ruh ba naduh ba u dang sdang ban leit shong shnong ha katei ka jaka, um shym pat la lah ban pynthikna ba ki don shibun ki nongshong shnong ha katei ka thaiñ kiba thep vote ha Assam bad ha Meghalaya.
Hynrei, u la lap ïa kawei ka Election Photo Identity Card kaba la shu Xerox bad katei ka EPIC, ka dei kaba don ha Assam bad ha Meghalaya.
U la iathuh ba u la lum ïa baroh ki paidbah nongshong shnong ban tohkit, hynrei ha kaba nyngkong kim shym la ïathuh satia hynrei ki len bad ki ong ruh ba kim kwah ban leit bad ka Assam.
U la ong ruh ba wat la kim treh ban ïathuh, pynban kum u nongsynshar shnong u la ther da kaba tyngeh bad u la maham ruh ïa ki, da kaba ong ba lada kim ïathuh ïa ka jingshisha un khot da ki briew ka aiñ na Meghalaya bad na Assam ba kin tohkit kham bha shuh shuh.
U la ong ruh ba hadien ba u la ther da kaba tyngeh baroh kiba don EPIC ha baroh ar liang ki la phla lut bad lada kheiñ ka jingdon jong ki baroh ka la palat ïa ka shispah ngut tang ha katei ka thaiñ.
U bah Nongshlong u la ong ruh ba ha kaba ïadei bad ka jingdon ar tylli ki EPIC bad ka jingthep vote ar jaka jong kitei ki nongshong shnong, um shym la pynbor ïa ki ba kin wan noh sha Meghalaya ne ba kin leit sha Assam.
Hynrei u la ong ïa ki ba lada ki kwah ban leit shano shano ruh ka shong ha ka mon jong ki, tangba u la maham pat ba kim dei ban buh ar tylli ki EPIC ne ban leit thep vote ha baroh ar liang, hynrei ki dei ban rai ba kin don beit tang ha kawei ka jylla la ka dei ha Meghalaya ne bad ka Assam.
U la ong ruh ba baroh shikatta phew snem, ka Assam ka kynnoh ba ka Meghalaya ka kyntur pud bad ka Meghalaya ka kynnoh ba ka Assam ka kyntur pud.
Kitei ki jingeh baroh kiba mih ha khappud ka dei kaba ki paidbah shnong ki thaw hi hynrei lada dei ba ki paidbah kim thaw hi, kan ym don satia ka jingklumar namar lada ki paidbah kim pdiang satia ïa ki jingmyntoi ba ka sorkar Assam ka wan tyrwa, kan ym nud ban kam ba katei ka thaiñ ka dei jong ka Assam.
Kumta halor katei ka mat u bah Nongshlong u la kyntu ïa u District Election Officer jong ka West Khasi Hills, ba u dei ban leh ei ei ïa kitei ki ar maloi shuwa ka election ka ban long ha u 2023.
Ka sorkar ka la dei ban pynkloi katba lah ban khot ïa kitei ki briew ba kin wan ai ka jubab kaba shai lada ki kwah ban sah ha West Khasi Hills, ki dei ban phah weng noh ïa ki kyrteng kiba la pynrung ha ka Assam.
Lada ki kwah ban sah ha Meghalaya bad lada ki kwah ban leit sha Assam ruh kin jubab da kaba shai, khnang ba kin weng noh ïa ki kyrteng jong ki na ka thup jong ka Electoral roll jong ka West Khasi Hills.
Nongstoiñ, Nohprah 3: Ka samoi ban jied ïa ki nongmihkhmat sha ka Ïing Dorbar Thaw Aiñ ka jylla, ka sah satang katto katne bnai bad la jan baroh ki seng saiñ pyrthei, ki la ïa pynkhreh bha ïa ki kyrtong ki ban ïakhun ha katei ka election.
Ki don ruh ki seng saiñ pyrthei ki ba la don lypa ïa ki kyrtong.
Ha ki lai tylli ki Constituency kiba hap ha West Khasi, ka Nongstoiñ Assembly Constituency bad ka Mawshynrut ki la don lypa ïa ki sitting MLA kiba dei na ka NPP bad na ka Congress ha Nongstoiñ pat la don u sitting MDC u ban ïakhun kum u MLA.
Watla ka Congress Rambrai kam pat pynbna paidbah paidlang ïa u kyrtong ba ka la dep jied, hynrei u bah Bormanding Nonglang District President jong ka West Khasi Hills District Congress Committee haba ïakren bad u nongthoh khubor, u la ong ba ka Congress ka la don lypa ïa u kyrtong ha katei Constituency bad ka jingpynkhreh ruh ka la nang ïaid shait shait.
Haba kylli pat ha kaba ïadei bad ka jinglong jingman jong ka saiñ pyrthei ha ka Rambrai Jyrngam Constituency, u bah Nonglang u la ong ba ki nongmihkhmat jong katei ka Constituency ki la shet kylla ym tang ïa ka party, hynrei ki la shet kylla ruh ïa ki nongkyrshan kiba la pynjop don burom ïa ki.
U la ong ba ba naduh ba u bah Kimfa S.
Marbañiang u la jop ïa ka Election MLA ha u snem 2018, ka party ka don ka jingkyrmen ba ha u snem 2023 ruh un dang jop.
Hynrei khlem poi pyrkhat ei ei ba u la shah ialam bakla, tangba wat la katta ruh ki nongkyrshan jong ka Congress kin ym kylla da lei lei hynrei kin ïaineh beit kumba ki long.
U bah Nonglang u la ong ruh ba wat la ka Congress kam don shuh ki MLA barim kiba la kham tbit bad kham shem phang ha ka rukom trei kam.
Hynrei, ka don ka jingkyrmen ba ki kyrtong kiba thymmai kin jop bad kin long ruh kiba kham shem phang, namar baroh ki kyrtong kiba thymmai ki dei kiba la bit la biang ha ka kyrdan pule.
U la kubur ruh ba ki la don ki nongïalam na ki shnong bapher bapher kiba la mih noh na ka party bad kiba la leit rung noh sha kiwei pat ki party.
Ym lah ban len ba ka jingmih noh jong ki na ka party, kan don hi ka jingktah na ka bynta ka Congress ha ka election 2023.
Watla katta ruh u la ong ba ka party kam don jingduh jingkyrmen bad ka pyrshang katba lah ban trei shitom na ka bynta ban pynjop biang ha ka election ban wan.
Khliehriat, Nohprah 03 : Ha kaba kum kane ka sngi ba la wan hiar u myntri rangbah ka jylla sha shnong Lumshnong ban plie paidbah ïa ka ophis C&RD Block, ki kynhun sengbhalang na East Jaiñtia Hills District kiba hapoh ka shatri jong ka Save Hynñiewtrep Mission ba kynthup ka East Jaiñtia National Council, ka Jaiñtia Students Movement, ka Hynñiew Achik National Movement bad kiwei kiwei, ki la mih sha surok ha Lumshnong bad rah ïa ki lama bad pyrta ïa ki jingdawa ba ki la dep ban dawa na ka sorkar.
Haba kren sha ki pathai khubor, u General Secretary jong ka East Jaiñtia National Council, u bah Nangjan Dkhar u la ong ba “ Ngi wan hangne ym dei ba ngi pyrshah ïa ka jingwan u myntri rangbah bad ruh ngim pyrshah eiei ïa ka jingwanrah ïa ka roi ka kiew ha ka thaiñ, hynrei ka jingwan jong ngi hangne ka long ban pynkynmaw ïa ka sorkar ïa ki mat jingdawa kiba ka Save Hynniewtrep Mission ka la dep pynpaw, ngi ieng ha ka nongrim kaba skhem, ngi kwah ba ha shwa ban kut noh kane ka samoi treikam jong ka sorkar ngi buh ka jingdawa na ka sorkar ka MDA ba kane ka sorkar MDA ka dei ban pyndep ne pynurlong noh ïa kine ki mat jingdawa"Utei u nongialam jong ka EJNC u la ong bad kynthoh ruh ba lada u Conrad Sangma u dei uta u ba u don ka jingktkhlieh u dei ban pyndep noh ïa ki jingdawa ngi pynbor ban pyndep ïa ki jingdawa kiba ka Save Hynniewtrep Mission ka la buh hakhmat ka sorkar.
Ka President jong ka HANM East Jaiñtia Hills Women Wing, ka kong Bythygrace Dkhar ka la ong ba “ Ka jingwan jong ngi hangne ka long ruh ban phah ïa ka khubor sha u myntri rangbah ka jylla ba u dei ban don ka jingkitkhlieh na ka bynta ka ri bad ka jaitbynriew namar kumba long mynta kum ka jaitbynriew ngi la shah leh beiñ hynrei balei kum u nongialam um shim khia ïa kane, kum ka jingjia kaba la jia ha shnong Mukroh, ngi dawa ba ka dei ban don ka jingtohkit kaba khuid ba suba, ngi dawa ruh ba dei ban buh ïa ki police outpost ha Mukroh khnang ban ïada ruh ïa ka khyndew ka shyiap, lada ka sorkar ka shu sngap jar jar bad lada ka Assam ka dang wan ban kyntur pud ka lah ban don kaei re kaei sha lyndet" pynpaw ka kong Bythygrace.
Kum ban shu pynkynmaw, ka Save Hynniewtrep Mission ka la dep ban buh khyndai tylli ki mat jingdawa ha khmat ka sorkar kiba kynthup ka jingdawa ïa ka Inner Line Permit, ban pyn rung noh ïa ka ktien khasi ha ka kyrnit kaba phra jong ka riti synshar ka ri India, ban pynbeit biang ïa ka MoU dei pud kaba beaiñ bad beriti, ban pynkynriah noh ïa baroh ki nongtrei sorkar bad beh noh mardor ïa ki khar metor kiba shong beaiñ ha them ïew mawlong, ban pynbeit thymmai bad pynbha ïa ka polisi thungkam kaba noh shiliang ha Meghalaya, ban tohkit da ka kynhun CBI lane da ka iïng kashari ïa baroh ki kam bamsap ha ka jylla, ban tohkit da ka CBI , bishar da ka iingbishar kashari ban iaid stet bad pynshitom ïa ki pulit kiba leit siat iap ïa u bah Cheristerfield Thangkhiew, ban thung kam mardor da ka lynti kaba khuid ïa baroh ki kam ba dang sag thylli ha ka jylla Meghalaya bad ban weng noh mardor ïa ka aiñ kaba khalai casino.
Nongpoh, Nohprah 03: Kum shi bynta ban kyntiew bad ban ai mynsiem ïa ki khun samla ha ki jingpule, ba kin dang kham leh bha shuh shuh haki jingpule jong ki ba kham shalor, ka seng samla jong ka shnong Pahamsyiem ha ka jingïalam u samla Balabuhskhem Marbaniang kum u president, u samla Banbud-dien Suting vice president ha ryngkat bad ki dkhot nongkit kam jong ka seng samla shnong, mynta ka sngi ka 1 tarik Nohprah, pynkup burom da ki khusnam sha ki 35 ngut ki samla kiba la pass bha ha ka SSLC bad HSSLC jong u snem 2022 ha phyllaw iing skul jong ka skul Christian Higher Secondary School Nongpoh.
Ha katei ka sngi la wan ban shim bynta da u Bah Luistar Lyngdoh President ka FKJGP North Khasi Hills District kum u kongsan, u Bah Liander Nongshli kum u symbud kongsan, ha ka jing don ryngkat u Rangbah Shnong ka shnong Pahamsyiem u Bah Jedwin Lyngdoh, u Assistant Rangbah Shnong u Bah Wanphrang Sumer, u Bah Nelson Sohkhlet Principal ka Christian Higher Secondary School, ki kmie ki kpa lem bad ki samla pule kiba la shah pynkup burom ha katei ka sngi.
Ha katei ka juh ka sngi naka liang u Bah Luistar Lyngdoh u lah ioh ban plie ruh ïa ka Pahamsyiem Winter Fest 2022-23 ba la pynïaid da ka seng Samla Shnong Pahamsyiem.
Haba kren ha katei ka sngi naka liang u Bah Luistar Lyngdoh kum u kongsan u la ai mynsiem ïaki samla pule ba kin dang bteng ban minot haki jingpule jong ki kumba kila lah ban leh bha mynta u snem, namar ka pule ka puthi ka long kaba kongsan tam ha kine ki sngi lada ki samla ki kwah ban poi sha ka thong kumba ki angnud haka jingim jong ki.
U la kyntu ruh ïaki ba kin long ki samla kiba tip ïaka akor ka burom kiba tip ruh ïa u Blei bad khamtam ban tieng burom ïaki bahalor jong ki, namar dei tang ki samla kiba tipsngi kiba minot bad kiba trei shitom kiba poi shaka thong bad kyrmen ba kitei ki samla kiba la ioh pdiang ïaka jingpynkup burom ha katei ka sngi ba kin dang lah ban lah bha shuh shuh haki jingpule ba kham shalor.
Jowai, Nohprah 03: Ka JSU sengkmie mynta ka sngi kala ïakynduh markhmat bad u Myntri Rangbah ka jylla ha Jowai ban buddien ïaki jingdawa kaba dang shu dep jia ha ka shnong Mukroh ha ki sngi ba lah dep.
Na ka liang ka seng ka la dawa na ka sorkar halor ki san tylli ki mat na bynta ka jingïadei bad ka jingbuh BOP sorkar sha khappud.
Ka seng ka dawa na ka sorkar jylla ba kam dei ban buh BOP sha poh shnong poh thaw hynrei dei ban buh ha ka Zero line ha khap pud.
Ka seng ka dawa na ka sorkar ban leh daka joint inspection lane ban kynthup lang bad ka JHADC bad ki nongïalam nongshong ka shnong Mukroh ban wad thuh bha ïa u pud u sam ban ïoh buh ïaka BOP ha Zero line na bynta ka jingïada ba paka ïa u nongshong shnong bad ban lait na jingshah knieh jaka bad shah pyndik ha u Assam.
La dawa ruh ban pynkup bor ïaki pulit ka jylla kiba shong pahara sha ki khapud ban pynphai kylla lada don kano kano ka jingsiat na ki pulit Assam kum shi bynta ban ïada ïa u paitbah ka thaiñ ka shnong khappud bad ban pynphai iaki 36 tylli ki shnong Khasi Jaiñtia na Block – sha Meghalaya.
Ka seng ka pyrshah jur ïaka jingthmu bad ka jingkren pynshit u CEM ka Karbi Anglong Autonomous Coucil badka jingthmu jong ki Karbi ban buh mot sah jingkynmaw ha u pud u sam ka shnong Mukroh ia u pulit Forest ka Assam u ba kyllon ïap ha Mukroh na kaba ïa siat para maki.
Ka seng dawa na ka sorkar jylla ba kam dei ban ai lad ïaka jingthmu CEM ka KAAC da lei lei namar kane kan sa wanrah ïaka jingum snam lane ka jingsngew ïapher hapdeng ki jaitbynriew Hynñiewtrep bad ki Karbi.
Ha kane ka jingïakren bad ki dkhot ka seng na ka liang u CM u lah kular ban leh ïaka joint inspection bad ithuh ia u pud u sam ka shnong Mukroh bad ban ym ailad ban shna ïa u statue jong u pulit Forest guard ha Mukroh.
Khliehriat, Nohprah 03:U Myntri rangbah ka jylla, u Conrad Sangma, mynta ka sngi u la wan ban plie paidbah ïa ka ophis treikam jong ka C&RD Block ha shnong Lumshnong, elaka Narpuh East Jaiñtia Hills District bad la khmih lynti ba ka jingdon kane ka ophis kan ïarap shibun ïa ki paidbah ka thaiñ bad kan warah ruh ïa ka roi ka par ha ka thaiñ, kane ka Block ka kynthup ruh ïa ki bun tylli ki shnong kiba don ha khappud bad ka ri Bangladesh.
Haba kren ha ka jingïalang, u myntri rangbah, u la kubur ba ka long kaba shisha ba ki briew kiba na ka thaiñ Ratacherra, na Borghat bad ki shnong ba khappud ki la hap ïaid shisha ïa ka lynti kaba jngai ban poi sha Khliehriat ne sha Wapung C&RD Block bad ktah ïa ka bai leit bai wan, u la pynpaw ka jingsngewkmen ba ha kane ka sngi la plie ïa kane ka ophis kaba long ruh ka ophis kaba donkam haduh katta katta ïa ki paidbah bad kumjuh ruh ban wanrah ïa ka roi ka par bad ban kyntiew ïa ka thaiñ hi baroh kawei, u la pynpaw ruh ba kane ka ophis ka dei kaba ki paidbah ki la dawa naduh ki snem kiba mynshwa ha kaba ym shym la lah ban pyn urlong hynrei dei ha kane ka sorkar MDA kaba la lah ban wanrah pat ne lah ban pynurlong ïa kane.
Kum u nongïalam uba ha khlieh jong ka jylla, u la kyntu ïa ki heh sorkar bad kumjuh ruh ïa ki Block Development Officer ba ki dei ban don ka mynsiem ban shakri hok ïa ki paidbah bad ong ruh ba “Lada phi trei bha ïa ka kam, kan wanrah ïa ka jingkmen ha lade bad kumjuh ruh kan wanrah ïa ka khmat phuh samrkhie ha ki paidbah" u la ai ka jingkhublei kitbok kitrwiang ïa u BDO , ïa baroh ki nongtrei bad kumjuh ruh ïa baroh ki paidbah jong ka thaiñ ba kin dang lah ban kiew irat lem bad ka roi ka kiew ha ka thaiñ “Naduh mynta ka sngi, baroh kito ki jingeh kiba phi la ïaid lyngba kin jah lut baroh bad kin nym don shuh bad ka thaiñ Lumshnong bad ka thain hi baroh kawei mynta ka la shim ïa ka shi synjam kaba shakhmat ha ka roi ka kiew bad kumjuh ruh na ka liang jong ngi kum ka sorkar ngin iai don lang don ryngkat bad ki paidbah"U la ai ka jingkhublei ruh ïa ki nongmihkhmat kiba la ïa don ryngkat lang ha kane ka sngi, ia ki nongialam abd ki dkhot jong ak jaont Action Committee bad ïa ki paidbah ka thaiñ bad ong ruh ba “Don kiba la kylli ïa nga ba balei kane ka sorkar ka thaw bun ki C&RD Block hynrei nga la ong ba kane kam dei satia ka kam ban ialehkai politik bad ka long kaba sngewsih ba lada ngi leh polik ha kino kino ki kam bad nga ngeit ba ki paidbah jong ka thaiñ ruh ki sngewthuh bad ki ngeit mynta ba kane ka dei ka roi ka kiew, ka bha ka miat ïa baroh solonsar" u la ong ruh ba kane ka wanrah ïa ka jingïajan bad ki bor disrict bad kumjuh ruh bad ka sorkar.
Haba kren shaphang ki surok ha ki thaiñ khappud, u myntri rangbah u la ong ba dei tang kane ka sorkar MDA kaba la mih sha khmat ban pyn urlong ïa ka jingdawa ki paidbah ha kaba la lah ban pyllait ïa ka mang tyngka kaba T 120 klur tyngka kaba na ka bynta ban shna ïa ka surok kaba 29.
5 kilo mitar ha khappud bad kane kan pyniasonh ïa kiba bun ki shnong ha ki thain khappud bad halor kane la dep ruh ban plie paidbah u u maw nongrim bad shna ïa kane ka surok.
U la ong ruh ba hapoh ka jingialam ka sorkar MDA, wat hapdeng ka jingshah pynwit ha u khniang covid-19 hynrei la lah ban pyndep bun tylli ki surok, bun tylli ki kam kiban wanrah ïa ka roi ka kiew bad mynta la khmih lynti ruh ba yn sa lah ban pyndep shuh shuh sa kiwei kiwei ki kam ki ban kyntiew ïa ka jylla.
“Bun na ngi ngim sngewthuh ïa ka jingtrei shitom ka JAC ha kaba ki nongialam ki hap ban iehnoh shadien ïa ki kam ki jam la jong bad ban pynlut por na ka bynta ka bha ka miat jong ki paidbah bad kane kam dei ka kam kaba suk, nga dang kynmaw ba ngi la don ka jingiakynduh lang ki nongialam ka Narpuh Border Area JAC, lem bad ka kong Santa Mary Shylla kiba la wan ban dawa ïa kane ka C&RD Block, nga ai khublei ïa ka jingshim khia jong ki na ka bynta ban kyntiew ïa ki paidbah jong ka thaiñ" bynrap u Conrad Sangma.
Uwei na ki myntri ka sorkar jylla, u bah Sñiawbhalang Dhar u la ong ba “ka ophis Block ka dei ka ophis kaba donkam tam jong ki paidbah khamtam ha ki jaka nongkyndong bad ki skim ba la wanrah da ka sorkar ki treikam lyngba ki block, kumta ka jingjngai ka ophis ka wanrah ïa ka jingthut bad ka pynthait ruh ïa ki paidbah ban leit sha ki ophis" u la pyntikna ba ïa kane ka ophis kan don ha Lumshnong namar ka sorkar kaba treikam kam ju rah hynrei ka ju ai shuh pynban, u la iaroh ruh ïa ka jingstad u myntri rangbah namar kat shab u leit u lah ban shim ïa ka rai ka ban wanrah ïa ka jing ïa jan bad ki paidbah.
U bah Dhar, u la ai ka jingkhublei kitbok kitrwiang ïa ki nongtrei jong ka C&RD Block Lumshnong bad ïa baroh ki paidbah ka thaiñ ba kin nang lah ban kiew shaphrang ha ki kam ki jam bad kumjuh ruh ha ka ïoh ka kot.
U MLA jong ka Sutnga-Saipung Constituency, u bah Shitlang Pale u la pynkynmaw ba myn ha u snem 2017 la rah ïa ka Block na Khliehriat sha Lumshnong hynrei hadien pat la rah noh sha Wapung bad u pynpaw ka jingsngew kmen ba mynta la lah ban pynurlong ïa kane ka ophis ha Narpuh namar kane ka wanrah ïa ka roi ka par ha ka thaiñ, u la ai ka jingkhublei ïa u myntri rangbah halor kane.
U MDC ka thaiñ, uba dei ruh u nongkitkam jong ka Narpuh Border Area JAC, u bah Emlangki Lamare, u la ai ka jingkhublei ïa u Conrad Sangma uba la pyn urlong ïa kane ka Block ha Lumshnong bad u la ai khublei ruh ïa u Secretary ka JAC, u bah Daiapherbha Lamare uba la shim khia ban bud dien ïa kane ka kamU Deputy Commissioner ka East Jaiñtia Hills District, u Abhilash Banarwal, IAS, u la pynpaw ka jingsngew kmen bad ong ruh ba hapdeng ka jingrakhe ïa ka jingdap 75 snem ka ri na ka jingioh jinglaitluid ka ri India bad hapdeng ka jingrakhe ïa ka jingdap 50 snem ka jingioh jylla ba pura ka Meghalaya, la ioh ruh ban plie ïa kane ka ophis C&RD Block ha Lumshnong, u la pyn shlur ïa ki paidbah ba kin wan sha khmat ban wad ki skim bapher bapher na kane ka sorkar ka ban long ka jingmyntoi ïa ki paidbah.
Kiba la ïa don ryngkat ha kane ka sngi ki kynthup ruh, i kong Santa Mary Shylla, i ban sa iakhun ïa kane ka election na Sutnga Saipung Constituency, u Waheh Shnong Lumshnong, u bah Monlang Ladong, ki nongialam bad ki dkhot ka Narpuh Border Area JAC, ki paidbah ka thaiñ Narpuh, ki Block Development Officer bad kiwei kiwei ki heh sorkar jong ka district.
Jowai, Nohprah 03: U Myntri Rangbah duh ka jylla u Conrad.
K.
Sangma mynta ka sngi haba ïakren bad ki lad pathai khubor ula ong ba ka jingslem ban pyndep ïa ka Iawmusiang ka dei na ka daw ka jingbym sdang treikam jong u Contractor ïa ka kam wat hadien ba ka sorkar kala dep ban pyllait ïa ka Bills.
Ula pynsngew ruh ba ka sorkar hadien ba la dep pyllait ïa ka Bill kala don ka jingkyrmen skhem ba ka kam kan ïaid noh shakhmat hynrei u Contractor ym shem la sdang ïa ka kam wat hadien bala pynkymmaw ïa u na ka por sha ka por.
Halor kane ka jingslem ban pyntrei ïa ka Iawmusiang na ka liang u MLA ka Jowai Constituency ula tukla mardor ïa kane kam, hynrei la lap pynban ba u Contractor ba pyntrei ïa kane ka kam ula dep ban ujor syndon sha ka ïing bishar ba donburom ha kaba ïadei bad kane ka kam jong u.
U Myntri Rangbah ula pyntip na ka liang ka sorkar ka la kyntu ïa u tei u Contractor ba un weng noh ïa katei ka mukot duma khnang ba ka jingpyntrei kan sdang noh shiat shait.
Shuh shuh ula pynsngew ba hapoh kine ki 4 snem tam ki don shibun ki kam ba dangsah khlem pat pyndep, hynrei dei lyngba kane ka sorkar hapoh ka jingïalam ka NPP la lah ban pyntrei noh ïa ki project kiba dang sah kum ka ïing dorbar (Assembly), Taj Vivanta nalor kiwei de.
Wat hapdeng kine ki jingeh ka sorkar kala pyrshang ban pyndep ïa kine ki kam ba dang sahteng khamtam ïa ka Iawmusiang da ka jingtukla lang jong u MLA ka thiañ bad u kyrmen ba kane ka jingpyntrei thymmai kan sdang noh shen ha kine ki sngi ban wan.
Shillong, Nohprah 03: U nongïalam ka liang pyrshah jong ka iing dorbar thaw aiñ ka jylla u Dr Mukul Sangma u la ong ba ka jingkhang internet ba khah khah ka sorkar MDA haba don kano kano ka jingïakhih ka dei beit namar kam kwah ba ki paidbah kin ïoh ban kynthoh ïa ka jingbym ler jong ka ban pynneh ïa ka suk ka saiñ ha ka jylla.
Haba kren ha ka lympung ïatai Town Hall With Dr Mukul– In Conversation with Women ba la pynlong da ka 17 North Shillong Mahila Block Trinamool Congress Committee u Dr Mukul u la ong ba kawei na ki rukom kaba kane ka sorkar ka mlien bha ban leh haba don kano kano ka jingïakhih ka dei beit ka jingkhang internet khnang ba ki paidbah kin ym ïoh ïakren ne kdew shuh ïa ka jingbym lah ka sorkar MDA ban synshar ïa ka jylla.
“Ngi la synshar la katto snem bad ha ka por ba ngi synshar ruh ki mih bun bah ki jingïakhih kiba kum kine hynrei ka jingïapher ka jingleh ka sorkar ka long ba ha kito ki por ngim ju khang internet hynrei ngi lah beit ban wanrash ïa ka shongsuk shongsaiñ wat hapdeng ki jingïakhih ba lah ban mih ki jingkulmar hynrei kane ka sorkar mynta mih tang kawei ka jingïakhih kaba nyngkong tam kaba kin leh ka dei beit ka jingkhang internet bad kane ka jingleh ka sorkarMDA ka long beit ban pynkbum jubor ïa ka sur u paidbah namar kim lah shah ban peit ba kin shah kynthoh namar ka jingbym lah ban synshar ïa ka jylla" u la ong.
U la ong ruh ba ka jingbym lah ka sorkar ban synshar ka paw pylleiñ pylleiñ ha kaba ïadei bad ka jingjia ha Mukroh.
“Kaei kaba jia ha Mukroh kam dei ban jia kumto lada dei ba ka sorkar ka shim ki sinejam kiba ka dei ban shim hapdeng ki ar sorkar.
Kaba jia ha Mukroh kam dei ba mih kano kano ka jingïasngewpher jaidbynriew hynrei ka dei beit ka jigleh da ka bor sorkar" u la bynrap.
U la ong ruh ba ka jingshim bynta ki kynthei ha ka saiñ hima sima ka long kaba donkam haduh katta katta bad dei namar kane ka daw ba ka nongïalam ba ha khlieh duh ka AITC ka Mamata Banerjee ka don ka thong ba kyrpang ban ai lad ïa ki kynthei ban mih sha khmat ha ka saiñ hima sima ban ban ïakhun ilekshon ruh namar ka don ka jingsngewthuh ba shai bha ba ki kynthei ki lah ban pynliem lyndang wat ïa u radbah ha ka saiñ pyrthei uba kin hap ïakhun pyrshah.
U la ong ruh ba lada peit na kiei kiba ka sorkar kaba u ïalam ka leh myshuwa bad kiei kiba ka sorkar mynta ka leh mynta ka ïapher bha namar ki kam pynroi kiba u wanrah ka da ai jingmynstoi shisha ïa ki nongshong shnong ka jylla.
Ha kane ka sngi la wan shim bynta da ki bun spah ngut ki kynthei jong ka North Shillong ban pynsngew ïa kaei kaba kum ki kynthei ki angnud ban ïohi ïa ka jingkylla bad ki kam kiba ka sorkar ka leh.
Shillong, Nohprah, 03 : U Myntri Rangbah ka Jylla u Conrad Kongkal Sangma ha ka sngi Thohdieng u la leit jngoh ïa ki arngut ki nongshong shnong jong ka shnong Mukroh kiba dang shah sumar ha NEIGRIHMS Hospital, Shillong kiba la mynsaw jur na ka jingshah siat kuli ha ki Pulit Assam ha ka 22 tarik u bnai baladep ha ka shnong Mukroh, West Jaiñtia Hills District.
Ha ka jingleit jngoh ïa kine ki arngut kiba mynsaw, u Myntri Rangbah u la aiti da ka Cheque kaba mar T.
50 hajar khnang ba kin dup lah ban pynlut katba ki dang don hapdeng ka jingshah sumar ha kane ka hospital.
Katkum u kyrwoh ba la pathai ha ka Facebook Page, u Myntri Rangbah u la pyntip ruh ba ka Sorkar Jylla kan sa bei lut nadong shadong bad ïa ka jinglut jingsep ha kaba ïadei bad ka bai sumar katba ki dang don ha NEIGRIHMS, Hospital.
U Myntri Rangbah u la kitbok kitrwiang ruh ïa kine ki arngut ba kin ïoh noh ïa ka met kaba koit bakhiah ba kin dup lah ban leit phai noh shen sha la ki jong ki bahaing hasem.
Shillong, Nohprah 03: U Myntri Rangbah ka jylla u Conrad K Sangma ha ka sngi Saitjaiñ u la ïoh ban plie paidbah ïa ka shlem ba pura jong ka [24]7.
ai kaba dei ka international Bussiness Process Outsourcing(BOP) company ha Technology Park Umsawli.
Kane ka BOP ka dei kaba nyngkong eh ban buh ïa ka shnat treikam jong ka ha Shillong bad ha ka thaiñ Lammih ngi hi baroh kawei.
Haba kren ha kane ka sngi u Myntri Rangbah ka jylla u la ong ba ka jingwan kane ka kompeni ha ka jylla kan long ka jingmyntoi kaba khraw eh na bynta ka lawei ki samla namar da ka jingdon jong ka kan sa lah ban ai kam ïa shibun ngut ki samla kiba la nang la stad.
U la ïathuh ruh ba kumba long mynta ki nongshnong shnong kiba don ha ka jylla ki don kumba 15 lak kiba hapoh ka rta ba 15 snem.
“Hadien 15 snem kumba 15 lak ngut kin dei kiba la nang la stad ban kiban wad kam wad jam bad dei namarkata ka jingdon kum kane ka kompni kan lah ban ïarap pynmih shibun bah ki kam kiba kum kine," u la ong.
Shuh shuh u la ong ba na ka liang ka sorkar mynta kan phai khmat nyngkong eh sha ka Tourism bad ka Information and Technology Sector namar kin dei ki sector kiban pynïohnong ïa ka jylla la ka dei ha ka liang ka jingïoh khajna ne ha kaba ïadei bad ka jinglah ban pynmih kam thymmai.
Haba kren sha ki lad pathai khubor, u Chief Delivery Officer – India & Americas ka [24]7.
ai u Animesh Jain u la ong ba kumba long mynta kane ka kompeni ka la aikam kumba 300 ngut eiei ki samla bad u ong ba la kumno kumno kumba 1,000 ngut eiei ki samla kin ai kam ha kine ki 12 bnai ban wan.
U la ong ruh ba na ka liang ka kompeni ka lap ba kiba byllai bah ki samla ka jylla ki dei kiba don ki sap kiba biang sbak ban trei ïa kane ka jaidkam namar ka jingpnah ha ka kren phareng bad ka rukom im jong ki ruh ka dei kaba ki kompeni ki donkam.
Kumban shu kdew hangne ka [24]7.
ai ka dei ka kompeni kaba don ka tynrai jong ka na Carlifornia bad ha India ka don lai tylli ki ophis treikam bad kawei napdeng kita ka dei ha Shillong.
Shillong, Nohprah 03 : U Myntri Rangbah ka jylla, Conrad K Sangma hynne ka sngi u la sam ïa ki cheque kiba dei na ka bynta ki skim bapher bapher sha ki nongïoh jingmyntoi ha ka jingïalang kaba long ha madan Umlyngka, Laimer ha ryngkat ka jingdonlang u Myntri ka tnad C&RD, Bah Hamlet Dohling.
Haba kren ha ka jingïalang, u Myntri Rangbah u la pyntip ba ki la don haduh 4.
5 lak tylli ki longiing kiba la lah ban pynïasoh sha ka rep ka riang bad kumta ki prokram kum ka FOCUS bad FOCUS+ kin ïarap ïa ki nongrep ba kin pynheh bad pynïar shuh shuh ïa ka rep ka riang jong ki.
Nalorkata, u la ïathuh ruh shaphang ka Progress program kaba dei kyrpang na ka bynta ban plie lad ïa ki samla ban seng kam la jong ha ka ri syiar bad ri sniang.
Ha kane ka sngi, nalor ki cheque u Myntri Rangbah u la sam ruh ïa ki Identity card jong ka FOCUS+ sha ki nongïoh jingmyntoi.
Shillong, Nohprah, 03: Kum shi bynta ki jingpyrshang ban kyntiew ïa ki mar rep ba la ïoh jingithuh Geographical Indications (GI) tag, ka tnat Commerce and Industry lyngba ka kynhun jong ka kaba kyntiew ïa ka jingshalan ïa ki mar rep shabar ri, ka Agricultural and Processed Food Products Export Development Authority (APEDA) ka la pyrshang ban lap ïa ki mar thymmai bad ki jaka shalan mar thymmai.
Kum shi bynta jong kane ka kam, ka APEDA ka la plié lad ïa ka jingpynkit ïa ki Soh ñiamtra jong ka Meghalaya kiba la ïoh jingithuh GI tag sha Dubai ha ka jingïatreilang bad ka tnat Agriculture & Farmers Welfare jong ka Sorkar Meghalaya.
Kane ka jingpyrshang pynkit ïa kine ki mar ka la sdang lyngba kane ka jingpynkit haduh shi ton kine ki soh.
Kine ki Soh ñiamtra ba la pynkit ki dei kiba la ïoh na ka FPC (farmer producer company) kaba don ha Jirang hapoh Ri Bhoi distrik jong ka jylla Meghalaya.
Ki Soh ñiamtra nangne kiba tip kum ki Khasi Mandarin ki dei kiba thung hapoh ka Mission Organic Value Chain Development for North Eastern Region (MOVCDNER), kaba dei ka mission hapoh ka National Mission for Sustainable Agriculture (NMSA).
Ïa kane ka jingpynkit ïa kine ki soh la pyllait da u S Sadhu, Agriculture Secretary ka Sorkar Meghalaya katba u Chairman ka APEDA u la ai jingkren ha ka jingïalang lyngba ki lad digital.
Ha kane ka sngi, u Chairman ka APEDA, u Angamuthu u la ban jur ha ka jingpynkylla ïa ka thaiñ Shatei Lammihngi sha ka jaka Pdeng jong ki mar rep Organic.
Kane ka dei ka por kaba biang bha ban kyntiew ïa ka rukom rep Organic ha Meghalaya sha kylleng ka ri bad ruh shabar ri.
Kumta, to ngin ïatrei lang ban kyntiew ïa ka horticulture, ki mar rep organic bad kiwei kiwei ki mar na Meghalaya.
"Lyngba ki sienjam ka APEDA, ka la don ka jingkiew ha ka jingshalan ïa ki mar rep na ki jylla ka thaiñ Shatei Lammihngi kum ka Meghalaya, Sikkim, Assam, Nagaland, Manipur, Mizoram, Tripura bad Arunachal Pradesh.
Namar ki sienjam ka APEDA, ka thaiñ Shatei Lammihngi ka la ïohi ïa ka jingkiew haduh 85.
34% ha ka jingshalan ïa ki mar rep ha kine ki hynriew snem ba la dep bad kane ka la kiew na ka USD 2.
52 million ha u 2016-17 sha ka USD 17.
2 million ha u 2021-22.
Ki jaka ba pynpoi mar bha ki dei ka Bangladesh, Bhutan, ka Middle East, ka UK bad Europe.
Ban wanrah ïa ki jingïasoh bad ki iew, ka APEDA ka la pynlong ïa ki field visit jong ki nongthied mar ba kin ïoh jingtip hi dalade shaphang ki rukom rep jong ki nongrep lyngba ka jingkhot sngewbha ïa kine ki nongthied mar na ki ri bapher bapher kum ka Middle East, ki ri ha ka thain mihngi, ki ri hapoh Europe bad Australia bad kiwei kiwei.
Ïa kine ki field visit la pynlong ha baroh ki phra tylli ki jylla ka thaiñ Shatei Lammihngi.
Ka APEDA, ha ka jingïatreilang bad ka tnat Commerce and Industry jong ka Sorkar Assam, ka la pynlong ïa ka conference ban kyntiew ïa ki jingshalan mar kaba long ruh ka jingïakynduh hapdeng ki nongdie bad ki nongthied ha Aizawl, Mizoram ha u bnai Lber 2021.
Ha ryngkat kine, ka APEDA ka la pynlong ïa ka jingïalang international buyer seller meet (BSM) ha Guwahati, Assam ha ka 10 tarik u Lber, 2022 ha kaba ki briew na kylleng ka jylla ki la pyni ïa ki mar rep ba bun, kiba kynthup ïa ki mar kiba la ïoh jingithuh GI tag kum ki soh, ki jhur, ki mar bam ba la dep shna, u khaw iong, khaw saw, ki musli musla, sla sha, coffee, ngap, ki doh ba la pynkhreh, bad kiwei kiwei ki mar bam organic.
Ki nongthied na Sri Lanka, Dubai, Bangladesh, Oman, Netherlands, Singapore bad Greece ki la ïashim bynta lang bad ki nongdie na ka thaiñ Shatei Lammihngi bad kiwei kiwei ki jylla.
Ka APEDA ka la pynlong ïa ka BSM jong baroh kawei ka ri ha Guwahati ha ka 24 tarik u Jylliew, 2022 ban kyntiew ïa ka jingshalan ïa ki mar organic kiba rep ha Assam.
Ka APEDA ka la soi ruh ïa ka MoU bad ka Assam Agriculture University, Jorhat ban pynlong ïa ki jingai jinghikai shaphang ki por shuwa ban bet symbai bad ka por hadien ba la rep ïa ki mar rep bad ruh kiwei kiwei ki kam wad bniah na ka bynta ka jingkyntiew ïa ka jingshalan ïa ki mar na ka thain.
Ki mar ba la ïoh jingithuh GI tag na ka thaiñ Shatei Lammihngi ba ka APEDA ka kyntiew ki dei u Sohmynken Beb, Soh Jew na Assam bad kine ki dei kiba u Myntri Rangbahduh, u Narendra Modi u la peit bniah ha kaba u la kren ruh shaphang jong ki ha ka prokram Maan Ki Baat.
U Assam Lemon lane u sohjew na Assam u dei uba pynkit man ka por sha London bad ka Middle East bad haduh mynta, la dep shalan palat 50 MT u sohjew na Assam.
Wat ha ka por jong ka khlam Covid-19, ka APEDA kam shym la ran dien ha ki kam bad ka la bteng ban kyntiew ïa ki jingpynkhreh ban shalan mar lyngba ka Virtual Buyer Seller Meet ha ka jingïatreilang bad ki Embassy of India kiba don ha ki ri bapher bapher ban ïakren bad ki nongthied bad ki FPO/FPC na ka thaiñ Shatei Lammihngi shaphang ka jingpynbiang ïa ki sohtrun, u sying, u sohjew, u Soh ñiamtra bad kiwei kiwei.
Ka APEDA ka la pynlong ruh ïa ki Virtual Trade Fair ha ki por jong ka khlam bad ka la plié lad ïa ka jingshalan mar sha ki ri bapher bapher.
Ka APEDA ka la pynkhreh ruh ban sdang ïa ki projek bapher bapher kum ka jingpyntbit ïa 80 ngut ki nongseng kam lajong bad ki nongshalan mar na ka thain, ki Farmer Producer Organization (FPO) bad ki Farmer Producer Company (FPC) bad ruh ki ophisar Sorkar jylla, ban pynlong ka jingai jinghikai bad pyntbit ha ki kam pynkhreh ïa ki mar bam, ka jingkyntiew ïa ki mar bad kiwei kiwei.
Ka APEDA ka la ai jingkyrshan ruh ïa ka thaiñ Shatei Lammihngi ban pynsaphriang jingtip bad kyntiew ïa ki mar na ka thain kum ka KIWI Wine, ki mar bam ba la pynkhreh, ban pynlong ïa ka jingpyrshang ïa ka Joha Rice Pulao, Black Rice kheer, bad kiwei kiwei.
Shillong, Nohprah 03: Ki shipai ïada khappud ka Ri, haduh mynta kila ioh ban kurup ia ki mar khaii beain ba kot haduh T.
25 klur na kylleng ki thaiñ khappud ka Meghalaya bad ka ri Bangladesh.
U Inspector General (IG) ki shipai Border Security Force (BSF) u Inderjit Singh Rana, u la ïathuh ba ki shipai ïada khappud ka Ri, haduh mynta kila ïoh ban kurup ïa ki mar khaii beaiñ ba kot haduh T.
25 klur na kylleng ki thaiñ khappud ka Meghalaya bad ka ri Bangladesh.
Une u heh shipai BSF u la pyntip ïa kane hadien ka jingrakhe iaka ’58th Raising Day’ jong ki shipai BSF kaba long ha ktem shipai BSF, ha Umpling Shillong.
Haba kren sha ki lad pathai khubor u Inderjit Singh Rana u la ba ki shipai BSF ha kine ki khyndiat bnai ba la dep kila pynlong ka jingpahara kaba jur ha ki thain khappud ka jylla bad kila ïoh kurup kum ki jait drok, ksiar, ki mrad, bad kiwei kiwei de ki mar ba thmu shalan beaiñ sha Bangladesh.
U Inderjit u la ïathuh ba naduh u bnai Kyllalyngkot haduh Naiwieng 2022, ki shipai BSF kila kurup haduh 3088 kiba shongdor T.
4.
91 klur, haduh 9448 tylli ki bilor dih buaid ba shongdor T.
12.
47 lak, 7471 ki bilor Phensedyl ba shongdor T.
15.
04 lak, ki Hemp bad Ganja ba shongdor T.
3.
80 lak, ki Yaba Tablets T.
51.
90 lak bad kiwei kiwei ki mar khaii beain ba shongdor T.
19.
41 klur.
Nalor kane u heh shipai BSF u la ïathuh ba ki shipai kila kurup ruh ki pisa thok ba shondor T.
87,500 ka pisa India.
U IG u la ïathuh ba ki shipai kila ioh kem haduh 123 ki briew na ki thaiñ khappud ba kynthup 30 ngut ki Rohingya, 32 ngut ki nong Bangladesh bad 61 ngut ki India.
Shillong, Nohprah, 03: U Lamphang barim jong ka Iingdorbar Thawaiñ ka Jylla u Abu Taher Mondal ha ka Sngi Saitjaiñ u la pynïasoh ïalade bad ka seng saiñpyrthei National Peoples’ Party (NPP) ha ka jingïalang kaba la long ha nongbah Shillong.
Ïa u Mondal la pdiang sngewbha da u National President ka National People’s Party (NPP) u Conrad K.
SangmaU Conrad Sangma haba kren ha kane ka jingïalang u la pynbna syndon ba ka NPP kan ai tiket ïa u A.
T Mondal ban ïakhun na Phulbari Constituency ha ka Elekshon sha ka Iingdorbar Thawaiñ ka Jylla ka ban sa long ha u snem 2023.
Da kane ka jingpynbna tiket ïa u Mondal, ka NPP kan pynduh tiket noh ïa u MLA ba mynta jong ka Phulbari Constituency u SG Esmatur Mominin uba la jop na ka tiket jong ka NPP ha u snem 2018.
Ha ka 29 tarik, Naiwieng, u AT Mondal u la phah ïa ka shithi resaiñ kum u Primary bad Active Membership jong ka Congress sha President jong ka Meghalaya Pradesh Congress Committee (MPCC),“U AT Mondal u dei u briew uba la kham rim ha ka saiñpyrthei bad u briew uba ka jylla baroh kawei ka tip lut shaphang jong u.
Ka jingwan pynïasoh jong u AT Mondal sha ka NPP kan pynmyntoi haduh katta katta ïa ka NPP," u la ong.
“Ngim don jingartatien ba u AT Mondal un jop ïa ka elekshon na Phulbari bad nga kwah ba ki nongïalam kiba don ryngkat bad u kin ïatreilang kum kawei ka ing ka sem hapoh ka Party bad ngi donkam ban pynthikna ba un ïoh ïa ka jingjop ha u snem 2023 na Phulbari Constituency," u la ong.
U la ong ruh ba u Mondal u dei u briew uba don beit ïa kajuh ka durkhmat kaba phuh samrkhie naduh ka por ba u dang long u Myntri Sorkar bad kum u Lamphang ka Ingdorbar Thawaiñ.
U dei u briew u bym ju don ka mynsiem ñiew shiliang khmat ïano ïano ruh bad uba don ka mynsiem ïarap ïa baroh kiba donkam ïa ki jingïarap jong u.
U la ong shuh shuh da ka jingpynïasoh jong u Mondal sha ka NPP, ka rithor jong ka rilum Garo kan sa don ka jingkylla.
“Ym tang ha Phulbari Constituency hynrei wat ha kiwei kiwei de ki Constituency," u la bynrap.
U Sanmga u la ïathuh ruh ba ha ka taiew baar lane ka taiew balai ha une u bnai, da lade hi un sa hiar sha ka shnong Phulbari ban lum ïa ki paidbah nongkyrshan jong u AT Mondal.
U AT Mondal haba kren ha kane ka jingïalang u la ong ba katkum ka jingshem jong u naduh ba u la rung sha ka jylli jong ka saiñpyrthei ha u snem 1998, ka jingskhem jong ka Sorkar ka dei kaba kongsan tam khnang ba ki kam pynroi kin poi thikna sha ki paidbah nongshong shnong ka jylla.
“Ha u snem 1998, nga ïohi ba mih haduh san tylli ki Sorkar tang hapoh san snem.
Ka jingkhyllem ki Sorkar kan pynkylla ruh ïa ki prokram bad ki polisi bad dei ki paidbah ki ban mad ïa ka jingduhnong," u la ong.
“Mynba nga dang don ha ka seng Congress ruh nga la ïohi ïa kajuh haba ka don ka jingïaknieh watla don ha kajuh ka party," u la ong bad bynrap, “ngi donkam ïa ka jingïatreilang.
"U la ïaroh ruh ïa ka skhim FOCUS+ ba la wanrah da ka Sorkar MDA.
“Ka FOCUS+ kan pynmyntoi haduh katta katta ïa ki nongrep ha rithor jong ka rilum Garo, khamtam haba ngi ïohi ba ka Sorkar ka ai jingïarap da ki symbai khun sniang, ki tynrai jingthung sha ki paidbah ba kin dup lah ban pynheh ïa ka kamai kajih," u la bynrap.
“Dei lyngba kine ki jingtreikam jong ka Sorkar kaba la pynlong ïa ki nongbud jong nga ban kyntu ba nga dei ban ïatreilang bad ka NPP," u la ong shuh shuh.
Shuh shuh u la ong ba ka jingkyntiew kyrdan jong ka Sorkar ïa ki C&RD Block ka dei kawei na ki lad ban wanrah ïa ki song pynroi sha ki paidbah.
“Ngi khmihlynti ba ka NPP hapoh ka jingïalam jong u Conrad Sangma kan sa plie noh ïa kawei ka C&RD Block ha Phulbari Constituency kaba ki paidbah ki la angnud la slem khnang ban pynïajan ïa ka jingtreikam ka sorkar sha ki paidbah kiba sah sha ki shnong ki jngai," ong u Mondal.
Katkum ka jingïathuh jong u Mondal baroh ki nongkyrshan jong ka Seng Congress ha Phulbari ki la mynjur ban bud lang ïa u sha ka NPP hadien kane ka jingpynïasoh jong u sha kane ka party ha nongbah Shillong ïa kaba la pyni Live lyngba ka Facebook.
Ha kane ka jingïalang, la sakhi lang da u Working President u Dr.
Don Kupar War, u Working President ka Phulbari Constituency u Albistone A.
Sangma bad kiwei kiwei ki nongkitkam jong ka party.
Shillong, Nohprah, 03 : U Bah Martle Mukhim uba long u President jong ka Hill State Peoples Democratic Party (HSPDP) East Khasi Hills District ha ka sngi Thohdieng u la lum ïa ki paidbah jong ka thaiñ Mawryngkneng kiba na ka thaiñ Puriang, Kut, Mawlynrei, Mawpdang, Diengpasoh bad kiwei kiwei ki shnong kiba hap hapoh ka Mawrynkneng Constituency ban pynshai ïa ki nongrim treikam jong ka party bad kumjuh ruh ban pynkhlaiñ ïa ka HSPDP kum ka jingpynkhreh ïa ka Elekshon sha ka Ingdorbar Thawaiñ ka ban sa long ha u snem 2023.
Ha ka jingïalang kaba la long ha ïngdorbar jong ka Nongshilliang, Nongthymai, Shillong, u Bah Mukhim u la pynshai ïa ki nongrim treikam jong ka HSPDP bad hadien kane la pynskhem ïa ki nongkyrshan kiba la pynïasoh bad ka HSPDP ha kane ka sngi.
Na ka bynta ban pynïar bad ban pynkhlaiñ biang ïa ka Party ha Mawryngkneng Constituency ka jingïalang ka la rai ruh ban thung ïa u Bah Andrew Sohlang kum u Convener ryngkat bad u Bah Wyraiwan Sohtun kum u Co -convener.
Ha kane ka sngi la ïa rai ruh ban pynlong da ka jingïalang bad ka jingïakynduh lang kaba kham heh jong ki riewrangbah, ki longkmie, ki khun samla jong ka Constituency baroh kawei ha ka 9 tarik mynta u bnai ha ka shnong Tynring.
Shillong, Nohprah 03 : Ka ophis jong u Commissioner for Persons with Disabilities, ka sorkar jylla ha ryngkat ka jingïatreilang bad ka State Resource Centre on Disability Affairs, Shillong hynne ka sngi ka la rakhe ïa ka sngi kyrpang kiba don jingthut ha ki dkhot met lane ka International Day of Persons with Disabilities ha ka jingïalang kaba long ha U Soso Tham Auditorium, Shillong halor ka phang pdeng “Transformative solution for inclusive development: the role of innovation in fuelling an accessible and equitable world" ha kaba u Myntri ka tnad Social Welfare, Bah Kyrmen Shylla u la long u Kongsan.
Haba kren ha ka jingïalang, u Myntri u la ong ba ka thong jong katei ka jingrakhe man u snem ka long ban pynjur shuh shuh ka jingai jingpynshai halor ki mat kiba ïadei bad kito kiba thut ki dkhot met bad ki jingmyntoi kiba ki dei ban ïoh.
Da kaba banjur halor ka phang pdeng mynta u snem, u Myntri u la kyntu ruh ïa baroh ba kin lang kawei ka sur na ka bynta ban wad ki lad ki lynti kiban long ka jingmyntoi ïa kitei ki ba don jingthut ha ki dkhot met ban pyntikna ba kin ïoh bynta pura lut ha ka imlang sahlang.
Nalorkata, u ong ruh ba da ka thong ban kyntiew bad pynkupbor ïa kitei ki briew ba don jingthut ha ki dkhot met, ka sorkar jylla ka la pyntreikam bun ki skim ne ki prokram na ka bynta jong ki khnang ba kin lah ban kiew lang arted ha ka imlang sahlang kynthup naduh ka jingpyntreikam ïa ka Accessible India Campaign.
U la pyntip ruh ba dang shen ka sorkar ka la kyntiew ruh ïa ka Chief Ministers Pension scheme, ka Unemployment Allowance bad ka sorkar ka la ai ruh ka song jingkyrshan pisa na ka bynta kito kiba nonghikai ba kyrpang.
U la pyntip ruh ba lyngba ka Meghalaya Signbank App, ka sorkar jylla ka la ïaid shakhmat ban long ka jingkieng kaba pynïasoh ïa baroh bad kito kiba don ka jinglong ba kyrpang.
Ha kane ka sngi, u Myntri u la pynkup burom kyrpang ruh ïa kito ki paidbah kiba la aiti bad ai ka jingshakri met bad mynsiem na bynta kiba don ka jinglong ba kyrpang.
Nalorkine, ki don ruh haduh 12 ngut ki nongïoh jingmyntoi kiba la ïoh ïa ki song jingïarap bad arngut pat ki la ïoh ïa ki UDID card.
Mawjrong : Ha kane ka sngni, ka ophis jong ka District Social Welfare Officer, East Khasi Hills District ka la snohkti lang ban rakhe ïa katei ka sngi ba kyrpang ha ka jingïalang kaba long ha Mawkdok, Laitkroh Khaarshnong Block.
La donlang ha kane ka sngi naduh ka Kong N.
Umdor, District Social Welfare Officer, East Khasi Hills District, Bah W.
Nongrum, Rangbah Shnong bad ki heh sorkar na ki tnad bapher bapher jong ka sorkar.
Jowai, Nohprah 03 : U Myntri Rangbah ka sorkar Jylla u Conrad K.
Sangma ha ka jingkren bad ki lad pathai khubor ula pynsngew da kaba ong lada ki nongshong shnong kiba don ha khappud bad ka Assam ki thrang ban rung sha Meghalaya wat na ka liang jong ka sorkar Assam ruh ka kloi ban aiti ïa ki jaka sha ka Meghalaya.
Shuh shuh ula pynshai da kaba ong lada ka sorkar jylla kam don ïa ka mon ban shim khia ïa kane ka long kaba eh bha ban pynbeit ïa u pud u sam hapdeng kine ki ar jylla, hynrei dei lyngba kane ka sorkar hapoh ka jingialam ka NPP la dep ban ïasoi noh ïa ka MoU ban pynbeit pud ha ki 6 tylli ki jaka bad kaba sah sa 6 tylli.
“Kila don ki jaka khappud bala dep pynbeit khamtam kiba don jingmut ban rung sha Meghalaya wat ïa ki skul ba la pynïaid da ka sorkar Assam, na ka liang ki nonghikai kiba mih noh na kitei ki jaka bad kane ka dei ka mon jong ka jingtrei kam jong kane ka sorkar kaba la sahteng la 45 snem tam mynta na ka bynta kitei jaka khappud" ong Myntri Rangbah.
Halor kane u Myntri Rangbha ula pyntikna ba ki paidbah ka jylla sa shisien kin sa ai biang ïa ka jingkyrshan kaba pura ïa kane ka sorkar ha kane ka snem ban wan jong ka Election 2023.
Shuh shuh ula pyntikna ba ka shnong Mukroh ka dang dei hapoh ka Jylla ula pyntikan ruh ba namar ba dang bun ki kam ba dei ban pyndep ha kine ki sngi, ula kular ban leit jngoh ïa katei ka jaka khappud ha kawei pat ka sngi ha ryngkat ki myntri sorkar.
Jowai, Nohprah 03: U myntri rangbah ka jylla u Conrad.
K.
Sangma mynta ka sngi saitjaiñ ula wan ban plie ïa ar tylli ki mawnongrim ha Jowai, kata ban shna ïa ka Integrated Development Complex (Mini Secretariat) bad ban plie paidbah ïa ka Maternal & Child Health Hospital kaba don 100 jingthiah ha Panaliar Jowai.
Ha kane ka sngi la pynlong ïa ka jingïalang ha phyllaw ka PWD Jowai ha ka jingdonlang u myntri ka Urban Affairs Tourism u ma Sniawbhalang Dhar, u MLA ka Jowai ma Wailadmiki Shylla, u Deputy Commissioner ka West Jaiñtia Hills District bah Batlang S.
Sohliya IAS, u Chief Executive Member ka JHADC ma T.
Shiwat nalor ki kynrem ki lyngdang, ki nongrep bad ki paidbah nongshong shnong.
La ïathuh ba ïa kane ka Integrated Development Complex (Mini Secretariat) la tip ïa ka kum ka District Secretariat ïa kaba la mang pisa kumba T.
20 klur tyngka da ka GAD jong ka sorkar jylla bad ka jingpyntrei kan sdang noh shen ïa ka ha Ladthadlaboh PWD West Jaiñtia Hills District.
Na ka liang u Myntri Rangbah ha ka 7.
11.
2020 ula wan ban jurip nyngkong ïa kane ka jaka bad ula kular ban shan ïa kane ka Mini Secretariat na ka bynta ka jingmyntoi jong ki paidbah nongshong shnong jong ka District hi baroh kawei.
Katkum ka plant ban shna ïa kane ka Complex ka long da ka G+3 Storey Building kaba don lai bynta ka Block (East, West bad North Block) kaba lah ban kot haduh 40 klur ha ka jingheh jong ka jaka kaba 14700 sqm lane 3.
63 Acer.
Ha kane ka ophis ym pyntreikam ïa kiba bun ki tnad sorkar kum ka DC office kaba kynthup ruh ïa ki tnad kum ka Election Branch, Supply, Revenue, Planing, Basin Development, Social Welfare, District Child Protection, ka tnad Sports, Treasury officer, Excise, IPR, Tourism, Border Area, Mining bad kiwei de ki tnad sorkar kiba dang treikam mynta ha ki ïing wai jong ki riew shimet.
Katba ïa ka Maternal & Child Health Hospital kaba don 100 jingthiah ha Panaliar Jowai la buh mawnongrim ba tei naduh ka 5 tarik u March 2014 hynrei la pyndep ban shan ïa ka ha ka snem 2017 bad mynta ka sngi la wan ban plei ïa u mawnongrim da u myntri rangbah ka jylla ha kane juh hi ka jaka ba pynlong jingïalang.
Kane ka jaka sumar kan ai jingsumar kyrpang ïa ki longkmie ba armet bad ki khynnah napoh ka District, la ïathuh ba hapoh ka District ka jingbun briew kala poi sha ka 4 lak katba ki longkmie ba armet bad ki khynnah ki don 9299 bad 8932 ngut.
Na ka bynta ki nongtrei la dep ban appointed ban pynïaid ïa kane ka jaka sumar kynthup ar ngut ki Pediatrician bad 2 ngut ki OBC Specialists ha ryngkat ki Staff Nurse bad kiwei de nongtrei kiba dang trei mynta ha Jowai Civil Hospital Ialong.
U Myntri Rangbah haba ai jingkren ula ong ‘ki don hangne ban pynkiew ïa ka jylla hi baroh kawei wat lada ki don shibun kiba kynthoh na kiba bun ki liang’, na ka liang ka sokar ruh kala ïaleh ban pynbha ïa ka jingshakri ha ka liang ka koit ka khia.
Ula ong hapoh ka ka jylla la dep ban pynkiew sha ka 1000 tylli ki jingthiah ha ki jaka sumar ha kine kip or jong ka khlam Covid-19 bad Haduh 250 klur la dep pynlut ha ka ban shna ïa jaka sumar naduh ki Sub Center, ki Laboratory, ki jaka thiah bad kiwei kiwei de.
Ula ong ba ka jylla ka la don ha ka kyrdan kaba saw (4) hapoh ka Ri kaba la pynlut buh eh ka pisa ha ka liang ka koit ka khiah, ula pyntikna ba ka sorkar kan ïaleh ban pynbiang sa ïa ki Doctor katkum ka jingïateh kaba la dep ban ïasoi.
Ha kane ka sngi na ka liang u Myntri Rangbah ula sam ruh ïa ki synbai sha ki nongrep ka District.
Shillong, Nohprah 05 : Ka Laitdiengsai kadei ka shnong kaba dang rit bha ha ka thaiñ Mawkynrew Block hynrei ka la lah pat ban sei ïa u samla uba la ïoh ban khur ïa ka takma ksiar ha ka North East Olympic Games kaba dang shu lah shen na ka jingïalehkai Karate.
Utei u samla ba dang 18 snem ka rta ba tip kyrteng kum u Paul Benny Kharmudai u dei u khun jong i Kong R Kharmudai bad ïa katei ka jingïalehkai u la lah ban pyntbit ha ka shlem jinghikai jong ka Sports Authority of India.
Kum ka dak ka jingithuh ïa ka burom kaba utei u samla rit u wanrah ïa ka jylla, ïa ka Block bad ruh ïa ka shnong hi baroh kawei, na ka liang ka UDP Mawkynrew constituency ha ka sngi Nyngkong ka la pynlong da ka jingpynkup burom kaba shongkun bha ha ryngkat ka jingsnohkti lang bad ka shnong Laitdiengsai.
Ka jingpdiang burom ïa utei u samla ka la sdang naduh lad ban leit sha Laitlum ter ter ha kaba ki samla ryngkat ki paidbah ki la ïaid da ka kjat haduh jaka ba long jingïalang ha ryngkat ka kynhoi ka risa bad ka phawar.
Na ka liang u President ka UDP Mawkynrew Bah Remington Pyngrope haba kren haba kren ha ka jingïalang u la ong ba kum ka thaiñ Mawkynrew ki sngewsarong haduh katta katta ba na ka shnong Laitdiengsai la mih u samla uba la kyntiew shisha ïa ka burom jong ka shnong bad jong ka thaiñ baroh kawei.
“Kane kadei tang ka jingsdang bad nangne shakhmat phi dei ban ïakhun tyngeh bad buh ka thong ban khur ïa ka takma ksiar wat ha ki lympung National Games ne wat ha ki International ruh," u la ong da kaba pynkup burom artad ïa u da ka song kyrpang.
U la pynpaw ruh ba kum ka pary ki don ïa ka thong ban kyntiew bad plie lad ia ki samla ka thaiñ kiba don ïa ka sap kaba kyrpang ba shen kin sa pynlong ruh da ka lympung kaba heh bha na bynta jong ki.
Shwa kane, ka UDP Youth Wing Mawkynrew ka la pynkup burom kyrpang ïa ka kmie jong utei u samla, ka Kong R Kharmudai ha shwa ba kan pynkup burom ïa utei u samla ba khur takma ksiar.
“Kane ka jingpynkup burom ïa ka kmie jong u samla Paul Benny kadei namar ngi tip ba dei ka kmie kaba kyrshan bad ai mynsiem ïa u khun haduh ba un da poi shaduh kane ka kyrdan," ong u nongïalam ka Youth Wing.
Na ka liang ka Executive Comittee jong ka shnong ruh ka la pynlong ïa ka jingpynkup burom kaba kyrpang da kaba ïa ka thup buh jingkynmaw na ka bynta utei u samla.
Ki nongïalam shnong Laitdiengsai kumjuh ruh na ka Laitdiengsai Sports Club kynthup ïa ka Kur Kharmudai ki la pynpaw lang ka jingkmen ban ïohi ba uwei na ki nongshong shnong u la poi haduh katei ka kyrdan.
Ki la ai ruh ka jingkitbok ba un lah ban khur takma ha ki lympung iakhun kiban wan khamtam eh ban khur takma ha ki lympung bah heh ha ka Ri.
Shwa kane, na ka liang u Bah Kansing Lynshiang, kyrtong ka NPP na Mawkynrew u la wan ban donlang shipor ban pynkup burom ïa utei samla bad ai ruh ka jingkitbok ïa u na ka bynta katei ka burom kaba u la wanrah na ka North East Olympic Games kaba long ka jingsarong ym tang ïa ka Meghalaya hynrei khamtam ïa ka thain Mawkynrew bad khamtam eh ïa ka shnong Laitdiengsai.
Katba na ka liang u Coach jong utei u samla u la ïathuh ba u Paul Benny u lapyni shisha ïa ka jingtbit bad ka jingkut jingmut ban leh bha bad trei shitom naduh ba u wan ban shah hikai ha ka SAI.
U pynpaw ruh ka jingkyrmen ba ha kawei ka sngi utei u samla un sa lah ban paw wat ha ki lympung ba heh ha ka Ri.
Ha katei ka janmiet na ka liang utei u samla bad ki paralok na SAI ki la pyni paidbah shaphang ka jingïalehkai Karate kaba bun na ki nongshong shnong kim ju kham ïohi ha ki lympung ïakob.
La pynshongkun ïa ka jingïalang da bun bha ki jingrwai, jingshad bad ruh ki jingphawar.
Shillong, Nohprah 05 : Ïa ka jingïakob mareh marathon kaba nyngkong eh ban pynlong hangne ha Jylla kaba la tip kum ka 1st Sohra International Half Marathon 2022 na ka liang ka AFI ka la dep ban pynbiang pynbiang ha kaba ïadei bad ka jingpynmareh.
Katkum ka kyrwoh khubor na u General Secretary ka Megalaya State Olymppic Association (MSOA) u Bah Finely L Pariat la ïathuh ba na ka liang ki stad ka thew ha woh jong ka AFI ha ka sngi U Blei ki la dep ban pynbit pynbiang ïa ki jaka ban sdang bad kut ka jingmareh ryngkat ki katto katne ki jingpynkylla.
Ïa ka jingmareh na bynta ka kynhun Elite bad ki nongmareh jong ka Meghalaya kynthup shynrang bad kynthei yn sdang na Mawkdok sha Nongsawlia.
Sdang ka jingmareh ba 10km (Men& Women) na Sohra Rim haduh Nongsawlia.
Ka jingïakob mareh ba 5km la shah sngewbha khlem jingsiew, baroh ki nongïashim bynta kin ïohei ïa ki sopti, ïa baroh ki nongjop yn sam takma.
La ïathuh ruh ba ka MSOA ka la pynbiang ka bam bad ban kit ïa ki nongïalehkai da ka bus na Soso Tham Hall kaba don ha IGP naduh ka por 5:30 baje mynstep ban buh haduh Mawkdok, ka jingïakob mareh kan sdang ha ka por 7:00 baje mynstep bad ïa ki number (chest number) yn sa sam ha ka 19 bad 20 tarik Nohprah 2022.
Mawkyrwat, Nohprah 05: U bah Renikton Lyngdoh Tongkhar, MLA ka Mawkyrwat Constituency bad kum u Myntri jong ka sorkar Meghalaya ha ka tnad Umbam Umdih u la ïoh ban plie paidbah ïa ka Sohkhyllam Resource Centers (SRC) kaba don ha shnong Sohkhyllam, South West Khasi Hills District kaba ha ka jingmang pisa kaba T.
40 lak tyngka bad da ka jingdon jong kane ka CRC kan long ka jingmyntoi bad jingkyrkhu ïa kiba bun.
Lah ban kdew ba ïa kane ka Resource Centre la pyntrei da ka jingïasnohktilang jong ki ar tylli ki skhim kata na ka skhim 100 sngi ne MGNREGA bad na ka Rurban Mission kaba dei hapoh jong ka Mawlangwir Cluster ha ka jingmang pisa kaba T.
40/- lak tyngka bad ba la peit ruh da ki ar tylli ki ophis treikam kata napoh ka ophis u Block Development Office, Mawkyrwat C&RD Block bad na ka ophis jong u District Rural Development Agency (DRDA), South West Khasi Hills District.
U bah Renikton Lyngdoh Tongkhar, MLA ka Mawkyrwat Constituency bad kum u Myntri jong ka sorkar Meghalaya ha ka tnad Umbam Umdih haba kren ha ka jingïalang u la ong ba ka long ka jingkmen ban ïoh ban ïa don bynta lang ha kane ka sngi ka ban long ruh ka sngi jong ka jingsah jingkynmaw ban ïoh ban plie paidbah ïa ka Community Resource Centre kaba long kawei na ki jaka ha kaba ki paidbah nongshong shnong kin ïoh ban pyndonkam ha kiba bun ki bynta.
U la ai ruh ka jingïaroh na ka bynta ki ophisar sorkar kiba la trei shitom ban pynurlong ïa kane ka jingtei, hooid! haba pyrkhat ka long ka jingmang kaba la biang pura hynrei lyngba ymdon ka jingïatreilang jong ki paidbah nongshong shnong kan nym long ka jingtei kaba itynnad bad kaba ki nongtrei kin ïoh ban pyndonkam hok ïa ka bhah ba la mang da ka Sorkar.
Namarkata, u la ai ka jingïaroh shikatdei eh ïa ka jinglakloi jong ki paidbah nongshong shnong ban long kiba ïatreilang ha baroh ki liang bad la long ruh kana donkam ba kin ïai long kiba ïatreilang ha ki por baroh khamtam eh ban wanrah ïa ki jingkylla kiba bun hapoh ki shnong ki thaw, ha ri bad ka jaidbynriew baroh kawei.
Haba kren halor ka jingïoh ban pyntreikam bad pynwan dur ïa shibun ki kam pynroi, u la ong ba ka South West Khasi Hills District ka dei kawei na ki saw tylli ki distrik hapoh jong ka jylla Meghalaya kaba la shah jied ban don hapoh jong ka jingpyntreikam ïa ki kam pynroi lyngba ka Rurban Mission ha kaba ka Mawlangwir Cluster ka dei kawei na ki cluster kaba la paw bad kaba ka la long ka jingkyrkhu kaba khraw na ka bynta ki shnong ki thaw kiba la ïoh ban pyntreikam, ong u bah Renik.
Ha kajuh ka por ula ai ruh ka jingkhublei ba lyngba ka jingtreilang bad ka skhim 100 sngi ka la long ka jingmyntoi shibun eh ban pyntyllun ïa ki kam.
Shuh shuh u la ong ruh ba ka jingdon jong kine ki Community Resource Centre ne ki Dorbar Hall ha manla ki shnong kan long ka jingmyntoi ïa ki paidbah jong ka shnong la ka long ha ka ban pynlong ïa ki dorbar shnong bad kiwei de ki kam bad ymtang kata hynrei wat ki longïing kiba bym ïoh bym kot ban shna ki dara ha heh ha kaba por ba ki donkam kum ki jingïathoh kin lah ban pyndonkam ïa kane ka hall ha kaba khreh ki kynja jingkhawai.
“Da ka jingdon jong kane ka CRC kan long ruh ka jingïarap ïa ka shnong ban pynmih pisa ruh lyngba ka jingpyndonkam jong ki briew ïa kane ka ïing, la ka long ki briew kiba napoh shnong ne wat kiba nabar ruh", u la ong.
Kumta u don ka jingkyrmen ba lyngba ka jingpynïaid jong kawei na ki komiti ïa kaba ka shnong ka la aiti, kan sa lah ban pynïaid beit ha ka rukom kaba dei.
U bah Renik u la ong ruh ba ka jingplie ïa kane ka CRC ka la long ha ka por kaba biang eh ba kum ki nongpynïaid kin sa ïoh ban sdang ïa ki jingkamai, namar ka elekshon ka la jan bad ki nongwan ïalap elekshon ruh kin hap ban pyndonkam ïa kane ka ïing ym shuh ha kiwei de ki jaka.
Kumta u la ai jingmut ba ïa kiwei ki kam kiba long manla ka por ïaleh ban shim tang khyndiat hynrei ïa ki political party pat shim ha ka dor kaba rem namar ma ki ki wan pynlong jingïalang tang shi sien ha ka san snem.
Ha kane ka sngi la ïadonlang ruh naduh u bah I.
Lawrynñiang, MCS, Block Development Office, Mawkyrwat C&RD Block, u la ong ba da ka jingdon jong kane ka Community Resources Centres kam dei eh tang ban pynlong kino kino ki kynja jingïalang jong ka Shnong ne jong kiwei pat hynrei kin don ruh ha ka ïa ki jaka sah miet (Guest House), ki jaka bam kiba paka, ki jaka leit shabar kiba khuid kumba long hapoh ka Community Resources Centres hapoh Mawranglang Lai Kyntoit.
Kumta u la ai mynsiem ïa kawei na ki kynhun ka ban sa long ka nongpynïaid ïa kane ka Community Resources Centres ba kan pynïaid bha ha ka rukom kaba dei khnang ba ki jingthmu baroh kin urlong bad khnang ba ka Shnong ka thaw kan nang kiew ha ki liang baroh.
Kiwei pat kiba ïa don lang ki long u bah Kynsailin Snaitang, District Programme Manager jong ka ophis DRDA, South West Khasi Hills District, u bah Tennyson Kharmujai, Junior Engineer hapoh ka ophis u BDO, Mawkyrwat C&RD Block, ka kong Rila Kharlyngdoh, Block Project Manager jong ka NRLM bad kiwei de.
Ïa ka jingïalang ha kane ka sngi la pynïaid da u Myntri Shnong Sohkhyllam, u bah P.
Wanniang, ka jingkren pdiang na ka kong Shidalin Marngar, Secretary jong ka VO, ka jingrwai pdiang na dkhot ka VO, ka jingshad tynrai na ka Seng Samla Shnong Sohkhyllam bad ka jingkren khublei na u bah S.
Wanniang, Chairman ka VEC Sohkhyllam.
Katno ka long kaba sngew synei ban pyrkhat shaphang kito kiba ïa ngat ha ka apot jong ka jingkyrni ha ka jingdih drok, ym tang ba ka ktah ïa ki shimet hynrei ka ïing ka sem baroh kawei ka don ha ka jingim kaba dum.
Ki drok kiba dei ki jingdih ba pynbuaid ki long ki atiar jingdum ba shyrkhei tam bad ki dei ki mar ba remdor bad lah ban ong dei tang kiba riew spah kiba lah ban lalehkai bad ki.
Ka long kaba shyrkhei ban ngop ha kine ki jingriam kiba ym ju lah koit ban ïohi ïa ka jingsdang jong ki, hynrei dei tang haba kito kiba ïa kyrni kila poi ha u pud ba kim lah shuh ban rieh ba la lah ban ïohi paidbah ïa ki.
Ki drok ki dei ki jingdih ne ki dawai kiba trei jai jai bad namar ba ki dei kiba remdor ki samla kiba duk kin ym lah satia ban pyndonkam ïa ki lait noh ba ki shu ïoh ei na ki paralok kiba kloi ban pynlut pisa lem na ka bynta jongki.
Ka long kaba sngew suhjer ban tip bad ïohi ba kine ki atiar jingdum ki la ïoh wat ban rung sha ki dong jong ka nongbah Shillong kum sha Mawïai kaba dei ka shnong ba shong ba sah tang para Khasi.
Ki don shibun ki daw ba ïalam ïa ki samla sha ka jingkyrni dih drok, kawei na daw kaba hakhmat eh ka dei ka jing synjor jong ka longïing longsem.
Ka jingbym don ka rukom pyrkhat ha ki kmie ki kpa ban pyrkhing ïa la ki khun ha kaba pyn donkam ïa ka pisa.
Ka jingai pisa puk puk ïa ki khun bad pynbiang katba ki ang ka pynjot ym tang ïa ki khun jong ki shimet, hynrei ïa ki khun jong kiwei ruh bad ruh ka wanrah ka jingjah burom bad ka jingjynjar ïa ka ïing hi baroh kawei.
Ym lah ban len ïa ka jingriewspah jong ka imlang sahlang mynta ha kine ki sngi bad dei na ka jingbun palat ka jing kamai ne ka jingïoh pisa ba ki briew ha kine ki sngi kim don por shuh hynrei baroh ki bunkam beit ban kamai.
Dei na kane ka daw ba baroh baroh ki ong ba ka por ka la lyngkot bad imat kam don shuh 24 kynta ha ka shi sngi.
Toi ki kynta bad ki second kim shym pat kylla ki long beit kumjuh.
Uwei u Rangbah u la ong ba ka daw kaba kongsan bad kaba hakhmat eh jong ka jingïoh lad jong ki samla ka dei na ka daw ka jingkynrei palat ka kamai shukor ba ki kmie ki kpa ki ai beit puk puk ïa ki khun katba ki ang.
Ka jingïohlut jong ki khun ïa baroh ki jingkwah ha ka por ba ki dang rit dang lung ka rta ka pynlong ïa ki ban hiar dor noh ha ka longbriew man briew bad kiew dor ki kam sngewbha.
Ka jingsngewbha ne ka enjoyment kam lah satia ban pynhun ïa ki briew ha kano kano ka kyrdan, dei na kata ka daw ba ki ïit ïa kiwei pat ki jingsngewbha kiba kham khlain bor bad u drok u dei u wei na ki atiar ba khlain bor tam bad shisien ba la ngat la long kumba thep ha along dalade ïalade.
Ha kaba kut lada kim ïoh ïa u drok ki samla kim salia ban leh ïa kano kano ka kam ruh bad kin ïaleh kat lah katïai ban pynngop lem ïa kiwei khnang ba kin long ki nongkyrshan jong ki.
Ki nongdih drok kim lah ban shu long nongthied sah, hynrei kin ïit ïa ki lad ki lynti kumno ban ïoh ban die de ïa ki khnang ba kin lah ban kyrshan ïa ka jinglut ba shyrkhei.
Dei na katei ka daw ba la lah ban ïohi ba ki pulit ryngkat ka jingiatreïlang jong ki Dorbar Shnong ki la ïoh ban kem ïa ki samla kiba pyrshang ban pynïaid ïew ïa ki drok hapoh ka shnong.
Baroh shi katto la ju bna ba kum kine ki kam ki jia ha ki shnong kiba ïa shong khleh bad kiwei pat ki jaidbynriew, hynrei mynta kane ka kam ka la rung wat ha ki shnong ba ïashong tang para khasi ruh.
Ka long kaba shyr khei ba kumno kitei ki samla ba die drok ki ïa pyrshang ban pynngngop ïa ki khynnah skul kiba dang lung dang rit ka rta.
Ka long kaba donkam ïa ki longïing longsem ban long kiba husiar bad kum ki kmie ki kpa donkam ban peitngor bha ïa la ki khun ki kti.
Uwei u rangbah u la ong ba ki kpa khamtam lei, kiba dei ki nongkamai ka ïing kim dei ban pyni kop ne khyllew hakhmat ki khun ba haduh katno ki kamai namar ba kane ruh ka ïalam bakla ïa ki khun ki kti bad ka jingsngew riew spah jong ki ka wanrah ïa ka jingsngew sarong.
Katno ka long kaba sngewlyngngoh ba ki don ki longïing kiba ki kmie ki kpa ki la hap ban bsa ïa ki jingdonkam drok jong ki khun jong ki tang na ka daw ba kim lah ban peit ïa ki jingktah jong ka jingkyrni dih drok jong ki.
Haduh kumba 2000/- tam shi sngi ki don ki kmie ki kpa kiba shlan ban iarap kyrshan pisa ban pynïoh ïa ki drok na ka bynta ki khun jong ki.
Hynrei ha kaba kut kim shan bad ki hap ban leit ïalam noh ïa ki khun sha ki jaka aijingsumar.
Ki Dorbar Shnong ki donkam ban peitngor shisha bad shim khia halor kane ka phang kaba lah ban ktah jur ïa ka imlang shlang.
Ki bor pulit barabor ki long kiba iatreïlang bad ki paidbah ha kiba bun ki khep ba kum kitei.
Ka sorkar ka donkam ban shimkhla ban wanrah ïa ki lad jingpynsngewthuh paidbah kiba kham khlain halor katei ka phang khnang ba ki longïing kin long kiba phikir bad kiba peitngor.
Nongstoiñ, Nohprah 5: “Ka jingshim rai jong ki Myntri Rangbah jong ka sorkar Meghalaya bad Assam, ban pynbeit ïa u pud u sam hapoh ka 15 tarik u bnai Kyllalyngkot ban wan ha ki lai tylli ki jaka jong ka West Khasi Hills ka Tarabari, Gizang reserve forest bad Hahim sector ka long kaba dei eh ban pdiang.
Hynrei kaba pynsahnud ïa ngi ka dei namar ba kitei ki Myntri Rangbah, kim shym la pynbna pat lano kin sdang ban leit jurip ïa ki jaka kiba hap ha ka Langpih sector ong ki riew rangbah na ki shnong khappud kiba hap ha ka Langpih sector", ong u bah L.
J.
Nongteiñ uwei na ki riew rangbah na ka shnong Nongmawleiñ.
Katto katne ngut ki rangbah Garo na ka shnong Nawapara, ki la ong ba kitei ki lai tylli ki jaka kiba ki ar sorkar kin sa ïa pynbeit noh hadien ba ki Chairman jong ki Regional Committee on Border Dispute ki la dep aiti ïa ki kaiphod, kim da dei eh ki jaka kiba eh ban ïapynbeit hynrei ka sector kaba eh tam ka dei ka Langpih, namar baroh ki Nepali kiba wan buhai shnong ha katei ka thaiñ ki la dei lut ki jong ka Assam bad ba ka sorkar Assam ka shaniah bad theh ïa ki jingïarap katba ki donkam.
Ki la ong ruh ba ka sorkar Assam ka la pynbiang ïa ka surok, ka bording, ka Sub health centre ka la don ruh ki skul bad kiwei kiwei kumta kan shem jingeh bha ban ïakren.
Ki la ong ba ka sorkar Asasam ka la theh ruh ki jingïarap na ka bynta ka rep ka riang lyngba ka Agriculture Department, hynrei na ka liang ka sorkar Meghalaya pat imat ba kam sngew myntoi ban theh ki kam pynroi namar ki pulit jong ka Assam ki ju pyndik man ka por.
Wat la katta ruh, kitei ki rangbah ki la kyntu ïa ki ar ngut ki Myntri Rangbah ba kin bthah ïa ki Chairman jong ki Regional Committee, ba kin nang pynbeit noh ïa ka por ban leit jurip ïa ki jaka kiba hap ha ka Langpih sector, khnang ba ki paidbah nongshong shnong kin nang pynsngewthuh ïa ki paidbah kaei kaba ki dei ban leh.
Jowai, Nohprah 05 : Ka Jaiñtia Student Union (JSU) Central Body ka khot bad wer ïa baroh ki samla pule ka Ri-Lum Jaiñtia kiba wan shakhmat ha ki eksamin bapher bapher ba la pynlong ha u snem 2021-2022 na ka bynta ban pynkup burom ïa ki da ka khusnam Academic Award ia kiba pass bha ha ka sngi dap 50 snem ka seng kata ha ka 17 tarik December, 2022.
La kyrpad ïa ki khynnah pule ban pynpoi ïa ki kyrteng ki jong ki ryngkat bad ka marksheet ha kaba un pynkup burom ïa kiba wan shakhmat katkum ka percentage kiba long kumne SSLC – 80% shaneng, HSSLC – 70% shaneng, Post Graduate -60% shaneng bad kiba pass Ph.
D.
Ha ka juh ka por la kyrpad ïa ki khlur nongïalehkai ka Ri-Lum Jaiñtia kiba mihkhmat bad wanrah takma na ka bynta ka Jylla Meghalaya bad ka Ri India ha u snem 2021 2022 ba kin pynpoi ïa ki kot ki sla lane ki certificate ka jingjop ka jong ki.
Ïa kane ka jingpyntip la phah da u Education Secretary ka JSU samla Eddy Kery Pohtam, u Assistant Education Secretary Dewan Bareh, u Ajoy Lyngdoh Sports Secretary bad u Generous Suchiang Assistant Sports Secretary.
Lah ruh ban phone ha kine ki no: 9503115933, 8974982359, 8837035740, 8732082974.
Nongstoiñ, Nohprah 5: Ka Seng Khasi kaba dei kawei na ki Niam tynrai jong u khun Khasi khara kaba dang bat ïa ki riti ki dustur jong u mynnor, kaba long ruh kum kawei ka dur kaba pynithuh sha ka pyrthei hi baroh kawei, ïa ka jinglong tynrai bad ka jinglong kyrpang jong ka jaidbynriew hapoh ka bri u Hynñiewtrep.
Phewse, ha kane ka juk kaba la shai bad kaba la nang la stad, ka sorkar Meghalaya kam sngewthuh ïa ka jinglong kordor jong ka riti ka dustur jong u khun bynriew, haba wat ki jaidbynriew bapher bapher kiba na satlak jong ka pyrthei ki la khohreh ban wad ïa la ka tynrai.
Lah ban ong ba kiba bun na ym shym la shem shuh, wat haba ki thrang ban tip bad ban ithuh lada lap.
Pynban na ka bynta kiba dang don, kiba dang bat bad kiba dang tip la tynrai, hynrei la pyrshang ban pynduh pynban da ki katto katne ki briew kiba shit niam bad ka sorkar ruh kam ithuh satia ïa ka.
Ki por ki la leit bad ki snem ki la tyllun na uwei sha uwei pat u snem, ha kaba la ïohi ruh ba kane ka niam tynrai ka la sdang ban long kum ka niam rit paid ha la ka Ri.
Kumta ban lait na ka jingduh jaid namar ba la ïohi ba ka jaidbynriew ka la sdang sakma, ka seng da kawei ka jingmut ban pynskhem shuh shuh ïa ka jinglong kyrpang, khnang ba ka pyrthei kan sakhi lang ïa ka jingtip jong ka mynnor.
Ka seng haba ïadei bad kane ka phang, mynta la kumba 17 snem ei ei ka la ju kyntur bad dawa ïa ka Scholarship kaba kyrpang na ka bynta ki khun ki hajar jong Niam Tynrai.
Hynrei haduh mynta kim pat ïoh, namar ka sorkar Meghalaya kam pdiang satia.
Hato kane ka dei ka jingleh shilliang bad la ñiew beiñ ha kane ka jylla, tang namar ba ki dei kita ki Niam rit paid.
Lane hato kadei ka jingshah iuhroit ? ne kim don hok ban ïoh ïa ka ?.
Haba ïadei bad kane ka phang, u bah P.
Ryntathiang President ka Seng Khasi West Khasi Hills District, u la ong, “Ka seng ka la ïaid lynti mynta la kumba 17 snem ban dawa ïa kane ka bhah, kaba dei ka hok katkum ka jingbthah ka ïing bishar kaba ha khlieh duh jong ka Ri India.
Hynrei ka sorkar Meghalaya pat kam shah shkor satia bad ym don ruh ban tuklar lem halor kane ka bynta".
Jowai, Nohprah 05: Ka Bible Convention bad ka jingduwai jingisnei jingblei ïa kiba pang kiba shitom ba ar sngi ha Divine Mercy Retreat Centre Ladarymbai, Good Sherpherd Parish East Jaiñtia Hills ha kane ka 3 bad 4 tarik mynta u bnai (03+04/12/2022) ka la long ka jingmyntoi ïa kito kiba wan sha kane ka Bible Convention bad ka jingpynkoit ïa kiba pang naba kito kiba pang mynsiem ki ïoh ïa ka jingpynkoit pynkhiah lyngba ka Sakrament ka jingkylla kaba mut bad ki nongpang haka liang ka met katto katne ngut kila ïoh ïa ka jingkoit jingkhiah na ki jingpang jong ki kaba la bat slem ïa ki da ki snem kaba ki la pyrshang ban dih dawai na ki jaka ai dawai ki bapher bapher bad kiba dang kem pang ha kine ki khyndiat bnai bad sngi ba la dep.
Une u Nongthoh uba la ïohlad ban wan ïashim bynta ha kane ka Bible Convention, ha man la ka session ba u Phadar Antony Aluvassery V.
C, u pynlong ïa ka jingduwai na ka bynta kiba pang bad hadien ka jingduwai u kylli na ki bapang da kaba ong “Kino kino kiba pang kiba sngew ba ki la ïoh jingkoit jingkhiah sngewbha ieng lane rah kti" bad don na kiba pang ki la rah kti bad ieng na ki jaka shong jong ki bad da ki khmat kiba kmen bad phuh samrakhie ki thapkti bad ruwai ïaroh ïa U Blei ba lyngba ka jingduwai u Shakri jong U (Blei), u Phadar Antony Alussery V.
C, U Blei ula sngap bad kila ïoh biang ïa ka jingkoit jingkhiah na ki jingpang kibapher bapher kaba la bat ïa ki da ki snem ïa kaba ym shym la ïarap da ki dawai na ki jaka sumar bad na ki dawai Kymbat (Kabiraij).
Ïa kine kiba pang kiba la ïoh biang ia ka jingkoit jingkhiah, une u Nongthoh u la ïohlad ban ïa kynduh bad ïa kren ïa ki katto katne ki Nongpang kiba la ïoh biang ïa ka jingkoit jingkhiah lyngba kane ka Bible Convention bad jingpynkoit ïa kiba pang.
Ki Nongpang kiba la ïoh ïa ka jingkoit jingkhiah ia kiba ym shym la kwah ban pynpaw kyrteng ha kane ka jingthoh, haba ïathuh ha une u Nongthoh, don ki Nongpang kiba la pang la kumba 5/6 snem, kiba la dih dawai na ki jaka sumar ki bapher bapher hynrei kan shym la ïarap bad da ka jingisnei jong U Blei da ka jingwan jong ki ha kane ka Bible Convention bad jingpynkoit ia kiba pang ki la ïoh biang ïa ka jingkoit jingkhiah.
Don ruh ki Nongpang kiba la ïoh ïa ka jingkoit jingkhiah ha ki Bible Convention ha ki convention kiba la pynlong da kane ka Retreat Centre Ladrymbai ha ki snem kiba la leit noh kiba la ïoh ïa ka jingpynkoit na ki jingpang jong ki, kine ruh byllai ki la wan, wan ïaroh ïa U Blei bad ïathuh ha une u Nongthoh ïa ka jingïoh biang jong ki ïa ka jingkoit ka jingkhiah, ïa ka jingmanbha man miat ha ka trei ka ktah, ha ka kha-I ka khaba bad kiwei de ki jingkyrkhu kiba ki la ïoh ha ka ban bha ban miat ka longbriew man briew.
U Phadar Antony Aluvassery V,C, u Nongduwai uba kongsan ha kane ka Convention, u la pyllait ia ka por ba kordor jong u ban ïa kren bad une u Nongthoh bad haba une u Nongthoh u la kylli lano pat phin wan biang sha Retreat Centre Ladrymbai? U Phadar Antony u ong ka por kam shah naba u hap leit na kawei ka jaka sha kawei ka jaka ban kyrpad ïa U Blei bad ïa ka jingisnei jong U ( Blei) ban ïarap ïa ki briew kiba donkam ïa ka jingïarap jong U Blei.
Une u Nongthoh u la ïohlad ruh ban ïa kren bad u Phadar Anthony Colenchery, Director ka Divine Mercy Retreat Centre Ladrymbai bad la ong wat lada ki Nongduwai jingpynkoit pynkhiah ïa kiba pang kim lah ban wan kiba nabar ka jylla Meghalaya, hynrei pat man ka la ka sngi Saitjaiñ jong ka taiew kiba kwah jingduwai ki don ki nongduwai ha kane ka Divine Mercy Retreat Centre Ladrymbai, East Jaiñtia Hills District, pynkut u Phadar Anthony Colenchery, Director ka Divine Mercy Retreat Centre Ladrymbai.
Kumban shu pynkynmaw ha kane ka 4 tarik ha shwa ban sdang ïa ka jingduwai jingpynkoit pynkhiah ïa kiba pang kiba niun la don ka Bible proseshon (procession) kaba la lamkhmat da ki nongshad ka shadtynrai (traditional dance), ka jingkren pdiang sngewbha ïa baroh ki nongwan ïashim bynta da ka kong Jobly Dkhar, ka jingruwai ïaroh ïa U Blei bad ia ka ktien jong U, nangta bud sa ka jingknia Mass Iukharist bakhuid, ka jingknia pan map iala ki lait ki let, ka jingpan jingkyrkhu kyrdoh bad ha ka juh ka por ka jingkñia ainguh na ka bynta ki jingaiei kiba bun kiba u (Blei) U la ai.
Ia ka jingkñia Mass Iukharist bakhuid la lamkhmat da u Phadar Aibor Nangbah, Parish Priest ka Good Sherpherd Parish Ladrymbai u Nongknia Rangbah duh, ha ka jingïasynran lang bad kiwei de ki Phadar (Lyngdoh Sohblei) kiba wan na ki parish ba marjan.
Ha kane ka jingkñia Mass Iukharist da ki spah ngut ki paidriewngeit ki la ïashim bynta ha ka ïabam ka ïasip ïa ka Iukharist Bakhuid kaba long ka Met bad ka Snam jong U Trai Jisu Khrist.
Nongpoh, Nohprah 05: Hadien shibun ki jingujor naki paidbah, ki nongïalam shnong halor ka jingthmu ban pynkynriah noh ïaka Umsning C&RD Block bad ka ophis u BDO na Umsning Lum Nongrim, sha lad Umpih, ki nongïalam jong ka HITO, Ri-Bhoi District mynta ka sngi kila leit ban ïakynduh syndon ïa u BDO ka Umsning C&RD Block u Raja Brahma ban wad jingshai bad ka jingtip ba thikna halor katei ka jingthmu ban pynkynriah noh ïaka ophis treikam naka jaka kaba don mynta ha Umsning, Lumnongrim.
Haba kren sha ki lad pathai khubor naka liang u Bah Ban Kharnaior President ka HITO Ri-Bhoi District u la ong ba kum ka seng ka dap da ka jingsngewkhia halor ka jingud ki paidbah bad ki nongïalam shnong bad ka jingsngew lyngngoh kaba jur halor ka jingthmu ban pynkynriah noh ïaka C&RD Block sha Lad Umpih, ba kum ka seng kam lah ban pdiang da lei lei ruh ïa katei ka jingthmu.
U Bah Ban Kharnaior u la ong ruh ba ha ka jingleit kynduh jong ka seng ïa u BDO la lap ba kadei ka jingthmu pynkynriah ka dei ka jingkwah shimet jong u BDO kaba lah ban don kaei kaei sha lyndet, namar katei ka jaka kaba thmu ban pynkynriah thymmai ka dei ka jaka jong ki briew kaba don kumba 2 akar ka jingheh hynrei haba kylli ïa katei ka jaka ba ka ophis ka don mynta ka don kumba 5 akar kaba la pynlyngngoh ngaiñ ïaki nongïalam ka seng ba kumno yn rah ïaka ophis treikam naka jaka kaba heh shaka jaka kaba rit kaba la pynsuba sniew ïaki nongïalam seng b aka lah ban don kaei kaei sha lyndet jong ka jingkwah ban pynkynriah ïa katei ka ophis treikam.
“U BDO lada u kwah ban pynkynriah ïaka ophis treikam jong ka Block u dei ban ïakren bad twad jingmut ruh naki Rangbah Shnong halor ka jingthmu, um dei ban shu rai shimet la ka biang ne em ban pynkynriah, namar kumba long mynta ki paidbah, naduh ki nongïalam shnong ki suk haka leit ka wan ha katei ka jaka kaba la ju don baroh shi katta, wat ki paidbah kiba wan naki thaiñ Mawhati, hynrei lada sha katei ka jaka ba pynkynriah thymmai ki paidbah ki hap ban wai da ki kali kaba lah ban ktah ar shah ïaka jinglut jingsep bad ka bai leit bai wan" la ong utei u nongïalam ka HITO.
U la ïathuh ruh baka seng kala ioh jingtip ba shen yn sa plie ruh ïa u mawnongrim ban tei ïa katei ka ophis treikam ba thymmai jong ka Block ha Lad Umpih bad kum ka seng ka kren shai ba kam ailad da lei lei ruh ban pynkynriah ïa katei ka ophis treikam naka bynta ka jingsuk jong ki paidbah haka leit ka wan.
Nongpoh, Nohprah 05: Ka Meghalaya State Rural Livelihood Society mynta ka sngi kala pynlong da ka prokram ai jinghikai ba kyrpang ïaki longkmie kaba dei ruh shibynta jong ka Nai Chetna-Pahal Badlav Ki Campaign jong ka Ministry of Rural Development ban pynkut noh ïaka jingshah ibeiñ, ka jingshah lehbeiñ jong ki kynthei khamtam ha u lok, haki jaka trei, ha iing ha sem bad haka imlang ka sahlang baroh kawei bala pynlong da ka Meghalaya State Rural Livelihood Mission (MSRLS) ha ophis u Block Development Officer ha Umling.
Ha katei ka prokram la wan ban ai jinghikai da ka kong A Shongwan kaba dei ka Advocate ha Nongpoh kum ka Resource Person, haka jingdonlang ka kong E Lyngdoh Programme Manager ka NRLM, u Bah Eric K Dkhar BDO ka Umling C&RD Block, ki longkmie kiba la wan ban mihkhmat naki SHGs, Village Organization.
Ïa katei ka prokram la sdang ha baroh ki jylla jong ka ri India naduh ka 25 tarik Naiwieng, hynrei ha Ri-Bhoi District la sdang mynta ka sngi ban sa pynkut pat haduh ka 23 tarik Nohprah, da ka jingangnud ba ki longkmie khamtam ki kynthei ki dei ban tip ïaka hok longbriew ba kim dei ban shah lehbeiñ ha kano kano ka jaka kaba ki don bad lyngba katei ka prokram kala long ka jingmyntoi bad ka jingkyrkhu ïaki longkmie ha katei ka sngi.
Naka liang ka kong E Shongwan haba kren ha katei ka sngi, kala pynpaw ba kum kitei ki prokram ki long kiba donkam naka bynta ki kynthei ba ki dei ban tip ïaka hok ka jong ki ban im, namar kim shym la wan ban long mraw hynrei ki kynthei ki don laka jong ka bynta khamtam kum ki longkmie kiba ri ba kdup bad pynheh pynsan ïaki khun.
Kala ong ruh ba haka jylla Meghalaya bun naki longkmie ki mad jingeh ha iing ha sem, ka jingshah shoh shah dat bad shah lehbeiñ ha u lok, hynrei kim nud bad shlan ban mih shakhmat namar ki jingshah byrngem byrsit lada ki pynpaw ne leit ïathuh hano hano, kaba la pynlong pat ïaki ban shu shah ksew ïaki jingeh namar ba ym don ba ïarap ïaki, hynrei ha katei ka sngi kala ai mynsiem pat ïaki para longkmie ba lada don kum kitei ki jingjia kim dei ban shu sngap hynrei ban pyntip sha ki bor ba dei peit ban leh ïa kaba donkam.
Khliehriat, Nohprah 5: Ha ryngkat bad ka pyrthei baroh kawei, ha East Jaiñtia Hills District ruh la rakhe burom ïa ka sngi ba kyrpang jong kito kiba don jing duna ha ki dkhot met ka ‘Inter national Day of Persons with Disabilities, ïa kane ka prokram la khot pynlong da ka ophis jong ka District Social Welfare Officer lem bad ka ophis jong u District Medical & Health Officer, East Jaiñtia Hills District bad ïa ka prokram la pynlong ha Dkhiah West Community Hall.
Haba kren ha ka jingïalang, ka District Social Welfare Officer East Jaiñtia Hills District, ka kong R.
Pasah ka la ong ba kane ka sngi kyrpang ka long ban kyntiew ïa ki hok jong kito ki briew kiba don jingduna ha ki dkhot met bad ban pynshai paidbah ruh ïa ki hok jong ki kiba na ka bynta ka jingbit jingbiang jong ki, ka la iathuh ruh ba ka ophis jong ka DSWO ka dei ka tnat kaba peit na ka bynta ka jingbit jingbiang jong kiba duna dkhot met bad ruh ban kyrshan lem ïa ki ha ka jingim jong kiU District Medical & Health Officer, East Jaiñtia Hills District, u Dr.
D.
Shylla, u la batai ïa ki jait jingduna bapher bapher kiba don ha ki briew kiba don jingduna ha ki dkhot met, u la ong ba ki don ki jait jingduna kiba neh shi jingim bad ki don pat kiba tang shi por kiba dang lah ban sumar da ki jingai jingsumar bad da ki dawai.
U bah J.
Pyrtu, uba la mih khmat na ka EPPHATHA Society u la pynsgew ïa ki kam kiba ka Society ka trei na ka bynta kito kiba don jingduna ha ki dkhot met bad ong ba ïa kane shlem treikam ka Society la saiñdur ha u snem 2020 ha East Jaiñtia Hills District bad ka la shim ruh ïa ka synjam ba pynlong ïa ki vocational training ha ka music, ha ka kam suh jaiñ, kaba thir ksai bad kiwei kiwei ki jait kam.
Ka kong B.
Biam, kaba dei u UDID in-charge, jong ka Civil Hospital Ialong ka la pynshlur ïa kito kiba don jingduna ha ki dkhot met ba ki dei ban register kyrteng ban ioh ïa ki UDID Card kiba wanrah jingmyntoi ïa ki da ki jait skim bapher bapher bad na ka bynta ban ïoh ïa ki jingiarap ki lah ban leit register ha ophis District Resource Centre, Ialong Civil Hospital.
U bah S.
Kamar, uba dei u IED, Coordinator, SSA u la pynsngew ïa ki jait skim bapher bapher kiba na ka bynta kito kiba don jingduna ha ki dkhot met kum kaba ioh ïa ka bai leit bai wan, ki Escort Allowance, Aids bad Appliances, ki Stipen na ka bynta ki khynnah kynthei, ka TLM kits bad ka Scholarship ïa ki khynnah, la kyrpad ruh ïa baroh kito kiba don jingduna ha ki dkhot met ba kin leit sha ophis District Mission Coordinator SSA ba kin ioh ïa ki skim, u kyntu ïa ki kmie ki kpa ba kin dei ban kyntiat ïa kane ka jingkyrpad bad ba kin phah ïa ki khynnah sha ki skul namar ba ka sorkar kan iarap da ki scholarship ba kyrpang ïa ki.
Ha kane ka sngi ba kyrpang, la ïoh ban pynkupburom ïa ki phra ngut ki nong shong shnong kiba don jingduna ha ki dkhot met halor ka jinglah jong ki ha ki kam ba shna da ki kti, ha kaba shet jingbam bad ba shna ïa ki tiar jinglehkai.
Kumjuh ruh, ka ophis jong ka District Social Welfare Ophis ka la sam ïa ki tiar ban kyrshan ïa ki lem bad ki jingai sngewbha bad ka ophis jong u DM&HO ka la pynlong ruh ïa ka jingsam dawai ei kaba la long ka jingmyntoi ïa kiba la wan sha kane ka prokram.
Nongpoh, Nohprah 05: Ki paidbah nongshong shnong ka Nar-ang bad Pahammawleiñ kiba shong basah ha jan ka khyrdop khrong khajana ka sorkar (Weighbridge) kaba don ha Nar-ang, ki la hap biang ban mad ïa ka jingeh kaba khraw na ka daw ka jingshah ktah jur na u pum pum ba mih na katei ka khyrdop khrong khajna ka sorkar.
Kum ban pynkynmaw, dang ha u snem ba la dep ki paidbah nongshong shnong, ki khynnah skul bad wat ka seng HNYF, Northern Region ki la mih madan ban pyrshah halor ka jingshah ktah palat ki paidbah na u pum pum kaba la ktah ïa ka koit ka khiah ki paidbah bad kane ka jingïakhih paidbah la siang rong noh ïa katei ka surok ba pynïasoh sha ka khyrdop ha kaba shipor ki la lait na u pum hadien ba la dep siang rong noh ïa ka surok, hyrnei kane kajuh ka jingeh ki la hap biang ban mat mynta u snem hadien ba la poi ka tlang ha kaba na ka jingsniew biang ka surok ka la pynmih pum pum kaba la ktah shisha ïa ki paidbah.
Kumba la ioh lum jingtip, la ong ba na ka liang ki bor ba peit ïa katei ka khyrdop ki ju theh um ïa ka surok tang ha ka por mynstep bad kane ka jingtheh um kam shym la ïarap satia, namar tang da ki kynta ka surok ka la tyrkhong biang bad u pum pum u la dang ban mih biang na katei ka surok sniew.
Halor kane ka jingmih pum pum, ka la ktah ïa ki nongshong shnong ha kaba u pum pum u la rung shaduh sha ïing shet ja bad jaka thiah bad wat ban thad jaiñ ruh ym don jaka shuh, namar u pum pum u la tap ïa ka ïing ka sem bad her sha ki ing ki sem bad kaba kham ma shuh shuh ka long ba ki hap ban ring mynsiem da u pum pum.
Kiba bun ki paidbah ki la khñium bha ïa kane ka jingshah ktah na u pum pum ba mih na katei ka khyrdop khrong khajna ka sorkar ba kim shym la lah ban leh ei ei bad kane ka jingmih pum pum ka ktah ym tang ïa ki nongshong shnong bad ka ktah ruh wat ïa ki paidbah ba leit ba wan ha kaba tang shu poi ha katei ka jaka ki hap ban ring mynsiem da u pum pum ba mih na katei ka khyrdop khrong khajana ka sorkar.
ïa kane ka jingshah ktah pum pum la sa khi ruh da kiba bun ki paidbah ba leit ba wan na katei ka surokbah tang shu poi ha katei ka jaka.
Shillong, Nohprah : Katba nangmih ki sngi la ïohi ba ka seng saiñ pyrthei ka Bharatiya Janata party (BJP) hapoh ka jingïalam jong u kyrtong ba pan tiket na ka party u Bah Michael Kharsyntiew, ka 17 North Shillong Konstitwensi ka la nangkiew da ka sdang mih bun ki nongkyrshan.
Ha ka jingleit ban pynshai ïa la ki jong ki nongrim ha kiba bun ki jaka la ïohi ba bun ki nongthep vote ki la ïamih ban sngap ïa kaei kaba une u kyrtong u don ban ong.
Dang ha kine ki sngi ba la pynlong hapoh Riatsam thiah ki nongthep vote khasi ki la ïamih ban leit shimbynta ha ka jingïalang katba ha ka sngi U Blei ha ka jingïalang ha Oakland bad Bivar ka jingïalang ka la long kaba heh ha kaba la wan ban synranlang da u Myntri ka Sorkar jylla na ka seng BJP u Bah Sanbor Shullai bad u MDC barim na Jaïaw u Bah Martamlin Pyrbot, ki nongseng jong ka BJP Meghalaya.
Ha ka jingkren u Bah Sanbor u la kyrpad ïa ki nongthep vote katei ka thaiñ ba kin ai ka jingkyrshan kaba pura ïa ka BJP na ka bynta ki kam pynroi kiba heh.
“Mynta bun ki briew kiba ong ba tang shu poi ha Jorabat katno ka jingibynnud ban peit ïa ki surok suiñ ne fly over road kiba ka Sorkar Assam ka la lah ban tei bad katno ba ka Sorkar Pdeng ka la theh ki kam pynroi ha kane ka jylla ba marjan, kumta lada kwah bun ki kam pynroi ba kin wan beit na Delhi sngewbha jied ïa ka BJP," kyntu u Bah Sanbor da kaba ai khublei ïa ki nongshong shnong kiba la shimbynta ha kane ka jingïalang ba la pynbeit da ka BJP 17 North Shillong Konstitwensi.
Katba u Bah L Michael Kharsyntiew uba dang pan tiket BJP ban ïakhun na 17 North Shillong Konstitwensi u la ai khublei ïa baroh ki nongshong shnong, ki nongkyrshan, kynthup ïa ki nongkitkam ba halor ka BJP kynthup napoh ka state bad ki dkhot ka BJP National.
“Kumba ong u Bah Sanbor Shullai, dei ban jied beit ïa ka BJP naba lada jied ïa kiwei ki parti hap ïaid lyngba ki Peon lada donkam leit sha Delhi, hynrei lada jied ïa ka BJP ïoh ïa kynduh beit beit ïa u Modi, kumta da pyrkhat bha arsien bad pynshong nongrim bha haba phi ñion ïa u buddam ha ka sngi thep vote," ong u Bah Kharsyntiew.
Ha kawei pat ka liang kiba bun na ki nongkren ba kynthup ïa ki nongïalam napoh ka State BJP bad BJP National ki la kyntu ïa ki nongkyrshan bad ki nongshong shnong ba kim dei ban sngewthuh bakla naba ka BJP haduh mynta kam pat shym la pynbna ïa ki kyrtong ha ka jylla bad khamtam hapoh 17 North Shillong Konstitwensi.
“Ki don kiba la pynsaphriang bad kam ruh ba ki la ïoh lypa ïa ka tiket BJP napoh ka 17 North Shillong Konstitwensi, hynrei kane ka bym shisha naba ïa ka tiket ba ka election Committee jong ka BJP ym don ba lah ban tip naba ka long kaba eh bha ban lait tuh kum ki jingkylli ha ka por ïaleh eksam ki khynnah," ong ki nongïalam ka BJP haba kren ha ka jingïalang.
Na ka liang u Bah Kharsyntiew u la ai khublei ïa ka Kong Sumie Laloo – BJP National Executive member & Mahila incharge, ka Kong Unis Khyriem – State Vice President Mahila, u Bhagwati Geonka Senior BJP member, u Dolan Chakraborty- Renown Senior Member & seaso ned politician, u Rangbah Shnong ka Oakland & Bivar road u J K Das, baroh ki dkhot ka Oakland & Bivar Rd Welfare committee bad khamtam ïa baroh ki dkhot polling booth ba kongsan bad ka Mahila team ba ki la treishitom ban pynlong ïa ka jingïalang kaba jop wat hapdeng ka jingkhriat jong ka janmiet une u bnai Nohprah.
Shillong, Nohprah :Ka Nehru Yuva Kendra Shillong ha ryngkat ka pyrthei shi tyllup kala rakhe ïa ka “International Volunteers Day" hynnin ka 5tarik Nohprah 2022 halor ka mat ‘Soliditary through Volunteering’ kaba la buh da ka United Nations ha une u snem ba mynta.
Ka jingrakhe ïa kane ka sngi kyrpang la pynlong ha ka shnong Umphyrnai ha ryngkat bad ka jingïatreilang bad ka Dongmusa Umphyrnai kaba long kawei na ki Youth Club ha katei ka Shnong.
Ha kane ka sngi la ïoh ban rakhe ha ryngkat ka jingdonlang u Deputy Director jong ka Nyk Shillong u Bah D.
Rapsang kum u Kongsan ha ka jingïadon ryngkat lang ki National Volunteers jong ka Block Mawryngkneng bad i ASHA iba na ka shnong Umphyrnai Dymmiew.
Haba ai jingkren kum u Kongsan u Bah D.
Rapsang ula kyntu bad pynshlur ïa ki samla ba kin long kiba kloi ban long ki Volunteer ha ki shnong bad ha kino kino ki bynta ba ka imlang sahlang bad ka Ri ka donkam.
La ïoh ruh ban pynlong ïa ka Cleaning Drive Campaign kum shibynta ban rakhe ïa kane ka sngi ha kaba shibun bah ki khynnah bad ki samla ki la ïa shim bynta.
Kane ka long katkum u kyrwoh lyngba u Bah Arbisstar Kharkongor President jong ka Club.
Shillong, Nohprah 5 : I MLA jongka Laitumkhrah Constituency iba la shah sospon ha ka seng Congress I Dr Ampareen Lyngdoh in sa rung noh sha ka party kaba thymmai kata ka National Peoples Party (NPP) hadien ka 10 tarik Nohprah 2022.
La thikna beit ba in pynïasoh sha ka NPP namar ki nongïalam ka NPP ki la pynthikna ïa ka jingwan rung jongi sha ka party.
Haba ïakren bad ki nongthoh khubor mynta ka Sngi I Dr Ampareen Lyngdoh i la ïathuh “ Nga la jan dep ka jingïamir jingmut bad ki paid nongkyrshan jong nga baroh sah sa tang katto katne ngut eh kiba nga dang hap ban ïakynduh bad hapoh ka 10 tarik une u bnai ngan pyndep lut bad hadien kata nga sa shim ïa ka rai".
Na ka liang jong i ruh i la pynbna ba shen yn sa pynïasoh sha ka party ba thymmai tangba im pat treh ban ïathuh sha kano ka party.
“ Phin sa ïohi ba hadien ka 10 tarik u Nohphrah ngan sa pynïasoh bad ka seng saiñ pyrthei kaba nga la don jingthmu hi ban pynïasoh".
I la ong ruh ba ha ka election 2023 ym dei tang ba i kwah ban jop election marwei hynrei yn ïa trei lang ban jop bun na kata ka party kaba i la thmu ban rung.
“ Ngim ju kheiñ troiñ ïakiwei ki party ne ngi sngewskem ba ngin jop beit hynrei nga kwah ban ïohi ba nga leit sha kata ka party da kawei ka jingthmu bad kata ka long ban wanrah ïaka sorkar kaba skhem ha kane ka jylla" ong i Dr Ampareen.
Na ki san ngut ki MLA ka Congress kiba la shah sospon ki ban pynïasoh sha ka NPP kin long I Dr Ampareen Lyngdoh, bah Kimfa Marbaniang bad u bah Mohendro Rapsang.
Katba ki arngut kiwei pat u bah P.
T Sawkmie bad u bah Meralborn Syiem kin pynïasoh sha ka UDP.
Tura, Nohprah 05: U Kum shi bynta ban pynjan shuh shuh ïa ka jingshakri ka sorkar ïa ki paidbah, ka sorkar jylla lyngba u Myntri Rangbah ka jylla u Conrad K Sangma ha ka sngi Nyngkong u la plie biang sa ïa kawei ka Sub Divison kata ka Jengjal Civil Sub-Division ha Baljek kaba jngai tang kumba 32 KM na sor Tura bad kane ka jaka ba la plie kaba dei ruh ka constituency u James K Sangma uba bat ruh kum u myntri ka tnat ka koit ka khiah.
“Kane ka sngi kan dei ka sngi ban sah ha ki khana pateng jong ka jylla namar da ka jingplie ïa kane ka shlem treikam ka sorkar kan nang pynjan sha ki paidbah bad ba ki paidbah ruh kin suk haba ki donkam ïa kano kano ka jingdonkam na ki ophis sorkar," ong u Myntri Rangbah ha ka jingkren jong u.
U la ong ruh ba ka thong da ka jingplie ïa ki Block bad ki Civil Sub Divison ka long ban pynjan shaduh sha tyngkong ïing ban pynsuk ïa ki paidbah.
U la bynrap ruh ba ka sorkar hi ka pyrshang ban bud ïa ka dienjat bad ka thong kaba u Purno Agitok Sangma bad ka jingplie ïa kane ruh ka dei kawei na kita.
“Wat la u Purno um don shuh hapdeng jong ngi hynrei ka thong kaba u angnud ban pyndep na ka liang ka sorkar ka pyrshang ban pynurlong," u la ong.
Shuh shuh u la ong ruh ba na ka liang ka sorkar ha ki khyndiat sngi kan sa pynbna ïa shikhung heh ki kam pynroi na bynta ka Jengjal ha kaba mynta ki dang don ha ka jingsaiñdur janai.
Ha kane ka sngi u Myntri Rangbah u la plie ruh ïa u Mawnongrim na bynta ka “Integrated Health Complex" ha Jengjal, ïa kaba yn tei ha ka jinglut kaba 32klur bad ka jingaiti ïa ka song pisa sha 60,000 ki long iing ba pynmih marrep na ka skhim Focus plus kaba kot kumba 30 klur.
Tura, Nohprah 05 : Ka tnad ka koit ka khiah lyngba ka Meghalaya Health Systems Strengthening Project (MHSSP) da ka jingïatrei lang bad ka TechEagle ka la plie ïa ka jaka pynher drone kaba nyngkong eh ban leit sam dawai sha ki paidbah ha Jengjal Sub-Divsional Hospital.
Ïa utei u dron kit dawai la pyllait paidbah da u Myntri ka tnad, James K Sangma ha kaba utei u drone ba rah dawai u la kiew suin ha ka sien kaba nyngkong eh na Jengjal Sub-Division ha ryngkat ka jingsakhi lang ki heh na ka World Bank, ki doktor bad ki heh na ka tnad ka Koit ka Khiah bad kiwei kiwei.
Ha katei ka sngi, utei u drone un leit ban pynhap dawai sha ka jaka kaba jngai kumba 36kilometer kata ha Pedaldoba kaba la shimpor kumba 30 minit ei ei.
Ki dawai ban ai jingïada ïa ka jingim kum ki dawai shah dait miaw dait ksew (anti – Rabies) bad shah puh bseiñ la lah ban pynurlong da utei u drone, kaba la pynlong ïa ka rilum ban sakhi ïa ka sngi kaba kyrpang tam ha ka liang ka tnad ka Koit ka Khiah khamtam haba u lah pat ban wanphai biang ha ka por mynmiet sha ka jaka dem kaba don ha Jengjal.
“Kane jingpyndonkam ïa u drone kadei ka jingsdang jong ka jingkylla ha ka liang ka koit ka khiah," ong u Myntri ka Koit ka Khiah ha katei ka sngi.
U Myntri u la ïathuh ruh ba ha shwa kane, ka ju shim kumba lai kynta ne palat da ïaid da ka kali ban leit buh dawai hynrei da u drone pat ka shimpor tang kumba 30 minit.
“Ngi buh ka thong ban pynstet shuh shuh ïa ka jingpynpoi ïa ki tiar ai jingsumar ïa kaba ngi kyrmen ba ngin lah ban leh da ka jingïarap jong ka World Bank," u la ong.
Shillong, 05 Nohprah: Ka Khasi Disabilities Association (KDA) kaba dei ka kynhun jong ki briew kiba don ki jingduna dkhot met ka pynrem jur ïa u kyrtong ka jong ka Congress uban ïakhun ïa ka elekshon MLA na kaban long ha u 2023 na Sohïong u Bah S.
Osborne Kharjana halor ka jingkren jong u kaba la ktah matïong ïa ki briew kiba duna ka dkhot met, bad ki la dawa ba u dei ban panmap na ki hapoh 24 kynta lyngba ki lad pathai khubor halor ka jingong jong u ba haba jied nongmih khmat dei ban jied da kiba biang pura ki dkhotmet ym da kiba matlah, kiba kyllut ne ki bym laitkren bad ïa kito kiba don jingduna dkhotmet namar ki dei kiba don jingduna kin ym lah ba synshar ïa ka jylla.
Haba kren sha ki lad pathai khubor ki dkhot ka seng ki la ong ba kane ka long pynban kum ka jingpynduh mynsiem ïa ki, bad ka ban ïalam bakla ruh ïa ka imlang sahlang ban beiñ ban khoh ïa ki ban ba kin pynlong kiba shah kheiñpoh ruh ha ka imlang sahlang.
U dkhot ka KDA u Bah Benister Kharpor uwei napdeng kiba don jingduna ha ka bor ïohi u la ong ba ka jingsngewsih palat ka long namar ka jia ryngkhat ba hadien 10 snem, ki briew kiba duna ha ka dkhot met ki la shah beiñ shah khoh biang ha ki nongïalam bad u la ong ba kane ka pynpaw ïa ka jing long jyndong ka jingmut jingpyrkhat jong ki nongïalam.
Shuh shuh ka Kong Bertina Lyngdoh kaba dei ruh kawei na ki nongthoh ha ki lad pathai khubor bad kaba nyngkong tam na ka jylla napdeng kiba don jingduna ha ka bor ïohi ban pyndep ïa ka MA ha ka English bad kaba la pyndep ruh ïa ka National Eligibility Test, ka la ong ba lada peit ïa ka jingkren une u kyrtong ba wat ma u ruh u don ka jingduna ha ka bor pyrkhat lada u dang kheiñ ba kiba don jingduna ka dkhot met kim lah ban ïashim bynta ha ka imlang sahlang, “lada phi shu kren khlem da pyrkhat ïano kan pynmong, ka pynpaw shai ba ma phi ruh phi dang don hapdeng ka jingduna ha ka bor pyrkhat," ka la ong.
Ka la ong ruh ba kane ka jingkren jong une u kyrtong khlem da pyrkhat ba ka jingkren jong u ïano kan pynmong kadei tang ka jingkren khunlung bad ka la ong ba u la pynkheiñ ruh ïa ka Right of Person With Disabilities Act 2016.
“Ka aiñ Right of Person With Disabilities Act 2016 ka aibor ïa ngi ban ïadon bynta lang ha ka imlang sahlang, hynrei lada une u candidate u kren kumne, ka pynrem ïa ngi," la ong ka Kong Bertina Lyngdoh.
U President ka seng Federation of Person with Disabilities u Bah Sterwin Kharjana u la ong ba namar ka jingpyntreikam ïa ka RPWD ACT 2016, “ka District Social Welfare ka la ai bor bad thung ïa ki briew kiba duna ka dkhot met ha man la ki shnong ba dei ban don beit uwei uwei ha ki committee jong ka shnong.
" u la ong.
U la kynthoh ba kane ka jingkren jong une u kyrtong pat, ka pynrem pynban lada u ong ba kiba duna kim lah ban ïatreikam lang ha ki kam shnong kam thaw.
Shillong, Nohprah 05: Ka sorkar jylla ka la kyntiew ïa ka jingsiew ïa ki Anganwadi Worker da 1500 tyngka.
Nangta ïa ki Mini Angwanwadi Worker da 750 tyngka bad ïa ki Helper da 500 tyngka naduh ka 1 tarik u Risaw 2022.
Ïa kane la pynbna da u Myntri Rangbah ka jylla, u Conrad Sangma mynta ka sngi ha ka jingïalang State Convention of Frontliners kaba la long ha SICPAC, Shillong.
Ha kane ka sngi u Conrad la pynbna ruh ba la thaw ïa ka CM CAREs, kaba mynshuwa la ju tip kum ka Chief Minister’s Social Assistance Scheme na ka bynta ki briew bym shait bym khlaiñ, ki kynthei ba la ïap lok, kiba don jingduna dkhot met.
Haba kren ha kane ka jingïalang, u Myntri Rangbah, u la ong ba ki Anganwadi Worker bad kiwei kiwei de ki nongtrei ka koit ka khiah ha ki shnong ki thaw kidei ki nongtrei ba hkhmat eh ban wanrah ïa ka jingkylla ha ka imlang sahlang, namar dei ma ki, kiba lum ba lang ïa ki nongshongshnong na ka bynta ban pynsngewthuh ïa koit ka khiah ïa ki khynnah bad ïa ki longkmie.
“Dei ma ki kiba la ïarap ïa ka jylla na ka bynta kito ki khynnah bad ki longkmie kiba don hapdeng ka jingpang ba duna bam", la ong u Conrad.
Sohra, Nohprah 05: U MDC barim jong ka Sohra, u Bah Donevan Kharwanlang, u la pyntip ba u la mih noh na ka Seng Congress mynta ka sngi.
Ha kajuh ka por u Bah Donevan uba long ruh u President ka Sohra Block Congress Committee, u la pyntip ruh ba u la iehnoh kum u dkhot jong ka Seng.
U Bah Donevan u la jop ïa ka elekshon MDC ha u snem 2014 da kaba pynliem ïa u Bah Titostarwell Chyne, uba long u MDC ba mynta bad CEM ka KHADC.
Ha u snem 2019 u la ïakhun biang hynrei u la shah pynliem ha u Bah Titos.
U Bah Kharwanlang um shym la pynpaw ïa ka daw ba u mih noh na ka Congress lane pynpaw sha kano ka Party un leit ïasoh ne la un ïakhun ne em ha kane ka elekshon MLA.
Nongpoh, Nohprah 05: Haba sam ïa ka ktien ka jong u Blei bad ban pyndep ïa ka niam ka rukom ha ka Mass Bakhuid jong ka Dorbar Pyllun ba Hynriew ka Synjuk ki Kynthei Katholik, Shillong Archdiocese hyin ka sngi U Blei ha Nongpoh Parish, u Fr.
Teibor Lyngdoh, uba dei u Procurator and Administrator ka Shillong Archdiocese u la ban khia da kaba ong, “Ngi la im ha kata ka juk ne ki sngi kiba ngim lah shuh ban ïai ap’Da kaba kren ïa kitei kyntien ka jingthmu ka long ba kane ka dei ka aiom advent kaba ngi ap khmih lynti ïa ka jingwan longbriew u Khun Blei sha kane ka pyrthei, bad na ka liang u Fr.
Teibor Lyngdoh u la ban khia pat sha ki Longkmie Katholik ba ngi dei ban long kita ki Longkmie kiba lah ban ïai ap la ka long ha ka jingim ba kynja mynsiem ne ha ka jingim ba kynja pyrthei.
Kane ka long ka khubor kaba u Fr.
Teibor u la sam sha ki Longkmie ha kane ka Dorbar Pyllun jong ka Synjuk ki Longkmie Katholik, Shillong Archdiocese kaba la pynkut noh mynta ka sngi ha Nongpoh Parish bad ba la wan ban shim bynta ruh da ki hajar ngut ki Longkme na kylleng ki Parish ba hap ha ka Shillong Archdiocese.
Haba sam ïa ka ktien ka jong u Blei kum u nongpyndep ïa ka niam ka rukom, u Fr.
Teibor Lyngdoh u la sot ruh shibun ki nuksa kum ka Kynthei kaba armet ka hap ban ap haduh 9 bnai ban kha ïa I khun, ki nongrep ki hap ban ap haduh ban da long ban ot, ki khynnah skul ki hap ban ap haduh ban da ioh risot bad haba ïai ap ka don ka jingshemptieng, ka jinglynga bad ka jingthaid bad kaei kaba u Fr.
Teibor Lyngdoh u kwah ban ai ka khubor sha ki Longkmie ka long ba lada ngi ap ïa kano kano ka kam ngi dei ban ap da ka jingieit bad ka jingkmen.
U la ong ruh kane ka dei ka advent kaba ngi ap khmih lynti haduh ban da poi ka jingwan longbriew u khun u Blei sha kane ka pyrthei kaba dei ka Christmas bad haba ngi ap khmih lynti ngim dei ban long kita kiba sngewthaid, sngewsheptieng bad sngewlynga, hynrei ngi dei ban ap da ka jingkmen.
“Haba ngi ïaid ap da ka jingieit bad ka jingkmen kane kan ïarap ïangi ban long kita kiba ïaineh bad kiba ngi lah ban trei kham bha la ka long ha kano kano ka bynta jong ka kam kaba ngi trei" ong u Fr.
Teibor Lyngdoh.
Kaei ka symboh pyrkhat kaba u Fr.
Teibor Lyngdoh u kwah ban sam sha ki Longkmie da kaba ong ïa kitei ki kyntien ba ngi la im ha ka juk kaba ngim lah shuh ban ïai ap, ka dei namar ba bunsien ngim lah shuh ban ïaid ap na ka daw ba ngi thaid, ngi sheptieng bad ngi lynga, hynrei haba ngi ap da ka jingieit bad ka jingkmen kamut ba ka jingkmen ka dei ban synshar ha ki longïing longsem, ha ka Balang bad kumjuh ruh ha ka imlang ka sahlang, la bynrap u Fr.
Teibor Lyngdoh.
Lyngba jong kane ka Dorbar Pyllun ki Longkmie Katholik, Shillong Archdiocese kaba la sdang naduh ka sngi Saitjaiñ bad bad ba al pynkut noh mynta ka sngi, ki Longkmie Katholik ki la ioh lum ruh shibun ki symboh pyrkhat kum ki Longkmie da ki nongkren bapher bapher bad ki la shim bynta ruh ha ki prokram bapher bapher.
Ha ka Mass Bakhuid kaba long mynta ka sngi nalor u Fr.
Teibor Lyngdoh uba la pyndep ïa ka niam ka rukom la shim bynta lang ruh naduh u Fr.
Peter Syiemlieh, Parish Priest ka Nongpoh, kiwei kiwei ki phadar bad ki sister ba la ai mynsiem lang ruh ha kane ka sngi da ka jinglang u MLA ka Nongpoh, u Bah Mayral Born Syiem, ka MDC ka Umsning, ka Kong Macdalyne Mawlong, ka Kong Marian Maring, u Bah Sunshine Makri bad kynthup kiwie kiwei ki riewrangbah kiba la ai mynsiem ha kane ka Durbar Pyllung ki Longkmie ka Synjuk ki Longkmie Katholik, Shillong Archdiocese.
La pynkut ruh ïa kane ka Dorbar pyllung da ki jingsam ïa ki khusnam bapher bapher sha ki Longkmie bad ki nongkyrshan ïa ki Longkmie bad bud da ka jingmane Sacrament bad pynhap ïa ka lama ban pynkut noh ïa akne ka Durbar jong ki Longkmie Katholik, Shillong Archdiocese.
Shillong, Nohprah 05 : U Bah Banteidor Lyngdoh, MLA ka Mawkynrew ha ka 05 tarik u Nohprah, 2022 u la aiti ïa ka ïing kaba u la synñiang pisa ban shna sha kawei ka longkmie kaba shem jynjar ha ka shnong Maw U Sam, kaba don ruh lai ngut ki khun kiba dang khynnah rit.
Katei jingpynshna ïing da u MLA na ka bynta katei ka longkmie ka dei hadien ka jinglap jong u ha ki bnai kiba la dep ïa ka jingjot palat ka ïing ba ka shong ka sah bad ki khun jong ka khamtam.
Sa kawei pat ka jingjia kaba la nang ban sohsat ha katei ka longkmie ka dei ka jingkhlad kyndit u kpa kitei ki khynnah katba u dang pynsum ïa ki jingri ha kawei ka wah hajan katei ka shnong ym pat da slem than.
Kumta katei ka longkmie kam don lad shuh ban dang shna ïing sah bad hap ban shu shong khapngiah bad la ki khun ha i ïing ba la i sangsot bha kaba don hajan katei ka ïing kaba thymmai.
Ha ka jingïalang ba lyngkot ban aiti ïa ka ïing sha ka katei ka longkmie, u Bah Banteidor u la ong ba um kwah ban ong eiei shuh ha ka por ba u lap ïa katei ka longïing kaba jynjar bad u la shim rai ban pynshna beit da ka ïing na ka bynta jong ki.
U la ong ba ki don bun tylli ki ïing kiba u la pynshna da kaba pynlut na ka tulop bad na pla lajong na ka bynta ki longïing kiba shem jynjar ha kylleng ka Constituency bad u la ong ba un dang ïai bteng ban leh ïa kum kine ki kam leh isynei na ka bynta kiba duk ba jynjar.
La ïa sakhi lang ïa kane ka sngi da ki ba haïing jong katei ka longkmie bad ki khun, ki nongïalam shnong, ki nongkitkam bad nongïatreilang bad u Bah Bantei, ki dkhot bad bor pynïaid ka Balang Presbyterian Maw u Sam kiba la ai jingrwai ainguh sha u Blei bad ki jingduai.
Katei ka longkmie ka la pynpaw ka jingai khublei kyrpang ïa u MLA uba la phai khmat ban ïarap ïa ka ha ka jingeh kaba ka don da kaba ïathuh ruh ïa la ka jong ka jingshem jynjar.
Tyrna, Nohprah 05: Ka Ealaka Tyrna, lyngba ka Tourism Management Committee ka la pynkhreh shaid shaid na ka bynta ban pynlong ïa ka Living Roots Festival kaba ar, ka ban long ha ka 7 bad 8 tarik mynta u bnai.
Ïa kane ka Fetival yn plie da u Shongknor ka Ïingdorbar Thawaiñ ka jylla, u Bah Metbah Lyngdoh, ha kaba yn ïadolang u MLA ka Shella, u Bah Balajied Kupar Synrem, u MDC ka Shella, Bah T.
Dkhar bad ki ophisar na ka Sohra Civil Sub Division.
Ryngkat bad kane ka Festival yn pynlong ruh ïa ka jingrakhe dap 125 snem ka Shnong Tyrna, naduh ba la kynriah noh ïa kane ka Shnong na ka shnong kaba rim hadien jong u jumai bah ha Ri Khasi ha u snem 1897.
Ha kane ka Festival kin don shibun ki Prokram kiban pyni ïa ka rukom tynrai jong ka thaiñ Riwar naduh ka riam ka beit, ka kup ka sem ka bam ka dih bad khamtam eh ïa ka jingriewspah kane ka thaiñ ha ka liang ka jingdon ki jingkieng jyrmie ne ki jingkieng thied.
Lah ban kdew hangne ba ka Tyrna kaba mynshuwa kadei ka shnong jong u soh u pai, khamtam u sohñiamtra bad u kwai u tympew.
Hynrei hadien kane ka kam rep soh bad kwai tympew ka la hiar noh bad ki briew ki la sdang ban mad jingeh.
Hynrei ka jingkiew ka kam shang pyrthei naduh ba la mih ka jingkieng thied ba armala na Nongriat, kaba dei ban ïaid lynti na Tyrna ka la kiew kynsan ka ïojh ka kot bad kamai kajih ki briew.
Dei lyngab ka jingpaw ka jingkieng thied ba kane ka thaiñ ka la trei shitom ban sumar bad tyngkai ïa ki jingkieng thied dieng.
Shillong, Nohprah 05 : Ka Synjuk ki Rangbah Shnong Border Areas na Ri Bhoi District ki la dawa na ka sorkar jylla ba ka Border Outpost ba ka kular ha ka thaiñ jong ki ar tylli dei ban buh ha khappud bad ka jylla Assam ym ban leit buh sha pdeng shnong kaba jngai na khappud.
Haba kren bad ki lad pathai khubor hadien ba ki la dep ban aiti ïa ka dorkhas ha u Myntri Rangbah ka jylla bad ruh ha u CEM ka KHADC, u President ka Synjuk ki Rangbah Shnong, Bah Blikstar Sohtun u la ong, “Ngi kwah ba ka Border Outpost kadei ban don hakhappud hi ban ïada ïa ki Khasi jongngi kiba sah ha kito ki jaka ym ba kin don shajngai na khappud.
"Katkum ka jingong jong u, na ka liang ka Synjuk ki kwah ba katei ka ktem pahara khappud kadei ban don ha Umtlih bad ha Ummat ym ha Thadrang bad Tyrso kumba kwah ka sorkar.
“U CEM u la ai ka jingkular ba un sa pynsngew ïa kane ka mat bad ka sorkar bad pynbeit noh ïa kane ka bynta kaba ki paidbah ki pyrshah jur," ki la ong.
Na ka liang u MDC ka thaiñ, Bah Charles Marngar u ola ong ba dang shen u la lum ïa ka Synjuk ki Nongsynshar shnong ha Mawlasnai bad ki la shim da kawei ka sur ban ym shah satia ban buh ïa ka Outpost ha Thadrang lane ha Tyrso.
U MDC u la ong ba ruh ba ki paidbah ki kwah ba ka Outpost kadei ban long ha khappud ym ha kitei ki jaka kiba jngai na khappud.
“Ki ong ba ka BOP yn buh ha khappud, kumta kumno yn buh ha Tyrso bad Thadrang.
Ngi la dep ban kynduh ïa u Myntri Rangbah bad ruh ïa u CEM ban pynpaw ïa ka jingpyrshah halor kane," ong u MDC.
Na ka liang u MDC u la buh jingkylli ruh ba kumno ka Assam nalor ba ka la don lypa ka Outpost ka dang thmu ban buh biang sa kawei ha Umsarang katba ka Meghalaya pat kam nud.
“Lada ka Assam ka leh watla ka dei ha jaka kajia ngi ruh ngi dei ban leh lang kumjuh," u la ong da kaba bynrap ba dei ban pynbiang ïa ki bor pahara ban ïada ïa ki paidbah kiba sah ha khappud.
Shuh shuh u ong ruh ba lada buh ïa ka OP ha Thadrang ka pyni shai ba u pud u sam jong ka Meghalaya u dei na Thadrang.
Na ka liang ka kynhun ki ïai dawa beit ba ka jingbuh ïa kitei ki ktem pahara kidei ban long beit ha Ummat bad Umtlih ha kaba ki shnong ki la kloi ban ai wat ïa ka jaka ruh.
Halor kane na ka liang u CEM ka KHADC, Bah Titos Chyne u la pyntip ba shen un sa hiar sha katei ka thaiñ ban kynduh ïa ki paidbah.
Shillong, Nohprah 05: Ka Ïing Bishar jong ka Meghalaya High Court ha ka sngi Nyngkong ka la pyndam noh ïa ka hukum ba la pynmih da ka sorkar jylla ha ka 23 tarik Lber 2021 bad kumjuh ki kyndon ka Meghalaya State Education Policy 2018 kaba khang ïa ki nonghikai kolej kiba hikai ha ki Aided Institution ne ki kolej kiba ïoh jingïarap na ka sorkar ba kin ïakhun ïa ka ilekshon ne ban shim bynta ne kitkam ha ki seng saiñ pyrthei, ha ka ka rai bishar bad ka jingpynmih ïa ka hukum da u Justice HS Thangkhiew halor ka jingujor da u Brightstarwell Marbaniang uwei napdeng ki nonghikai kolej jong ka jylla pyrshah ïa katei ka jingpynbna ka sorkar.
Kat kum ka hukum, ka Ïing Bishar Meghalaya High Court ka la ai ïa ka rai bishar halor ka mokotduma Shri Brightstarwell Marbaniang & Ors Vs Stateof Meghalaya ka la pynshong nongrim na kiba bun ki rai bishar jong ka Supreme Court, ki High Court na kiwei pat ki jylla bad ruh na ka Riti Synshar ka ri ka la ong ba kane ka ka jingkhang ka sorkar jylla ïa ki nonghikai ha ki kolej kiba ka ai jingïarap ba kin ïakhun ïa ka ilekshon ne ban shim bynta ne kitkam ha ki seng saiñ pyrthei kat kum ka Clause 7.
4.
3 ka Meghalaya Education Policy 2018 bad ka hukum ne notification kaba ka pynmih ha ka 23 Lber 2021 ba la pynkylla ïa ka Aided College Employee Rule kaba ong ba “Ki nonghikai ha ki kolej sorkar ne ki skulbah sorkar ne ki kolej ne skulbah kiba ïoh jingkyrshan pisa na ka sorkar la khang ba ki don bynta ha kino kino ki kam saiñ hima sima," ka Ïing Bishar ka la pyndam noh ïa kane ka hukum namar “ka long ka rai lymmuh" ka la ong.
Ka Ïing Bishar ka kdew ruh ba kat kum ka rai bishar jong ka Guwahati High Court ïa ka mukotduma State of Meghalaya vs Dr BJ Battacharjee kaba la mih ha u snem 2005 ka kdew shai ba ki nonghikai kiba hikai ha ki kolej kiba ka sorkar ka ai jingïarap kim dei satia ki nongtrei jong ka sorkar bad ba ki jingmyntoi kum ka baibam tymmen bad kiwei kiba nongtrei sorkar ki ïoh bad ba ki nonghikai ha ki kolej ba shu ïarap ka sorkar kin ym don hok ban ïoh namar kim dei ki nongtrei jong ka.
Ha ka hukum la ïohi ba u nongïasaid aiñ ba mih khmat ïa u Brightsatarwell Marbaniang u la pyntip ha khmat ka Ïing Bishar ba ki nonghikai kiba hikai ha kine ki kolej kiba ka sorkar ka ïarap kim ïoh tulop satia na ka sorkar hynrei dei ki Governing Body jong ka kolej kiba siew tulop ïa ki nonghikai ym ka sorkar bad kumjuh ka jingthung kam ruh ka sorkar kam don bor namar kim dei ki nongtrei jong ka, namarkata, “ka kam hikai ha ki kolej ba ïoh jingïarap na ka sorkar kim dei kiba hap ha ka thup ‘Office of Profit’ ne kiba bam ar maloi, u la kdew bad ong ruh ba lada ki bteng ban hikai ban ban ïakhun ilekshon kam long be-aiñ namar kim dei ki nongtrei jong ka sorkar jylla ne sorkar pdeng.
Mairang, Nohprah 05: Ka ju don ka jingong ba haba don ka mon, ym don kano kano ka jingkhanglad ban jop ïa ki jingeh.
Kane ka don ha ka mynsiem ïakhun jong ki Khynnah kiba don jingduna ki dkhot met.
Katkum ka jingïathuh u Joint Director jong ka MBoSE, u Bah M.
Marbañiang la ong ba naduh u snem 2013 haduh u 2022, ki la don haduh 254 ngut ki khynnah ba don jingduna ki dkhot met kiba la ïaleh ïa ka eksam SSLC ne ka eksam Matrik bad na kine kiba la pass ki long 174 ngut.
U Bah Marbañiang u la ïathuh ïa kane haba kren ha ka jingïalang ban rakhe ïa ka International Day for Persons with Disability kaba la long ha ka 3 tarik mynta u bnai ha Mairang Vidyajyoti Inclusive Secondary School, Sangshong Mairang.
Ïa kane ka jingrakhe la pynlong da ka Skul MVISS ryngkat ka jingïatreilang bad ka Block Mission Coordinator SSA, Mairang.
Haba kren kum u Kongsan, u Bah Barbañiang u la ïathuh ruh ba bun na kine ki khynnah ym tang ba ki la pyndep ïa ka matrik, hynrei ki la leit bteng ruh ïa ki jingpule sha ki kyrdan kiba kham shaneng.
“Kane ka pyni ba ki Khynnah wat lada ki don jingduna dkhot met, hynrei ki lah ban bun ki kam kiba ngi, ngim mut dur ba ki lah", u la ong.
U la ïathuh ruh ba na ka liang ka sorkar ka la shimkhia na ka bynta jong ki briew kiba kum kine, ha kaba ha ka snem 2003, ka la thaw ïa ka Commissioner for Persons with Disability.
Lyngba kane, la pynmih bun ki skim na ka bynta ki briew ba don jingduna ha kaba la pyntreikam ruh da ka tnad pule puthi.
Mynta ki khynnah ki lah ban ïaleh eksam ha kaba wat lada kim lah ban thoh ruh, la buh da ki briew ba pynthoh na ka bynta jong ki, da kaba ki shu batai ïa kaei kaba ki kwah ban thoh.
Nangta ha ka liang ka Mathematics ruh ne ka jingkheiñ, la buh noh da kaba kham suk ka bym long kum kajuh kaba ïaleh eksam da ki khynnah kiba biang ka met ka phad.
Shuh shuh u ophisar ka MBoSE, u la ïathuh ba i don ruh ki Scholarship ba kyrpang na ka bynta ki khynnah skul ruh kumjuh.
U Bah Marbañiang u kyrmen ruh ba ka KJP Synod Sepngi kaba long ka nongseng jong ka skul, kan mang khambun ka pisa na ka Budget jong ka na ka bynta kane ka Skul khnang ba kan nang kiew shaphrang.
U la ai jingïaroh ruh ïa ka Synod bad ïa ka Skul kaba pdiang lang ïa ki Khynnah kiba biang ka met ka phang bad ïa ki Khynnah kiba duna ki dkhot met bad u ngeit ruh ba kane kan long ka jinghikai kaba khraw na ka bynta ka longbriew manbriew.
U Bah A.
Nongbri, ADC North Eastern West Khasi Hills District, uba long u Symbud Kongsan, ha ka jingkren jong u, u la pynpaw ka jingsngewnguh ïa kane ka skul kaba la ïarap ïa ki nongpynïaid elekshon ban ai jinghikai na ka bynta ka Sign Language, kaba la long ka jingïarap kaba khraw ïa ka tnad elekshon ha kaba pyn9aid ïa ka elekshon.
Ha kane ka jingrakhe ïa ka sngi ïa ka sngi ba kyrpang ki briew ba don jingduna ki dkhot met, ka skul ka la pynkup burom ruh ïa ki shiphew ngut ki khynnah kiba la pyndep ïa ka SSLC eksam ha u 2022.
Ha kane ka sngi la pynphuh pynphieng ïa ka jingrakhe da ka jingrwai, jingshad bad ka drama lyngkot ki khynnah skul.
Ïa ka jingïalang la pynïaid da u Rev.
IW Nongsiej, Chairman ka Managing Committee bad la ïadon lang ruh u Rev.
RPL Nonglait, Director ka SELDD jong ka KJP Synod Sepngi, uba la ai jingbatai kaba khamshai ïa ka jingmut kane ka sngi, nangta u Rev.
WC Khongwir, Chairman barim ka MC, ki Nonghikai, ki Kmie ki kpa bad ki Khynnah Skul.
U T.
Bn P.
Sohkhlet, Member Managing Committee u la ai ïa ka jingduwai sdang bad u Bah K.
Wahlang, Block Mission Coordinator SSA Mairang ruh u la ai jingkren.
I Principal jong ka skul, i Kong B.
Lyngdoh Mawnai, i la ïathuh ha u snem 2023 kin don arngut ki khynnah ban ïaleh ïa ka eksam SSLC na kane ka skul.
Shillong, Nohprah 5 : Ka sorkar ka la byrngem ban ujor mukotduma ïa u National Spokeperson ne Nongaiktien ka AITC u Saket Gokhale halor ka jingkynnoh jongu ba pyndonkam bakla ka sorkar ïaka pisa haduh 632 klur kaba dei ka pisa na ka bynta ka Meghalaya Ecotourism Infrastructure Development Project (MEIDP).
“ Ka sorkar ka la shim khia bha ïa kane ka jingkynnoh ba khlem nongrim bad kan ujor da ka mukotduma pyrshah ïa u Gokhale" ong ka khubor kaba la pyllait da u Commissioner bad Secretary ba dei peit ia ka tnad Planning u Vijay Kumar.
La pynpaw ba ka sorkar ka kyntait lut ïa kine ki jingkynnoh kiba ym don nongrim bad bym shisha.
La ong ba une u nongpathai khubor ka AITC u la ju myllien kumne ban shu kynnoh khlem nongrim ïaka sorkar bad ka jingthmu jongu ka long ban ïalam bakla beit ïa ki paidbah.
“ U Gokhale um ju wad bniah ïa ki jingshisha na ka sorkar ne na kino kino ki tnad treikam jongka ban ïoh jingtip kaba thikna ne bishar ne peit wat tang kiba don ha ka website  ong ka khubor.
La ïathuh ba ka Meghalaya Age Limited (MAL) ka dei ka kompani jongka sorkar hapoh ka jingpeit ka Planning Department bad la thaw ïa ka kat kum ka Section 2 (45) of the Companies Act 2013.
Ka pisa ba la mang na ka bynta ka Meghalaya Ecotourism Infrastructure Development Project (MEIDP ka long 731 klur tyngka bad ka dei kaba la bei pisa da ka New Development Bank (NDB) kaba dei ruh ka Externally Aided Projects (EAP).
Kat kum ka EAP ba la pyntreikam da ka sorkar pdeng ha kane ka thaiñ shatei lam mihngi, ka sokar pdeng kan bei 90 % ka pisa kum ka Grant bad 10 % ka dei ka jingpynlut na ka sorkar jylla.
ïa baroh ki Tender jongka MEIDP la leh kat kum ki kyndon jongka sorkar jylla bad la pynskhem bad mynjur da ka Agency kaba bei pisa kum ka ram kata ka New Development Bank.
Kumta ïaki jingtip ba bniah baroh la buh ha ka website  la ong da ka khubor ba la pyllait da ka sorkar ba kine ki jingkynnoh jong u Gokhale ki long kiba khlem nongrim bad ki bym shisha.
Halor ka jingkynnoh ba ïa ki kyrteng jong ki contraktor ym shym la pynbna paidbah u Commissioner bad Secretary u la ong ba ïa ki tender baroh la khot da ki tnad bapher bapher ka sorkar hi kata kum ka PWD, Tourism, State Sport Council bad ka jingkhot tender bad plie ruh ka long beit da kaba bud pyrkhing ïa ki kyndon bad hadien kata sa pynskhem da ka NDB.
Halor ki jingkynnoh ba kiba bun ki projek ki dei ki surok, u Commissioner u la pynshai ba na kane ka pisa ba la mang ha kane ka projek tang 14 % ki dei na ka bynta ki surok bad ïa ka jingpyntrei ruh la leh beit da ka tnad PWD.
Lah ban ong ruh ba ka kam jngohkai kan ym kiew lada ym biang ki surok na kata ka daw la pynbha ïa ki surok ban kiew kane ka kam.
Nalor kata ki don ki surok kiba la pyntrei noh na ka pisa ba la bei da ka sorkar pdeng kata na ka prokram Sadesh Darshan bad Prasad.
Halor ka jingkynnoh ba khlem buh jingkheiñ jingdiah da ka Meghalayan Age, la ïathuh ba ïa ki jingkheiñ hap ban ai sha ka New Development Bank bad la peit ïa kine da ka Project Management Unit (PMU) namar ka dei kane ruh kaba peit ïa ka jingïaid ki kam ki jam.
Nalor kata la pynshai ruh ba ka jingkynnoh ba la shu khot tender katba mon ha kine ki lai bnai ba la leit noh, u la ïathuh haduh mynta ki don tang 8 tylli ki projek kiba heh ba la khot tender.
Na kine 2 tylli la khot ha u Nohprah 2021, 4 tylli ha u Lber 2022 bad ar tylli ha u bnai Nailar bad Risaw 2022.
Halor ka jingkynnoh ba ka don ka jingthmu ban pyntreikam ïaki projek ba 219 klur shwa u Nohprah bad ban ïasoi ïa ki kot ki sla ha u Kyllalyngkot la ong ba kam long kaba shisha namar baroh ki projek la bud beit kat kum ki kyndon khot tender jongka sorkar.
Nalor kata hap ban khot ruh hadien ba la ïoh jingmynjur na ka NDB.
Kumta kumba la kdew ba na ka ram 90% ka dei ka grant na ka sorkar pdeng bad 10 % ka dei ban hap siew da ka sorkar jylla bad na ka bynta kawei ka projek la ai por hapdeng 12-20 snem ban siew ha ka sut kaba rit.
Shillong, Nohprah 06 : Ka Upper Shillong Sports Social & Cultural Association (USSS&CA) kan pynlong ïa ka jingbishar ïa ki khynnah ialehkai na ka bynta ka 13th A S Khongphai Memorial ‘U’ 14 Football Tournament ha ka 12 tarik, Nohprah, 2022 ha Community Hall, Umlyngka ka ban sdang naduh ka por 9 baje mynstep haduh 3 baje janmiet.
Na ka liang ki bor pynïaid ki pyntip ba ki khynnah ba ïalehkai ki dei ban wanrah ruh ïa ki birth certificates ban pynshisha ïa ki sngikha bad ka dur passport size kaba dang dep shon thymmai.
Shillong, Nohprah 06 : Ki don 6 ngut ki nongmareh marathon na ka jylla, san ngut ki shynrang kawei ka samla kynthei kiban leit ban ïa shim bynta ha ka lympung ïamareh marathon kaba la tip kum ka International Tata steel Kolkatta 25km ban mareh ha nongbah Kolkata, West Bengal ha ka 18 tarik u Nohprah 2022.
Ïa kane ka lympung ïamareh kaba heh ha ka pyrthei la pynïaid da ka PROCAM international ban pynmareh ha ki rta bapher bapher na ka bynta ki shynrang bad ruh kumjuh na bynta ki kynthei.
Ki nongmareh kiban mih khmat ia ka Meghalaya ki kynthup ïa Bah Badon Sing Tham ha ka kyrdan jong kiba 50 snem, Arbet Nonglang ha ka rta ba 40 snem, Okitlang Syiemlieh ha ka 30 snem, Kong Itiris Syiemlieh ha ka rta 40 snem, Mark Marbaniang 20 snem bad Ferick Kitboklang Syiemlieh ruh ha ka rta ba 20 snem.
Kumba shu kdew u bah Badon ha ka 1st edition jong ka International Tata steel Kolkatta 25km ha u snem 2014 u la wan ha ka kyrdan balai da kaba mareh 1 kynta, 38 minit bad 07 sekhon.
Haba ia dei bad kane ka jingleit jong ki u MLA ka Mawlai Constituency u Bah Process T Sawkmie hynne ka sngi Hatmajai u la noh synñiang da ka song pisa sha ki lai ngut, kiba kynthup ïa u Bah Badon, Arbet bad Ferick na ka bynta kane ka jingleit jong ki aireng jong ki.
Ha kajuh ka por u Bah Sawkmie u la kitbok ruh ïa ki ba kin ïoh khur ïa ka jingjop bad ban wanrah nam bad burom ïa ka ri bad ïa ka jylla hi ruh baroh kawei.
Ha kane ka juh ka sngi u MLA u la sam ruh da ki jersey sha ki samla na Umshor umshor, Mawlai Umthlong na ka bynta ka jingleit ïakhun phutbol jong ki.
Shillong, Nohprah 06 : Ka Team Revolution Mixed Martial Arts ka la ïoh ban khur haduh 10 tylli ki takma ksiar bad lai tylli ki takma Rupa ha ka lympung na ka jingïakhun Combat Sports Mixed Martial Arts kaba long ha Guwahati ïa kaba la pynïaid da ka Warriors Fighting Championship WFC Season -2.
Kiba khur ïa ka takma ksiar ki kynthup ïa u Kisan Bareh ha ka thup Pro MMA Feather Weight, nangta u Fivestar Bareh na ka thup Pro MMA Fly Weight, Juhpaujuh Nongtdu MMA Fly weight amature, Obadaiah Khelphung, MMA Strawweight amature, Eibiang Langstang MMA Amature Fly Weight, Fedrick Khongsit MMA Straw Weight, Shanlang Khongsit MMA Atom Weight bad Donbok Nongrum MMA ha ka thup kiba hapoh 15 snem.
U Mewanaibok Kharbuli ruh u la khur ïa ka takma ksiar ha ka thup ba hapoh 14 snem katba u Rayian Nongrum u la khur takma Ksiar ha ka thup kiba hapoh 10 snem.
Kiwei pat kiba khur takma Rupa ki kynthup ïa u Rachelstar Dkhar ba khur takma ha ka Straw Weight bad ruh u Gregory Sawian ba khur takma Rupa ha ka thup 52 Kg Straw Weight.
Ïa kane ka lympung la lalam da u Head Coach ka Team Revolution MMA Bah Sambirmi Lyngdoh bad Bah Ferdinand Suchiang.
Ïa kane ka tournament la ïalam khmat da u head coach ka Team Revolution MMA U Bah Sambormi Lyngdoh bad Ferdinand Suchiang.
Mawkyrwat, Nohprah 06: Ki 10 ngut ki khun samla jong ka dong ka thaiñ Mawkyrwat ki la ïoh jingmyntoi lyngba kawei na ki program ai jinghikai ba ar sngi kaba la tip kum ka ‘First Aid-cum-Guide Course 2022’ ba la pynlong da ka South West Khasi Hills District Rock Climbing & Mountaineering Asso-ciation (SWKHD-RC&MA) ha kawei na ki jaka jngohkai ha Kynrew-myllah Adven-ture Training Centre & Eco-Tourism ha Mawranglang, South West Khasi Hills District.
Haba kren lamkhmat ïa kane ka prokram, u bah Pilestar Nongsiej, President ka South West Khasi Hills District Rock Climbing & Mountaineering Asso-ciation (SWKHD-RC&MA) u la ïathuh ba ïa kane ka prokram ai jinghikai la sdang naduh ka 5 tarik bad pynkut mynta ka sngi ka 6 tarik u Nohprah, 2022 ha kaba ka jingthmu jong kane ka long kumno ban ai ki lad jinghikai na ka bynta ki samla jong ka dong ka thaiñ ban long ki nongïalam ïa ki nongwan jngohkai pyrthei ne ki Tourist Guide namar bunsien hi ha kane ka bynta kiba bun kim pat biang, kumta lyngba kane prokram kan long ka jingïarap na ka bynta jong ki kumno ban ïaid nangne shakhmat ha ka ban long ki nongïalam ïa ki nongwei.
Shuh shuh u la ong ba lyngba kane ka prokram ka long ruh ban hikai ïa ki samla kumno ban ïada ïa ki nongwankai ne ki tourist lada jia ba ki mynsaw bad kiwei de ki lad jingïarap, ki nongïalam ki dei ruh ban nang ban kren bad pdiang ïa ki briew kiba nabar lada ki wan jngohkai ha kine ki jaka, namar lada dei ki briew ki bym nang ban kren ban khana ïa ki nongwei ka wanrah pynban ïa ka jingbym sngewtynnad.
Namarkata, ka long kaba donkam ba kum ki khun samla ba lada don ki kynja jingai jinghikai ki dei ban ïa mihshakhmat ban long ki nongshah pyntbit khnang ba kan long ka jingmyntoi ïa ki hi.
U bah Carness Sohshang, MDC jong ka Mawkyrwat Constituency haba kren kum u kongsan u la pynpaw ka jingaikhublei na ka bynta ka South West Khasi Hills District Rock Climbing & Mountaineering Association (SWKHDR-C&MA) kaba la pynlong ïa kum kane ka ‘First Aid-cum-Guide Course 2022’ kaba long shibynta ka lad ban ai jingmyntoi ym tang ïa ka association hynrei na ka bynta ki khun samla jong ka dong ka thaiñ kiba don ka sap bad ka jinglah ban long kum ki nongïalam ban kyntiew ïa kam jngohkai pyrthei ha kane ka South West Khasi Hills District.
Ha kajuh ka por u la ai ruh ka jingïaroh ïa u bah Pilestar Nongsiej uba la long teng u nongjop ha ki jingïakiew lum ha ki snem kiba la leit noh bad kane ka la long shisha ka nuksa ba bha ïa ki khun samla ba kin bud ïa ka nuksa lyngba ka jingshim kabu jong ki ïa ki lad jinghikai.
Namarkata, u la ai mynsiem ïa ki samla jong ka dong ka thaiñ ba kin mih shakhmat namar lyngba ka jingïashimbynta jong ki ha kum kine ki bynta kan long ruh kawei na ki lad ba ki khun samla kin ïoh ban rung ruh ha ki kam shipai bad kiwei de ki kam.
“Lyngba ka jingïoh jong ki khun samla ban kiew ïa ki lum, ki wah bad kiew ïa ki riat ki ram, ym tang ba kin ïoh ki jingmyntoi ha ki sngi ki ban sa wan hynrei kan ïarap ruh ban pynïoh ha ki ïa ka met kaba koit kaba khiah", ong u bah Carness.
Kumta u la ai mynsiem ruh ïa ka association ba lyngba kane ka sngi kam dei ban kut noh hynrei ai ba kan dei ka jingsdang bad kyrmen ba ha ki sngi ki ban sa wan kin sa mih bun ki khun samla ki ban long ki nongïalam ban kyntiew ïa ka kam jngohkai pyrthei ha ka dong ka thaiñ, ka jylla bad ka ri baroh kawei.
Ha kane ka sngi la wan ban pynkut ïa kane ka ‘First Aid-cum-Guide Course 2022’ la ïoh ruh ban sam ïa ki khunsam lyngba ki syrnod sha baroh ki nongïashim bynta ha ryngkat ka jingïa-donlang ruh u bah Ïohbanteilang Marweiñ, Secretary ka South West Khasi Hills District Rock Climbing & Mountai-neering Asso-ciation (SWKHD-RC&MA) lem bad ki nongïashimbynta shynrang bad kynthei.
Katno ka long kaba sngew synei ban pyrkhat shaphang kito kiba ïa ngat ha ka apot jong ka jingkyrni ha ka jingdih drok, ym tang ba ka ktah ïa ki shimet hynrei ka ïing ka sem baroh kawei ka don ha ka jingim kaba dum.
Ki drok kiba dei ki jingdih ba pynbuaid ki long ki atiar jingdum ba shyrkhei tam bad ki dei ki mar ba remdor bad lah ban ong dei tang kiba riew spah kiba lah ban lalehkai bad ki.
Ka long kaba shyrkhei ban ngop ha kine ki jingriam kiba ym ju lah koit ban ïohi ïa ka jingsdang jong ki, hynrei dei tang haba kito kiba ïa kyrni kila poi ha u pud ba kim lah shuh ban rieh ba la lah ban ïohi paidbah ïa ki.
Ki drok ki dei ki jingdih ne ki dawai kiba trei jai jai bad namar ba ki dei kiba remdor ki samla kiba duk kin ym lah satia ban pyndonkam ïa ki lait noh ba ki shu ïoh ei na ki paralok kiba kloi ban pynlut pisa lem na ka bynta jongki.
Ka long kaba sngew suhjer ban tip bad ïohi ba kine ki atiar jingdum ki la ïoh wat ban rung sha ki dong jong ka nongbah Shillong kum sha Mawïai kaba dei ka shnong ba shong ba sah tang para Khasi.
Ki don shibun ki daw ba ïalam ïa ki samla sha ka jingkyrni dih drok, kawei na daw kaba hakhmat eh ka dei ka jing synjor jong ka longïing longsem.
Ka jingbym don ka rukom pyrkhat ha ki kmie ki kpa ban pyrkhing ïa la ki khun ha kaba pyn donkam ïa ka pisa.
Ka jingai pisa puk puk ïa ki khun bad pynbiang katba ki ang ka pynjot ym tang ïa ki khun jong ki shimet, hynrei ïa ki khun jong kiwei ruh bad ruh ka wanrah ka jingjah burom bad ka jingjynjar ïa ka ïing hi baroh kawei.
Ym lah ban len ïa ka jingriewspah jong ka imlang sahlang mynta ha kine ki sngi bad dei na ka jingbun palat ka jing kamai ne ka jingïoh pisa ba ki briew ha kine ki sngi kim don por shuh hynrei baroh ki bunkam beit ban kamai.
Dei na kane ka daw ba baroh baroh ki ong ba ka por ka la lyngkot bad imat kam don shuh 24 kynta ha ka shi sngi.
Toi ki kynta bad ki second kim shym pat kylla ki long beit kumjuh.
Uwei u Rangbah u la ong ba ka daw kaba kongsan bad kaba hakhmat eh jong ka jingïoh lad jong ki samla ka dei na ka daw ka jingkynrei palat ka kamai shukor ba ki kmie ki kpa ki ai beit puk puk ïa ki khun katba ki ang.
Ka jingïohlut jong ki khun ïa baroh ki jingkwah ha ka por ba ki dang rit dang lung ka rta ka pynlong ïa ki ban hiar dor noh ha ka longbriew man briew bad kiew dor ki kam sngewbha.
