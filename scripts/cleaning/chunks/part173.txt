Jowai, Naitung 03: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Palei ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong, ka kynhun ïalehkai jong ka 7 Wasa kala khur ïa ka namjop hadien ba ka la lah ban pynliem da 2-0 kol ïa ka Khimusniang.
ïa ki kol na ka bynta ka 7 Wasa la thep da u Kerlangmi Kelphung ha ka minit ba 36 bad u Thank you Mukhim haka minit ba 53.
Katba ha ka jingïakhun kaba ar ka FAM kala pynliem da 2-0 kol ïa ka Mynthong, bad ïa kitei ki ar kol na ka FAM la thep da u Leikirang Suiam haka minit ba 9 jong ka kylla step nangta na u Pynsngatnmiki Papang haka minit ba 54, kaba la biang pura ïa ka kynhun ban khur ïa ka namjop ha kane ka jingïakhun.
Ka imlang sahlang, ka trei ka ktah, ka khaii pateng, ka shakri paidbah bad kiwei pat ki bynta jong ka jingim briew ka long kaba donkam.
Kumta khnang ban pyniaid shaphrang ia ka kam bad ban ioh ia ka jingiatreilang jong baroh kiba iadonbynta ha ka, ka long kaba donkam shibun eh.
Ha baroh kitei ki bynta donkam ia ki nongialam kiba stad bad kiba shemphang ban pyniaid beit ia ka kam.
Ki nongialam ki dei ban long ki briew kiba don ka jinglah ym tang ha ka thoh ka tar hynrei ha ka kren ka khana bad ha ka kam kaba iadei bad ki paidbah, ne ki ophis ba iadonbynta lang.
Ka jingdon ka kyrdan pule kaba biang ka iarap shibun eh ban long ki nongialam hynrei ka sap kaba shong tynrai ha u ne ka ki long ki bynta ka jingkyrkhu U Blei.
Kito kiba la don lypa ia ka kyrdan pule kaba biang ki lah ban hikai da kaba suk ia ki jingdonkam bad ki kyndon kumno ban long ki nongialam.
Baroh ki don la ka jong ka jong ka sap bad kam dei eh tang ha ka kam trei paidbah hynrei wat ha la i jong i rympei iing ruh donkam ban don ki nongialam.
Ka jingdon jong ki seng bapher bapher ka iarap shibun ha kaba pynmih ia ki nongialam ha ka imlang sahlang bad ym lah ban len ba bun na kito kiba la don ha ki kam nongialam la kham katto katne por ki long shisha ki briew kiba tbit ha ka kam ban shakri paidbah bad kyntiew ia ka jinglong bad jinglah jong ki.
Hynrei ym lah ban len ba katba nangmih ki sngi ki seng trei mon sngewbha ne ki sengbhalang ki la nangbun nangbun, kumjuh ki shnong ki thaw ki nangheh nangheh bad ka por ba dawa ban don ia ki nongialam.
Katno ka long kaba sngewsynei ban iohi ba bun na kito kiba la shah pyntynrong ban long ki nongialam wat la ki don eh ka mon ban bah ia ka kam hynrei kim don bad ki jingtbit namar ba kim pat shym la ioh satia ia ki jinghikai kiba dei biang kumno ban trei ia ka kam kum ki nongialam.
Kine ki long na baroh ki liang naduh ki nongialam shnong haduh ki nongialam ia ki sengbhalang ruh kumjuh.
Kumta haba ki leit ban donkam sha ki ophis ne ki tnad kiba ki donkam ki shem jingeh shibun bad ki duh ia ka jingithuh ba ki dei ki nongialam.
Ha man la ki seng ba kynthup naduh ki seng Khaii, Sengbhalang, ki nongkitkam shnong, ki sports club, ki seng samla pule bad kiwei pat ki seng ba bun jait, la ju jied ia ki President, Secretary bad kiwei pat ki nongkitkam ha la ki kyrdan kyrdan bapher bapher.
Bun na kitei kiba shah jied ban long nongialam ki shem jingeh shibun bad ki dang hap ban ioh jinghikai ryngkat ryngkat na ki kam ba ki kit.
Ha ka jingshisha kito kiba la shimti ia ki lyngkor ki la dei ban don lypa ia ka jingtip bad ka jingshemphang bad kumno kin trei kam kat kum ki kyrdan ba la jied ia ki.
Kumta ka long kaba donkam ba kito ki nongialam kiba la tbit bha ki dei ban pynsngewthuh sha ki nongshim pateng jong ki ia kiei ki kamram bad ki iktiar jong ka kyrdan nongialam khnang ba kiba shimti hadien jong ki kin ym shem jingeh.
Ka long kaba donkam ba baroh ki nongialam bad ruh baroh ki dkhot la ka long naduh ki kam shnong kam thaw haduh ki kam sengbhalang ba kin don ia ka jinglah ban trei ia ka kam bad khamtam ha kaba iadei bad ka jingiadei bad ki paidbah ne ka public relations.
Ka kot khubor ka dei ka atiar hapdeng jong ki paidbah bad kine ki seng bapher bapher kumta ka long kaba donkam ban don ka jinglah ban phah ia ki Press Release (shithi sha ki kot khubor) bad ruh ban thoh sha kiwei pat ki tnad treikam kaba dei biang khnang ba ka kam shakri paidbah kan long kaba iaid beit.
Ka jingtbit jong ki nongkitkam ban pynkhreh ia ki Press Release ne ki shithi sha ki tnad ba don ka jingiadei naduh ki tnad sorkar ne ki para seng ba iatrei mon sgnewbha, kiba dei biang kan pynshlur ia ki ban leh ia ki kam kiba ai jingmyntoi ia ki paidbah bad ki kot khubor hi barabor ki long ki sangot sha ki paidbah.
Jowai, Nailar 03: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka Sngi palei ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba la long hapdeng ka FAM pyrshah ïa ka Psyih Cultural kala long kaba ïakhaid bha namar haduh ba kut jong ka jingïakhun kila ïakhaid bad ïoh thep mar 2-2 kol.
ïa ki kol na ka bynta ka FAM la thep da u Help me Phawa haka minit ba 57 nangta na u Hardyson Tang haka minit kaba 69.
Katba ïa ki ar kol na ka bynta ka Pasyih Cultural la thep hi da u Shining Rymbai kaba la wan ha ka minit kaba 42 bad 43 minit.
Ka jingïakhun mynta ka sngi ka 4 tarik Nailar (Sngi Thohdieng) kan long hapdeng ka Tympang Club pyrshah ïaka Kseh Sylle Ialong haka por 10 shiteng mynstep, katba ka Mookaswan Dongwah kan aireng pyrshah ïaka Madan Kynsaw Mawkyndeng haka por 12 baje shiteng sngi.
Nongstoiñ, Nailar 4: Ka jingbym lah ban pyndep jong u kontraktor ban shna ïa ka jingkieng ha phod Thre kaba pynïasoh ïa ka surok na Upper New Nongstoiñ sha Tiehsaw, kaba la sdang ban shna naduh u snem 2003, ka la wan rah shibun ki jingeh ïa ki paitbah kham tam ïa ki khynnah skul jong ka KJP Synod Sepngi Higher Secondary School kaba don ha Tiehsaw.
Ha ka janmiet sngi balang jong kane ka taïew ki nongïalam jong ka FKJGP Nongstoiñ circle, ki la leit ban jurip bad la lap ba nalor ba ym shym la trei pyndep ïa ka jingkieng, ka surok ruh ka long kaba khohruh khohram bad kaba sniew haduh katta katta.
U samla A.
Dkhar Disciplinary secretary ka seng haba ïakren bad ki nongthoh khubor, u la ong ba ka jingbym pyndep jong u kontraktor u ba pyntrei ïa ka jingkieng ka la pynlehraiñ ym tang ïa ka PWD hynrei wat ïa ka sorkar hi ruh.
Nalor kata u la ong ruh ba ka seng ka la leit ban ïakynduh bunsien ïa ki ophisar ka PWD.
Hynrei ha man ba ki leit kitei ki ophisar uwei hadien uwei ki la kular ban shimkhia bad ban pyntip sha ka sorkar ba kan mang pisa thymmai na ka bynta ban shna ïa katei ka jingiieng hynrei haduh mynta ym pat ïohi dak ei ei.
Utei u nongïalam ka seng u la ong ruh ba ha kine ki taïew ba la dep, ki la leit ban ïakynduh ïa u Executive Engineer jong ka PWD Nongstoiñ Divission bad ki la buh ruh da ka jingthoh ban pynkynmaw ïa u, ba un shimkhia bad ban pynkynmaw biang sha ka sorkar, ba kan phah pyndep noh ïa katei ka jingkieng, ha kaba utei u ophisar u la kular ba un sa pyntip sha ka sorkar ba kan mang pisa thymmai noh na ka bynta ban shna pyndep ïa katei ka jingkieng.
U la ong ruh ba ka jingbym don jingkieng ha katei ka jaka, ka buh ha ka jingeh kaba khraw ïa ki khynnah skul jong ka KJP Synod Sepngi Higher Secondary School, kaba don sha shililang jong katei ka phod Thre.
Nalor kata u la ong ba mynta ka la don sa ka College jong ka KJP Synod Sepngi kaba dang shu plie shen.
Kumta ka buh jingeh haduh katta katta ïa ki samla pule khamtam ha ka por lyiur namar ba ka um ka heh bha.
U la ong ba ka seng da ka jingsngewkhia ka kyntu ïa ka sorkar ba kan mang pisa noh kloi katba lah, na ka bynta ban phah shna biang ïa katei ka jingkieng.
Lada ka sorkar kam leh ei ei, ka seng kam banse ban ïaid da kawei pat ka lynti na ka bynta ka jingmyntoi jong ki paitbah.
Nongpoh, Nailar 03: Ka FKJGP North Khasi Hills District Unit mynta ka sngi kala hiar sha ka shnong Tyrso ha Ri-Bhoi ban leit ai sngewbha da ka jingtem Piano sha ka Balang Catholic ka ba don ha katei ka shnong ba kin ioh ban pyndonkam haka jingshakri ïa u trai lyngba ka put ka tem hadien ba naka liang katei ka Balang kala ai jingthoh sha ka seng ba ki donkam ïakatei ka jait jingtem.
Ïaka jingtem Piano la aiti sha ka Balang Catholic Tyrso da u Bah Luistar Lyngdoh President ka FKJGP North Khasi Hills District Unit, haka jingdonlang u Bah Moses Lamare Rangbah Balang, ki nongïalam ka seng naduh u Bah Gabriel Sun Education Secretary, Ricky Majaw Information Secretary, Banroy Wahlang President Umling Circle, ki nongïalam na Bhoirymbong Tyrso Circle bad kiwei kiwei.
Naka liang u Bah Luistar Lyngdoh u la pynpaw ruh hadien ka jingai jingthoh jong ka Balang ba ki donkam ïa katei ka jait jingtem u la shimkhia ban pdiang ïa katei ka jingkyrpad jong ka Balang da ka ba kyntu watla ka dei ka jingai ba rit jong ka seng hynrei ban pdiang ïaka da ka mynsiem ba kylluid kumba ka dei ka ba la mang naka bynta ka jingshakri ïa u Blei.
Jowai, Nailar 03: Ka Jaiñtia Students’ Movement (JSM) Central Body kala phah da ka jingthoh sha u Myntri Rangbah jong ka jylla lyngba u Deputy Commissioner ka West JaiÁtia Hills District ban dawa ai jingïada (Security) ïa ki paid Pnar kiba shong ba sah hapoh ka Block-1.
Ka seng haka shithi ba la soi da u President ma Leningstar Rymbai bad u Secretary ma Roitre Dkhar kila pynsngew naduh ka snem 1951 ïa katei ka jaka Block-1 & 11 kaba dang hap hapoh ka Jowai Civil-Sub Division hynrei la pynhap jubor noh shapoh ka United Mikir Hills District da u Governor ka Assam ha katei ka snem, hynrei haduh ba ïoh ïa ka jylla haka snem 1972 ym don ba ïa kren ïa kane na ka liang ka sorkar.
La pynsngew ruh naduh kitei ki snem 1951 ki paid Pnar kiba im ha kitei ki jaka hapdeng ka jingshah leh beiñ ha ki kaikhlaw jong ka Karbi bad kane kala buh jingma bad ka jingshong syir ïa ki haka ïaid ka ïeng bad ka leit trei leit ktah ha ki kam rep kam riang.
Shuh shuh ka seng kala pynsngew ka la don ruh ka jingjia phet wir kaba la mih ha ka snem 2004 ha kaba ki paid Pnar kila lah ban leit phet shaduh Sahsniang Laskeiñ C&RD Block West Jaiñtia Hills District ban lait na ki kaikhlaw Karbi.
Dang ha kine ki sngi ba la dep ki bor pulit jong ka Assam kila kila ïoh kem ïa ar ngut ki dkhot ka United People’s Front fo Karbi Longri (UPFKL) ha West Karbi Anglong District.
Shuh shuh ka seng kala ong ba ka jingdon jong katei ka seng kaikhlaw kan khanglad ïa ki paid Pnar jong ka Block-1 ban pynsngew ïa ka jingdawa jong ki halor ka nongrim ban pynphai ïa katei ka jaka jong ki shapoh ka Meghalaya.
Kumta ka seng kala dawa jur na u Myntri Rangbah ka Jylla ba un shimkhia ïa kane ka jingdawa da ka pynbiang ïa ki nongap pahara ïa kitei ki paid Pnar kiba shong hapoh ka Block-1 bad ka seng kala kren shai ba kam ailad satia ïa kitei ki kaikhlaw ba kin ïoh ban leh katba mon pyrshah ïa ki paid Pnar.
Riangdo, Nailar 03: Ka Mawshynrut Youth Movement (MYM) ka la pynpaw ka jingsngewkhia halor ka jingshah iehnoh shrah shah iehnoh beiñ ka thaiñ Mawshynrut ha kiba bun ki bynta, la ka long ha ki tnad sorkar bapher bapher khamtam ha ka liang ka koit ka khiah lane wat ki surok kali kiba pynpoi ïa ki paidbah sha ki shnong ki thaw.
Dang shen ka MYM hapoh ka jingïalang jong u Bah Shem Rynñiaw President, ka la leit ban ïakynduh markhmat bad u Deputy Commissioner ban pynpaw halor ka jingdonkam ïa ki nongtrei hapoh ka tnad Animal Husbandary & Veterinary Dispensary bad Animal Husbandary & Veterinary Office.
Ka jingleit tur sha u DC ka dei hadien ba ka MYM ka la dep jurip ïa katei ka tnad bad la lap ba ha kitei ki ar tylli ki ophis treikam hapoh Mawshynrut, ym don Doctor bad kim don Assistant lane nongtrei hapoh kitei ki office.
Da ka jingsngewkhia, ka seng ka kyrpad ïa u khlieh duh ka District ban ïarap lem da kaba kyntur sha ka tnad ba dei peit, ban phah ki Doctor bad ki Assistant kham kloi, na bynta ka jingbha ki paidbah nongshong shnong ka Mawshynrut, khamtam ki nongri jingri bad kito kiba seng kam lajong da kane ka kam.
Kumjuh ruh, ka seng ka la pynpaw ka jingsngewkhia kaba jur halor ka jingbym don ki nongtrei ba neh (full time) ha ki tnad sorkar bapher bapher hapoh Mawshynrut Civil Sub Division, kaba la pynlong ïa ki paidbah ban ïakynduh jingeh shibun.
Ha kine ki 6 bnai, palat 85% na ka 100% ki ophisar ha ki Department sorkar hapoh Mawshynrut ki shu ïa wan trei part time, kumta ka jingïadei kam ki paidbah ka la dkoh shibun eh.
Namar kata ka Sorkar ka la dei ban leh kham kyrkieh, khnang ban nym buh jingeh ïa ki nongshong shnong ka Mawshynrut.
Ha ka jingïadei bad ki surok kali, u Bah Shem Rynñiaw u la pyntip ruh ba ka seng ka la leit dawa na u E.
E PWD Mawshynrut ban bthah ïa ki contractor ba kin siang maw noh ïa ka surok na Thaiem sha Mawsyrpat 12 kaba kilometer.
Ka daw ka dei namar ba ki la shu tih ïa ka khyndew ha ka aiom tlang ba la dep khlem pat siang maw.
Kane ka la pynjynjar ïa ki nongshong shnong ha ka kit ka bah, khamtam ïa kiba pang ba shitom kat haduh ba wat ki kali four wheel ruh kim long shuh ban ïaid ïa katei ka surok.
Khliehriat, Nailar 03 : Ka MLA jong ka Sutnga Saipung Constituency mynta ka sngi ka la leit ban jurip biang ïa ka surok national highway -6 ha ka thaiñ Narpuh, kiba la leit jurip lang ha kane ka sngi ki kynthup u BDO jong ka Lumshnong C&RD Block, u Dr T.
Shylla, u Executive Engineer jong ka tnat PWD Khliehriat, u bah M.
Kharnaior ,u Superintendent Engineer PWD East Jaiñtia Hills District lem bad kiwei kiwei ki riew rangbah, na ka liang ka MLA, ka kong Santa Mary Shylla ka la ai da ka hukum kaba tyngeh ïa ka NHAI bad ïa ka tnat PWD ba ki dei ban pynpoi ïa ki kaiphot sha ka lashai ka sngi ka 4 tarik u nailar ha kaba ïadei bad kane ka jinglong jingman ka surok NH-6 ha East Jaiñtia Hills District.
Ka jingpan kaiphot katei ka MLA ka long halor ka nongrim ba u myntri ba dei peit ïa ki surok, lynti syngkieng un dup lah ban shim kam ban phah sha ka sorkar pdeng.
La ong ruh ba ka National Highway Authority of India ka dei ban siang rong thymmai lut ïa baroh shi lynter ka surok NH-6, kata tang shu kut kane ka aiom slap bad ïa mynta hi la nang pyndap shwa da ki maw ha kito ki jaka ba la thliew palat.
Na ka liang jong ka ruh kum ka nongmihkhmat ka la kubur ba ka surok ka la sniew shaba palat bad ka la buh jingeh shisha ïa ki paidbah nongleit nongwan kiba ïaid lyngba na kane ka surok NH-6 na East Jaiñtia Hills District, khamtam ha ka thaiñ Narpuh, na ka liang jong ka ka khmih lynti ba ïa kane ka surok yn sa maramot pynbha noh mardor.
kum ban shu pynkynmaw, ki Waheh Shnong jong ka thaiñ Narpuh bad ka Khasi Students Union Narpuh Circle, myn ha 26 tarik u bnai naitung 2023, ki la leit ban buh da ka jingthoh ha u Deputy Commissioner ka East Jaiñtia Hills District bad ki pynpaw ka jingsngew khia halor ka jinglong jingman ka surok National Highway-6 kaba naduh Mynkre shaduh Malidor kaba la jot la pra bad buh jingeh ïa ki paidbah, halor kane ki la ai por hynñiew sngi ïa ka sorkar bad ïa ka National Highway Authority of India ba maramot ïa katei ka surok, lym kumta ki Waheh Shnong bad ka KSU na Narpuh kin shim da kawei pat ka lynti bad kin khang lynti ïa ka surok national highway ha Narpuh, kane ka jing ai por ka la kut, ym lah ban tip kaei shuh shuh ka synjam ba ki Waheh Shnong ka Narpuh bad ka KSU Narpuh kin leh halor kane.
Ha ka shithi sha u Deputy Commissioner, ba la soi da ki Waheh Shnong na Narpuh bad ki nongïalam jong ka KSU Narpuh, ki pynrem jur ïa ka jingleh bym salia ka sorkar bad ka NHAI ka bym shim khia satia ban maramot ïa katei ka surok, ki la dawa ruh ba lada maramot ïa ka surok ym dei ban trei tang ban dep, hynrei dei ban da thep da ki maw ba heh, hadien pat sa thep sa ki maw kiba rit bad nangta pat sa siang rong bha ïa ka surok, dei ruh ban wanrah da ki engineer kiba la tbit bha ha ka kam shna surok, dei ruh ban pynbun ïa ki kor ki bor (machine) bad ki nongtrei ki ban trei, kumjuh ruh ka NHAI ka dei ban shim khia ban weng noh ïa ka jingeh jong ka jingtwa khyndew kaba ju jia ha ka tunel ha Sonapyrdi kaba ju buh jingeh ïa ki nongleit nongwan, kine ki long ki kyndon ba la buh ba ka NHAI ka dei ban bud.
Ki Waheh Shnong bad ka KSU na Narpuh, ki la byrngem ba lada ka NHAI kam bud ïa kitei ki kyndon ban maramot ïa ka surok, kin shim ïa ka synjam ban khang tala noh ïa ka jaka khrong pisa, Toll Gate, kin khang ïa ka lynti na ka surok national highway ha Narpuh bad ruh kin ujor da ka ejahar pyrshah ïa ka NHAI.
“Ngim lah shah shuh namar ngi la shah ban beiñ shaba palat pud, kane ka jingleh mynti ka sorkar bad ka NHAI ka pynbor ïa ngi ba ngi dei ban leh eiei bad mih shakhmat namar ngi pyrkhat ïa ki jingeh ba ki paidbah ki ïakynduh ha ka leit ka wan, lada ka sorkar bad ka NHAI kim leh eiei ngin shim noh da kawei pat ka synjam" pynpaw u bah K.
S.
Suchiang.
Kumjuh ruh u Waheh Shnong jong ka Thangskai, u bah Phabiang Syrti, u la ong ba ka jingsniew palat ka surok ka buh jingtieng bad jingsyier ïa ki paidbah kiba iaid ba ieng namar ki tieng ioh kylla ka kali ha surok namar ba ka surok ka la bun da ki thliew ba heh ba heh, u la kyrpad ïa ka sorkar bad ïa ka NHAI ba kin peit bad sngewthuh lem ïa ki jingeh jong ki paidbah kiba iaid lynti na kane ka surok national highway.
Mawkyrwat, ‘Nailur 03: Ka National Peoples Party (NPP) jong ka Mawkyrwat Block ka la pynlong ka jingïalang ba kyrkih hadien ka jingiehnoh kam jong u bah A.
Nongrem uba bat kum u President jong ka NPP Mawkyrwat Block bad ha kane ka jingïalang la ïatai ban jied bujli dawei pat u ban long u nongïalam jong ka NPP Mawkyrwat Block.
Ha kane ka jingïalang hadien ka jingïamir jingmut bad ïatai sani, la thaw noh da ka Adhoc Committee ba thymmai ha kaba la jied ïa u bah H.
Stalin Diengdoh kum u Adhoc President bad ïa u bah Batbokshisha Marweiñ kum u General Secretary.
Shuh shuh ha kane ka sngi ka la don ruh ka jingïatai kumno ban bud-dieng ïa ki kam kiba dang sah, la ki long ki Political Appointment bad kiwei de ki kam ban pynkhlaiñ ïa ka party baroh kawei.
Ym tang kata, ha kane ka sngi ka NPP Mawkyrwat Block ka la ïoh ruh ban pdiang ïa ka jingwan rung ki nongkyrshan ba thymmai kata kiba dei na ka Trinamool Congress Party (TMC) ha kaba ki don baroh 23 ngut ki nongkyrshan.
Ïa ki nongkyrshan ba thymmai kiba la wan ban pynïasoh la pdiang sngewbha ha ryngkat ka jingïadonlang naduh u bah Kitborlang Nongrem, President jong ka NPYF, South West Khasi Hills District, u bah W.
Sangriang, General Secretary ka NPP bad kiwei de ki nongtrei party.
Shillong, Nailar, 03: Ka Khasi Students’ Union (KSU) Shillong Mihngi Circle ha ka sngi Palei hapoh ka jingïalam jong u Vice President u samla Jimmy Nongdhar, ki la leit ban ïakynduh markhmat ïa u Director jong ka NEIGRIHMS u Prof.
(Dr.
) Nalin Mehta,ban pynpaw ïa ki jingeh jong ki paidbah ha kaba ïadei bad ka jingduna jong ki doktor bad ki Staff ha kane ka Hospital.
Na ka liang jong u Director, u la kular skhem bad pynbeit noh kham kloi ïa ki jingeh kiba ka seng ka la ujor bad u la kular ruh ba yn ym don shuh ki jingeh nangne shakhmat.
Ka KSU ka la pynpaw ba kan sa nang ïai buddien khlem shongthait ïa ki mat jingdawa lada ki bor pynïaid jong ka NEIGRIHMS kim lah ban pynurlong.
Shillong, Nailar, 03: Ki Pulit ka Shillong Sadar Police Station ki la ïohkem ïa uwei u snar nongtuh uba donkti rung jubor ha kawei ka ing ha Umsohsun, Shillong ha kaba u la bom klep bad lute ïa kawei ka longkmie kaba la tip kyrteng kum ka Kong Janaki Toi, 70 snem ka rta.
Kane ka la jia ha ka sngi Sngi Saitjaiñ, 29 tarik u Naitung, 2023 ha ka por kumba 6:45 baje janmiet ha kaba une u runar u la phut jubor ïa ka sati ksiar na kti, bad lute ruh ïa ka ATM Card bad ïa ka Mobile Phone.
U Superintendent of Police jong ka East Khasi Hills u Bah Sylvester Nongtnger ha u kyrwoh ba la phah sha ki lad pathai khubor u la ïathuh ba ki Pulit ki la register case hapoh Shillong Sadar Police Station hapoh ka kyndon 452/326/392 Indian Penal Code.
Ha ka jingtohkit, la lap ba uwei u briew uba sah ha Mawblei uba la suba ba dei uba donkti ha kane ka kam runar.
Ha ka sngi Baar mynta ka taiew, ki Pulit ki la leit khynra ïa ka ingsah jong utei u runar bad ha ka jingtohkit, u la phla ba u dei uba donkti ha kane ka kam runar bad ïathuh ruh ba ïa ka sati ksiar u ladep die lilam sha uwei u Bania ha Mairang.
Mar mar ki Pulit ki la hiar sha Mairang ban kurup ïa ka sati ksiar bad ïa u runar uba donkti la kem noh mardor bad la tian bishar ïa u ha Kashari.
Shillong, Nailar, 03: U Superintendent of Police-cum-Foreigners Registration Officer (FRO) ka East Khasi Hills District, u la bthah ïa ki Manager ne ki Trai jong ki Hotel, Guest House kiba don hapoh u pud u sam jong ka District kin hap ban rejistar ïa ka User ID na ka bynta ka jingaiti ïa ka Online “C" Form.
Ka ‘C’ Form ka dei ka dulir ba dei ban phah sha u FRO hapoh 24 kynta ka jingwan poi jong ki briew kiba nabar ka ri.
U FRO u la bthah ruh ïa ki Trai bad ki nongshongwai ha ki ing shimet, ki ing sah wai, ki hostel, ki skul, kolej, university, ingmane, tempel bad ki hospital ba ki dei ban rejistar kyrteng mardor lada wan poi kino kino ki briew kiba nabar ri kiba sah ne kiba pule ha kine ki jaka.
Ki bor ba dei peit kin hap ban phah ïa ka ‘C’ Form bad ‘S’ Form (na ka bynta ki skul, kolej bad University) Online hapoh 24 kynta ba wan ki briew kiba nabar ri.
U FRO u la maham ruh lada lap ïa kino kino ki bym kohnguh ïa kine ki jingbthah kin ngat ha ka jingshah pynshitom ha ki kyndon bapyrkhing katkum ki kyndon jong ka Foreigners Act, 1946.
U FRO u la ong ba la leh ïa kane ban pynthikna ba ka Sorkar kan dup tip ïa ka jingdon jong ki briew kiba nabar ri hapoh ka District bad ban dup suk ban peitngor ïa ka leit ka wan bad ka ïaid ka ieng jong ki.
Nongpoh, Nailar 03: Da ka jingsngewkhia halor ka jinglong jingman haka jylla bad kiwei kiwei ki jaka, kaba la ktah shi katdei ïaka shongsuk shongsaiñ, u MLA ka Nongpoh mynta ka sngi u la lum da ka jingïalang bad ka jingïakynduh lang naduh ki nongmihkhmat paidbah, ki nongïalam niam, ki nongsynshar shnong, ki kynhun sengbhalang, ki longkmie longkpa ha Circuit House Nongpoh, ban ïa phylliew jingmut ban wanrah ïaka shongsuk shongsaiñ haka district bad khamtam ban pynkhreh ban tem ïa kino kino ki jingïakynad ne ki huri hura kiba lah ban mih ha kano kano ka por kumba ki ju don ki briew kiba thmu ban wanrah ki jingpynkulmar shnong ne ki jingïakynad.
Ki nongïalam kiba la poi ha katei ka sngi kila pynpaw ruh ba kum kitei ki jingïakynduh ka long shisha kaba donkam ha kum kane ka por watla kim pat don kino kino ki dak ki shin ka jingïakynad ha ka them Ri Bhoi hynrei kum ki khlieh nongsynshar, ki nongïalam niam kiba don ka jingkitkhlieh ki dei ban long kiba la khreh ban tem ïoh jia ba ki wan ki jingïakynad ha kano kano ka por khamtam ban phai sha u Blei kumba ka jylla jong ngi la tip kum ka jylla ki khristan.
Kawei naki daw bala pynlong ïa kum katei ka jingïalang ka dei namar ba ka Ri Bhoi District kala dei kawei naki district kaba la khleh bha ki jaitbynriew kiba shong ba sah, hynrei kumba ki sengbhalang, ki nongïalam niam, ki Dorbar Shnong, ki nongmihkhmat paidbah ki don la ka jong ka bynta haka rukom treikam ka long kaba donkam pat ban ïatylli lang hajuh khnang ba ngin nym saphret kumba ka thong hi ka long ban pynneh ïaka shongsuk shongsaiñ bad ha katei ka sngi la rai ruh ban thaw ïaka komiti jingsuk ka ban sa jer kyrteng ha ki sngi ban dang wan bad ban jied ruh ki nongkitkam.
Ki nongmihkhmat bala poi ha katei ka sngi ki kynthup ïa u Bah Mayral Born Syiem MLA Nongpoh ba dei ruh u convener, Sosthenes Sohtun MLA Jirang, Balajied Ranee MDC Nongpoh, bad kiwei kiwei ki riew pawkhmat bad ki riew rangbah naka dong Ri-Bhoi.
Shillong, Nailar, 03: Ki shipai BSF jong ka 193 bad 4 Battalion kiba la ïoh jingtip na ki tnat syntiat ki la ïoh kurup ïa ki jaiñ Saree bad ïa ki sopti kynthei kiba shongdor kumba T.
22 lak ïa kiba la thmu ban shalan be-aiñ sha ka ri Bangladesh na khappud jong ka East Khasi Hills.
Ïa kine ki mar khaii tuh la ïoh kurup da ki shipai BSF hadien ba ki snar khaii tuh ki la phet krad lailum laiwah da kaba shim kabu ïa ka jingrben ka khlaw bad iehnoh shadien ïa ki mar khaii tuh.
Ki shipai BSF ki la aiti noh noh ïa kine ki mar khaii tuh sha ka ophis Custom ban leh ïa kaba donkam.
Ha ka sngi Palei, ki shipai BSF jong ka 172 Battalion ki la ïoh pyllait im ar tylli ki masi ba la shu thynnian hapoh ki ar tylli ki kali Alto ba la thmu ban khaii tuh sha ka ri Bangladesh lyngba ka khappud jong ka East Jaiñtia Hills.
Ïa kine ar tylli ki kali la ïoh bat da ki shipai BSF kiba ap pahara ha jingkieng Sonapur, East Jaiñtia hills.
Ki shipai BSF ki la ai dak ïa ki ban pynsagneh ïa ka kali hynrei ki nongñiah ki la pynher sted pynban ïa kali sha ka shnong Umkiang.
Ha ka jingïakthong ki shipai BSF ki la ïoh khang kdong ïa kine ki ar tylli ki kali ba la kit ïa ki masi da kaba shu thynnian hapoh kali ha ka rukom ba isaitmet.
Ki nongñiah jong kine ki ar tylli ki la lait phet da kaba shim kabu ïa ka jingrben ka khlaw.
Ïa kine ki masi ba la ïoh kurup la aiti noh sha ki Pulit ka Umkiang Out Post ban leh ïa kaba donkam.
Shillong, Nailar, 03: Ka Jaiñtia Students Union (JSU) ha ka sngi Palei ka la aiti da ka dorkhas ha ka Myntri ka Sorkar Jylla ka Dr.
Ampareen Lyngdoh ban ujor halor ka jingbyrngem byrsit jong ki jaidbynriew Karbi ïa ki Pnar kiba shong basah ha ka thaiñ Block-I da kaba maham ba ki Pnar kim dei ban thaw ïa kino kino ki kynhun sengbhalang ha kane ka thaiñ.
Ha ka jingïakren bad ki lad pathai khubor u President ka Seng u samla Trebor R.
Suchen u la ong, “hynni ka sngi (Balang) ngi shu ïoh sngew ba don ki jingbyrngem byrsit na ki briew kiba khot ïalade kum ki kynhun sengbhalang kiba tan ïa ki khynnah samla ha iew ha hat ban pyntieng pynsmiej ïa ki paradoh parasnam (Pnar) kiba sah ha Block-I da kaba byrngem ba kim (Pnar) dei ban seng ïa kano kano ka kynhun sengbhalang hapoh u pud u sam jong ka Block-I.
"“Ngi sngewthuh shai ba ka daw ba ki (Karbi) kwah ban pynkbum lane ban set ïa ka shyntur jong ki paradoh parasnam namarba ka Regional Committee ban ïapynbeit pud ha ka wat kaba ar hapdeng ka Sorkar Assam bad ka Sorkar Meghalaya ka dang ïaid," la ong u President ka JSU.
“Kane ka dei ka buit poh jong ki paid Karbi ba ki kwah ba ki paradoh parasnam jong ngi kiba sah ha Block-I kiba dei hok ban wan biang sha ka Jylla Meghalaya namarba ka dei ka kam kaba naduh u snem 1951 bad ngi tip shai ba don ka Notification na u Lat ka Jylla Assam kaba pynhap ïa ka Block-I sha ka jylla Assam.
Hynrei kumba ka long mynta ki paradoh parasnam jong ngi kiba sah ha Block-I ki kwah ban wan phai sha Meghalaya," la ong shuh shuh u Bah Suchen.
“Ka jingbyrngem jong ki Karbi ka long ban pyntieng ïa ki (Pnar) ban kren ïa ka hok bad ban dawa ïa la ka jong ka hok haba ki kwah ban wanphai biang sha la ka jong ka jylla," la bynrap u Bah Suchen.
U la ïathuh ba ka Seng ka la kdew hapoh ka dorkhas ba la aiti sha ka Dr.
Ampareen ba donkam ban don ka jingïakren hapdeng ka West Jaiñtia Hills District bad ka Hamren District bad kumjuh ruh ka jingïakren hapdeng ka Sorkar Meghalaya bad ka Sorkar Assam halor ka suk ka sain ha Block-I.
“Ngi sngewthuh shai ba ka jingshah dawa pisa ka jur bad ka jingpyntieng pynsmiej ruh ka jur.
Ngi sngewthuh shai ba ki Karbi ki don la ki jong ki buit poh ban iuhroit ïa ka hok jong ki paradoh parasnam jong ngi," u la ong.
Ka seng ka la dawa ïa ka Sorkar ban thwet ïa ki briew/kynhun kiba donkti ban byrngem byrsit bad ban pynthikna ba ki dei ban shah tian bishar hakhmat ka aiñ.
Shuh shuh ka seng ka la dawa ruh ïa ka Sorkar ba dei ban ai jingïada ïa ki paidbah ha Block-I da kaba pynshong nongrim katkum ki jingjia kiba ju ïai jia na ka por sha ka por.
Ha kajuh ka por, ka seng ka la pynsngew ha ka Myntri ka tnat ka Koit ka Khiah ïa ki jingduna jong ka Khliehriat Civil Hospital.
U President ka JSU Khliehriat Circle u Bah Livingson Sama u la ong kumba ka long mynta kane ka Hospital kaba don ha East Jaintia Hills District ka dang don bun ki jingduna naduh ka um bam umdih, ki dawai ki dashin bad kiwei kiwei ki jingduna.
` U la ïathuh ba ka Dr.
Ampareen Lyngdoh ka la pyntip sha ka Seng ba kan sa leit jurip ïa kane ka Hospital ha ka 15 tarik mynta u bnai ka sngi ba kan leit pynher ïa ka lama lairong jong ka ri ha kane ka district ha ka jingrakhe ïa ka sngi laitluid jong ka ri.
Ka Seng ka la dawa ïa ka Sorkar Jylla ba kan plie biang ïa ka Centre thoh Eksamin jong ka Meghalaya Service Public Commission (MPSC) ha sor Jowai khnang ban pynsuk ïa ki samla aplai kam jong ka West bad ka East Jaiñtia Hills District ha ka leit ka wan bad kan weng ruh ïa kino kino ki jingeh ba ki nongaplai kam ki ïakynduh ha ka bai kali.
Kane ka jingdawa jong ka Seng ka long hadien ba ka Sorkar ka la khang khyrdep ïa ka jaka thoh eksamin khlem da ai ïa kino kino ki daw kiba biang.
Shillong, Nailar, 03: Ka United Hynñiewtrep Movement (UHM) Central Executive Council ka la maham tyngeh ïa ka tnat Forest jong ka Sorkar Jylla ba kam dei ban shu leh donbor ïa ki trai jylla kiba die jingdie harud surok ha ka thain 7 Mer, Upper Shillong.
Ha u kyrwoh ba la soi da u President u Bah Charlie J.
Rani bad u Secretary u Bah Teibor Shadap, ka seng ka la pynpaw ïa ka jingbitar hadien ba ka la ïoh ïa ka jingujor na ki nongshong dukan kiba shong die jingdie ha ka jaka ba dang hap hapoh ka tnat Forest ha 7Mer Upper Shillong.
“Ka seng kaba la ïakynduh ïa ki nongshong dukan ka la sngap thuh ïa ka jingshem lanot bad ka jingshah ñiew beiñ jong kine ki nongshong dukan kiba im da kaba kamai mynstep bad bam da miet, ba ha ka por ba wan lynshop ka jingpang khlam Covid-19 ïa kane ka jaka la ai sngewbha da ka tnat Forest ban pynlong iew ban die ïa ki mar rep bad kumjuh ruh kiwei kiwei ki kam kiba ïadei bad ki marbam mardih.
Hadien ba kine ki paradoh parasnam ki la ïoh jaka hangne kim banse ban pyllait noh ïa ki dukan ba ki shong baroh shikatta namarba ka shem jingeh ban pynmih bai wai khlem da ïoh plie ïa ki dukan ki jong ki ha ka por ba la wan lynshop ka jingpang khlam Covid 19, hynrei da ka mynsiem ba kmen ki lah ïoh jingkyrmen lyngba ka jingïohlad ban shong ha kane ka iew ba dei ka jaka jong ka tnat Forest, hynrei kaba pynsngewsih ïa ki pat ka long ba shu syndet syndet khlem kano kano ka jingthoh na ka liang ka tnat Forest ki shu byrngem beit ban rat naphang ïa ki dukan kiba ker dara hangto.
Ka jingkylli kaba ka seng ka buh ïa ka tnat Forest ba ka jingmut aiu ban buh ïa kato ka jaka hangto kaba shu long thylli ha ka jingshisha ka dei ban ailad khamtam haba ki paradoh parasnam jong ngi ki ïoh ban kamai jakpoh nangto khamtam ha kum kane ka por ba ka jingkyrduh kam kyrduh jam jong ki paidbah ka lah jur shaba palat, bad daleilei ka seng kan ym ailad ïa kum kine ki jingleh donbor jong ka Sorkar ïa la ki jong ki paradoh parasnam jong ka Bri u Hynñiewtrep Hynñiewskum jong ngi," ong u kyrwoh.
“Lyngba une u kyrwoh ka seng ka maham tyngeh ïa ka tnat Forest ba kam dei ban leh donbor kumne ïa kine ki nongshong dukan hangne bad lada ka don ka jingthmu ban shna ne leh eiei ïa kane ka jaka katkum ka jingdonkam jong ka tnat kan hap ban pynïoh jaka ïa kine ki nongshong dukan hangne kata ruh kaba long ka jaka kaba paka lym kumta ka seng kan sa shim da ki sienjam ba tyngeh," la dawa ka UHM.
Ka seng ka buh ruh ka jingkylli ïa ka tnat Forest ba ka dei ban kyndang noh mardor ïa ka jaka mane blei jong kiwei pat ki niam ba la tei be-aiñ ha Mahadev Khola bad kumjuh ruh kiwei kiwei ki jaka ba lah tei be-aiñ ha ki jaka jong kane ka tnat.
U kyrwoh u la pyntip ba ka seng kan sa wad jingtip da ka RTI ïa kiba bun ki jaka jong ka tnat Forest bad lada lap ba don ki jingpyndonkam bakla ïa ki jaka jong ka da kino kino ki riewshimet ka seng kam banse ban shim da ki sienjam ba tyngeh kata da ki jingïakhih bad wat kat haduh ban da poi shaduh sha High Court.
Shillong, Nailar, 03: Ka Catholic Association of Shillong (CAS) ha ka sngi Palei ka la khot bad wer ïa ki paidbah nongshong shnong jong ka nongbah Shillong bad kumjuh ruh ïa ki parabangeit jong ka Balang Catholic bad ïa ki parabangeit jong ki kynhun jait niam bapher bapher ban ïashim bynta lang ha ka Peace Rally na ka bynta ka jingsuk ha ka Jylla Manipur ka ban sa long ha ka 5 tarik mynta u bnai naduh ka por 10:00 baje mynstep ka ban sdang na madan Iewrynghep bad ban pynkut ha Don Bosco Mini Stadium, Laitumkhrah, Shillong.
U President ka Association u Bah J.
A Lyngdoh ha ka jingïakren bad ki lad pathai khubor u la ïathuh ba ha kane ka sngi, yn sa pule ïa ka dorkhas ban sa phah sha ka President jong ka ri ka Droupadi Murmu lyngba u Lat ka Jylla Meghalaya u Phagu Chauhan ba kan tuklar lem halor ka jingïaumsnam bad ban wanrah biang ïa ka shongsuk shongsaiñ ha ka Jylla Manipur.
“Lai bnai kynthih ki sngi ki la ïaid naduh ba la jia ka jingïaumsnam ha ka jylla Manipur.
Palat 50 hajar ngut ki briew ki la im khlem ing khlem sem, palat 10 hajar ki iing ki la shah pynjulor bad shah wiang ding.
Palat 500 tylli ki jaka mane Blei ki la shah pynjot pynpra.
Da ki spah ngut ki mynsiem briew ba luilui ki la duhei ïa la ka jong ka jingim na ka jingïaumsnam.
Wat ïa kiba pang ba shitom, ki riewtymmen, ki khynnah bad ki kynthei ruh ym shym la map.
Ïa ki kynthei la kam bad pynïaid lyngkhuit hakhmat u paidbhur," la ong u President ka CAS.
“Ka jingïakynad jaidbynriew kam dei shuh ka jingjia kaba dang thymmai ha ka thaiñ Shatei Lammihngi hynrei ka jingïakynad kaba la jia naduh ka 3 tarik, Jymmang, 2023 ka la kham palat ban ïa ki jingjia kiba ladep," u la ong.
“Ngi duwai ba ka jingsuk kan wanphai biang ha ka jylla Manipur.
Ngi la lum ïa u synñiang ban phah sha ki lanot kiba sah ha ki ktem sah shipor," la ong u President ka CAS.
“Haba jia kum kine ki jingïaumsnam ngim lah ban shu sngap jar bad ban shu long tang ki nongpeit kai.
Ngi hap ban kren eiei ïa ka jingisih, ïa ka jingïashun niam, ka jingpynjulor bym don shuh ka mynsiem ïatip lem ïa ki ing ki sem bad ki mar ki mata bad ka jingthwet ban dkhat jubor ïa ki jingim briew," ong u Bah JA Lyngdoh.
“Namarkata, ngi kyntu ïa ki kynhun bapher bapher ha ka jylla Manipur ba kin wan sha ka miej jingïakren ïasuk.
Ai ba ki nongïalam kin sdang ïa ka jingïakren.
Dei tang kane ka lad kaba ngi khmihlynti ban sdang thymmai biang sa shisien pat.
Ngi donkam ïa ka jingsuk, ngi kwah ïa ka jingshongsuk shongsaiñ," u la bynrap.
Ha kaba ïadei bad kane, ngi khot bad wer ïa ki nongshong shnong kiba ieid ïa ka shongsuk shongsaiñ ban ïasnohkti lang ha ka jingïaid rally ba jar jar na ka bynta ka jingsuk ha ka jylla Manipur, ong shuh shuh u Bah Lyngdoh.
“Ngin sa pynlong ka jingduwai kaba kyrpang ha kane ka sngi na ka bynta ka Jylla Manipur bad ngi la khot ruh ïa kiwei ki jait niam bapher bapher ban ïashim bynta lang ha kane ka sngi," u la ong bad bynrap, “ngi kyrpad ïa ki nongïashim bynta ban kiar katba lah ban rah ïa ki jingthoh ha ki plakad bad ki banner ïa ki jingthoh kiba ai ding bad kiba kynshoit.
"Ka CAS ka la pyntip ruh ba ki nongïashim bynta ha ka rally ki lah ban pynieng ïa ki kali ha phyllaw ka St.
Edmunds School, St.
Edmund’s College, Monreau Institute of Integral Training, Holy Cross Father, Brookdene, Loreto Convent School, ha phyllaw ka Ingmane Cathedral bad ha madan phulbol, ha Christ King College, St.
Anthony’s College, Shillong, ha phyllaw ka St.
Marys School, ha phyllaw ka St.
Margaret’s School.
Shillong, Nailar, 03: Ka kynhun ki ophisar ka tnat Forest ka Sorkar Jylla ryngkat bad ki dkhot ka Khasi Student’s Union, Laban Circle ha ka sngi Palei ki la leit jurip ïa ki ïing ba la tei be-aiñ ha Mahadev Khola, Shillong.
Kane ka jingleit jurip ka long hadien ba ka KSU ka la ujor ha u Divisional Forest Officer (DFO) ka East Khasi Hills pyrshah ïa ki briew kiba sah be-aiñ ha Mahadev Khola.
La kynnoh ba ka tnat Forest ka la ai jaka ha u snem 1923 na ka bynta ban tei ïa ka Temple ki riewngeit Hindu ha Mahadev Khola na ka bynta ki kam mane blei bad ym na ka bynta ban shna ing shna sem.
Ka KSU ka la kam ruh ba la lap ba ki don 30-40 tylli ki ing bad ki dukan jong ki briew kiba nabar ka jylla ki bym don satia ïa ki kot ki sla kiba biang.
Kum ban shu pynkynmaw hangne, dang shen ha ka 24 tarik u bnai baladep ki runar ki la thombor ïa ki briew kiba shong dukan ha Mahadev Khola.
Kine ki runar ki thombor ruh wat ïa kiba leit mane blei bad lute ruh ïa ki jingbam na dukan.
Halor kane ka jingjia, ki Pulit hapoh ka jingïalam jong u Superintendent of Police (City) Bah Vivek Syiem ki la hiar mar mar ban pynlong ïa ka jingtokit.
Lai ngut ki briew ki la shah kem, ba kynthup arngut ki khynnah rit ba dang hapoh 18 snem ka rta halor ka jingdonkti ban thombor ïa ki briew ha Mahadev Khola.
Shwa ban leit jurip ïa ka Mahadev Khola, ki nongïalam ka KSU, Laban Circle ki la aiti da ka jingthoh ha u Principal Chief Conservator of Forest (PCCF) and HoFF u R.
S.
Gill, ban dawa ïa ka tnat Forest ba ka dei ban kyndang naphang ïa ki briew kiba shna ing be-aiñ ha ka jaka jong ka tnat Forest ha Mahadev Khola.
Ha ka dorkhas ba la soi da u President u samla Reuben Najiar bad u Secretary u samla Jason Laloo, ka seng ka la aiti ruh ïa ka jingthoh ba ka tnat Forest ka la ai jingbit tang ban shna ïa ka Temple ha ka 5 tarik, Nohprah, 1923.
“Ka jingai jingbit ka la kren shai, “bym dei ban shna ïa ki ing ki sem, lane ban pynkylla sha kino kino ki bynta ïa ka jaka lane ïa ka temple ba la tyrwa khlem da ïoh jingbit," la pynpaw ka seng ïa ka jingthoh ba la kdew ha ka jingai jingbit.
“Ka Seng ka la kwah ban pynpaw ba ki briew kiba sah be-aiñ ha Mahadev Khola ki la nang kharoi ha kine ki khyndiat snem bad kam don kano kano ka jingpeitngor namarba ka dei ka jaka jong ka tnat Forest bad ka Dorbar Shnong ruh ka pynpaw ba kam don bor satia halor ka Mahadev Khola.
Ïa ki ing dewbilat, ki ing basa, bad ki dukan la shu shna khlem da ïoh jingbit na ki bor ba dei peit.
Ïa ki jakhlia bad ki jaboh la shu pyntuid beit beit sha ka wah duid kaba don hajan kaba la pynjngut bad pynjaboh ïa ka wah baroh kawei," la pynpaw ka Seng.
“Ha kane ka jaka, la sakhi ruh ïa ki jingjia ba har rukom, ki kam tuh kam thiem bad kane ka jaka ka la kylla long ka ktem jong ki briew kiba ju im kyrni ha u drok bad ka la pynsyier mynsiem ruh wat ïa ki trai shnong kiba ju ïaid lynti bad ïa kiba sah marjan bad kane ka jaka," la pynpaw shuh shuh ka Seng.
Ka Seng ka la pynkynmaw ruh ha u PCCF, ba ka ladep aiti ïa ka dorkhas ha ka 5 tarik u Naitung, 2023 sha u Division Forest Officer, East Khasi Hills (T) Division, Shillong u I.
A Mathuram.
Ka seng ka la pynpaw ruh ïa ka jingpyrshah ha ka dorkhas hadien ba la lap ba ki briew kiba sah ha Mahadev Khola ki la aplai na ka tnat Forest ban pynkylla ïa kane ka jaka sha ka jaka sah briew.
“Ngi pyrshah jur ïa ka aplikeshon bad ka tnat Forest kam dei satia ban pdiang hynrei ka dei ban kyndang naphang ïa ki briew kiba sah beain bad ban pynduh pyndam shisyndon ïa ki jingtei beain khlem da pynslem namarba ka Mahadev Khola kan kylla long ka jaka rieh tngen jong ki briew kiba wan nabar," ong u President ka Seng ha ka jingïakren bad ki lad pathai khubor hadien ka jingïakynduh ïa u PCCF.
Shuh shuh u la ong, “lada ka tnat Forest ka ai jingbit ban pynkylla shnong ïa ka Mahadev Khola, namar kata, ka dei ban ai jingbit ruh ïa ki trai jylla ban shna iing ha ki khlaw jong ka tnat Forest.
"Ha kaba ïadei bad kane, u Principal Chief Conservator of Forest (PCCF) u la ïathuh sha ki nongïalam ka KSU ba ka jingsorjamin bad ka jingtohkit ka dang ïaid shakhmat bad lada donkam ban kyndang ïa ki briew kiba sah beain ha Mahadev Khola ka tnat Forest kan sa pan jingïarap na ka ophis ka Deputy Commissioner bad na ka ophis u Superintendent of Police ka East Khasi Hills District.
Shillong, Nailar 03: Ha ka por ba wan ka jingpang khlam COVID 19 ha ka snem 2020 bad 2021, ki bor synshar jong ka East Khasi Hills District ki la plie ïa ki ïew harud Sor, khnang ban lait na ka jingkhapngiah ïa ïewduh bad kiwei de ki ïew ha nongbah Shillong.
Ha katei ka por kawei na ki ïew kiba kum kine kadei ka ïew kaba la pynlong ha Umdiengpun, Upper Shillong hajan ka jaka hiar helicopter jong ka Air Force.
Kane ka ïew ka la thnem bha, namar kiba bun ki paidbah khamtam kiba dei na ki Shnong ba marjan jong katei ka thaiñ.
Hynrei katba nang slem hadien ba ka jingpang COVID ka la jah noh bad la plie kylluid biang ïa ki ïew ki har ha Shillong bad kiwei kiwei ki jaka,kane ka ïew ka la sdang hiar bad ki dukan ruh ki la sdang duna.
Hynrei ki don ruh kiba dang shong haduh mynta mynne.
Hynrei kine ki nongshong dukan ki la ïathuh ba mynta ka sorkar lyngba ka tnad Forest ka la hukum ïa ki ba kin mih noh na katei ka jaka da kaba aipor ruh tang ha kine ki arsngi lai sngi ban pynpra noh bad mih noh na katei ka jaka, da kaba kynnoh ba ki la shu shong beaiñ.
Kine ki nongshong dukan ki la pynpaw ka jinglyngngoh ïa kane ka jingleh sorkar kaba la khot hi bad beh hi mynta bad kaba kida sngew diaw eh ka long ba ka kynnoh ïa ki ba ki shu wan shong beaiñ.
“Ngi sngewdiaw shisha ba ka sorkar ha ka por ba ka donkam ka khot ïa ngi, hynrei mynta pat ka beh kylla bad kynnoh ba ngi shu shong beaiñ", la ong ki longkmie ba die jingdie ha kane ka jaka.
Haba la kylli kaei ka daw ba ka sorkar ka la beh noh ïa ki, kine ki nongshong dukan ki la ïathuh ba kim da tip bha, hynrei ki briew jong ka tnad Forest kiba wan beh ïa ki, kila ong ba ka sorkar ka thmu ban shna ïa ka Eco Park ha katei ka jaka.
Haba la pyrshang ban kylli ki briew jong ka tnad Forest kiba la wan beh ïa kine ki longkmie, ym shym la lap shuh namar ba ki la phet noh na katei ka jaka.
Na ka liang ki heh ka tnad Forest ruh kim shym treh ban ong eiei halor kane.
Shillong, Nailar 03 : Ka tnad ka Koit ka Khiah ka jylla shwa ba kan sdang ban ai tika na bynta kito ki khunlung ba hapoh san snem ki bym pat pyndep pura ïa ka tika, ka la ong ba kadei ka jingbahkhlieh lang naduh ki kynhun niam, ki shnong ki thaw, ki lad pathai khubor nalor ki tnad sorkar ym dei eh tang ka Health Department marwei.
“Donkam ka jingïatrei lang naduh ki kynhun niam, ki nongïalam shnong, ki lad pathai khubor, ki tnad sorkar kum ka tnad pule puthi, tnad pynroi nongkyndong bad ki lad pathai khubor ym dei eh tang ka tnad ka Koit ka Khiah," ong u Mission Director ka NHM, u Ram Kumar haba kren ha ka jingïalang bad ki lad pathai khubor haba ïadei bad ka Intensified Mission Indranush 5.
0 (imi 5.
0).
U kubur ruh ba ka tnad ka kynduh bun ki jingeh ban pynkohnguh ïa ki kmie ki kpa ban wan ïalam ïa ki khunlung jong ki ban wan ai tika.
Shwa kane, na ka liang ka Dr.
Valarie Laloo, Specialist Community Medicine incharge Immunization ka la ïathuh ba kane ka IMI 5.
0 ka dei ban wad ïa ki khunlung ba dang kha haduh 5 snem ka rta kiba khlem pat ïoh tika lane kiba khlem pat dep ban ai tika pura kumjuh ruh ïa ki longkmie ba armet.
Nalorkata la pynshai ruh ba kito kiba dep ban ai ïa ka tika kin sa ïoh ruh ïa ka syrnod.
La pynshai ruh ha kane ka IMI 5.
0, yn rejistar ïa ki khunlung kiba khlem pat ïoh tika hapoh ka U-WIN bad sa ai tika ïa ki pat katkum ka por bad ka jaka ba la pynbeit.
Shuh shuh la pyntip ba katei ka jingai tika kan sdang naduh ka 7tarik – 12 tarik mynta u Nailar, nangta kan bteng biang pat naduh ka 11 – 16tarik Nailur katba ha ka sien kaba lai pat kan long naduh ka 9-14tarik u Risaw mynta u snem.
“Ka jingthmu jong kane ka tika ka long ban pyntikna ba ki khunlung kin ïoh ïa ka jingïada na ki jingpang ba shyrkhei bad kiba harukom," ka la ong.
Na ka liang ka UNICEF, i Kong Georgina Lamare i la banjur ba donkam ban pyntikna na ki bor ba dei peit haba don kino kino ki khubor hamsaïa kiba ïadei bad ka jingai tika namar lada shu pynphriang kumto khlem pynshisha kan don ka jingktah kaba khraw.
“Dei ban da pynshisha na ki nongai ktien jong ka tnad kiba don naduh ki distrik haduh ha ka jylla ban pyntikna," ka la bynrap biang.
Hadien kane la ïoh ruh ïa ka jingkren na u President ka Shillong Press Club, Bah David Laitphlang, Dr.
Pradeep Halde naka JSI, bad ruh na i Kong Netta L Syiem, IECBCC Consultant NHM Meghalaya nalor kiwei kiwei.
Eden Park, Nailar 05: Ki thei ïalehkai jong ka Japan ki la nang pynjan ïalade ban rah ha ka sien kaba ar ïa ka burom kum ki lahduh jong ka Fifa Women’s World Cup hadien ba ki la pynliem noh ïa ki thei lehkai ka Norway ban ïohrung sha ka quarter-final.
Kane ka kynhun kaba la rah namlahduh ha u snem 2011, ka la sdang ban tehlakam ïa ka bol naduh kaba sdang jong ka jingïalehkai bad long ka jingma na ka bynta ki bak ka Norway, bad tang hadien 15 minit ba la ïaid ka por ka jingïai bteng jong ka Japan ban ñion shakhmat ka la ïoh ïa ka shi kol kaba la kum thep da ka Ingrid Engen kaba thmu ban ïada ïa ka bol ba la pynrung da k Hinata Miyazawa.
Hynrei watla kata ruh, ka Norway ka la ïoh ban pynïakhaid tang hadien san minit na ka Guro Reiten (20 min).
Ha ka 50 minit ka Risa Shimizu ka la ïoh ban buh biang ïa ka kynhun hakhmat lyngba ka kol kaba ar hashwa ba ka Hinata Miyazawa kan pynthikna ïa ka namjop da kaba khyrwit ïa ka kol kaba lai ha ka minit kaba 81.
Lyngba kane ka namjop, ki thei ka Japan kin hap ban aireng pyrshah ïa ka United States lane ka Sweden ha ka quarter final.
Haba phai pat sha kawei de ka jingïalehkai hapdeng ka Spain pyrshah ïa ka Switzerland kaba la long ha Eden Park, ka Spain ka la pynjemkhnap da kaba thep haduh 5 kol ban rung sha ka quarter final.
ïa ka namtam ha kane ka jingïakhun la leit sha ka Aitana Bonmati kaba la khyrwit ar kol na ka bynta ka ri (5′, 36′ min).
ïa kiwei pat ki kol la thep da ka Redondo (17′ min), nangta na ka Codina (45′ min) bad khadduh da ka Hermoso (70′ min).
Katba ïa ka shi kol na ka bynta ka Switzerland la kum bakla thep hi da ka thei lehkai jong ka Spain, kata ka Codina ha ka 11 minit jong ka kylla step.
Kane ka kynhun kaba la ïalam da u Jorge Vilda’ kan sa hap ban aireng pyrshahïa ka Netherlands lane ïa ka South Africa ha ka quarter-final kaba la pynkhreh ha Wellington la Sngi Thohdieng jong ka taïew ban wan.
Khliehriat, Nailar 05: Namar ka jingther jur u slap, ka khydew ktieh bad ki maw ki la hap biang sha surok hajan ka tunel ha Sonapyrdi bad kane ka la jia hynnin ka miet ha ka por kumba 10 baje mynmiet bad ïa ka surok la lah ban pynkhuid haduh mynne myn step ha ka por kumba 8 baje mynstep, namar kane ka jinghap khyndew ktieh bad maw ka la don ka jingdheng kali bun kynta ha kaba ki nongleit nongwan ki la sahkut ha ka dheng kali ha katei ka thaiñ hynnin baroh shi miet.
Na ka liang ka tnat pulit jong ka East Jaiñtia Hills District, ka kyntu ïa baroh ki nongleit nongwam ba ki dei ban long phikir bad peitngor bha haba ïaid na ka surok national highway 6 khamtam ha ka thaiñ Sonapyrdi.
Kumban shu pynkynmaw biang, ka tnat pulit bad ki bor district jong ka East Jaiñtia Hills District, naduh ki bnai ba la leit ki la dep kyntu ïa ki paidbah kiba leit ba wan kiba ïaid lyngba na ka surok national highway na ka thaiñ Narpuh ba ki dei ban rah lypa ki jingbam, ïa ka um dih khnang ba kan nym buh jingeh ïa ki lada jia ka jingdheng kali ha kano kano ka por, kumjuh ruh la kyntu ïa kiba ñiah kali ba ki dei ban niah suki suki ïa ki kali ym dei ban pynher stet than.
Ka jingbam ka dei kaba donkam tam ia ka met jong u briew bad khlem ka bam ym don jingim.
Ka jingduna jong ka jingbam ha ka met ruh ka wanrah ia ka jingshitom bad ka jingpalat jong ka bam ha ka met ruh ka wanrah jingshitom kumjuh hi.
Kumba long kiwei pat ki jingdonkam jong ka jingim u briew ka bam ka dei ban long kaba biang ym ban palat ne duna.
Ka jingbam ia ki jingbam kiba bha bad kiba tei ia ka met ka wanrah ia ka jingmyntoi bad ka ai ia ka jingkoit jingkhiah, hynrei ka jingbam ia ki jingbam kiba sniew bunsien ka wanrah jingeh ia ki briew shimet bad bunsien la shem ba ka daw jong ka jingpang jingshitom ka dei na ka daw jong ka jingbam kulmar ia ki jait jingbam kiba ktah ia ka jingkoit jingkhiah jong ka met.
Namar kata khnang ban ioh ia ka jingkoit jingkhiah baroh ngi donkam ban nang ban bam ia ki jingbam kiba bha bad ki ban ym pynsniew ia ka met.
Ka jingbam hi ka dei ka dawai bah kaba khraw kaba ai ia ka jingkoit jingkhiah lada ngi nang ban bam kat kum ba dei biang naka bynta ka met jong ngi.
Bun ki khnium bad kynnoh ba ki jingbam ha kine ki sngi kim long shuh kiba biang bad kiba koit ba khiah namar ba la bun palat ka jingai dawai (chemical) naduh ki jhur, ka doh, ki soh, wat haduh ka umphniang bad kiwei pat ki jingbam ba la song ha ki jingsong bad kiwei kiwei de.
Kawei na ka jingshitom kaba kham kynrei eh ha kiba bun ka dei ka jingshitom kpoh bad kane baroh ka dei beit na ka daw jong ka jingbymbiang ha ka rukom bam.
Ha kine ki sngi la iohi ba kat shaba leit ki dap tang ki jaka die jingbam ki pynsuk (fast food) na ka bynta ki paidbah, kumta bun ki mlien bha ban bam ia kine ki jait jingbam.
90% na kine ki jingbam fast food la shem ba kim ju salia ia ka jingkoit jingkhiah hynrei ki longbeit kumno ban kamai bad pynbiang ia ka jingdawa ki paidbah.
Kum ka nuksa wat ki jhur ba pyndonkam bunsien kim ju sait khuid satia ia ki.
Kine ki jingbam bunsien ki dei kiba bun bha ka umphniang bad ka khlein kumta kim da long eh kiba na ka bynta ka koit ka khiah.
Ki briew kiba nang bam bam la iohi ba ki long ki briew kiba koit bakhiah bad ka long kaba eh ban shem ia ki briew kiba nang ban sumar ia la ka jongkoit jingkhiah ha kine ki sngi.
Bun kim salia satia ia ka jingkoit jingkhiah nalor ba ki jingbam kim long kiba paka shuh, pynban ki briew ki dang bam ia kiwei pat ki jingbam kiba sniew kum kaba dih duma bad bam ia ki khaini, raja bad kiwei.
Man ka por ba ki leit ban shah sumar ne iakynduh ia ki doktor ba ju batai ba ka jingkyrni ka jingdih sikret ne duma bad ka jingbam duma ki long kiba sniew bad kiba ktah ia ka koit ka khiah, hynrei kane kam shym la pynphikir satia ia ki paidbah.
Ka jingkoit jingkhiah ka don ha ka kti jong u briew shimet shimet ban phikir ia la ka jong ka jingim, palat nangta ka shong ha ka bor jong ka mariang.
Ha ka por jong ka jinglong samla ha ba ka bor met ka dang biang bad ba ka bor jong ka jingialeh pyrshah ia ka jingpang ka dang khlain, kam da don jingktah than eh ia ka koit ka khiah, hynrei wat la katta ruh bun ki samla ki ud bad ki mad shibun ki jait jingpang.
Ha kine ki sngi namar jong ka rukom long ka rukom im namar jong ka jngkiew ka ioh ka kot, ha kaba wat ki khynnah ki lah ban ioh kat kaba ki kwah namar ba ki kmie ki kpa ki pynbiang ia ki, bun ki khynnah kim kham bang ban bam ia ka ja bad ki jingbam kiba tei met, hynrei ki kham sngewtynnad ban bam da ki jingbam kai kum ki chips, ki shoklet, bad kiweipat.
Kumta wat ki khynnah rit ruh ki mad ia ki jingpang kiba ktah khamtam eh ai ka kpoh.
Kiwei pat ki jingpang kiba kynrei bha ha kine ki sngi hapdeng jong ki briew kiba la khamsan ki long ka jingpang shini (blood sugar), ka jingpang high blood bad kiwei pat.
Kine ki jingpang ki la dkhat ia kiba bun bah ki mynsiem briew, namar ba kiba ngat ia kane ka jingpang ki shem jingeh shibun ban ioh khiah namar ba ki hap ban kiar na ki jingbam.
Ki don ki briew kiba ong ym lei lei lada iap halor ka bam, kane ka long kaba bakla shibun eh namar ba hapoh ha lade ym don iwei ruh iba kwah ban iap bad baroh ki bam khnang ban im.
Na ka bynta kito kiba dei ban kiar ia ki jingbam kiba ktah ia ka met jong ki, ka jingbam kam iapher satia na ka kyiad bad na u drok namar ba ka pyntroin ia ka met jong ki.
Tang kawei ka buit kaba rieh ba kito kiba ngat ha kitei ki jait jingpang ka long ba kin sngewthuh shai kdar ia ka jingmut jong ka jingim bad ka jingbam.
Haba kum bam ia ka jingbam kaba ktah ka jingbang ka neh tang da ki minit bad ka jngbabe ka tied man la ka khyllip mat bad ka jingkoit jingkhiah ka nanghiar nanghiar.
Kumta kawei ka nuksa ka long, kumba ka bam kaba bang ka pynkmen ia ka mynsiem ka jingkoit jingkhiah ka kham pynkmen da ka spah shah.
Ia ka jingkoit jingkhiah lah ban lehkmen bad sngew shilynter jingim katba dang ring mynsiem hynrei ka jingbam bakla ka dap tang ka jingbabe.
Namar kata donkam ban nang ban bam bad lehkmen ha ka jingkhiah kran.
Jowai, Naitung 06: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long mynta ka sngi saitjaiñ ha madan Kiang Nangbah Stadium, Dongmihsngi Jowai.
Ha kane ka jingïakhun Pre Quarter mynta ka sngi ka kynhun ïalehkai jong ka Mukhla Raij kala pynliem da 3-2 kol ïa ka Lion, ïa ki kol na ka Mukhla Raij la thep da u Edwin Suna haka minit ba 11 bad u Guisldingstar Suna ar kol haka minit ba 31 & 60+1.
Na ka liang ka Lion la thep da u Nikhil shylla haka minit ba 30 bad u Banker Lang Dkhar haka minit ba 53.
Katba ha ka jingïakhun kaba ar ka Dulong kala lah ban pynliem da 1-0 kol ïa ka Lumpariat, ïa katei ka shikol na ka Dulong la kum thep bakla da u Esalanme Bareh (own goal) haka minit kaba 58.
Nongstoiñ, Nailar 05 : Na ka bynta ban teh song bad ban pynkhlaiñ shuh shuh ïa ka jingïalong kawei hapoh ka kur ka jait, ka Kur Snaitang Nongstoiñ zone ha ka sngi saitjaiñ ba la dep ka la pynlong ïa ka jingïalang ha MECOFED hall ha New Nongstoiñ.
Ha u kyrwoh ba la pyllait da u Pastor K.
G.
Snaitang secretary ka Nongstoiñ zone, la ong ba ha shuwa ban sdang ïa ka jingïalang la duwai da u bah L.
R.
Snaitang.
La ong ruh ba katei ka jingïalang ka dei ka sien kaba ar ba ka Nongstoiñ zone ka la ïoh ban pynlong.
La ong ruh ba ka jingpynlong ïa katei ka jingïalang ka dei namar ba katba nang mih ki sngi ka kur ka jait ka la nang roi ha ka jingbun paid.
Ha ka shongkha shongman ki shynrang ki la poi sha kylleng ki jaka ym tang hapoh shnong hynrei ha kylleng ka jylla, kumta lada ym lah ban tehsong bad pynïathuh ithaw da kaba kheiñ bniah katkum ka riti ka dustur ba la buh da ki long shuwa, ka lah ban ïatyngkhuh wat shi para kur ha ka shong kha shong man.
Nalor kata la ong ruh ba ha katei ka jingïalang ka kur ka la ïatai bad ïathir sani bha kumno ban pynsgewthuh ha ki khun ki kti, ba kin buh jingkynmaw ïa ka jingïadei bad ki kha ki man khnang ba ki pateng ban wan kin tip bad kin kynmaw ban burom ïa ki Kñi, ki kmie ki kpa, ki hynmen ki para ki dei ban ïa burom iwei ïa iwei pat.
Ha katei ka jingïalang la jied ruh ïa ki nongkitkam jong ka Executive Committee na ka bynta jong u snem 2023 haduh 2026.
Ki nongkitkam kiba la jied ki long President Mr.
Ratstarland Snaitang, Vice president Rev.
K.
B.
Snaitang, Secreatary Rev K.
G.
Snaitang Asst secretary Mr Wislandar Snaitang, Treasurer Mrs Timocracy Snaitang.
Ki wei pat ki dkhot jong ka Executive Committee ki long, Mr Khaiñtliding Snaitang, Mr.
Jimbus Snaitang, Mr.
S.
T.
Snaitang, Mr Blorinly Snaitang, Mr L.
R.
Snaitang, Mr Bulbert Snaitang, Mr.
Bibarwell Snaitang, Mrs Kweltinoris Snaitang, Mrs.
Silinda Snaitang bad Mrs Isidora Snaitang.
Nongstoiñ, Nailar 05 : Ka rep ka riang ne ri jingri ha kine ki sngi kam long shuh ka kam kaba pynmyntoi ïa ki paitbah, namar ka jinghiran palat ka pyrthei bad ki ïew ki hat ki la kynjah lut, nalor ba ki don ki daw kiba biang ba ki nongkhaïi ki ïoh lad ban khñiot ïa ka dor ka mur katba ki sngew bit.
Haduh kine ki sngi kumba 80% na ki nongshong shnong hapoh West Khasi Hills ki dei ki ba im da ka rep ka riang.
Hynrei haba phai ha ki nongrep biskot, mynta u snem u dei u snem ba ha ki taïew ba dang shu sdang pynmih biskot, ka dor ka poi haduh hynriew phew tyngka shi kilo hynrei tang hadien shitaïew ka la hiar sha ka san phew bad ha kine ki sngi ka la hiar sha ka ar phew tyngka shi kilo.
Ha ka sngi saitjaiñ ba la dep la ïoh ban ïakren bad ki nongrep biskot, ha kaba ki la ong ba u biskot u dei u mar rep u bym ju neh ka dor ïew.
Hynrei wat la ki tip ba u long kumta ruh kim banse ban trei shitom bad ban ïabeh ban rep, namar ïa kiwei pat ki jait mar rep kum u riew hadem, u kba, bad kiwei kiwei ym don jaka ban rep haduh ban da ïoh ban pynïaid ïew.
Ka kong A.
Wahlang ka la ong ba shisien ba u biskot u la sdang ban hiar dor, man ka taïew ka dor ka hiar bad ha kane ka taïew kaba mynta na ka arphew tyngka u lah ban hiar sha ka shiphew tyngka.
Ka la ong ruh ba ki don pat ki snem kiba u biskot u kiew dor biang hadien jong u bnai Nailur tangba tang tengkhat lano re ba kan long kumta.
Kiwei pat ki nongrep ki la ong ba lada ka dor kan dang hiar man la ka taïew kumba long mynta, kan kham bha ban shu ai bam sniang noh namar ha kine ki sngi man la ki shnong ki sniang ki la bun bha namar ym don shuh ki nong thied sniang.
Ki la ong ruh ba wat la ki don teng khat kiba thied ruh, ka jingkhñiot ïa ka dor ka la long shaba palat kat haduh ba ki nongri sniang kim treh shuh ban die.
Ki nongri sniang ki la ong ruh ba ki sniang kiba ju die ha ka dor arphew hajar ha ki snem ba la dep ha kine ki sngi wat tang shiphew hajar tyngka ruh ki nongthied kim treh shim kumta ban ïa kaba die tad dor lah ba shu ri katba dang lah.
Nongpoh, Nailar 05: Ka Ri-Bhoi Tourism & Environmental Forum (RBTEDF) ha sien kaba ba 3 kala lah biang ban pynlong biang ïaka tamasa Sohtrun ha Ri-Bhoi District, hadien katto katne snem bala pynsangeh ïaka naka daw ka khlam Covid-19 kaba dei ruh kawei naki jingangnud ka seng ban kyntiew ïaka kam rep sohtrun bad kumjuh ruh ban kyntiew ïaka ioh ka kot ki nongrep lyngba ka kam rep sohtrun ha Ri-Bhoi.
Ïa katei ka tamasa 3rd Pineapple Festival la pynlong ha phyllaw jong ka ophis u District Transport Officer ha kaba u ka Kong Ampareen Lyngdoh Myntri ka tnad ka rep ka riang ka jylla ka la wan ban shim bynta kum u kongsan haka jingdon lang u Bah Mayralborn Syiem MLA ka Nongpoh, Bah Balajied Ranee MDC, ki ophisar naki tnad sorkar bapher bapher ryngkat ki nongïalam ka RBTEDF ba kynthup ïa u Bah plielad Tiewsoh kum u Chairman bad ki dkhot.
Ki paidbah na kylleng ki dong bad ki thaiñ kila wan ruh ban sakhi ha katei ka sngi ïa katei ka Iew pyn-i-nam ïaki sohtrun naka bynta ban iohi bad mad ïaki sohtrun bala pynmih da ki nongrep na Ri-Bhoi ha kaba la don ruh palat phew tylli ki dukan bala pynbeit bad pynitynnad da ki sohtrun.
Kum ban shu pynpaw ba u Sohtrun ba la pynmih na Ri-Bhoi u dei u soh u ba la pawnam nalor ka jingbha bad ka jingthiang, ha kaba ka Ri-Bhoi kala iohnam ruh kum ka jaka pynmih Sohtrun ba bun tam haka jylla kiba la lah ruh ban shalan kylleng sawdong ki jaka bad wat shabar ka jylla.
Nalor katei ka tamasa ban pyninam ïaki Sohtrun la don ruh shibun ki prokram pynbyrngia naduh ka shad ka tem, ka rwai ka siaw ryngkat ki jingrwai bad jingshad tynrai kiba la pynphuh pynphieng bad ishong kun ha katei ka sngi.
Haba kren ha kane ka sngi kum ka kongsan ka kong Ampareen Lyngdoh Myntri ka tnad ka rep ka riang ka jylla ka la ai ka jingïaroh ïaki nongïalam ka RBTEDF kiba la shimkhia ban pynlong biang ïa katei ka tamasa Sohtrun naka bynta ban ïarap ïaki nongrep ban kyntiew bad pynshlur ïaka kam rep sohtrun.
Ka la ong ruh ba ka Ri-Bhoi ka dei kawei naki jaka ba pawnam balah ruh ban pynmih shibun ki mar rep nalor u Sohtrun bad kiwei kiwei ki jait soh, bad kumba long mynta ka Ri-Bhoi kala don ruh 4 tylli ki Cold Storage ha kaba la nang donkam shuh shuh kum ka jingïarap ïaki nongrep khang ba ki soh bad ki jait jingpynmih jong ki naki kper kin nym pyut.
Kala ong ruh ba u ka sorkar mynta ka pynleit jingmut ban ïarap ïaki nongrep sha ki thaiñ nongkyndong kumba u Sohtrun u la dei uwei naki jait soh na Ri-Bhoi ba ka pyrthei baroh kawei kala sdang ban tip kumba kila don ruh ka jingshalan shabar jylla bad wat shabar ri, bad lyngba ka jingtrei shitom ki nongrep bad ka jingïarap jong ka sorkar yn sa nang pynkhraw shuh shuh ïaka kam rep sohtrun ha Ri-Bhoi, khamtam ban pynkhlaiñ shuh shuh ïaki Processing Unit ban pynmih shibun ki jait umsoh bad ki jait jingbam bala ban pynmih na u Sohtrun.
Ha katei ka sngi kumba 23 tylli ki dukan kila wan ban pyninam ïaki jait sohtrun, ki umsoh bad ki wine bala pynmih na u Sohtrun ha kaba la sakhi ruh ba ki paidbah kila tuid ban leit mad ïa u Sohtrun ba thiang bala pynmih da ki nongrep na Ri-Bhoi.
Jowai, Naitung 05: Ka Orphan Children Foundation hapoh ka jingïalam u Founder Chairman u bah L.
Dkhar mynta ka sngi kila ïoh ka lad ban ïarap da ki marbam bad ki nep syaid (Blanket) ïa ki Khunswet kiba don ha ka shnong Pamrakmai East Jaiñtia Hills District.
U Founder Chairman bah L.
Dkhar haba ai jingkren ula ong ba ka Foundation hi ka kloi ban ïarap ïa ki khynnah Khunswet ha kano kano ka por ba ki don kam jingïarap bad u la ong ruh ba ka Foundation ka lah ban ïarap da ki marbam bai skul bad khamtam haka por ba ki pang ki shitom.
Shuh shuh ula ong ruh ka Foundation ka ïa kynduh shibun ki jingeh khamtam ba kim pat don ïa ka Orphanage Centre kumta kam pat lah ban shimti ïa ki khunswet, hynrei wat la katta ruh da ka jingshaniah ha U Blei bad da ka jingïa trei lang jong ki kato katne ngut ki briew ba sbun mynsiem ka Foundation ka lah ban ïaid sha khmat ban ïai bteng shuh shuh ka jingïarap sha ki Khunswet bad kiba don jingduna ha ki dkhot met.
Ha kane ka sngi la ïa donlang da kiba haïing hasem jong kine ki khynnah bad ka jingïa don lang u Office Secretary Orphan children Foundation East Jaiñtia Hill District u samla E.
Dkhar bad ka Volunteer ka OCF na East Jaiñtia ka kong R.
Sungoh.
Mawkyrwat, ‘Nailar 05 : Ka ophis jong u Deputy Commissioner, South West Khasi Hills District Mawkyrwat, u la ai ïa ka jingpynbna kaba wan lyngba u Principal Secretary jong ka Sorkar Meghalaya, Social Welfare Department, ha kaba la pyntip ba na ka bynta ban pynrung kyrteng ha u Unique Disability ID, ne u UDID Certificate bad ki kot kiba donkam ki long ka Voter’s ID/EPIC Card jong ka Meghalaya, ka Birth Certificate (na ka bynta kito ki nong-aplai kiba hapoh 18 snem), ka dur ne passport size bad ka Aadhaar Card.
Nongstoiñ, Nailar, 05: U Deputy Commissioner West Khasi Hills, District Nongstoiñ, u la pynbna ïa ka 15 tarik u Nailar 2023, kum ka sngi tyrkhong kyiad ha baroh kawei ka district, namar ka dei ka sngi laitluid jong ka Ri India.
Kumta, baroh ki Dukan Kyiad kaba kynthup naduh ki dukan IMFL/Canteen /Bonded Warehouse kin khang ha katei ka sngi.
Kiba ïaleh pyrshah kin sa shah pynshitom katkum ki kyndon bad ki aiñ jong ka Excise.
Jowai, Nailar 05: Ka Seiñ Raij Ïalong ka khot ka wer ïa baroh ki khun ka bri u Hynñiewtrep u Hynñiewskul ba kin wan sakhi ïa ka lehñiam Behdieñkhlam mynta u snem, la ïathuh da u President ka Sein Raij Ialong ba ka ñiam ka rukom kan sdang naduh ka 2 tarik u Nailar bad pynkut haka 10 tarik u Nailar, 2023.
Ïa kane ka lehñiam la ju leh manla u snem kum ka dak ban ainguh ïa u Tre-Kirot ba un ai ha u khun bynriew ïa ka jingkoit jingkhiah ban un thep ïa ki jingkyrkhu kyrdoh ha kiba ba bun ki liang.
Ha ka pynkut ïa ka Behdeiñkhlam yn wan ban sakhi naduh u synbud Myntri Rangbah ka jylla u ma Sniawbhalang Dhar, u local MLA ma Wailadmiki Shylla, u ma Damanbait Lamare MLA ka Umroi nalor kiwei kiwei de.
Na ka liang ki lai tylli ki shnong kiba hap hapoh ka ‘Seiñ Raij Ïalong’ kiba kynthup ïa ka Wahiajer, Ïalong bad ka Nongkhyllep kin wanrap ïa ki rong ki rup (rot) haka jaka ba la khot ka Tre-Pyrda (Aitnar).
Shillong, Nailar, 05: U Chairperson ka Meghalaya Human Rights Commission (MHRC) u Justice T Vaiphei mynta ka sngi Thohdieng, ula leit ban jurip ïa ka District Jail and Correctional Home kaba don ha Jowai, West Jaintia Hills.
ïa u Justice T Vaiphei la synran lang da ki dkhot ka MHRC, B Giri bad PJP Hanaman bad secretary F.
M Dopth.
Ka Commission ka la sakhi ba kane ka District Jail bad Correctional Home Jowai ka long kaba khapngiah bad ka la tam ïa ka jingmang ban set 120 ngut ki koidi namar ha kane ka phatok la set haduh 298 ngut ki koidi.
Ka Commission ka la bthah ïa u Deputy Superintendent jong ka District Jail bad Correctional Home Jowai ban pynkylla shipor ïa ka Hall jong ka Vocational Training kum ka jaka sah jong ki koidi na ka bynta ban pynkylluid ïa ka jaka sah.
Ka Commission ka la pynpaw ba ïa ka jaka Training la dei ban kynriah shwa sha ka Video Conferencing Room namar la shem ba ka kham heh ka jaka.
Ka Commission ka sngew ba ka sorkar ka la donkam ban tei sa da kawei ka ïing ban kham pynkylluid ïa ki jaka sah lane ki Ward.
Tang kawei ka jaka leit shabar ha man ki jaka sah (Ward) kaba buh jingeh na ka bynta ki 50 ngut ki koidi kiba la shah set ha kawei ka Ward bad ka long kaba donkam kyrkieh ban tei jaka leit shabar thymmai naka bynta kawei ka Ward.
Ka Commission ka la bthah ïa u Deputy Superintendent ban pynbiang ïa ka kaiphod halor ka jingsahteng ki case pyrshah ïa ki koidi na ka bynta ban ailad ïa ka Commission ban rah ïa kine ki case sha ka Legal Service Authority pynsted ban pyndep tian bishar.
Kane kan dei ruh ka sienjam ban kham pynkylluid ïa ka patok.
Ha kajuh ka por ka Commission kam sngewtynnad satia ban ïohi ba u Medical Officer jong ka phatok u khlem wan ha ka por ba wan jurip namar ki don bun ngut ki koidi kiba donkam ka jingkhmih haba ïadei bad ka koit ka khiah.
Shillong Nailar, 05: Ka North-Eastern Hill University (NEHU) mynta ka sngi Thohdieng, ka la ïasoi ïa ka ka soskular ne ka Memorandum of Understanding (MoU) bad ka Indian Institute of Technology Guwahati (IIT Guwahati) ban ïatreilang ha ka ban kyntiew ïa ka jingleh Research ne jingwad bniah ha kaba ïadei bad ka Nanotechnology.
Kane ka ka MoU ka dei kaba la ïasoi da ka jingthmu ban kyntiew ïa ka kam Research ha ka Nanotechnology, ban pyndonkam ïa ki Nanoelectronics, Semiconductor Devices, Nanophotonics bad Nanofabrication.
Kan don ruh ka jingpynlong prokram mar kylliang hapdeng ki nonghikai, ki scholar bad ki samla pule khnang ba kin ïoh ïa ka jingpyntbit ha katei ka bynta da ka jingthmu ban kyntiew ha kaba ïadei bad ka juk stad saïañ hapdeng ka NEHU bad IIT, Guwahati lyngba ka jingïatreilang.
U Prof Prabha Shankar Shukla, Vice-Chancellor ka NEHU, ula pynpaw ïa ka jingsngewtynnad halor katei ka jingïatreilang bad ula ong ba kane ka jingïasoi Soskular ka dei ka jingjam sha uwei pat u mawmer ha ka lynti ïaid jong ka NEHU na ka bynta ban pynjanai ha kaba ïadei bad ka kam wad bniah.
“Ka jingïatreilang ka jong ngi bad ka IIT Guwahati kan wanrah ïa ka jingïadei kaba ïajan khamtam ha ka ban pynlong ïa ki jingwad bniah ha kaba ïa dei bad ka Nanotechnology bad ban plie ïa ka jingkhang na ka bynta kiwei pat ki lad na ka bynta ki samla pule bad ki nonghikai" ong u VC ka NEHU.
Kawei na ki bynta ba kongsan jongka MoU kadei ban pynlong ïa ki Short- Term Course bad ki Training Program lyngba ka INUP-i2i program bad ïa kine ki course yn pynwandur ha ka ban kyntiew ïa ka sap bad jingshemphang ki nonghikai bad samla pule bad ban plie lad ïa ki ba kin wad bniah ïa ki bynta kiba ïadei bad ki Nanotechnology.
Ka NEHU bad IIT Guwahati kin ïatreilang ruh ha ka ban pynlong ïa ki workshop, seminar bad ki short-term awareness program bad kine ki prokram kin long kum ki rynsan ban pynsaphriang ïa ki jingnang jingtip bapher.
Ka Department of Nanotechnology jongka NEHU kan plie ïa ka bynta kaba kongsan ha ka ban ïatreilang hapdeng kine ki ar tylli ki jaka pule bad ka skulbah NEHU ka la dep ruh ban buh ïa ka Center ban pule aka M.
Tech and Ph.
D.
ha ka Nanotechnology.
Ka M.
Tech program ha ka Nanotechnology hapoh NEHU ka long ban plie lad ïa ki samla pule kiba don ïa ki jingshemphang ha ka laiñ Engineering kum ka Nanotechnology, Biochemical Engineering, Biomedical Engineering, Biotechnology, Chemical Engineering, Electronics Engineering, Energy Engineering, Electrical Engineering, Mechanical Engineering, Metallurgical Engineering bad kumjuh bad kito kiba dei ki M.
Sc.
ha ka Nanoscience, Physics, Chemistry, Material Science, Electronics, Biotechnology, Biochemistry.
Ka Department of Nanotechnology ka dei kaba la don ruh ïa ki tiar ki tar na ka bynta ban ai jinghikai ïa ki samla pule bad ban leh ïa ka Research bad kane ka tnad ka pynthikna ba kan ïaid ryngkat bad kane ka juk kaba mynta ha kaba ïadei bad ka nanotechnology ban pynthikna ba ki samla pule bad ki nongleh Researchers kin long beit hakhmat.
Shillong Nailar 05 : Ka President ba thymmai jong ka BJP State Mahila, Kong Susuki Pariat hynin ka sngi ka la pynbna ïa ka kynhun ba thymmai jong ka State Mahila Morcha BJP haka jingïalang kaba long ha ophis treikam ka party.
Kitei ki nongkitkam kiba thymmai ki kynthup ïa ka Kong Darihun Marbaniang bad ka Moromi Marak kum ki Vice President, ka Dakaniwan Shullai, Matilda Kharbuki bad ka Kong Grace Lanong kum ka General Secretary, ka Kong Sarlinda Kharbuki bad ka Soma Roy kum ki Secretary, ka Kong Rilaakor Syiemlieh kum ka Treasurer, Kong Lolita Kharpor kum ka Adviser, Kong Danna Hynniewta kum ka Media Coordinator.
La jied ruh ïa ki State Executive Member jong ka State Mahila Morcha kiba kynthup ïa ka Payal Saberwal, ka Barnali Ghosh, ka Kong Adalene Hynniewta, ka Anu Thapa, Anjalee Singh, Paul Das bad ka Madhumita Dutta.
Ha katei ka jingïalang la pynkup burom ïa ki nongkitkam thymmai bad la pynkhamti ruh ha ki ïa ka kam kaba kin bat.
Ha kane ka sngi la donlang u State President ka BJP Meghalaya u Bah Ernest Mawrie, State Vice-President u Dipayan Chakraborty, State Vice President u Bah David Kharsati bad u State President Yuva Morcha u Bah Wankitbok Pohshna.
Kane ka long katkum ka kyrwoh ba la phah da u President ka BJP, Bah Ernest Mawried.
Shillong, Nailar 04 : U Symbud Myntri Rangbah ka Jylla ba khmih ïa ka Tnad PWD (Roads) Bah Prestone Tynsong ha ka sngi Thohdieng ula buh jingkylli halor ka jingmut ha lyndet ka jingpyrshah ïa ka rai ka Sorkar ban ai jaka ha ka ban pynkynriah ïa ka Anjalee Petrol Pump na ka bynta ban shna ïa ka flyover ka ban weng ïa ka jingdheng kali ha Shillong.
“Hato phim pyrkhat ba ka jingpynkynriah ïa ka petrol pump na Anjalee ka kham kongsan ban ïa kiwei kiwei.
Ngi la ïohi ïa ki briew ki la syllang shaba palat ha kane ka lynti na Umshyrpi shaduh 7 mer bad Banium ha kaba ka la shimpor haduh 2-3 kynta ba kin poi na 7 mile sha Shillong" ong u Bah Prestone haba ïakren bad ki nongthoh khubor.
Kane ka jingkynthoh ka la mih tang shisngi hadien ba ka seng FKJGP-Upper Shillong Circle ka la pynpaw ïa ka jingpyrshah kaba jur halor ka jingthmu jongka Sorkar ban ai ïa ka jaka jong ka Animal Husbandry ha Upper Shillong na ka bynta ban buh ïa ka Anjalee Petrol Pump.
Kat kum ka jingong jong u, ki Sengbhalang ne mano mano ruh ki dei ban ieh ha ka jingstad jong ka Sorkar ïa kum kane ka kam.
U Bah Prestone ula kam ruh ba ka Sorkar Jylla ha ka jingshisha kala pyrkhat bha haba shim ïa ka rai da kaba kyrpad ruh ïa ki trai ka petrol pump ban kynriah noh na kane ka jaka ba don mynta namar ka jaka ban pynnoh ïa ka flyover kan long ha katei ka jaka.
“Lada ngim ïoh ïa katei ka jaka jong ka petrol pump, kan long kaba eh ban ailaiñ surok bad ïa ka jingtei jong ka flyover ruh kumjuh, Namar kata, ka Sorkar ka la rai ba kan ithuh kumba 12,000 lane 13,000 sq.
feet ka jaka na ka bynta ban pynkynriah ïa ka petrol pump sha Upper Shillong.
Ngi donkam palat ba ngi dang don bun ka jaka na ka tnad Animal Husbandry, kaba long ym duna ïa ka 60 acre bad 13,000 sq ft kam long eiei satia hakhmat ka jingdon ïa kat kane ka jaka" ula ong.
Halor ka nongrim jong ka FKJGP ba ka jingai jaka ïa ka petrol pump kaba dei ka kam shimet, kan pynpulom noh ïa ka jing thmu jong ka Tnad ban buh ïa ka dairy bad kiwei kiwei ki kam ri jingri, u Symbud Myntri Rangbah ula ong “Wat na ka Sorkar Jylla, ka Sorkar Pdeng, ngi shim jaka na ki riew shimet, kaei ka jingma ïa kane?.
La ka dei ka jaka Sorkar ne jaka shimet, nga sngew ba ka jingeh kam mih satia".
“Kaba kongsan hi ka long ba ngi hap ban sngewthuh ba ka Shillong ka dei ka Nongbah jong ka Meghalaya bad katei ka jaka la ka dei kaba 4000 lane 5000 sq ft ka lah ban shakri shikatdei eh ia ka Jylla.
Kaei ka jingktah ban ïabuji ïa katei ka jaka kaba kongsan eh da kaba ai 13000 sq.
ft shabar ka nongbah Shillong bad khamtam eh shabar jong ka flyover ka ban pynshna da ka NHIDCL" bynrap u Bah Prestone.
Haba kylli, ula ong “Wat kylli ïa kum kane ka jingkylli.
Phi ieh ha ngi bad kumno ban leh kan shong ha ngi".
Nongpoh, Nailar 05: Haba pynskhem ïaki nongïalam ba thymmai jong ka HYC Nongpoh Circle mynta ka sngi ha Nongpoh, u Samla Roykupar Synrem General Secretary ka HYC Sengkmie u la kren bynñiaw halor ka jinglong jingman jong ka jaitbynriew, bad ka lawei jong ki samla ba sa katno ngi dang pharia iaka jaitbynriew nalor ba ngi la dei lypa ka jaitbynriew rit paid, ban pynïapher hapdeng u Bhoi U war, Khasi u Pnar, u Maram u Lyngngam, hynrei kala dei ka por ban sangeh ka jingpharia bad kdew kti hynrei ban pyni sha ka pyrthei bad ka ki khun u Hynniewtrep ki dei ki ba tylli bad kiba dang im.
U la ong ruh ba nalor ba ka jaitbynriew kala rit lypa, ki khun samla kiba long ka lawei ka jaitbynriew mynta ki don ha tmier, namar ka jing jyllei jong u drok bad bun ki samla kila kyrni, namar utei u jait jingdih buaid u la sdang ban rung sha man la ki shnong bad kala dei ka por ba ki khun samla kiba don ka jingkitkhlieh kin shim ïaka bynta ban kit ïaka lyngkor naka bynta ban thawdur thymmai ïaka ri bad ka jaitbynriew.
Ha ka jingpynskhem ïaki nongkitkam ka Nongpoh Circle mynta ka sngi u Samla Roykupar Synrem u la sneng la kraw ïaki nongïalam kiba la pynthymmai ba kin shim bad trei ïaka kam kumba la bynshet haki ym ban khwan lane ban shim kabu ha kyrteng jong ka seng tang ban kamai spah kumba kala ju don ruh ka jingkynthoh.
Ïa ki nongkitkam ba pura jong HYC Nongpoh Circle la wan ban pynskhem da sa u Samla Roykupar Synrem General Secretary ka HYC Sengkmie, haka jingdonlang u Samla Hercules Suting President ka Ri Bhoi, Tony Shylla General Secretary, Bah Succesfull Lyngdoh Chairman ka Nongpoh Town Committee, Bah Vicky Syngkli Rangbah Shnong Iewmawlong bad kiwei kiwei ki nongïalam ka seng haka jingialang ka ba la long ha iing dorbar iewmawlong.
Ki nongïalam ba thymmai jong ka HYC Nongpoh Circle bala pynskhem ha katei ka sngi ki kynthup ïa u Samla Tony Shylla kum u President, u Samla Richard Diengdoh, Wolstar Rani, C Mawrie kum ki Vice President, Nicky Nongsiej Secretary, Michael Thongni Organizing Secretary, Ricky Ryndong Publicity Secretary, Lucky Star Kharshandi Education Secretary, Storen Makdoh Environment Secretary bad kiwei kiwei ki dkhot.
Shillong, Nailar 05 : Ki nongialam shnong na ki shnong bapher bapher kiba hap ha ka thaiñ Mawkynrew, ha ka 03 tarik u Nailar, 2023, ha ryngkat u MLA kane ka thaiñ, kata u Bah Banteidor Lyngdoh, ki la shim ia ka rai ban ïatreilang lyngba ka Mawkynrew Tourism Sociable Society (MTSS) ban kyntiew kham bha ïa ka kam jngohkai pyrthei ne ka Tourism ha kane ka thaiñ.
Ïa kane ka rai la shim na ka jingïalang ïamir jingmut kaba la pynlong ha ïing dorbar shnong Thangsning ha kaba la ïathir kumno ban pynmih pisa, ki lad ïoh kam ïa ki khun samla bad kiwei kiwei pat na ka kam jngohkai pyrthei ha kaba kane ka thaiñ ka la paw bha mynta na ka jingdon ki jaka ba itynnad bad kiba khring ïa ki nongwan jngohkai.
Ka thain Mawkynrew ka don bun tylli ki jaka jngohkai kum ha ka shnong Laitlum, Umtong, Syntung, Khlieh-A-Sem, Nongjrong bad kiwei pat.
Kine ki jaka jngohkai ki la khring ïa ki phew hajar ngut ki nongjngoh kai ha ka shi snem bad kumta ki nongïalam shnong bad u MLA ki la sngew dei ban don ki rukom treikam ban pynmih jingmyntoi ïa ki shnong kiba kdup ïa ki jaka jngohkai bapher bapher.
U MLA haba kren ha kane ka jingïalang u la ong ba ka kam jngohkai ka dei kawei kaba kongsan bha ka ban long ka lad pynmih pisa ïa ki dorbar shnong bad ka lad ïoh kam ïa ki khun samla ha ka thain.
“Ngi hap ban ïatreilang bad kumta ka jingshna ïa ka Society kan dei na ka bynta ban ïa kyntiew lang ha baroh ki liang", u la ong.
“Ki jaka jngohkai ki dei ka spah bah ïa ka thaiñ bad nga kyntu ban ïa long kiba sumar khuid ïa ki jingitynnad ba ka Mei Mariang ka ai naduh ki wah, ki khlaw, ki kshaid, ki lum, ki mrad khlaw bad ki sim ki doh", u la ong.
“Ngin ïa thir bun ki kam ynda la shong jingïalang jong ka Society", u la ongDa kaba pynpaw ba lyngba ka Society yn ïoh lad ban ïakren bad ki bor Sorkar ban phai khmat sha ki jaka jngohkai da kaba thawlad ban ïoh jingïarap ban shna pynbha bad pynitynnad ïa ki, u Bah Banteidor u la ong ki khun samla kiba la bit la biang ka kyrdan pule ki dei ban mih sha khmat ban trei ban ïeng ha la ki kjat.
U la ong ba ka Society kan ïaleh ban pynpaw pyrthei ïa ki jaka jngohkai ha kane ka thain da kaba buh ïa ka Centre ha ki bynta ban rung sha u pud u sam ka thaiñ Mawkynrew bad ïoh pat ban ïalam ïa ki nongjngoh kai ha ryngkat ka jingshngaiñ.
Ka jingïalang ka la pynskhem ïa u Bah Banteidor Lyngdoh kum u President kane ka Society, u Bah Traibor Nongkhlaw bad u Bah Pynshaibor Synjri kum ki Vice President, u Bah Olet Kharsahnoh kum u Secretary nalor kiwei kiwei pat.
Ha kane ka sngi, u MLA u la sam ruh ïa ki jingkup ban da na u slap sha palat sanphew ngut ki nongshong shnong kiba im ja kpoh da kaba die jingdie sha ki nongwan jngohkai ha Laitlum, ki tourist guide nalor kiwei pat khnang ba ka kam jong ki kan nym thut wat hapdeng u slap ruh.
New Delhi, Nailar 05: Ka kynhun ki Nongïalam ka National People’s Party (NPP) na Meghalaya bad ki MLA ka party na Manipur ba la ïalam da ka MP Lok Sabha ka Agatha Sangma, ki la ïakynduh ïa u Myntri kam Pohïing ka Ri u Amit Shah hapoh ka Ophis jong u ha Parliament House ha ka sngi Thohdieng bad kyrpad ba un leh eiei noh ha ka ban lah wanrah pat ïa ka jingshong suk ha Manipur.
Kane ka kynhun ka kynthup ïa u MP ka Rajya Sabha Dr Wanweiroy Kharlukhi na Meghalaya, u M Rameshwar MLA ka NPP na Kakching AC Manipur bad u Nurool Hassan,MLA ka NPP na Khetrigao AC Manipur.
Ha kane ka jingïakynduh, ka kynhun ka la aiti ruh ïa ka rai ba la shim hapoh ka jingïalam u Conrad K Sangma, National President ka NPP bad Myntri Rangbah ka Jylla Meghalaya bad ba la soi lang da ki MLA ka Manipur bad Bah Prestone Tynsong National Vice President bad Symbud Myntri Rangbah ka Jylla Meghalaya nalor u James Sangma National General Secretary ka NPP.
Ka kynhun ka la kyntu ïa u Myntri ba un shim noh mar mar ïa ki sienjam ha ka ban wanrah pat ïa ka jingshongsuk shongsaiñ ha Manipur.
Ka jinglong jingman ha Manipur ka la wanrah ïa shibun ki jingeh ïa ki trai shnong bad ka kynhun ka la kyrpad ïa u Myntri kam Pohïing ba un tuklar lem ha ka ban pynïoh ïa ki song jingïarap ban pynthikna ïa ka jingshngaiñ bad ka kamai ka kajih jong kito ki briew kiba shah ktah.
Ka kynhun kala kular ruh ba ka NPP kan ai kat kaba lah ïa ki jingïarap ha ka ban lah wanrah pat ïa ka shongsuk shongsaiñ ha Manipur bad ban ai jingïarap ha ka liang ki tiar bad marbam na ka bynta ki lanot ba shah ktah ha kane ka jingjia ha Manipur.
Shillong, Nailar, 05: Ki samla pule jong ka skulbah North Eastern Hill University (NEHU) kiba don hapoh ka shatri jong ka North Eastern Hill University Students Union Students Union (NEHUSU) ki la khang tala ïa ka khyrdop (Gate-2) jong kane ka skulbah hadien ba ki la dap da ka jingbitar halor ka jingbym pynbiang jong ki bor pynïaid ka skulbah NEHU ïa ki Bos ki ban leit shaw ïa ki samla pule kiba hap ban thoh ïa ka eksamin 2nd Semester ha ka 5 tarik u Nailar, 2023.
Da ki phew ngut ki dkhot jong ka NEHUSU ki la ieng sha surok ban khang lut ïa baroh ki kali kiba rung shapoh kane ka skulbah bad ïa kiba mih napoh.
Tang hadien katto katne por ba ki nongïalam ka NEHUSU ki la ïoh da ka jingthoh na ki bor pynïaid jong kane ka skulbah ki la panmap na ki samla pule ba kim shym la lah ban pynbiang ïa ki Bos bad hadien ka jingïakren pynbeit, ki bor pynïaid ki la kular ban pynbiang ïa ki Bos na ka bynta ki samla pule.
Hadien kane ka jingkular, ka NEHUSU ka la plie baing ïa ka khyrdop bad weng noh mardor ïa ka jingïakhih.
Shillong, Nailar, 05: Da ki hajar ngut ki riewngeit jong ki Balang bapher bapher bad ki jaidbynriew bapher bapher ki la ïashim bynta lang ha ka jingïaid paidbah ba jarjar ba la pynlong da ka Catholic Association of Shillong (CAS) ban kyntu ïa ka President ka ri India ka Droupadi Murmu ba kan tuklar lem ban pynkut noh ïa ka jingïaumsnam ha ka Jylla Manipur kaba la neh mynta la lai bnai kynthih.
Ïa kane ka jingïaid rally kaba la sdang na Madan Iewrynghep la lamkhmat da u Archbishop ka Jylla Niambah Shillong u Most Rev.
Victor Lyngdoh, ryngkat ka jingsynlang lang jong u Bishop ka Jylla Niam Nongstoiñ u Most Rev.
Wilbert Marweiñ, u Bishop Elect jong ka Jyllaniam Jowai u Bishop Ferdinand Dkhar, kynthup ruh u dkhot jong ka KJP Assembly Synod Sepngi u Rev.
WC Khongwir, u Bishop Purely Lyngdoh uba mihkhmat ïa ka Church of North India (CNI), u President ka Meghalaya Christian Leaders Forum (MCLF) u Rev.
Himanshu Christian, u Executive Secretary jong ka Presbyterian Church of India (PCI) u Rev Lalrinkima, u Executive Secretary jong ka Achik Baptist Krima XII, Shillong u Pastor R.
Jakrikra R.
Marak, u Bah H.
Nongspung uba mihkhmat ïa ka Church of God, Ecclesia, u Secretary jong ka Khasi Jaiñtia Christian Leaders Forum (KJCLF) u Rev Dr.
E.
Kharkongor bad kiwei kiwei kiba la ïashim bynta ha ki jingduwai ha kane ka sngi.
La sakhi ruh ïa ki nongïalam jong ki seng saiñpyrthei bapher bapher kiba la ïashim bynta ha kane ka jingïaid paidbah ba kynthup ïa ka nongïalam jong ka NPP ka Dr.
Ampareen Lyngdoh kaba long ruh ka Myntri Sorkar, u nongïalam ka Congress Legislature Party (CLP) u Bah Ronnie V.
Lyngdoh uba long u Nongïalam ka Liang Pyrshah, u State President ka All India Trinamool Congress u Bah Charles Pyngrope uba long ruh u MLA jong ka Nongthymmai Constituency, u MLA ka BJP na South Shillong Constituency u Bah Sanbor Shullai, u MLA ka Voice of Peoples Party (VPP) na North Shillong u Bah Adelbert Nongrum, u Bah Alexander L.
Hek uba long u Myntri ka Sorkar Jylla, u MLA ka Jirang Constituency u Bah Sosthenes Sohtun, u MLA ka Mawhati Constituency u Bah Charles Marngar bad ka MLA jong ka Sutnga-Saipung Constituency ka Kong Santa Mary Shylla.
Ki jaidbynriew na ka Jylla Manipur kiba sah ha kane ka jylla Meghalaya ki la ïashim bynta lang ha kane ka jingïaid paidbah ba jar jar.
Ki khynnah skul kiba la ïashim bynta ha ka jingïaid paidbah ki la rah ïa ki plakad kiba thoh, “sangeh noh ka jingïaumsnam ha Manipur,", “ka khmat namar ka khmat kan shu pynmatlah ïa ka pyrthei,’ “ka jingsuk mynta, ka jingsuk lashai, ai ba ngin ym pynngam jyllop ïa ka pyrthei ha ka jingsngewsih," “to ngin kdup ïa ka jingitynnat jong kawei pa kawei ka lariti bad ka jingngeit ban pynkha ïa ka jingsuk," “sangeh noh ka thma.
"Ki nongïalam jong ki kynhun niam ki la shim bynta lang ha ki jingduwai ha ka jingïalum lang ha Don Bosco Mini Stadium bad hadien kane, la pynbud sa ka jingpule ïa ka dorkhas ban phah sha ka President jong ka ri India lyngba u Lat ka Jylla u Phagu Chauhan.
“Ngi jaw ummat namar ka jingduh noh jong ki mynsiem bakordor, ka jingshah pynjurlong ki jaka mane blei bad ki shlem ai jinghikai.
Ngi sngewsih ruh ban tip ba ki bor sorkar ki la pyndonkam bakla ïa ka bor ka iktiar ban thombor ïa kiba jaidbynriew ba luilui ha Manipur, khlem da ïoh ïa kano kano ka jingshah pynsajia," ong ka dorkhas sha ka President ka ri ba la soi da u President ka CAS u Bah JA Lyngdoh bad u General Secretary u Bah Barnabas Nangbah.
“Kum ki nongshong shnong ba don jingkithlieh jong kane ka ri, ngi dawa ïa ki nongleh kam bymman ba dei ban pynshitom.
Ngi kyntu ba phin tuklar da kaba bthah ïa baroh ki bor ka aiñ ban ai jingïada ïa ki paidbah ha kane ka ri bad ïa ki Commission bapher bapher kum ka Human Rights Commission bad kiwei kiwei ki Commissions na ka bynta ka jingïada ïa ki kynthei bad ki khynnah, na ka Sorkar Pdeng bad ka Sorkar Jylla, bad ban shim khia ïa baroh ki jingkhia kiba la jia ha ka jylla Manipur," la bynrap ka dorkhas.
“Ngi kyrmen bad ngi ngeit ba lyngba ka iktiar jong phi yn ym lah ban pynsngapjar ïa kum kine ki jingjia kiba pynphlei snam ïa ka ri bad ngi duwai ruh ba phin leh eiei noh mardor khnang ba kan long kum u kyrwoh jong ka jingsuk da kaba shim ïa ki lad ki lyunti ban ïada ïa ka jingim jong ki paidbah bad ïa ki jingdon jingem, ban pynïoh biang ïa ka hok longbriew manbriew bad ban wanrah ïa ka jingïatylli katkum kaba la pynkupbor da ka aiñ jong ka ri, ka Riti Synshar ka Ri India, dei ban pynïoh ïa ka hok bad ka hok ka dei ban ieng rasong," la ong shuh shuh ka dorkhas.
Ka CAS ka la pynpaw ruh ïa ka jingsngewsih halor ka jingshah thombor jong ki kynthei ha kaba la sloit lyngkhuid wat ïa ki jaiñ bad la leh be-ijot ïa ki, la thab, la kynjat, la pynïaid lyngkhuid hakhmat u paidbhur bad la leh be-ijot ruh ïa ki kumba la sakhi ha ka rynsan social media.
Ka CAS ka la kynthoh tyngeh ïa ki briew kiba don ha bor khmatam ïa ki bor Pulit kiba shu long tang ki nongpeit kai na ki kali ïa ki jingïaumsnam bad ban ailad ïa ki paidbhur ban pynhiardor ïa ka longryngieng jong ka kynthei bad ban dkhat jubor ïa ka jingim u khun shynrang uba 19 snem ka rta bad ïa u kpa ha surok katba ki dang pyrshang ban ïarap ïa ki lanot (khun kynthei jong ka ri) na ka jingshah thombor ha ki paidbhur.
“Kane ka jingïaumsnam ka dei ruh ka dak ka jingshah thombor jong ki Khristan ha kaba palat 249 tylli ki ingmane ki la shah pynjulor ha Imphal Valley jong ka Jylla Manipur," la pynpaw ka dorkhas bad bynrap, “kum kane ka jingthombor da ka jingisih ka la ktah ïa baroh ki shynrang, ki kynthei bad ïa ki khynnah bad nalor ka jingduhnoh ïa ki ing ki sem.
“Ki bor synshar kim shym la lah satia ban ïada ïa kiba luilui bad ban pynneh ïa ka shongsuk shongsaiñ ha ka Jylla.
Ngim lah khlem da pynrem jur ïa kum kine ki kam ïaumsnam ba shyrkhei ha ka jylla Manipur," ong shuh shuh ka dorkhas.
Shwa ban pynkut ïa ka jingïalang, ka Synjuk ki Kynthei Katholik ki la pynlong ruh ïa ka jingthang mombati na ka bynta ki mynsiem ba la khladnoh kiba la duhei ïa la ka jong ka jingim ha ka jingïausnam ha ka Jylla Manipur kaba la neh mynta la lai bnai kynthih.
Jowai, Naitung 06: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long hynnin ka sngi saitjaiñ ha madan Kiang Nangbah Stadium, Dongmihsngi Jowai.
Ha kane ka jingïakhun Pre Quarter mynta ka sngi ka kynhun ïalehkai jong ka Mukhla Raij kala pynliem da 3-2 kol ïa ka Lion, ïa ki kol na ka Mukhla Raij la thep da u Edwin Suna haka minit ba 11 bad u Guisldingstar Suna ar kol haka minit ba 31 & 60+1.
Na ka liang ka Lion la thep da u Nikhil shylla haka minit ba 30 bad u Banker Lang Dkhar haka minit ba 53.
Katba ha ka jingïakhun kaba ar ka Dulong kala lah ban pynliem da 1-0 kol ïa ka Lumpariat, ïa katei ka shikol na ka Dulong la kum thep bakla da u Esalanme Bareh (own goal) haka minit kaba 58.
Jowai, Nailar 06: Ka Jaiñtia Body Building & Fitness Association (JBB&FA) shen kan sa pynlong ïa ka rynsan pyni dohksah ba heh duh ha Nongbah Jowai, ïa kaba la tip kum ka “3rd All Meghalaya Amateur Body Buildng Championship Mr.
Ironman Amateur 2023", ka ban long ha ka 2 tarik u September, 2023 ha District Library Auditorium Mynthong Jowai.
Na ka liang u President ka JBB&FA samla Yoosar Kynjing bad u General Secretary samla Bakhrawkupar Sumer kila pyntip paidbah, ïa kane ka rynsan pyni dohksah yn sdang ïa ka prokram naduh ka por 3 baje shiteng, ha kaba yn sam ruh ïa ki khusnam sha ki nongjop da ka Cash Prize naka bynta ki Overall Winner & Category Winner da ka jingithuh jong ka Meghalaya Body Building & Fitness Association bad ka World Fitness Federation India.
Ha ka juh ka por ka JBB&FA kan sam ruh ïa ki khusnam (Award) ba kyrpang kaba nyngkong sha ki Body Building kiba jop shabar jong ka States, ïa ki nongthoh khubor ka Ri-Lum Jaiñtia nalor kiwei kiwei de.
Na ka bynta ki Guest Posers kiba wan pynshong shit ha kane ka rynsan ki dei kiba jop na shabar ka jylla kiba kynthup ïa ka MS.
Suzie Oreal Basan MR/MS.
Women’s Physique NPC Nagaland 2023, ka MS.
Jehvera B Nongkynrih MR/MS.
India 2022, u Mr.
Wanraplang Thubru MR/MS.
India 2022 bad u Mr.
Vivan Oswin Pajuh MR/MS.
East India 2022.
La pyntip na ka bynta ki nongïashim bynta (weighing participants) haka 2 tarik u September, 2023 kan sdang naduh ka por 12 baje mynsngi.
Katba ïa ki Ticket na ka bynta ki paidbah kiba wan sakhi ïa kane ka rynsan ki lah ban ïoh ha katei hi ka sngi ha ka jaka ba pynlong ïa kane ka rynsan kiba long kumne: 1) Donors Card Rs.
500 bad 2) Executive Class Rs.
300Ha ka juh ka sngi ka JBB&FA kan pynkhalai kumjuh ïa ka Lucky Draw kaba long 1st Prize 50.
000/-, 2nd Prize 20,000/- bad ka 3rd Prize 10.
000/- tyngka.
Shillong, Nailar 06: Ka jingïakhun quarter final jong ka lympung ïalehkai SSA Under-14 Boys League 2023 hynnin ka Sngi Saitjaiñ jong ka taïew ba ladep, ka kut ha kaba ki khynnah lehkai jong ka Mawreng, Umphyrnai, PFR FA bad ka Mawlai ki la ïoh ban bteng ïa ka jingïaid lynti ka jong ki hadien ba ki la khur ïa ka namjop.
Haba phai sha ka jingïakhun kaba nyngkong kaba la sdang ha ka por 09 baje mynstep, ka Nangkiew Irat SC ka la shah pynliem noh da 0 – 4 kol ha ka Mawreng SC.
ïa kine ki saw kol na ka bynta ka Mawreng la thep hi da u Borntios Dkhar (6, 17, 29 bad 36min).
Ha ka jingïalehkai kaba ar kaba la sdang ha ka por 11 baje mynstep, ka Umphyrnai SC  ka la khur ïa ka namjop hadien ba ka la pynjemkhnap haduh 8 – 0 kol ïa ka Rangdajied United.
Kine ki kol na ka bynta ka Umphyrnai SC la thep da u Bankyrshanbor kharkongor (3min), nangta na u Dibormi kharkongor (8min) , u Baniar kharsahnoh (32min), u Donestar Mylliemngap- (34min), u Vickyson Wankhar (38, 57min), u Damebantei kharkongor (40min), u Levelson Kharkongor (47min)Ha ka jingïakhun kaba bud ha ka por 2 baje nohphaisngi, ka la jam sha kaba kut ha kaba ka PFR FA ka la pynbam haduh 12 – 0 kol ïa ka Sohryngkham SC ban rung sha ka semi final.
ïa kine ki 12 kol la thep da u Kevinson Synrem (7, 30, 31 min), u Lamshwa Rynjah (9min), u Aiborlang khongtip- 12min, u Rafiel Nongkynrih- 30mins/37min, uKhrawpyrkhat Nongkynrih- 32mins/59min, u Banjiedlang khongsit- 39min/44min, u Mangpaka Nongkynrih- 54min.
Katba ha ka jingïalehkai kaba khadduh kaba la pynlong ha ka por 4 baje janmiet, ka Mawkriah West SC  ka la shah pynliem noh da  0 – 3 kol ha ka Mawlai SC, kine ki lai kol na ka bynta ka Mawlai la thep da u Iasan Dohling- 43min, u Manbha Nongkhlaw- 44mins/50min kiba la biang pura ïa ka kynhun ban ïohrung sha ka semi final jong kane ka lympung.
Nongstoiñ, Nailar 06: Ka lympung 38th Meghalaya State Badminton Championship 2023 ba la pynlong da ka West Khasi Hills District Badminton Association ryngkat ka Meghalaya State Badminton Association, ka la poi noh sha kaba kut ha ka sngi saitjaiñ ha Indoor Stadium Nongstoiñ, ha kaba ka kynhun na East Khasi Hills ka la khur ïa nam kum ka lahduh napdeng ki kynhun baroh.
Ka nam lahduh sha ka East Khasi Hills ka dei hadien ba ka la ïoh khambun ki nam jop, kata kaba la ïoh haduh 15 tylli ki nam lahduh.
Nangta phra tylli ki khusnam ba ar lane runner’s up.
Ha ka kyrdan ba ar lane kaba bud pat la ïoh da ka West Khasi Hills, kaba la ïoh ban khur ïa saw tylli ki nam lahduh bad saw tylli ki khusnam ba ar.
Katba ha ka kyrdan ba lai la ïoh da ka West Jaiñtia Hills kaba khur lai tylli ki nam lahduh bad hynriew tylli ki khusnam ha ka kyrdan ba ar.
Lah ban kdew hangne ba kane ka lympung ha Nongstoiñ kaba la neh kumba katto katne sngi, la lah ban pynkut noh ha ryngkat ka phuh ka phieng, ha kaba u MLA na Rambrai Jyrngam u Bah R.
G Momin u la long u kongsan ban pynhap noh ïa ka pyrda.
Nalor u kongsan, la donlang ruh da kiwei kiwei de ki heh ki haiñ ba kynthup ïa u Deputy Commissioner ka West Khasi Hills Bah Garod LSN Dykes, Bah H.
K Thabah Additional Deputy Commissioner kum u shongknor ka organizing committee, I District Sports Officer West Khasi Hills kong Balarina Syiem, ki dkhot ka Meghalaya State Badminton Association, kumjuh ruh ki heh ki haiñ na ka West Khasi Hills District Badminton Association bad kiwei kiwei, kiba la ïoh ruh ban sam ïa ki khusnam bapher bapher.
Kumjuh ruh, lah ban pynpaw hangne ba ha kane ka lympung jong ka jingïalehkai Badminton mynta u snem, la wan ban ïashimbynta da ki 9 tylli ki District kiba don hapoh ka jylla Meghalaya kynthup ruh kawei ka Club.
Baroh ki nongïalehkai ki la kot haduh 229 ngut kynthup ïa ki Kynthei bad ki Shynrang bad ha katei ka lympung, ki jingpynïalehkai ki long kumba 307 tylli ki jingïakhun.
Haba phai sha ka kyrdan ïalehkai Under-19 kynthei mar shijur (Girl’s Double), ïa ka namjop la khur da ka Ibapynhun Kharbani ryngkat bad ka Shimtihun Lyngdoh (WKH).
Katba ki shijur jong ki shynrang U-19, ïa ka namjop la khur da u Pratham Majumdar & Rayneli Kharbuki (EKH).
Ha ka Mixed Double Under-19, ïa ka kyrdan ba nyngkong la khur da u Ardor Marbañiang bad ka Ibapynhunshisha Kharbani (WKH), katba kyrdan bar da u Benhanan Kharwanlang bad ka Lanïarika Tymthai (YTBC).
Haba phai pat sha ka kyrdan ïakhun kaba para marwei U-19, jong ki kynthei la khur da ka Pratiksha Joshi (EKH) wan ba ar ka Ibapynhunshisha Kharbani (WKH), katba jong ki shynrang la jop da u Gaurav Singh (EKH), wan ba ar u Benhanan Kharwanlang (YTBC).
Nangta sa ha kawei dei ka kyrdan lehkai Under 17, ki shijur jong ki kynthei, la rah da ka Geryma L Nongkhlaw & Sneha Chettri (EKH).
Katba ha ka thup shijur jong ki shynrang (Men’s Double) ïa ka namjop la rah da u Pratham Majumdar & Raynell Kharbuki (EKH).
Ha ka jingïakhun kaba para marwei jong ki kynthei ïa ka namjop la khur da ka Pratiksha Joshi (EKH).
Katba jong ki shynrang la rah da u Raynell Kharbuki (EKH).
Haba phai pat sha kawei de ka kyrdan ïalehkai Under-15, ka jingïaknieh namlahduh ki shijur jong ki kynthei la khur da ka Anjali Sharma & Netañia T Tariang (EKH) kiba la pynliem ïa ka Doreenzia Kharbani & Letrimai J Marak (WKH).
Ki shijur jong ki shynrang la jop da u Amrit Singh & Gavind Kharbuki (EKH).
ïa ka thup ïakhun kaba para marwei kynthei bad shynrang la jop da ka Netania T Tariang, bad u Gavind Kharbuki (EKH).
Ha ka kyrdan Under-13, ïa ka namlahduh jong ki thei mar shijur la khur da ka Dareen A Lyngkhoi & Ibapynhun Dkhar (WKH) wan kyrdan ba ar ka Rhema G Nongkhlaw & Ritisha Chettri (EKH).
Katba ïa ka namjop ki shijur jong ki shynrang la khur da u Ram Passah & Tuleieitre Kyndiah (WJH) kiba la pynliem ïa u Donfar Nongsiej & Rayden D Syiem (WKH).
ïa ka thup ïakhun para marwei jong ki kynthei la rah da ka Ilapynhun Dkhar (WKH), wan ba ar ka Asem Chanu Shivani (EKH).
Katba jong ki shynrang la khur da u Ram Passah (WJH) u ba la jop ïa u Tuleieitre Kyndiah (WJH) ha ka final.
Haba phai pat sha ka kyrdan ïalehkai jong kiba la rangbah, ha ka Mixed Double ïa ka namjop la khur da u Kiefer Shullai ryngkat bad ka Elsarica Umdor (EKH), wan ba ar u Mebanker Shullai & Josefina Dala Passah (WJH).
Ha ka thup ïalehkai shijur jong ki kynthei la jop da ka Sejjal Joshi & Shettal Joshi (EKH) kiba la pynliem ïa ka Elsarica Umdor & Sonnal Joshi (EKH).
Haba phai pat sha ka thup ïakhun ki shijur jong ki shynrang, ïa ka namjop la rah da u Kiefer Shullai & Ritu Raj Nag (EKH) kiba la pynliem ïa u Deilang Nongpluh & Ram Najiar (WJH).
Haba phai pat sha ka thup ïakhun para marwei, jong ki kynthei la jop da ka Elsarica Umdor (EKH, na ki shynrang la rah da u Mebanker Shullai (WJH).
Ha kane ka sngi la ïoh ruh ban pynbna ïa ki kyrteng jong katto katne ngut ki Umpires kiba la pass ïa ka State Umpire Exam ba la pynïaid da ka TOC, MSBA kiba kynthup ïa u Sobin Sangma, Rimanbha Lyngdoh, Deisicresha Marbaniang bad Thomas Kharsyiemïong.
Ka jingsniew ha ka imlang sahlang ha ka Jylla ka la nang hïar dor katba nangmih ki sngi bad i kumba la kiew skong lut ha baroh ki lïang namar katba nangmih ki sngi, ym tang u rangbah uba leh ïa ki kam sniew hynrei mynta la poi ka juk ba wat ki khynnah ruh ki ïabud tynneng ïa ki kam sniew kiba laiphew jait.
Ki lad pathai khubor ki thoh bad man ka sngi ïa ki kam sniew kiba laiphew jait phew rukom, hynrei katba nang pynmih ïa kine ki kam sniew pynban i kumba ki nangkharoi bad ym kut satïa.
I kumba baroh baroh ki ïashim kabu bad i kumba ki ïoh mynsiem ban ïa bud tynneng lang ban ïangop sha ki kam jyrsieh ka jingsniew.
Man ka sngi, la shu ïohsngew beit ïa ki kam leh donbor, ki kam thombor ki kam sniew ba lei phew rukom.
Hynrei ka jingkylli ka mih hangne, hato, man la uwei-u-wei ba ba la kot ïa ki bor sngewthuh ne ki bor pyrkhat, ngi la ju puson mo ba balei ki mih kine ki kam sniew kiba ha rukom ha ka imlang ka sahlang kaba la pyntad dor ïa ka hok longbriew manbriew bad haduh ka akor ka burom kaba la hïar dor arsut kaba la ïohi ba i kumba aiñ Blei ne ka ain Briew kam don shuh.
Na ka por sha ka por, ki mih ki kam tuh ki kam thiem, ki kam pynïap, ki kam lute, ki kam leh beijot ne lehdon bor ïa ki kynthei ki khynnah ha kaba kam don shuh kata ka jingshngain ha ka imlang ka sahlang khamtam ïa ki kynthei ki khynnah.
Khyndïat pat lah ban ong hangne ba man la uwei-pauwei u la dei ban puson ïa lade shimet halor ka jingkynrei kine ki kam sniew kiba la ktah shisha ïa ka shongsuk shongsain ha ka imlang ka sahlang jong ka jylla.
Ym lah ruh ban len bunsien haba ïohi ïa ki kam sniew la ka long ha ki Kot Khubor ne ki kor Telivision la ïoh sngew tang kata ka jingkren ïa kynii hapdeng ki para briew bad ka jingkhnium kaba mih na ka shyntur kaba ki da sngewpangnud ba kynrei ki kam sniew.
Ka jingkylli ka mih pat hangne.
Hato, katno ngut kiba ju puson ne pyrkhat na ei ka tynrai jong ka jingsniew ka wan bad balei ba ka jur ki kam sniew ha kine ki sngi?Sngew Sangsot ba ki briew ha kine ki sngi la ka long naduh ki khynnah, ki samla bad haduh ki tymmen ki San tang namar ka spah pyrthei bad ba ki ïa beh ïa kata ka ‘Rongphong Pyrthei" bad kim don por shuh ban puson ne ban pyrkhat halor ki tynrai ba ka jingsniew ka sdang ban mih.
Hynrei ki la shuh ïa beh ïa kata ka spah pyrthei bad ki klet noh ban puson ne ban bishar ïa ka tynrai ba ka jingsniew ka mih kaba la ktah shisha ïa ka shongsuk shongsain ha ka imlang ka sahlang ha ka jylla bad ka ri.
Lehrain ban pynpaw sha ka pyrthei ba ka Jylla Meghalaya ka don ha ka thup ba bun tam kiba long nïam Khristan.
Hynrei shaei kane ka nam ka burom namar i kumba la ïaklet lut ïa ka ain Blei ne wat ïa ka ain briew namar ki kam sniew ki jïa man ka sngi.
Da khongpong ha kine ki sngi ka jingsniew ka la shong kulai ha man la uwei-pauwei u Briew kiba la klet noh ïa la ka jong ka tynrai kiba la pyrshang ban beh ïa ka Rongphong bad ki jingkwah brai kaba la pyntroin shisha ïa ka hok Longbriew Manbriew.
Ngin nai da ïa tai sani shaphang ki tynrai ba ka jingsniew ka mih, hynrei to ngin ïa phai dien khyndïat ban puson kumba ong kine ka kyntien, “ka kam Leh isnei ne ka kam babha ka sdang na la Rympei" khnang ba ngin sngewthuh ba balei ba kynrei ki kam sniew kam smeh ha kine ki sngi.
"Kum ban ban ktien, ha kine ki sngi kano kano ka longïing longsem kim don por shuh ban hikai ïa la ki khun ki kti ha la “ Sawdong ka Lyngwïar Dpei" namar ba ki la ïa beh ïa ki rongphong jong kane ka pyrthei bad kim don por shuh ruh ban shim ïa la ka jingkitkhlieh ïa ki khun ki kti ha kaba ki la ai mon khlem da tehlakam ha la ing la sem.
Bad ym donkam hi ruh ban ïa puson halor ki daw ba ki jingsniew ki la kynrei ha kine ki sngi, Ngi lah ban kren shai sha ka pyrthei, dei tang namar ba ki kmie ki kpa ne ki Longkni Longkpa ha kine ki sngi kim don por shuh ban sneng ne kyntu ïa la ki khun ki Pyrsa ha la ing la sem bad ki khun ki kti ki la im laitlan katba ki mon ha kaba ki la sdang ban leh na i kam sniew i barit bad kan sa pur pat haduh ba ki jingsniew ki la kiew skong ha kine ki sngi.
Kumba ong ka Kyntien, i jingjaw um barit, ka pyndap ïa ki phnieng ka Durïaw" ka la urlong shisha, namar tang na ka daw ba ki Kmie ki kpa ne ki Longknie ki Longkpa kim don por shuh ban tehlakam ïa ki khun ki kti ne ki Pyrsa ba ki la im laitlan ka la pynlong ruh ïa ki ban kin dang shlur ban leh ïa bun bah ki kam sniew kiba la ktah ha ka imlang ka sahlang.
Namarkata, ngin nai ïa wad shuh ïa kiwei pat ki daw ne ki tynrai ba ka jingsniew ka mih, hynrei to kum ki Longing Longsem ne ki Kmie ki kpa ngin ïa pyrshang ban hikai ïa la ki khun ki Kti ha la Rympei ka jong ka Rympei, namar dei tang ha la Rympei lah bïang ban saiñdur ïa ka hok longbriew manbriew ne ïa ka akor ka burom kaba ngi lah ban ïada na bun jaid ki kam sniew kam smeh ha ka imlang ka sahlang.
Bun bah ki nongpule Kotkhubor kim pat bna bha ïa ka shnong Langdongdai bad lehse kim pat poi ha kane ka shnong ruh.
Ka long kaba kongsan ban leit sha kane ka shnong namar ka dei ka Nongbah (capital) jong ka Nonglang Sirdarship bad dang lap bun ki snap jong ki riewhyndai bad ban ïoh ruh ki khana shaphang ki longshuwa.
Na ka bynta kito ki ba wad jingtip bniah ban thoh kot, kan bha shibun ban ngam sha kane ka thaiñ Nongtrai ban iit ki snap bad ki sabut jong ki mynbarim.
Dang bun ruh ki Jaka ba itynnat ka mariang bad ki sawdong sawkun kiba don ha kane ka thaiñ Nongtrai.
Ki khlaw barben te Kim don shuh hynrei ki Jaka ba don diengrit te ki dang kynrei (railung) wat la ka dang jur ka pomram (rep shyrti).
Kane ka shnong ka don ha pdeng bha ha ka thaiñ Nongtrai ba hap ha Nonglang Sirdarship, West Hills District.
Ka jngai tang 22 km shatei lam sepngi na Riangdo bad 163 km na Shillong.
Ban poi sha kane ka shnong hab ban poi shuwa ha Riangdo bad nangta sa bud ïa ka Surok Riangdo-Athiabari kumba 13/14 km bad ynda poi ha Riangsih sa bud ïa ka surok ba leit sha Nongjri bad ynda poi ha Riangkang (dong Nongkynjang) sa bud noh ïa ka surok sha kamon ban poi sha Langdongdai kumba 12 km ei ei, kaba dang khohruh khohram mynta lait tang kumba 2 km ba la siang rong.
Ka Nonglang Sirdarship kaba don 42 shnong, ka ïakhap bad ka Jyrngam Sirdarship bad ka Riangsih Sirdarship.
Nangta shaphang Mihngi ka ïakhap bad ka Hima Rambrai bad Hima Myriaw bad Shathie lam Sepngi ka ïakhap bad ka Hima Nongstoin.
Sepngi pat ka ïakhap bad ka East Garo Hills bad North Garo Hills.
Ïa ka shnong la seng ha ka snem 1956 da u Narendra Borchugrey bad ka kurim jong u, ka Dohne Puwein Bad 11 tylli kiwei pat ki longiing.
U Lubon Borchugrey u la long u Sordar shnong banyngkong eh.
Mynta ha kane ka shnong ki don baroh 110 tylli ki tnum iing bad 684 ngut ki khlieh briew, 309 ki shynrang bad 275 ngut ki Kynthei.
Ki Kur ki jait kiba don ha kane ka shnong ki dei Nianglang, Riangtem, Sohlamar, Tyrsa, Kharbani, Dkhar, Puwein, Swangrey, Rashir, Rongrin, Sangriang, Habiang, Nachugrey, Shiangkata, Nongbak, Kharsnar, Mawlieh, Langsah, Shangdiar, Mangsang, Lyngdoh, Lyngkhoi, Marak, Sohbar, Mawsor, Synshiang, Syiemlieh, Nongkseh bad Rynniaw.
Ka jingmut Langdongdai ka mut ‘Langdongdei’ lane u Phlang mih khongpong.
Ka ktien ba ki ïakren ka dei ka ktien Nongtrai.
Ka jingmut Nongtrai ka mut ‘Nongtrei rep’.
Ka ktien Nongtrai kum ka nuksa: phi leit Shano ? = dih Chinu di mi?.
Phi kyrteng kumno? = ad kyrtng ai chu mi ra? Phi la dep bamja? = bang ja lyh?.
Ki niam ne ban shu sngewthuh kyllum (Balang) kiba don ha kane ka shnong ki dei ka Balang Presbyterian, ka Balang Katholik bad ka Balang U Blei (Meghalaya-Assam).
Ym don niam tynrai shuh ba la long Khristan lut.
Ka thaiñ Nongtrai ka dei ka Jaka ka bym da shit eh ka suin bneng, mynlyiur bad myntlang ka suin bneng ka tngen jai jai ka shu khriat malu mala.
Ka khyndew ka seisoh bha bad ka ïadei bha ban rep ban riang bun jait, wat ki jait soh bapher kum u sohtrun, Sohphan, ka Kait, Dieng kwai, Soh manir bad kiwei kiwei.
Ka jingtrei kaba kongsan jong ki nongshongshnong hangne ka dei ka rep ka riang.
Ki rep Kba Pynthor kumba 9 jait ki jait Kba, bad rep kba lum (Kba Bah bad Kba Rit kiba don 8 jait bad kiba lah ruh ban shan lada sniew ka Mariang), u Sying, Synshar, Kwai, Sohmynken, Sohkhia, Sohbaingon, Sohngang, ka Shriew, Phandieng, Pathaw bun jait, Nei-iong, Nei-lieh, Nei-heh, u Krai, Sohphan, ki Kait babun jait, Sohpriam, Sohber, ki Ri, Sohprew, Riewhadem bad kiwei kiwei ki Mar rep.
Kaba sngew hun bad sngew Shngaiñ bha bad kaba pynsngewtynnat eh ka long ba 90 na ka 100 na ki longiing ki don khyndew lajong ban shna iing bad rep de ha ka khyndew lajong.
Tang kumba 10 na ka 100 ki dei ki nongshongsap (nongshongthap).
Tang kumba 10 na ka 100 ki dei kiba ïoh ba kot hynrei, bun kiba duk (BPL) kumba 70 na ka 100, kiwei pat (20/100) kiba shu pdeng bha katba kiba duh bam kim don shuh.
Wat la kiba bun ki longiing ki rep Kba hynrei u Khaw lajong u dap bam tang kumba 6 ne 7 bnai namar ki Jaka rep ki la duna bha.
Bun ki longiing ki dang hab pet khaw na Iew hynrei u Khaw ba ai ka sorkar (ration) ruh u la ïarap shibun ïa ki longiing ha dang duna.
Ïa kane ka shnong la ker na shatei: da ka Upper Nongdubir, Nongdubir, Lum Mawblei, Porla Nongtrai, Porshken, Mawsmai, Mawkhar, Hawei, Agreng, Poriu, Jasyllar, Madanjira, Mallang Sildubi, Mallang Siminaguri.
Shathie: da ka Pormawlein, Mawkyllon, Umkap, Nongmisei, Porthyrnang bad Nongriangken.
Sepngi : da ka Mawkaru, Mawkaru-B, Mawkaru -A, Mawkaru- C.
Mihngi: da ka Nonghadok bad Lum Sohsan.
Napdeng ki shnong baroh ha thaiñ Nongtrai kiba kham rim ki dei ka Hawei bad ka Mawsmai.
Kane ka shnong ka don 4 tylli ki LP skul, kawei ka Upper Primary skul jong ka Nonglang Sirdarship bad don ka Secondary skul ar mala jong kajuh ka Sirdarship ba la shna na ka skhim NEC jong ka 2017-18 hynrei mynta ka dang shu sah khongreng khlem pat pyndonkam.
Ki don 11 ngut ki nonghikai bad 290 ki Khynnah skul.
Ha ki lad jong ka jingkoit jingkhiah kane ka shnong ka dang jynjar bha, kam don wat tang ka Sub-Centre.
Wat ka PHC ruh baroh kawei ka thaiñ kam don hab leit sha Riangdo CHC.
Na ka bynta ki leit pule ha ki Klas ba shalor hab leit sha Riangdo, Nongstoin ne sha Shillong lane sha Guwahati.
Kane ka thaiñ ka dang sahdien bha hajan baroh ki liang.
Ki Skhim sorkar ruh shu thohmat thohmut lait noh ka MNREGS bad khyndiat na ka Soil.
Ki Skhim MLA, MDC bad MP ruh ym ju kham ïoh koit.
Katkum ka jinglum jingtip na ka thaiñ ha kine ki San snem jong ka sorkar MDA lei lei ka khlem da pynjaw lem ïa ki Soh jong ka jingkyrkhu.
Ki paidbah ki thnum bha.
Dang bun ruh ki shnong ki bym pat ïoh Surok.
Ka Surok sha kane ka Nongbah ruh ka la sahkut.
Wat ka Surok bakongsan eh jong ka thaiñ Riangdo-Athiabari ruh kaba la thliew bad ka la kylla kroh, synrang bad ahor lut la bun bun snem la shu ïoh kumto.
Mynta ka paw malu mala ki dak shna.
Ka surok ba na Bondapara sha Shahlang 52 km ba la mut ban pyntrei da ka NLCPR ruh ka shu sah pongding khlem pyntrei shuh.
Ka Surok PMGSY 5 km na Nongjri sha Mawsmai ruh khlem pyntrei shuh.
Baroh kawei ka thaiñ Nongtrai ym don Secondary ne Higher Secondary School.
Ha pyrkhat lem Maphi ki paidbah Nongpule Khubor ïa ka apot jong ki paidbah jong kane ka thaiñ.
Ki jingmih bakongsan hapoh na kane ka shnong Langdongdai ki long hi ki mar-rep babun jait ba la kdew haneng hynrei kham bun na ki mar-rep ki long tang na ka bynta ki jingdonkam ïalade (self consumption).
Tang khyndiat eh kiba tam ki leit die sha Iew kata ruh tang ryngkhat eh bad kawei ka jingeh ka long ba ym pat don ki Surok kiba bha nalor kata ka baikit ruh ka la rem palat.
Tang ïa u synsar te ki nongkhaii ki wan thied na shnong.
Wat u Sying ruh ym don ba wanthied na shnong namar um da ïaid dor la kham katto katne snem.
Ka rep Kait, Sohtrun, Sohphan bad kiwei ki jait Soh ruh ki long bha bad ka wanrah phoida ha kane ka shnong bad ka thaiñ hynrei bun ki trai shnong bad ki marjan shnong kim pat shim khia bym pat don ba ïalam bad hikai.
Nalorkata, dang shitom ka leit ka wan bad ka kit ka bah.
Ki markhlaw ruh ki la lut, namar ki khlaw ki la lut plaiñ ba rep ram (shyrti) bad la dep shalan Dieng supply mynshuwa.
Mynta dang don sa tang ki Mawnar ne Mawiong (Iron one) ha kane ka thaiñ Nongtrai bym pat tih hynrei ka dep thied ïa ki par da ki Company bad riew shimet.
Ki don ruh ki Mawlein ( Quartzite) ïa kiba ym pat tih.
Ki paidbah jong kane ka shnong bad ka thaiñ baroh kawei ki wan Iew ha kane ka shnong man la ka sngi Ba-ar ne leit ha iew Gamerimura (Assam) 23 km, Iew Mangsang 20 km (East Garo Hills), Iew Dhupdhara 38 km (Assam) hynrei na ka bynta ki jingdonkam kiba bun jait ki leit sha Iew Riangdo 22 km lane ha Iew Nongstoin 67 km teng teng.
Bunsien ki leit thied na Iew Assam ba kham duna dor bad wan die ha ki dukan shnong.
Ka Shnong Langdongdai bad bun ki shnong bamarjan bad ka thaiñ ruh ki long kiba itynnat bha.
Dang ïohi hi ïa ka jingjyrngam ka mariang wat la ki khlaw barben kim don shuh.
Don ki lum rit baitynnat hynrei u ba kham paw u dei u Lum Dubir.
Ki don ki wah kum ka wah Riangken, wah Radiak,wah Ryndi ba mih na kane ka shnong, wah Pormawïap, wah Matsaw, wah Porla, wah Porsuhbuit, wah Kiang bad wah Jira.
Don ruh ar tylli ki Kshaid Porla bad Kshaid Porsuhbuit.
Nangta don sa ka Thwei Khlongblei ha wah Riangken kaba paw man ha kane ka thaiñ.
Don sa ki krem Mawlymbit ha Hawei, krem Mawjinong, ka krem Heh duh ka don hajan ka shnong Hawei.
Nangta ka don ka Pung heh Porla Nongtrai kaba dei ka shnong Porla Nongtrai hi mynshuwa kaba la ngam noh bad ka kylla bir noh mynta.
Nangta hajan kane ka shnong Langdongdai la lap ki Peisa hyndai da uwei u riewtymmen u “Thaw Khuriang" uba na Porskhen bad ha Langdongdai hi u don u Mawdienjat ki mrad khlaw.
Ha ka liang ka suk ka saiñ, ki nongshongshnong jong kane ka thaiñ ki im ha ka Jingpalei mynsiem bad ka jingïaburom markylliang.
Ka jingïashoh Ïada kam ju don koit.
Ka thok ka thak para briew ka la sdang roi ïathuh ki briew na ka thaiñ.
Ka buaid tanglang ka la don bad ka shongkha khynnah ka dang bun.
Ka daw ka long ba la synjor ki longiing longsem, ki Balang ruh ki la synjor palat kim phikir shuh, ki bor shnong ruh kim trei tyngeh shuh haba mih ki jinglyngkar hapdeng ki khun Samla bad ki ai jem.
Da ka jingwan ki mobile ki khun samla ki la sdang pyrthuh bun jait kiei kiei.
Hynrei, la jar katta ruh ki briew ha shnong bad ha thaiñ ki dang niewkor ïa ka akor ka burom bad ka jingtipbriew tipblei ka dang don hi.
Kaei kaba donkam eh ha kane ka shnong bad ka thaiñ, ka long ban ïoh ka jinghikai bad ïalam bajanai ha ka liang bun ki bynta, ki buit Thymmai ha ka rep ka riang, ha ki laiñ khaii pateng, ki jingtbit trei (skill development), ki laiñ kynshew kyndiap, ri jingri, jingtrei synrop lang kumba hikai lyngba ki SHG ha ki Block bad kiwei kiwei ki buit Thymmai.
Nalor kiwei kiwei, kaba donkam eh hakhmat duh hi ka dei ka jingshai lyngba ka pule puthi bad ka jingbniah bha ïa ka Ktien u Blei.
Ka long kaba sngewsih jur ban tip ba ki briew jong ka thaiñ ki synjor shibun ha ka jingleit jingïaseng kiba long kum ki skul Blei.
Nongpoh, Nailar, 06: Ban nang pynkhlaiñ ïaka jingshakri jong ka seng khamtam sha ki thaiñ khappud, ka seng HITO Ri-Bhoi District haka sngi Saitjaiñ kala ioh ban pynskhem sa kawei pat ka shnat treikam bala tip kum ka HITO Them Marwet Area ban ai ka jingshakri sha ki paidbah khamtam naka bynta ka bha ka miat jong ki paid khappud.
Ïa katei ka jingïalang pynskhem ïaki nongkitkam jong ka Them Marwet la don ryngkat da ki nongïalam ka seng naduh u Bah Apbor Nongrum Vice President, Kenny Nongrum Secretary bad kiwei kiwei.
Ki nongkitkam ba thymmai jong ka Them Marwet ki kynthup ïa u Samla Pynshon Sylliang kum u President, u Shemphang Syiemiong General Secretary, Friendship Langbang Vice President bad kiwei kiwei bala pynskhem bad pynbam smai da u Samla Kenny Nongrum Secretary ka HITO Ri-Bhoi District.
Na ka liang u Samla Kenny u la sneng la kraw ruh ïa kitei ki nongïalam ba thymmai ban bud ïaka nongrim jong ka seng ban ai ka jingshakri sha ki paidbah kumba ka thaiñ khappud ka dei ka jaka kaba ju mih ki kynrum kynram bad kyrmen skhem lyngba ka jingdon kitei ki samla kin long ruh kum ka stieh ban ïada ïaki paidbah haka thaiñ khappud, ban tehlakam ïaka rung kyrthlep ki mynder bad ban im tip briew tip Blei haka akor ka burom.
Mawkyrwat, ‘Nailur 05: U Myntri Shnong jong ka Shnong Mawkyrwat, u bah R.
R.
Lyngkhoi ha ka sngi Saitjaiñ u la plie paidbah ïa ka jaka saitjaiñ ha Phot Mawpon, South West Khasi Hills District ba la pyntrei da ka skhim MGNREGS jong u snem 2021- 2022 napoh ka ophis jong u Block Development Officer, Mawkyrwat C&RD Block, South West Khasi Hills District, ha ka jingmang pisa kaba T.
33,08,435 lak ba la sdang pyntrei naduh ka 17 tarik, Nailar, 2021 bad la pyndep ha u bnai Rymphang, 2022.
Ïa kane ka jaka saitjaiñ yn plie naduh ka por 7:00 baje mynstep haduh 7 :00baje janmiet bad na ka bynta ki nongwan saitjaiñ yn lum T.
20 uwei ne kawei ka briew.
Katkum ka jingpyntip jong ka shnong Mawkyrwat ba ïa kane ka jaka saitjaiñ la aiti ha ka Seng Samla Shnong Mawkyrwat ba kan long ka nongpynïaid bad ka jingshim pisa ïa ki nongwan saitjaiñ ka dei namar ba lyngba kata ka pisa yn pyndonkam ha ka ban siew tulop ïa u nongap uba long ruh ha ka juh ka por u nongpynkhuid ïa ka jaka saitjaiñ.
Haba kren ha kane ka sngi, na ka liang u Myntri Shnong jong ka Shnong Mawkyrwat, u bah R.
R.
Lyngkhoi u la pynpaw ka jingaikhublei na ka bynta baroh ki paidbah nongshong shnong kiba la long ka jingjop bad ban pynurlong ïa kane ka jingthmu ba bha kaba long ka jingangnud naduh ki por kiba la leit.
“Ka jingplie ïa kane ka jaka saitjaiñ ka long ruh kum shibynta ban tehlakam bad ban ïada ïa ka jingjakhlia jong ki wah kiba don hajan kata ka Phot Sala, Phot Umnew, ka Phot Mawpon bad ki Phot kiba kham harum", u la ong.
Haba bynrap ïa ka jingkren u Myntri Shnong u la pynpaw ka jingaikhublei kaba kyrpang na ka bynta ïa ka kong Isawanda Laloo, IAS, Deputy Commissioner, South West Khasi Hills District bad kumjuh ruh ïa u Block Development Officer barim jong ka Mawkyrwat C&RD Block, u bah F.
B.
Basan, MCS namar dei lyngba ki jingai jingmut jong ki bad ki jingïamir jingmut lang ha kaba la lah ban pyntreikam bad tei ïa kane ka jaka saitjaiñ.
Ha kawei pat la liang u la kyrpad na ka bynta ki paidbah nongshong shnong bad ïa kiwei de ki shnong kiba mar jan ba haba ki wan saitjaiñ hangne ki dei ban ai ka jingïatreilang ban wanrah ïa ka khuid ka suba bad ruh khnang ba ka jingkwah jong ka Shnong bad ka Seng Samla Shnong kin long kiba jop.
Kiwei pat ki nongkren ha kane ka sngi ki long ka kong Mattibakorlin Nongsiej na ka Seng Longkmie, u bah J.
F.
Iawphniaw na ka VDP, u bah Mihsalan Turnia na ka VEC, bad u bah W.
L.
Snaitang, Secretary Shnong Mawkyrwat.
Ha kane ka sngi la pynïaid ïa ka jingïalang da u bah Kitborlang Lyngdoh, President jong ka Seng Samla Shnong Mawkyrwat bad ka jingkren khublei na u bah Skhembor W.
Nongrum, Vice President jong ka Seng Samla Shnong Mawkyrwat.
Hadien ka prokram la ïoh ban pynlong ïa ka jingïathung ïa ki tynrai dieng ha ki rud ki kiar jong ka jaka saitjaiñ bad harud jong ka Phot Mawpon.
Nongpoh Nailar, 06: Da ka jingthmu ban wanrah ïaka jingkylla haki khun samla hadien ki jingbakla, na ka jingsniew sha ka jingbha bad ban wanrah ïaka jingim kaba laitluit hadien jong ka jingkyrni bad shah teh shah khum ha ki jingdih buaid khamtam u drok bad kiwei kiwei, ka Balang U Blei Meghalaya bad Assam lyngba jong kawei ka shnat treikam jong kane ka Balang kaba la tip kum ka Business Association Church of God Meghalaya & Assam haka sngi Saitjain ka la lah ban plie paidbah noh ïa kawei ka jaka syllok kaba la tip kum ka Jingaiei Rehabilitation Centre haka shnong Syadrit, Umsning ha Ri Bhoi District.
Ïa katei ka Rehabilitation Centre la wan ban plie paidbah da u Rev Dr AC Moore uba dei u President jong katei ka shnat treikam jong ka Balang, haka jingïadonlang u Myntri ka Sorkar Jylla uba dei peit ïaka tnat ïalehkai haka jylla u Bah Shakliar Warjri, u Dr Celestine Lyngdoh MLA ka Umsning, ka Kong Mac-dalyne Sawkmie Mawlong MDC, Rev M Shangpliang ba dei u President jong katei ka Rehabilitation Centre, u Rev AM Mihsil Secretary, ki dkhot jong katei ka Centre ki Pastor naka Balang u Blei bad ïa katei ka jaka la ai sngewbha da ka kong Phain Thangkhiew sha ka Balang u Blei ban buh ïa katei ka Center ban wanrah pat ka jingkyrmen sa shisien ïa kito ki khun samla kiba la ngop haki jingdih buaid.
Na ka liang ki riew pawkhmat haba ai jingkren ha katei ka sngi ki la ong ba kum kine ki jaka ban tei pynbha biang ïa kaba lah sniew ka long kaba donkam haduh katta katta namar kane ka juk thymmai kaba mynta ki briew ki im ka dei kaba bun ki jingsniew lada na ka ing ka sem kim lah ban teh lakam ïa la ki khun ki kti, hynrei lyngba katei ka Center kan long pat ka jingkyrmen ïaki khun samla ba kin phaidien ïala ka jingim khamtam ban jan sha u Blei, kumba ka jylla Meghalaya kala dei ruh kawei naki jylla kaba bun naki khun samla kila ngop ha u drok.
U Bah Shakliar Warjri uba dei u myntri sorkar uba peit ïaka kam ïalehkai u la kular ban pynmang jingïarap na ka sorkar da ka madan ïalehkai basket Ball na ka bynta ba ki ban wan sha ha kane ka jaka kin ioh ban pynlut por ruh haki jingïalehkai, bad kiwei kiwei ki jingdonkam naka bynta ka jingbit jingbiang jong katei ka Center ka ban ai jingshakri bad long ruh ka jingkyrkhu ïaki khun samla bad ka imlang ka sahlang.
Khliehriat, Nailar, 06: U Deputy Commissioner ka East Jaiñtia Hills District, u pyntip ba ka sorkar pdeng lyngba ka Ministry of Home Affairs ka la pynkhreh ïa kawei ka khusnam ba kyrpang, ka Jeevan Raksha Padak Series Awards 2023 na ka bynta kito ki briew kiba la leh ïa ki kam kiba radbah, kiba len ïalade ban pynllait im ïa kiba la jan ngan jyllop, kiba ngat ha ka jingjia accident, kiba ngat ha ka apot pluh ding, pluh ding electric, ha ka jinghap khyndew, kiba shah kynrup ha ki mrad bad ki kynhun pyllait im kiba pyllait im ïa kiba trei ha ki par.
La ong ba ïa kane ka khusnam yn phiah ha ki lai tylli ki bynta bapher bapher, kita ki long ka Sarvottam Jeevan Raksha Padak, kaba dei na ka bynta kito kiba leh kam shlur da kaba pyllait im ïa ki briew na ki jingma kiba shyrkhei, kawei pat ka khusnam ka dei ka Uttam Jeevan Raksha Padak, kane ka ruh na ka bynta kito kiba len ïalade bad tur ban pyllait im ïa ki briew kiba ngat ha ki jingma ba shyrkhei bad kawei pat ka khsnam ka dei ka Jeevan Raksha Padak.
Na ka liang u Deputy Commissioner u la ong ba lada don kino kino kiba briew lane ki kynhun lane ki khynhun pahara ruh kum ki Armed Forces, ki pulit bad ki Fire Service bad kiwei kiwei kiba don ïa kiba kum kine ki briew ne ki kynhun kiba la leh ïa ki kam ba radbah ha kaba pyllait im ïa ka jingim briew ki lah ban aplai ïa kane ka khusnam ; Jeevan Raksha Padak Series of Awards 2023’ bad ïa ki kyrteng jong kito ki shah jied yn phah lyngba ki password (Protected National Award Portal of the Ministry of Home Affairs), lyngba ka website (URL: www.
awards.
gov.
in) ha ka online haduh ka 30 tarik u nailur 2023.
Shillong, Nailar, 06: U MLA jong ka North Shillong Constitunecy u Bah Adelbert Nongrum ha ka sngi Thohdieng u la plie paidbah ïa ka ophis jong ka Dr.
H.
Gordon Roberts Hospital kaba la khot ka Hospital Governing Board ophis ba la shna pynbha lyngba ka MLA skhim ha ka jinglut kaba la kot T.
4.
60 lak.
Shwa ban plie ïa kane ka ophis, u MLA u la ai ka jingïaroh ïa ka jingshakri jong ka hospital lyngba ka jingaiti kiba don hapoh ka Governing Board.
“Kaei kaba donkam mynta ka dei ka rukom treikam kaba shit bashai bad ba khuid jong ki kam shakri.
Nga la ïohi ka jingtreishitom jong kiba trei hapoh ka hospital ha ka por ba la wan lynshop ka jingpang khlam COVID-19.
Nga sngewkmen ban ïoh noh synniang namar ka jingdonkam jong kane ka jaka sumar ha kine ki snem, kumta ka ai mynsiem ba ngi dei ban leh ïa kaba dei bad kaba bha," ong u Bah Nongrum.
U la ong ruh ba ki bun ki ïakren tang ki kam pynroi kiba kylla long ki Envelopment ne Devilopment, hynrei ha kane ka Constituency kam long kumta namar ka dei ka Constituecny kaba la bun ki riewshemphang.
U Senior Administrative Secretary jong ka KJP Assembly u Rev.
S.
R.
Dkhar u la ong ba ka jingdon jong kane ka ophis ka long kaba donkam ban kyntiew ïa baroh ki kam jong ka hospital bad kan ym lah ban long ba katne ka hospital kan ym don la ka jong ka ophis.
“Ngi khmih lynti lyngba kane ka ophis kan don ka jingïamir jingmut ban rah shajrong ïa ka Hospital bad nga ai khublei ïa u MLA u bym shym iehnoh ïa ki jingdonkam kane ka jaka sumar lyngba ki jingshakri bad kam bakhraw," bynrap u Rev.
Dkhar.
U Administrative Officer jong ka Hospital u Bah K W Marbaniang u la ong ka long kaba donkam ïa ka ophis ka Governing Board jong ka Hospital ïa kaba la sdang naduh u snem 2017.
La ong ba ka dei ban don ka ophis kaba thikna ryngkatlang bad ka Address.
“Halor kane ka jingdonkam ban don la ka ophis ngi la pyntip sha u MLA ban pynthymmai ïa ka ophis," u la ong.
Ha kaba sdang, la shem ba ka jinglut ka long T.
3.
36 lak tam bad hadien ba la mang biang ha ka jinglut kaba T.
4 lak tam bad ka jingïoh ïa kane ka skhim ka la long haduh ki lai wat kat haduh ba la lah ban plie mynta ka sngi bad ym lah ban klet ïa ki jingïarap ba manla ka por jong u MLA kum ha ki por COVID ha kaba ki tiar ki la poi la palat T.
3 lak, ïathuh u Bah Marbaniang.
Kiwei kiba la sakhi lang ha kane ka sngi ki long u Chairman Hospital Governing Board u Rev.
S.
S.
Majaw, u Hospital Chaplain u Rev.
George W.
Chen, u Medical Superintendent u Dr.
R Nongrum bad kiwei kiwei.
Shillong, Nailar, 06: Ka Ramakrishna Mission Vivekananda Cultural Centre, Quinton Road, Shillong ha ka Sngi Saitjaiñ ka la sam ïa ki khusnam jong ka 49th Annual Cultural Competition sha ki 246 ngut ki nongjop ba la ïashim bynta da ki khynnah na ki shlem pule bapher bapher ka nongbah Shillong bad na ki jaka ba marjan.
Kine ki 246 ngut ki nongjop ha ki jingïakop bapher bapher ki long naduh ka klas Nursery had ki khynnah kolej ki la ïoh ïa ki khusnam, syrnot bad ki jingïaroh.
Ka Deputy Commissioner jong ka East Khasi Hills ka Kong Rosetta Mary Kurbah kaba la long kum ka Kongsan ka la kitbok kitrwiang bad ai ruh ka jingïaroh ïa ki nongjop.
Ka la ïaroh ruh ïa ki sienjam jong ka Ramakrishna Mission kaba la pynlong ïa kane ka jingïakop bad ka la kyntu ïa ki kmie ki kpa ba Plie u MLA ïa ka ophis ba la shna pynbha ha Dr.
H.
Gordon Roberts Hospitalkin phikir ïa ka koit ka khiah jong ki khun jong ki, khamtam kito kiba dang hapoh 5 snem ka rta.
Ka Principal jong ka Shillong Commerce College ka Dr.
Sabita Sen kaba ka long kum ka symbud kongsan ka la ai mynsiem ïa ki nongjop, khamtam kito kiba na ki Secondary School ba kin pyntbit shuh shuh ïalade.
Ka la ai jingsngewnguh ïa ka Ramakrishna Mission na ka bynta ki jingai jingshakri ïa ka imlang sahlang.
Ha kane ka sngi la plie paidbah ïa artylli ki Website bathymmai bad lyngba kine ki website yn ai jingtip shaphang ki kam ka Mission bad ki kam jong ka Vivekananda cultural centre.
Hashuwa kane, u Swami Divyaswarupananda Maharaj, Assistant Secretary ka Ramakrishna Mission, Shillong u la pdiang burom ïa baroh kiba la wan ïashim bynta ha kane ka sngi bad u Vairagya Chaitanya Maharaj u la ai ka jingsngewnguh.
Ka 49th Annual Cultural Competition ka dei ka jingrakhe ïa ka jingtbit, ka jingsaindur bad ka jingïatylli.
Ka Ramakrishna Mission, Shillong, sa shisien ka la pyni ïa ka jingkut jingmut jong ka ban ai rynsan ïa ki briew ba don sap bad ruh ban pynneh ïa ka deiriti jong kane ka thain.
Kane ka prokram ka la ai mynsiem ïa kito kiba la wan ïashim bynta ba kin kham pyntbit shuh shuh ïalade bad ba kin don bynta ha ka jingkyntiew ïa ka deiriti ha Shillong bad ha ki jaka ba marjan.
Imphal, Nailar 6 : Ki Pulit ka Manipur ki la ïoh ban kurup haduh 1195 tylli ki suloi bad 14332 tylli ki kuli ha ka jingkhynra ba la pynlong ha ki jaka ba jur bha ka jingïaum snam hapoh ki District bapher bapher ka Manipur.
“Ngi la ioh kurup biang haduh 1057 tylli ki tiar siat bad 14201 tylli ki kuli na ki Valley District bad 138 tylli ki suloi bad 121 tylli ki kuli na ki hill District bad kine ki dei kito ki suloi ba la shah knieh na ki Police Station bad Out Post bapher bapher" ong ki Heh Pulit.
Ha ka 5 tarik Nailar, ka la don ka jingthombor bad rong tuh ïa ki tiar siat na ka kynhun ki Pulit ha Toupokpi Police Outpost bad ha Lilong Chajing, Imphal West.
Shuwa kane, palat 4000 tylli ki tiar siat bad ki kuli ki la shah tuh na ki jaka buh tiar siat jong ki bor pahara ba la phah sha Manipur, kaba la jia ruh ha ka por ba dang thnem bha ka thma ïapher jaidbynriew hapdeng ki Kuki bad ki Meitei.
Ki bor pahara ki la pynjur bha ïa ka jingkhynra ha ki District bapher bapher bad ki la ïoh ban kurup ïa bun bah ki tiar kiba shah tuh na ki jaka buh tiar ki bor pahara bad Pulit.
Shillong, Nailar, 06: Ka Khusnam ban ainam ïa ka jingtbit ha ka shet jingbam jingdih bad ka akor sam bam sam dih ba tip kum ka India’s Most Prominent Food & Hospitality Awards-2023 la sam sha palat sawphew ngut ki riewtbit ha ka shet ka tiew bad ka jingnang ban burom ïa ki para briew ha la ki shlem aibam aidih.
Ïa kane ka khusnam la ainam da ka Merit Awards Market Research Pvt Ltd sha baroh ki riewtbit ba la shah jied kyrpang ha ka kam shet kam tiew, kam pynbiang bam pynbiang dih bad ka ba nang ban burom ïa ki nongbam nongdih.
Na ka thaiñ Shatei Lammihngi ka Ri India la ïoh tang artylli ki jylla, Assam bad Meghalaya ki ba kynthup ïa ka Aiti Belti Trattoria na Shillong bad ka Khorikaa Restaurant na Guwahati.
U kongsan ha kane ka rong ka taw u dei u nongshet ba pawnam tam ha Ri India u Sanjeev Kapoor ba la don ryngkat ruh ki kynrem lyndan na ki shlem shna jingbam jingdih ba kongsan ha Ri India.
Ïa kine ki khusnam la jied kyrpang halor ka jingtbit ban shet ban tiew, ba bang ba shngiam ka bam ka dih, ba khud suba, ba pnah ban khring ïa ki briew da ka akor burom bad kiwei kiwei ki jingtbit kyrpang ha ka liang ka jingïadei bad ka die jingbam jingdih.
Ka Khusnam kum ka basa bam ba biang tam na jylla la ïoh pdiang da u Bah Balawanpynskhem Suting, ba ju sin kum u Bah Richie na ka bynta ka basa Aiti Belti Trattoria na Khyndailad, Shillong ha ka 1tarik Nailur, 2023 ha nongbah Delhi.
Jowai, Jylliew 15 : Ka Demthring Sports Club ka kitbok kitrwiang ïa u Givenson Suting uba la mih noh na ka ïing ka sem bad ka Shnong ka thaw mynta ka step 15 tarik u Jylliew ban leit pynïasoh noh bad ka Bengaluru FC ba un shah hikai hapoh ka Academy jong ka.
U Givenson Suting u dei u khun jong u ma Iengskhem Ryngkhlem bad ka kong Banlam Suting kiba shong ba sah ha ka shnong Demthring, West Jaiñtia Hills District.
U long u khynnah skul uba ju pule ha North Liberty Higher Secondary School, Jowai naduh Class- III haduh Class- VII.
Kane ka skul ka la ïoh bha ban saiñdur ïa u naduh ka pule puthi haduh ka jingïalehkai Football.
Kumjuh ruh u long u khynnah uba ju ïoh jinghikai na kiwei de ki coach kiba don ha ri lum Jaiñtia.
“U Givenson ula ju mihkhmat ïa ka Demthring Sports Club ha ka Under-12 bad Under-13.
Ka jingleit pynïasoh jong u bad kane ka club (Bengaluru FC) kaba paw hapoh ka ri India jong ngi ka long ka jingkyrkhu ïa u ha kaba un nang ïoh shuh shuh ïa ka jinghikai kaba kham biang.
Na ka liang ka Club ka kitbok kitrwiang ïa u ba un ïoh ka met kaba koit ba khiah khamtam ba un nang lah ban pyndonkam hok ïa ka sap ba u la don" pynpaw ka kyrwoh na ka Demthring Sports Club.
Shillong, Nailar, 06: Ki shipai BSF jong ka 43 Battalion da ka jingïatrei lang bad ki Pulit jong ka Jylla Meghalaya ha ka sngi Saitjaiñ ki la ïoh kurup 24,000 kilo u kwai uba shongdor 48 lak na khappud jong ka Jylla Meghalaya.
Ha kane ka jingkhynra ha ka thaiñ khappud jong ka shnong Rongra kaba hap hapoh ka South Garo Hills District, ki shipai BSF bad ki Pulit ka jylla ki la ïoh kurup ïa u kwai ba la buhrieh hajan khappud ïa uba la thmu ban pynkit sha ka jylla Assam.
Ïa une u kwai la aiti noh sha ki Pulit ka Rongra Out Post ban leh ïa kaba donkam katkum ki kyndon jong ka aiñ.
Ha kawei pat ka jingkhynra, ki shipai BSF jong ka 4th bad ka 172nd Battalion ki la ïoh kurup ïa ki jaiñ kiba shongdor palat T.
20 lak na khappud jong ka East Khasi Hiils bad na East Jaiñtia Hills ïa kiba la thmu ban shalan be-aiñ sha ka ri Bangladesh.
Ïa kine ki mar ba la ïoh kurup la aiti noh sha ka ophis Custom ban leh ïa kaba donkam katkum ki kyndon jong ka aiñ.
Nongpoh, Jylliew 15: Kum shi bynta na ka thong jong ka Jan Bhagidari Even kiba dei shaphang ka G20, National Education Policy bad ka Foundation of Literacy and Numeracy bad kynthup ruh halor ka jingktah jong u drok ha ka jylla, ka tnad Ri Bhoi Police ha ka jingaitrei lang bad ka Union Christian College UCC Umbir mynta ka sngi ki la lah ban pynlong ïa ka prokram ai jinghikai kaba dei halor ka jingktah jong u Drok ba la ai halor ka phang ‘Drug Abuse bad Illicit Trafficking’ ha kaba la pynlong ha UCC Auditorium Hall, Umïam.
Ha kane ka prorkam ai jinghikaila wan ban shim bynta da ki spah ngut ki khynnah skul kiba kynthup na ka James Memorial Higher Secondary School, St Franchise D’Assisi Higher Secondary School bad Union Christian Hr.
Sec.
Schooll.
Umbir.
U heh pulit ka jylla Meghalaya, u Dr.
LR Bishnoi, Director General of Police, Meghalaya u la wan ruh ban shim bynta kum u kongsan bad la sakhi lang ruh da ka jingdon lang u SP ka Ri Bhoi, u Giri Prasad, u Bah S Pasleiñ, DSP Ribhoi, Dr.
RM Manih, Principal UCC, Bah Arphra Banshan Kharkongngor, PO, NSS, lem bad kiwei kiwei ki heh ophisar na ka tnad police, ki nonghikai bad ki khynnah skul.
Haba ai jingkren ha kane ka sngi kum u kongsan, u Dr.
LR Bishnoi, u la ong ba ka tnad Pulit ka jylla ka la shim khia bha ban ïa khun pyrshah ïa ka jingdang kynrei ki drok hapoh ka jylla Meghalaya bad dei namar kane ka daw na ka liang ka tnad Pulit ka la shim khia ban pynlong ïa kum kine ki jaid prokram ha kylleng ki jaka jong ka jylla na ka bynta ban pynsngewthuh ïa ki samla halor ka jingktah jong u drok.
“Kumba long haduh mynta ki la don haduh 3 klur tam kiba la ngop ha drok ha kylleng ka ri India bad tang ha ka jylla Meghalaya ki la don haduh 2 lak kiba la ngap ha u drok" ong u Dr.
Bishnoi bad bynrap ruh lada ngim don kata ka jingïatrei lang ban pynduh jaid ïa kine ki jingdih ba sniew ka jingma ka ap ïa kiba bun ki longïing longsem bad kumjuh ruh wat ha ka imlang ka sahlang, u la bynrap.
U la ïathuh ruh ba ki don ar bynta ki jaid drok kita ki kynthup ïa u drok ba pynmih na ki kynja jingthung (Narcortic) bad uwei pat u dei uba pynmih lyngba ki jingshna ha ki kynja laboratory ba la tip kum ka Synthetic uba kham don jingma nalor u drok ba pynmih na ki kynja jingthung.
Shuh shuh, haba khot ba wer ban ïa trei lang na ka bynta ban pynduh jaid ïa u drok uba la ktah bha ha ka imlang ka sahlang, u Dr.
Bishnoi u la kyntu ruh ïa ki khun samla ba kim dei ban ktah ïa u drok, namar shisien ba ki khun samla ki la ngop ha u drok kane ka ktah ym tang ïa ki shimet bad ïa ka ing ka sem bad kan ktah ruh wat ïa ka lawei jong ka jylla bad ka ri, u la bynrap.
Ha kane ka sngi, hadien kane ka prokram ai jinghikai na ka bynta ki khynnah skul jong kitei ki 3 tylli ki skul, la ioh ruh ban ïa sakhi ïa ka Megha Shakti Drill ba la pyni da ka kynhun SF-10 Commando jong ki kynthei, ka jingthmu ban pyni ïa katei ka Drill ka long ban ai mynsiem ïa ki khynnah pule ki ba thrang ban long pulit ha ka lawei ban sa wan jong ki.
Jowai, Jylliew 15: Kumba ki sngi ki taïew jong ka Shad Ñiam Behdeinkhlam hapoh ka Raij Jowai ki la jan poi kumta ki Shakri ñiam ka Raij naduh u Dolloi, Pator, Langdoh, Sangot, ki Wasan ryngkat ki Kñi jong ki kur ba ïadon bynta ha ki kam ñiam ki la ïabunkam ha ka ban pyndep ïa ki jinglehñiam ne kñia ainguh bapher kiba long kat kum ki adong ñiam ba ladep buh ryntih naduh basdang ka Raij ka Shnong.
Ha kane ka taiew jong ka 15 tarik u Jylliew kawei na ki jinglehñiam ba la pyndep ka dei ka Kñia Khang kaba long ka jingkñia ainguh aidem ïa ki Blei Shnong Blei Raij kiba ïeng ban ker banda ïa ka shnong ka raij na ka sniew ka smeh, ka tyrut ka smer kiba wan ha ki rukom bapher.
Mynta u snem hapdeng ka jingjur u slap haman ki phang ka jingpyndep ïa kane ka jingkñia ainguh da ki Shakri ñiam ka Raij ka long kaba ïaibeit ïaidryntih bad shongkun shongblei, bad da ka jinglah ban pyndep ïa kane ka jingkñia ainguh ba shisien shisnem shwa ban poi ki sngi ki ïa jong ka Shad Ñiam Behdeinkhlam ka shnong ka raij kan nangïoh ïa ka shongsuk shongsaiñ, ka manbha manmiat ryngkat ka roi ka par ha baroh ki liang.
Shillong, Jylliew 15 : Ka Meghalaya State Commission for Women (MSCW) kala pynpaw ïa ka jingkyndit ba ka Sorkar ka la shu wengkam syndet ïa ka Kong Phidalia Toi na ka shuki Chairperson ka Commission khlem da ïaid kat kum ki kyndon Aiñ.
Ka kyrwoh ba la pyllait da ka MSCW hynne ka sngi Balang ka ong “Ka MSCW ka la pynlong ïa ka jingïalang ba kyrkieh ha ka 13 tarik Jylliew ha Ophis, ha kaba baroh ki Dkhot kiba ïadonlang, kila pynpaw ïa ka jingkyndit ban ïohi ïa ka khubor bala weng kam ïa ka Chairperson ka Commission da u Myntri ka tnad Social Welfare Bah Paul Lyngdoh".
“Kane ka jingweng bala pynbna lyngba ki lad pathai khubor ka dei kaba la leh palat ïa u pud bad kaba leh pyrshah ïa ki kyndon ka aiñ, ka Meghalaya State Commission for Women Act, 2005" kala bynrap.
Ka kyrwoh kala ong ruh ba u Myntri ula ïoh ïa ki jingtip kiba bakla ba ong “Ka Chairperson ka la jah haduh 3 na ki 4 tylli ki jingïalang jong ka Commission".
“Kat kum ka jingshisha hi, baroh ki jingïalang ka Board jong ka MSCW la pynïaid da ka Chairperson" kala ong haba bynrap ba ki minutes (jingïakren) jong ka jingïalang bad baroh ki jingbuh jingthoh ïa kaba la buh ha ka Ophis jong ka Commission Chapter II section 4 (3) jong ka Meghalaya State Commission for Women Act, 2005 ka ong “…Ym lah ban shu weng kam ïano ïano ruh hapoh kane ka sub-section tad haduh ba ïa u/ka la dep ban ailad ban sngap ïa kaei kaba ki don ban batai halor kane ka kam".
Ka kyrwoh ka ong ruh ba ka Chairperson ka la shem ba ka la shah weng na ka shuki lyngba ki lad pathai khubor kiba mih ha ki social media bad bynrap “Kam shym la don ka jingai notice halor ki jingkynnoh pyrshah ïa ka lane ka jingailad ba kan pynksan ïalade kat kum ki kyndon ka aiñ".
Shillong, Jylliew, 15 : Ka All Meghalaya Domestic Workers Union ka la dawa ïa ka Sorkar MDA-II ba kan thaw noh da ka Welfare Board ka ban peit ïa ka khia ka shon bad ka jingeh jong ki nongtrei iing briew kiba don ha ka jylla baroh kawei.
Ha ka jingïakren bad ki lad pathai khubor ha ka sngi Balang, ka Board Member jong ka All Meghalaya Domestic Workers Union ka Kong Elbina Nongkhlaw ka la ong ba ka Union ka ladep aiti da ka jingthoh sha u Myntri Rangbah ka Jylla u Conrad Kongkal Sangma hynrei haduh mynta ka Sorkar kam pat lah eiei.
Ka la ïathuh ruh, namar ka jingbym leh eiei jong ka Sorkar, ka Union kam banse ban pynmih hi ïa ka Wages Card kaba buh ïa ka dor siew bai bylla sha ki nongtrei iing briew ïa kaba la pyntreikam salonsar ha ka jylla baroh kawei, katkum ka kam kaba ki nongtrei ing briew ki ai ka jingshakri ïa ki trai iing.
Ka la ïathuh ba ka jingdawa jong ka Union ka long ba ka Sorkar ka dei ban thaw da ka Welfare Board ka ban thaw da ka aiñ na kabynta ban ithuh da ka aiñ ïa ki nongtrei iing briew, ban ai jingïada, ban buh ïa ka dor bylla jong ki nongtrei ing briew, ban ai jinghikai ha ki liang bapher bapher.
Ka Kong Nongkhlaw ka la ong ba ka Board ka dei ban lum jingkheiñ ïa ki nongbylla iing briew bad ban thaw da ki aiñ kiba ïada ïa kiba trei ing briew, ban pynrung kyrteng ïa ki nongtrei iing briew bad ban khmih bniah wat ha kaba ïadei bad ka jingsiew bainong katkum ka Minimum Wages.
Ka Merina Sangma haba bynrap halor kane, ka la ïathuh ba katkum ka jingïoh ujor jong ka Union, ki don ki dkhot kiba la pyntip ba ki ïoh ïa ka jingsiew bainong kaba tad, ka jingshah pyntrei bun kynta, ka jingbym ïoh jingsiew lada pep bylla, ka jingshah kren beiñ, ka jingbym biang ïa ka shong ka sah, ka jingbym don ki skhim jingïarap na ka bynta ki kynthei kiba im bylla kum ki nongtrei ha ki ing briew bad kiwei kiwei.
Shillong, Jylliew 15: Lai ngut ki samla pule jongka All India.
Services Pre-Examination Training Centre (AISPETC) ha Meghalaya Administrative Training Institute (MATI), Mawdiangdiang, Meghalaya, ki la pyndep ïa ka Prelim exam jong ka Union Public Service Commission (UPSC).
Kine ki 3 ngut ki samla ki kynthup ïa Nidakyrkhu Dkhar, Anmiel Azareel Syiem bad u Thomas Edison Sumer.
U uwei na kine ki 3 ngut uba sah Hostel ula ong ba ka jingleit klas man la ka sngi bad ka jingleh ïa ki Test ka la ïarap ha ka ban pyndep ïa ka eksam.
Ka MATI, ka ai jinghikai ne Coaching ïa palat 125 ngut ki samla pule ha kine ki 2 snem kiba la dep.
Ka don ruh ïa ka hostel kaba ki khynnah ki lah ban sah haduh 75 ngut bad kine ki samla pule kidei kiba wan na kylleng ki bynta jong ka jylla Meghalaya ban pynkhreh ïalade ha kaban ïakhun ïa ka eksam UPSC.
Ki nonghikai na kylleng ki jylla jong ka ri India ki wan ban ai jinghikai ïa ki samla pule la ka long online ne offline.
La pynlong ruh ïa ki Test man la ka por khnang ba kan ïarap ïa ki samla pule ba kin nang ban pynkhreh bha ïalade bad kane ka jaka ai jinghikai kan ïarap ruh ïa ki samla ha ka jingpynkhreh ban ïaleh ïa ka eksam kaba kongsan jong ka UPSC kaban long ha u bnai Nailur mynta u snem.
Ki la don haduh 10 lak ngut ki samla pule na kylleng ki jylla kiba la ïaleh ïa ka eksamin ha kaba tang 14,000 ngut ki samla pule kila lah ban pyndep bad ban ïoh ban ïaleh ïa ka eksam kaba kongsan.
Lah ban kdew ba kine ki samla kiba pass ha ka preliminary jong ka UPSC kin ïoh ban ïakhun ïa ka Main exam ban ïoh long kum ki ophisar ha ka kyrdan IAS, IPS bad IFS.
Shillong, Jylliew 15 : Ka sorkar jylla lyngba ka tnad Social Welfare ka la rai ban treilang bad ki Balang bapher bapher kum shi bynta ka jingïakhun pyrshah ïa ka thma drok ha ka jylla.
Ïa kane ka rai la shim ha ka jingïalang ba la lum da u Myntri ka tnad Social Welfare, Bah Paul Lyngdoh ïa ki nongïalam balang bapher bapher ha ka jylla ha Secretariat ha kane ka sngi Palei.
Haba kren bad ki lad pathai khubor hadien ka jingïalang, u Myntri u la ïathuh ba ha katei ka jingïalang ki la don ruh bun ki jingai jingmut kumno ban lah ban ïakhun ïa ki jingshyrkhei jong kitei ki kynja jingdih beaiñ ha ka jylla.
La ïathuh ba ka la don ruh ka jingai jingmut kumno ban pynbun ïa ki jaka syllok, ki prokram ai jingpynshai bad ruh ban pynsngewthuh ba ym dei ban peitkhmat ïa kito kiba ngop ha u drok.
“Kum shibynta ka jingïatai, ngi la mynjur ha ki ar tylli ki sienjam, kaba nyngkong ka long ban ïa trei lang bad ki kynhun balang ban mih shakhmat bad snohkti lang ha katei ka thma pyrshah ïa u drok," ong u Myntri.
Nalorkata, u la ong ruh ba ka sorkar ka la mynjur ruh ban mang haduh 10 klur tyngka ha ka shisnem na ka bynta katei ka jingïakhun pyrshah ïa u drok.
Katkum ka jingong jong u, la ïa kren ruh ba kitie ki kynhun Balang mynta kin rah ïa katei ka mat ha ki balang balang jong ki ban ïa kren sani halor katei ka bynta.
Shuh shuh u la ong ruh ba bun ki skul ki hap ha ka jingpeit jong kitei ki kynhun balang, kumta u la shu ai jingmut ba khynnah skul ki lah ban shim ïa ka jingsmai man la ka sngi ba kin ym ngop satia ha ki jingpynshoi jong u drok lane ha kino kino ki kam kiba lah ban ïalam sha kitei ki jingdih ba sniew.
Nalorkata, u ong ruh ba ka sorkar ka la rai ban pynjur ïa ka jingpynshai paidbah halor u drok ha ki hynniew tylli ki distrik kiba paw kum ki hotspot ba jur ka jingdon ki nongdie bad nongdih drok.
“Kum ka jingsdang, ngi la rai ban sdang shwa na Shillong namar kadei ka pdengbah jong ki kam khaii drok.
Ngin sa phiah pat ïa ka Shillong ha kiba bun ki zone bad hadien kane kan sa don pat ka jingbuddien ïa kaba man ka por, ka jingbuddien ïa ki nongdih drok, ki nongdie drok da ka jingtreilang bad ki tnad sorkar, ki dorbar shnong, ka tnad Social Welfare kynthup ïa ka tnad ka Koit ka Khiah," u la ong.
U Myntri u la ong ruh ba ki kynhun balang kin sa kynduh biang pat ha ka 19tarik mynta u bnai ryngkat ki jingtyrwa kiba ki don ban ai sha ka sorkar.
Hadien kane, u ong ruh ba kin sa lum biang ïa ka jingialang sa bad ki Dorbar Shnong, ki sengbhalang bad kiwei kiwei.
Shwa kane, u la ong ba ki kynhun niam bapher bapher ki la don ka bynta kaba khraw bha ha ka jylla Meghalaya.
“Lada ngi pyrshang ban ïalap paidbah halor ka jingkyrni dih drok bad kumno ba ki kmie ki kpa bad ki nongshong shnong ba don ka jingkitkhlieh, ngi dei ban sdang na la iing ban ïakhun pyrshah ïa u drok.
Ki don ruh ka bynta kaba khraw ban pynwandur ïa ka lawei jong ka Meghalaya.
".
Shillong, Jylliew 15 : U Myntri ka tnad Social Welfare, Bah Paul Lyngdoh haka sngi Palei u la ong ba ka sorkar ka kwah ban thung da ka briew ka bym don jingïadei ha ka politik ban shimti kum ka Chairperson jong ka Meghalaya State Commission for Women (MSCW).
U Myntri u la ong ruh ba ka rai ban weng noh ïa ka chaiperson barim, ka Kong Phidalia Toi kam dei satia kaba la shu leh da kaba ïohsngew nangne nangtai namar u kwah ban jied ban leh ïa kaba dei ym ban leh tang ban pawnam ïalade halor kane ka ishu.
Katei ka jingkren jong u kadei shisngi hadien ba ka MSCW ka la kynnoh ba ka jingweng ïa ka chairperson ka dei ka bym lah satia ban pdiang bad u Myntri u la ïoh pdiang ïa ki jingtip ki bym dei kiba kynnoh ba katei ka chairperson ka la pep haduh 3 na ki saw tylli ki jingïalang jong ka Commission.
Hynrei haba kren pat bad ki lad pathai khubor, u Myntri u la ong ba ka tnad mynta kan sa buh da ka search committee kaban wad ïa ka chairperson kaba thymmai jong ka Commission.
“Ka la paw ha ki lad pathai khubor bunsien ba balei la shu jied ïa ki briew kiba don bynta ha ka politik.
Kumta kane kadei ka mat kaba ka sorkar ka don ba ngni sa thung noh da kiwei pat ki bym don bynta ha ka politik kiba lah ban trei bad kiba sngewthuh ïa ka ishu jong ki longkmie," u la ong.
Halor ka jingkam jong ka MSCW, u Myntri u la ong, “Ngam shym la pynmih ïa ka hukum tang na kaba ïohsngew nangne nangtai hynrei nga la da peit ïa ki kot ki sla.
"Haba jubab halor ka jingkylli, u Myntri u la ong ba kadei shi bynta jong ka jingtohkit hadien ba ka la mih ka jingkynnoh don bynta jong ka ha ka jingïalap elekshon.
U ong ruh ba um don bynta ei ei ïa ka shimet hynrei u shim pat ba katei kadei ka ishu kaba dei na bynta ka kam ba ka bat.
Na ka liang u Myntri u la pyntip ruh ba un sa ïa kren bad u Myntri Rangbah halor kane ka ishu.
Shillong, Jylliew 15: Uwei u samla uba la tip kyrteng kum u Paul Lyngdoh Mawphlang ha ka sngi Palei u la pynlait im ïa iwei i khun dkhoh iba thiah ha madan na ka daw ba im lah her shuh bad une u samala hadien ba u la ïohi ïa kane u la leit ban shim ïa ine i khun sim ban leit aiti pat sha ka tnat Wildlife.
Haba ïakren bad une u samla u la ïathuh ba ïa ine i khun dkhoh i dei iba u la ïoh tam na lynti ïaid kaba don ha jan ka ophis ka Directorate of Information and Public Relation (DIPR), Lachumiere hynrei u ong ba na ka daw ba ine i khun sim im lah her ka pynlong ïa u ban leit aiti noh sha ka ophis ka tnat Wildlife ha Lachumiere.
“Ki sim ki don ki don ka bynta ban im lang ha ka mariang bad mynta lei namar ngi ïohi ba ka jingdon ki sim ki doh ka la duna shaba palat pud ngim dei ban shu pynïap pathar hynrei ban ailad ba kin im lang ha ka mariang," ong u Bah Paul.
Haba ïoh ban ïakren bad uwei u ophisar uba shimti ïa ine i khun sim u la ïathuh ba kumba dei ka rukom ba hadien ba ki mrad khlaw la wan aiti sha ka tnad ka dei ka bynta jong ki ban phah eksamin ïa ki sha ki doctor khnang ban pynthikna ba ki don ha pdeng ka met kaba koit ba khiah.
Shillong, Jylliew 15: U MLA jong ka Mawlai Constituency uba dei ruh u nonghikai ka St Anthony’s College u Bah Brightstarwell Marbaniang ha ka sngi Balang haba kren ha ka jingïalang pynrung dkhot ka VPP ha Sohïong u la pynpaw ïa ka jingsngew skhem ba ma u ryngkat bad ka kynhun ki para nonghikai kin jop biang ha ka mokotduma ba ka sorkar ka la ujor ha High Court (HC) of Meghalaya pyrshah ïa ka rai ka HC kaba pynksan ïa ki nonghikai kolej ba ki lah ban shim bynta ha saiñhima khlem donkam ban ieh ïa ka kam.
“Kumba phi tip ba ka Ïing Bishar jong ka Meghalaya High Court ka la pyndam noh ïa ka hukum ba la pynmih da ka sorkar jylla ha ka 23 tarik Lber 2021 bad kumjuh ki kyndon ka Meghalaya State Education Policy 2018 kaba khang ïa ki nonghikai kolej kiba hikai ha ki Aided Institution ne ki kolej kiba ïoh jingïarap na ka sorkar ba kin ïakhun ïa ka ilekshon ne ban shim bynta ne kitkam ha ki seng saiñ pyrthei, ha ka ka rai bishar bad ka jingpynmih ïa ka hukum da u Justice HS Thangkhiew halor ka jingujor jong ngi ki nonghikai kolej pyrshah ïa katei ka rai ka sorkar jylla bad ngi la jop ruh ha kane ka moktduma pyrshah ka sorkar jylla," u la ong.
