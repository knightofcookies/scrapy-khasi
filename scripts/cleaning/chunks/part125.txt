10 lak tyngka kaba kim donkam ban buh bynda lane ban pynshah kylliang da ki jingdon jingem jong ki.
Katei ka dei ka skhimkaba la ai da ka sorkar pdeng na Delhi bad katei ka jingialang kan long ha ka 24 tarik mynta u bnai ha Umsaw,Sohiong –East Khasi Hills ha ka por 11 baje mynstep.
Ka bank ka la kyntu ia ki samla ba kin wan sha katei ka jingialang bad ba kin ym pynlehnohei ia kane ka kabu ksiar na bynta jong ki.
Shillong, 20 Jymmang:Ha ka jingpynmih rai mynta ka sngi, ka iing kashari jong u session judge, ka la pynlait ia u chairman ka seng lehnoh u Champion Sangma na kaba donkti ha ka jing kynnoh shoh ia u nongtrei jong ka Shillong District Jail, la ong u nongiasaid ain u Champion u Sujit Dey.
U Judicial Magistrate First Class ka East Khasi Hills  kaba tian bishar mynta ka sngi ka la pynmih ia kane ka hukum, la ong u Dey.
Ka jingbishar ka long ha kaba iadei bad ka mukotduma ba la ujor pyrshah ia u Champion da kaba kynnoh ba u la donkti ban shoh ban dat ia  u Shillong Jailor.
U Dey uba la iasaid ban pynkynriah noh ia ka mukotduma katkum ka kyndon 186/506 IPC kaba la sahteng ha ka kashari jong u NM.
Momin, Judicial Magistrate First Class, Shillong hadien ba ka High Court ka kwah ba ka kashari ba kham hapoh ka dei ban shim ban bishar ia kane ka mukotduma.
Ka Kashari ka la ong ba ka jingdawa ban pynshitom ia u Champion kam biang ki sakhi satar bad kaba sah mynta, ka long ba don sa tang kawei ka mukotduma ia u Champion Sangma, la ong u Dey.
Ka High Court ha ka 22 tarik Iaiong, ka la kyntait ban pynjlan ia kane ka mukotduma bad kala bthah ba ka kashari jong u Judicial Magistrate First Class, East Khasi Hills ban shim bishar ia kane ka kam.
Shillong,20 Jymmang: Tang mar ia rem ka Dikanchi D Shira, kyrtong ka seng Congress ha ka elekshon MP shiteng samoi na Tura Parliamentary konstitwensi u myntri rangbah ka jylla u Dr.
Mukul Sangma u la kynnoh ba katei ka jingrem jong ka- ka dei namar ba ka don ka jingleh buit tuh ha ka mashin EVM ha kaba u la kren sha kawei na ki ladkhubor ba bun kinongkyrshan jong ka Dikanchi ki artatien bha namarba kam ia hap ka jingioh vote ka kyrtong Congress haba khein bad ka vote ba thep ki nongkyrshan Congress.
Haduh mynta ym pat shym la ioh kano kano ka jingpynshai na ka tnad elekshon halor katei ka jingkynnoh u myntri rangbah u Dr.
Mukul Sangma uba la ong ba u dang phah eksamin ha ki stad aiñ jong u ia katei ka kam.
Lah ban kdew ba haba kren bad kawei ka kotkhubor u Dr.
Mukul u la ong ba ka la don kawei ka jaka kaba ki don 75 ngut ki nongkyrshan Congress kiba la thep sha ka Dikanchi hynrei ha ka resol katei ka jingkheiñ kam mih.
Nongpoh, 20 Jymmang:Kan da long ka jingiathuh khana  pateng la pateng, ba myn ha ka sngi Saitjain ba la dep, ha ka sien ba nyngkong, la ioh ban plie ia ka ‘Khnap Thangbru’ lane ka Kpep ba thymmai ha ka shnong Borbhuin, Byrnihat Ri Bhoi District.
Ia kane ka Khnap Thangbru, la wan plie pyrda da u Bah C.
Budnah, IFS, PCCF&HOFF ka Meghalaya, kum u kongsan, ha ryngkat ka jingiadonlang jong u Bah S.
A.
Nongsiej, IFS uba dei ruh u Chief Conservator of Forest ka Social Forestry & Environment.
Ha katei ka sngi la sakhi lang ruh da ka jingiadonlang jong u Bah S.
Budnah, Divisional Forest Officer ka Social Forestry Division, Nongpoh, u Rangbah shnong ka Borbhuin u Bah I.
Makri, u Secretary ka shnong Borbhuin, u Bah D.
Kharkrang, u Bah K.
Syiem uba long u Syiem ha ka Raid Marwet, ki Lyngdoh, ki nongkitkam ka Sein Raij Jowai, ki Range Forest Officers, ki Beat officers lem bad ki nongshong shnong ka shnong Borbhuin.
Haba kren kum u kongsan ha katei ka sngi, u Bah C.
Budnah, u la ong ba ka jingdon jong kane ka Jaka Thangbriew ha kane ka shnong ka long ruh kum ka jingkyrkhu ia ki paid nongshong shnong ka Borbhuin, namar lyngba jong kiba kum kine ki Khnap Thangbru kan wanrah ruh ia ka jingkhuid jingsuba ha shnong ha thaw bad ban lait na ka jingsma bad ka jingjoboh ha ka por ba thang briew.
U la ong ruh ba ha kine ki sngi la donkam ia kiba kum kine ki jaka Thang Thangbriew, namar ia kane ka ‘Khnap Thangbru’ la shna katkum ka jingstad saian ba thymmai bad ha kajuh ka por ka jingdon jong kane ka ‘Khnap Thangbru’ kan pynduna ruh ia ka jingpom bad pynkhyllem ia ki dieng ki siej, namar lada ianujor bad kito ki rukom thang kiba rim, ka don shisha ia ka jingktah ia ka Mariang ha kiba bun rukom.
Shuh shuh u Bah C.
Budnah, u la kyntu ia ki paid nongshnong shnong ka Borbhuin ba kin sumar sukher ia katei ka ‘Khnap Thangbru’ namar lada ki nongshong shnong ki lah ban sumar kan da long ruh ka jingmyntoi ia phi hi kum ki nongshong shnong, bynrap u Bah C.
Budnah.
Hadien ba la dep ka jingkren na u kongsan, ka la don ruh ka jingpyni paidbah ia rukom pyniaid ia katei ka ‘Khnap Thangbru’, kiba la batai bniah shaphang ka jingpyndonkam ia katei ka jaka thangbriew ba thymmai.
Ha kaba kut jong katei ka jingialang la aiti noh ia katei ka ‘Khnap Thangbru’ ka eco-friendly crematorium sha ka Durbar Shnong Borhuin, ba kan sumar, pyniaid bad pyntreikam ia katei ka ‘Khnap Thangbru’ ba thymmai ha katei ka Shnong.
Kum ban shu pynkynmaw hangne ba ia katei ka ‘Khnap Thangbru’ la tei iaka da ka jingiarap ka tnad Forest & Environment ka Meghalaya ha ryngkat ka jingiatreilang bad ka Sein Raij Jowai.
Shillong, 20 Jymmang:Khala khala hadien ba u kyrtong ka NPP ba kyrshan ka BJP bad UDP nalor kiwei, u Conrad K Sangma u la pynliem ia ka kyrtong ka Congress ka Dikkanchi D Shira ha ka elekshon shiteng samoi na Tura Lok Sabha, ka UDP ka seng trai ri ba heh kane ka jylla, ka lah ban trei borbah ban thaw buit ban pynkhyllem ia kane ka sorkar MUA-II ba ialam da ka Congress.
Kat kum ka jing iakren bad u General Secretery, ka UDP  u Dr Jemino Mawthoh u la ong ba mynta da ka jingwan ka BJP ha ka bor, ka lah ban saphriang ha kiwei ki bynta jong ka jylla, ka lah ban leh kumba jia ha kiwei ki jylla ban pynkhyllem ia ka sorkar Congress.
“Ka party ka hap ban peit ia kaei ka jait jingiateh bad ka BJP shwa ban wan ka elekshon ha kane ka jylla", la ong u Dr Mawthoh.
Ka jingmon jong ki seng trai ri ha kane ka jylla ban iatreilang bad ka BJP ka la khih bha hadien ba la jop da u kyrtong ka NPP ha kane ka elekshon, ha kaba ka UDP, ka BJP  ki iadon bynta lang.
Katba na ka liang ka NPP ruh ka la don ka jingiakren ban iatreilang bad ka BJP ha ka elekshon ban wan ha kane ka jylla.
Ka UDP ka don ha ka jingpyrshang mynta ban pynkhyllem noh ia kane ka sorkar MUA-II ka Congress hadien ba la ioh ksai na ka jingshah rem kput ka Congress ha Assam bad ha Tura elekshon.
“Haba ngi peit ia ka jinglong jingman, bad kaei kaba jia ha kane ka jylla, ngi lah ban iohi ba ki paidbah ki la kulmar bad ngiah ia ka rukom synshar kane ka sorkar bad ki kwah da kawei pat", la ong u Dr Mawthoh.
Katba na ka liang u president ka  HSPDP u Bah Ardent Miller Basaiawmoit u la khublei ia ka jingjop don burom jong u Conrad bad u la ong ba ka jingshah rem kput ka Congress ha Assam bad ha Tura ka pyni ba ki briew ki kwah ia ka jingkylla.
Shillong, 20 Jymmang:Ka KSU South Central East, Pynursla ka la pynthymmai ia ki nong kitkam jong ka ha ka jingialang kaba la long ha ka 7 tarik mynta u bnai.
Bad ha katei ka sngi la don ryngkat ki nongialam jong ka KSU Sengkmie bad ki nongialam Unit bapher bapher jong katei ka Circle.
La pynskhem ia baroh ki nongkitkam katei ka seng da u samla Donald Thabah Education Secretary Central Body.
Ki nongkitkam thymmai katei ka seng kiba la shah jied ha katei ka sngi ki long President u samla Ennocent Khongstia, General Secretary Ksanborlang Thabah bad kiwei pat ki nongkitkam, kane ka long katkum ka kyrwoh ba la phah da u samla Promeyo Khongjirem President barim ka KSU South Central East, Pynursla.
Shillong, 20 Jymmang:Ka KSU Nongtrai Unit mynta ka sngi ka la phah dorkhas sha u Director ka Lafarge ban dawa thungkam ia ki samla shynrang bad kynthei katei ka thaiñ.
Ia katei kakynhun ka KSU la ialam da u President u Wanbok Reenbon bad u General Secretary ka South West Khasi Hills u Trulywell Lyngdoh.
Ka KSU ka dawa na ka Lafarge ban thungkam ia 29 ngut ki shynrang bad 4 ngut ki kynthei bad ba ia kikynthei dei ban ai kam ha ophis ka Lafarge kaba don ha Polo Towers.
Ka la dawa ruh ba ka dei ban buh kawei ka ambulance ha Nongtrai bad katei ka Ambulance ka dei ban treikam baroh 24 kynta.
Katei ka seng ka la dawa ba ka Lafarge ka dei ban pyndep mardor ia kitei ki jingdawa lym kumta kan shim da ka lynti ia khih kaba tyngeh ha ryngkat ka bor shnong.
Ka KSU kam shym la ioh ban ia kynduh ia u Director ha katei ka jingleit jong ka sha Lafarge hynrei ka la ai ia ka shithi dawa jong ka la pdiang da u Asstn.
Manager ka Lafarge.
Lah ban kdew ba ka KSU ha ryngkat ka jingdonlang ki bor shnong ka Nongtrai kiba don kumba 40 ngut eiei ki la thmu ban rung shapoh hynrei la khanglad ia ki ban rung shapoh da ki pulit kiba donlang bad ki majistor tang mar ia poi ha khyrdop ka Lafarge.
Hynrei kham hadien la pyllait tang 8 ngut ban rung shapoh katba kiba sah pat ki ap habar.
Shillong, 22 Jymmang:Ka jingslap ha ka nongbah Shillong, ka la jur palat ha ki 24 kynta ba ladep, ha kaba ka jing khein, na ka tnat mariang jong ka sorkar India, ka iathuh ba ka poi sha ka 43.
9milimetre, ha ki 24 kynta ba ladep.
Kane ka jingjur slap, ha kane ka sien, ka dei kaba jur tam jong u snem 2016, ong ka tnat peit mariang jong ka sorkar India.
Ka tnat peit mariang, ka ong shuh shuh, ba katei ka jingjur slap, kan dang iai bteng ha ki sngi ki ban sa wan ruh.
Shillong, 22 Jymmang:U MP thymmai ka Lok Sabha na Tura u Conrad K Sangma ula ai khublei ia ki seng sain pyrthei kynthup ka Bhara tiya Janata Party (BJP), ka United Democratic Party (UDP), ka Hill State People’s Democratic Party (HSPDP), ka Garo National Council (GNC), bad ka Khun Hynniewtrep National Awakening Movement (KHNAM) bad ki nongtrei jongki kiba la kyrshan radbah ban pynjop don burom ia u ha kane ka elekson ba dang shu dep shen kaba u la jop don burom pyrshah ia ka kyrtong ka Congress.
“Ka jingjop kam dei ka jong nga, ka dei jong ki paidbah ka Garo Hills, ka jingioh jong ka bha ia kaba sniew", la ong u Conrad ha ka jingpynlait khubor mynta ka sngi.
Ki paidbah ki thep ia ka vote jongki ban wanrah ia ka jingkylla.
‘Baroh lang ngi lah’, la ong u Conrad.
“Nga ainguh ia u Blei haba nga sdang ha ka jingiaid lynti ban shakri ia ki paidbah", la ong u Conrad bad bynrap ruh ka iing jongu ka dei ka jingai mynsiem ia u.
U la pynpaw ruh ia ka jingsngew nguh ia u Myntri Rangbahduh ka ri u Narendra Modi, u president ka BJP u Amit Shah,  bad kiwei ki nongialam ka BJP kiba la wan ban iarap ban ialap elekshon ia u naduh Delhi.
“Nga khublei ruh ia ka Dikkanchi D.
Shira, ka kyrtong ka Congress bad kyrpad ban iatreilang noh na ka bynta ka roi ka par namar ba ka elekshon ka la kut", la ong u Conrad.
U la ong ruh kum u MP ba dang samla, un kren un iasaid ia ka eh ka shon jong ki paidbah ka jylla bad ka roi ka par.
Ka jingjop kam pat dei kaba kut hynrei ka dei ka jingsdang ban leh ia ki kam ba khraw, hynrei baroh lang ngi lah khlem artaien, la ong u Conrad.
Shillong, 20 Jymmang: Ka RSS Megha laya ka la pynkhreh ban ujor noh da ka mukotduma pyrshah ia ki briew ba pynbudnam ia ka seng ha ka elekshon shiteng samoi ha Tura dang shen.
Ha ka jingiakren bad ki nongialam ka RSS ka jylla hynnin ka sngi, ki la ong ba ka jingpyn phriang ia ka kot lyng kdop ha ka kyrteng ka RSS ban pyntieng ia ki Khristan bad kiwei ki jait niam, dei ka jingleh jong ki riew shim kabu na ka seng Congress hadien ba kim sngew donlad shuh ban jop ia ka elekshon.
“Ngi la pynkhreh ban ujor da ka mukotduma pyrshah ia ki briew ba donkti ban pynphriang kot lyngkdop ha ka kyrteng ka RSS da kaba thmu ban pynbudnam bad pynjah burom", la ong ka tyllong khubor na ka RSS Meghalaya.
“Lada dei ba leh ka RSS, ka kot lyngkdop ka dei ban don ka Letter head, logo, jaka shon ia ka kot, kyrteng ki nongkitkam, hynrei ha ka kot kaba la pynphriang ha Garo Hills, kam don kyrteng kam don logo, kam don letter head satia bad kam don jaka ba shon ia ka", la ong ka khubor na ka RSS.
“Baroh ka dei ka jingleh ki riew shim kabu na ka seng Congress tang ban pynjah burom, namar ba ha u snem 2008, 2013 ruh, ki riew shim kabu ki la leh teng kumne ban pynphriang ia ka khubor lamler ia ka RSS", la bynrap ka RSS.
Ka la ong ba ka RSS kam ju ngeit ha ka jingpynduh ia ki jait niam hynrei ka kwah ban pynskhem.
Ha India ki don 33 klur ki jingngeit bad ka RSSS kam ju kwah ban pynkylla ne pynduh ia ki, namar ba ki don la kajong ka dor’, la ong shuh shuh ka RSS Meghalaya.
Jowai, 20 Jymmang:Ki lai ngut ki MLA na Jaintia kiba kynthup ia u Ma Stephanson Mukhim MLA jong ka Amlarem, U Ma Justine Dkhar MLA jong ka Khliehriat, u Ma Robinus Syngkon MLA jong ka Mookaiaw bad arngut ki heh spah na Jaintia u Ma Thomas Nongtdu bad u Ma Topas Lapasam, ki la la leit ia kynduh mynta ka sngi ia u myntri khynnah ki kam poh iing, u Kiren Rijiju ha ophis jongu ha New Delhi.
Ha kane ka jing iakynduh ka jong ki bad u Kiren ka long ha kaba ia dei bad ka jingeh bad shah ktah jong kiba bun ki paidbah jong ka Jylla ha kaba ia dei bad ka jingshah khang tih dewiong ha kine ki sngi da ka National Green Tribunal (NGT).
Ha katei ka jingiakren jong ki bad u Kiren mynta ka long ba un iarap na ka bynta ban pynioh biang ia ka jingtih dewiong ha ka Jylla ha ka lynti ka ban ym ktah ia ka mei mariang kumba leh sha kiwei ki Jylla bad ki Ri ka Pyrthei lyngba ka buit saian ba thymmai, khnang ba kan long ruh ka jingmyntoi ia u paid jong ka Jylla hi baroh kawei.
Bad ha kane hi ka por ki la kren kumjuh ruh na ka bynta ban iarap ban pynioh ia ka hukum na U President, ha kaba ia dei ia ka 12 A (B) jong ka Six Scheduled kat kum ka Constitution jong ka Ri India bad shibun kiei kiei kiba ia dei jingeh jong ka Jylla bad ka roi ka par jong ka thain hi baroh kawei.
Jowai, 20 Jymmang:Mynta ka sngi, la lap ia ka metiap jong u wei na pdeng ki ar ngut kiba shah rahbor na Khliehriat East jaintia Hills District.
Kane ka metiap ka dei ka jong u Amnipaia Sutnga 20 snem, uba dei u nongniah jong ka kali, uba na ka shnong Moolamyliang East Jaintia Hills District.
Ia kane ka met iap la lap, ha kane ka 16 tarik Jymmang, na sha Assam da ka jingiatrei lang jong ki pulit ka Assam bad ki pulit ka Meghalaya, katba ia u Bren Dkhar 25 snem  haduh mynta ym pat lap den shano u don.
Ia kine ki arngut la rahbor, da ki khar Assam  da kaba shu leh mynleh kum ki nongleit jingleit, ha kaba ki la bthah ba kin leit pynbuh sha Karimganj Assam, ha ka 15tarik Sngi U Blei.
Kitei ki ar ngut shi paralok, ki la leit da ka kali maruti Alto 800 ka ba don ia u number ML11 1038.
La iathuh ba la lap, ia ka met iap jong U Amnipaia Sutnga, na Barak Assam katba ia u Bren Dkhar bad ia ka kali  haduh mynta kim lap dien shuh.
La suba  ba kine ki runar ki rahbor, ia kine ki arngut  da ka jingthmu ban tuh ia kane ka kali.
U Amnipaia Sutnga, uba la iap u dei u khun jong I kong Derling Sutnga bad u ma Bilistone Malang na Moolamyliang bad u Bren Dkhar u bym pat lap haduh mynta  u dei u khun jong ka Niroi Dkhar na Moolamyliang.
Na ka liang ki bor shnong bad ki pulit ki dang pynlong ka jingtohkit bad buddien ban lap sa ia u Bren Dkhar bad ia ka kali ruh.
Shillong, 20 Jymmang: U MP thymmai ka Tura u Conrad K Sangma un sa shah thung kum u myntri khynnah ka sorkar NDA ban ialam da u Myntri Rangbahduh ka ri u Narendra Modi.
Katkum ka khubor ba la ioh da u nongthoh khubor, la sngew thuh shai ba u Myntri Rangbahduh ka ri, u Modi un thung myntri shen ia u Conrad ban shimti ia ki tnad ba bat u Sabananda Sonowal namar ba un shimti noh ia ka shuki Myntri Rangbah ka Assam.
Ka tyllong khubor ka la iathuh ba u Modi u la thmu ban pynhap shuki noh ia katto katto katne ki myntri bad u don ka jingthmu ban pynrung myntri da ki MP ba kham samla bad ka kyrteng jong u Conrad kan long kawei napdeng jongki.
U Conrad un leit lashai ka sngi sha Delhi, bad un sa iakynduh bad u Myntri Rangbahduh ka ri u Modi ban iakren ia ka jinglong jingman ka roi ka par ha kane ka jylla bad kiwei ki kam.
“U Conrad un shah thung kum uwei na ki myntri khynnah", la ong ka khubor ba iajan bha bad ophis jong u Modi.
Khlem pep, u Conrad uba jop ha ka sien ba nyngkong na Tura, un sa shimti ia ka kam myntri khynnah ban peit ia ka tnad Sports and Youth Affairs ha ka ri.
La jied ia u namar ba u dei uwei na ki samla uban peit ia ka roi ka par khamtam ha kane ka dong mihngi ka India.
Buh noh shadien ia ka politik, ong u Conrad ia u MukulU MP thymmai ka Tura u Conrad K Sangma u la ong ba ka la dei ka por ban klet noh ia ka politik bad ban trei na ka bynta ka bit ka biang ka roi ka par jong ka jylla.
Hadien ba la jop ia ka elekshon shiteng sha Lok Sabha na Tura, u Conrad u khun ba rit duh u PA Sangma, u la ai jingmut ia u Myntri Rangbah ka jylla u Mukul Sangma, ba un sangeh noh ka leh politik hynrei ban trei ia ka roi ka par ka jylla.
"Nga kyrpad ia u Myntri Rangbah ba un buh shadien ia ka politik bad wan iatreilang na ka bynta ka roi ka par ka Garo Hills bad ka jylla baroh", la ong u Conrad haba kren hynne ka sngi shi sngi hadien ba la jop ia ka elekshon.
Kum u MP ka Lok Sabha, u la ong ba un pyier ia ka kti ban iarap ia ka sorkar ba ialam ka Congress ruh ha kane ka jylla ban kyntiew ia ka roi ka par.
U la ai khublei ia baroh ki seng sain pyrthei kiba la kyrshan ia u bad khamtam ia ki paidbah ka Garo Hills.
“Ha ka por elekshon, ngi la kawang ktieh kawei ia kawei pat hynrei mynta ka elekshon ka la kut, ngam kwah ban peit ia ka Congress kaba synshar kum ka nongpyrshah", la ong u Conrad.
“Nga kyntu ia u Myntri Rangbah ban pynleit jingmut noh ha ki kam pynroi jong ka jylla bad ban pyntrei hok ia ki kam pynroi jong ka sorkar pdeng",la ong u MP ka Tura.
U la iathuh ba un leit lashai ka sngi sha New Delhi  bad un iakynduh ia u Myntri Rangbahduh ka ri u Narendra Modi bad ki nongialam sain pyrthei kynthup ia u president ka BJP u  Amit Shah ban pan jingmut ha ka lynti iaid jongu ha ka iing dorbar bah ka ri ka parliament.
U Conrad u la pyndep ia ka kyrdan degree na Wharton School of Business bad na Imperial College, London.
U la long teng u myntri pla tyngka ka jylla ha u snem 2008-09 bad kum u nongialam liangpyrshah ha u snem 2009-13.
Shillong, 22 Jymmang: Katkum ka khubor, la iathuh ba u Myntri Rangbahduh ka ri u  Narendra Modi un nym wan ban shu shong jingialang bad ki heh sorkar ha iing paki dulan, hynrei, ka jingwan jongu sha Meghalaya, ka long ban leit jurip ruh ia ki bynta ba kongsan bad ka shnong Mawlynnong ka dei kawei kaba u don ka jingthmu ban leit jngoh ha ka 28 tarik.
Ka shnong Maw lynnong ka dei kawei kaba khring bha ia ka jingmut jingpyrkhat jong u Myntri Rangbahduh ka ri namar ba  ka dei ka shnong khuid tam ha kane ka khyndew bah Asia.
U Myntri Rangbah duh un wan poi sha kane ka jylla ha ka 27 tarik ban ïadon bynta ha ka jing ïalang jong ka North Eastern Council (NEC) bad kumjuh ruh haka jingïalang paidbah ha Polo.
Hadien kine ki prokram un sah miet ha Raj Bhavan bad ha ka sngi kaba bud kata 28 tarik shwa ba un leit phai sha Delhi u kwah ban leit jngoh ïa kitei ki jaka jngoh kai ha kane ka jylla.
Kumba long mynta, ki paidbah ka thain Riwar Pynursla ha kaba ka shnong Mawlynnong ka don ki kwah eh ba u Myntri Rangbahduh ka ri un  wan jngoh namar lada un wan shisha, un dei u Myntri Rangbahduh ka ri ba nyngkong ban wan sha kane ka shnong.
27 tarik 3 baje janmiet yn kren paidbahU Modi ha madan PoloU Myntri Rangbahduh ka ri u Narendra Modi un ai ia ka jingkren paidbah ha madan 3rd Ground ha Polo, Shillong ha ka 27 tarik Jymmang por 3 baje janmiet hadien ba la wai ka jingialang ka North Eastern Council (NEC) ha ka por mynstep.
Ha kane ka jingialang la khot bad pdiang ia baroh ki paidbah ban wan sngap ia ka jingkren jong u Modi.
Katkum ka khubor ba la thikna ba la ioh mynta janmiet, u Myntri Rangbahduh ka ri, u la pynskhem ia ka jingwan ha Shillong bad ban ai ia ka jingkren paidbah wat lada slap lane eriong ruh kampher hynrei un pyndep beit ia ka prokram kumba la pynbeit.
Kane ka dei ka sien ba nyngkong ba ki paidbah kin ioh sngew bad iohi ia ka sur jong u Myntri Rangbahduh ka ri da ki khmat bad shkor, uba la burom kylleng ka pyrthei.
Un wan da ka helicopter ha Hynniewmer lada biang ka suin bneng hynrei lada kam long, un wan beit na Guwahati da ka kali sha Shillong.
Naduh ba u la shimti ia ka kam Myntri Rangbahduh ka ri, u Modi u la long uwei na ki nongsynshar ba hakhlieh duh ka ri ban ioh ia ka nam kum u briew ba lait na ka bamsap, u briew jong ka roi ka par bad u snar pyni da ki kam.
Tang hapoh ar snem ba u la shimti kum u Myntri Rangbahduh ka ri um pat ju shim shuti shi sngi ruh.
Ha katei ka jingkren paidbah, la iathuh ba u Myntri Rangbahduh ka ri, un pynbna ia ki song jingiarap na ka bynta ka thain bad kham kyrpang ruh ia ka jylla Meghalaya, wat la ka dei ka jylla kaba synshar da ka seng Congress.
Katkum ka khubor ba thikna, u Myntri Rangbah un sahmiet ha iing Lat ka jylla bad ha ka 28 tarik un leit ban jngoh ia ka Shnong Mawlynnong lane ka Sohra.
Ka jingleit ia kawei na kine, kan shong ha ka jingmon jong u Myntri Rangbahduh.
Kane kan dei ka sien ba nyngkong bad un dei u Myntri Rangbahduh ka ri ba nyngkong ban sah miet ha nongbah Shillong ban mad ia ka lyer jong ka jylla Meghalaya.
Shillong, 22 Jymmang: La ioh jingtip ba mynta ka sngi ka la don ka jingialang jong ki MLA ka seng Congress kumjuh ruh ki myntri sorkar ha ing jong uwei u Parliamentary Secretary ban ia kren ia ka kam nongialam katei ka seng ha kane ka  jylla.
Ki tyllong khubor ki la iathuh ba ha kate ka jingialang la shim ia ka rai ban phah ia u bah D.
D Lapang President MPCC sha Delhi ba un leit ia kynduh ia ka President rangbah duh katei ka seng ka Sonia Gandhi bad ba un mih lashai ka sngi.
La iathuh ba ki la don bun ngut ki MLA Congress kiba la poi sha katei ka jingialang.
Ha katei ka jingialang la ioh jingtip ba ki MLA Congress ki la kheiñ jingkheiñ bha bad ki la peit na baroh ki liang ha kaba ia dei bad ka saiñ hima sima ha kane ka jylla bad ki la lap ruh ba ki paidbah ha kane ka jylla ki dang ieit ia ka seng Congress hynrei ka sur isih Congress pat ka mih namarba ki isih nongialam.
Shuh shuh la ioh jingtip ba katei ka jingialang ka la rai ban dawa na ka Sonia ban pynkylla noh da uwei pat u nongialam ha kane ka jyllabad ban wanrah da u myntri rangbah ba thymmai hynrei kin ym pynpaw eiei pat shabar ia katei ka kam pohing jong ki.
La sngewthuh ba lada jia ba ka Sonia kan kohnguh ia ka jingleit ia kren u bah D.
D Lapang katei ka seng kan ym pynlehraiñ ia u Dr.
Mukul hynrei kan pynpaw pat sha ka pyrthei da kawei ka rukom kata ban pyni ba u Dr.
Mukul un risaiñ noh hi na ka kam myntri rangbah da kaba shim jingkitkhlieh namar ka jingrem kput ha ka elekshon MP shiteng samoi bad ka jingiakren ka la long ba lada leh ha katei ka rukom kan ym pyni ba ka Congress ka ia pait ia pra hynrei kan pyni pat ba ka dei ka mon laitluid u myntri rangbah.
Nongpoh, 22 Jymmang:Ka long kaei kaei ka kam ba phylla ia kaba la leh da u Bah Philling Rynjah, uwei na ki nong sumar Khasi uba don ka jaka sumar ha Umsning Proper-A, Ri Bhoi District, ha kaba u la lah ban pynkoit bad pynkhiah ia kiba bun ngut ki briew kiba la ngat ha ki jait jing pang ki ba kordit ha ka jingim ka jong ki, da kaba ai da ki dawai kynbat ba u shna hi.
Haba iakren bad ki nongthohkhubor, u Bah Philling Rynjah u la iathuh ba nalor katei ka jaka sumar kaba don ha Umsning, u don ruh haduh 25 tylli ka dukan ai dawai khasi ha kylleng ka Ri Lum Khasi Jaintia bad ia kine ki dawai kiba u die kylleng, la shna da ki kynbat ba u la thung bad sumar hi.
“Ki don bun ngut ki briew kiba la ioh jingkoit na ki jingpang bapher bapher kiba la wan ban shah sumar bad shim dawai ha kane ka jaka sumar, kata ruh ka shong ha ki nongshah sumar lada ki dih tikna ia ki dawai kumba nga la bthah ia ki ban dih" ong u Bah Rynjah.
U la iathuh ruh ba u don ruh ba u don bun tylli ki jaka ban thung ia kine kynbat dawai kum ha Paitklong, Langsaw, Umtrew, Itsohpair bad shaduh Narting kaba don ha West Jaintia Hills.
Nalor kitei ki jaka, u la iathuh ruh ba u don ka jingthmu ban bteng ia kane ka jingthung ia kine ki kynbat dawai ha ki khappud bad ka Assam, namar ha kitei ki jaka ki kine ki jait kynbat dawai ki heh bad ki san bha, nalor kata u don ruh ka jingthmu ban buh ia ki dukan shaduh Sonapur bad Nogoan, Assam.
Haba kylli la u ioh jingiarap ne em na ka sorkar, hynrei u la iathuh ban um shem la ioh kano kano ka jingiarap na ka liang jong ka sorkar, hynrei u la iathuh ba u la ioh skim khyndiat lyngba ka DIC, Ri Bhoi District.
Ka long ruh kaei ka kaba sngewphylla ban tip shaphang jong u Bah Philling Rynjah, namar u la sdang ia katei ka jingshakri ia ki paidbah naduh ka rta kaba 14 snem bad haduh mynta u la iaid ha ka rta kaba 58 snem jong ka jingshakri ban iarap ia ki briew kiba mad ia ki jait jingpang ba bun jait.
Kumta haba iohi ia ka sap ba kyrpang jong u Bah Philling Rynjah, uba la noh synniang ha kaban shakri ia kiwei pat ki briew kiba la ngat ha ki jingpang ba la duh jingkyrmen, ka la dei ruh ia ka sorkar ba kan phai khmat lem sha utei u nongsumar khasi, uba la sumar ia ki briew tang da ki dawai ba u la shna da ki kynbat ba u thung hi.
Shillong, 22 Jymmang: Hadien ka jing shah rem kput ha ka elekshon shiteng samoi na Tura, ka Congress mynta ka la don hapdeng ka jingkyiuh thot thot ioh shah rat noh ha ka eriong ka BJP kaba syllad jan man ki jaka ha ri India.
Kat kum ka khu bor ba la iohlum, la don ki MLA ka Congress kiba la iakren napoh napoh ban wanrah da ka buit thym mai ban pynlong Myntri Rangbah noh ia u MP ka Shillong u Bah Vincent H Pala ha jaka jong u Myntri Rangbah ba mynta u Mukul Sangma.
Kumba ka paw, u Bah Pala u la dei uwei kiba pyni bor ia u Myntri Rangbah ka jylla khamtam hadien ba u la iaroh ia u Bah Pynshngain N Syiem uba la nud ban iakhun pyrshah ia u Mukul Sangma halor ka mat jong ka VAB, bad ka jingbym treh ban iehnoh kam MDC.
Namar ba ka jingiakren ka dang iaid napoh napoh, kane ka kam ban pynkhyllem noh ia u Mukul Sangma kam pat paw satia namar ba bun ki MLA ki sngewthuh ba ka long kaba eh ban pynkhyllem ia u Mukul Sangma namar ba u la bat bun ki MLA ha kti jongu.
Ka khubor ka la ong ba ki MLA ki la pyrshang ban leit tied biang ia ka jingkhang jong ka AICC kynthup ia ka President ka Sonia Gandhi bad u Rahul Gandhi ba kin plie lad ia ki ba kin pynkhyllem noh ia u Mukul Sangma.
Haduh katno kin lah ban pynkhyllem ia u Mukul Sangma, kan sa paw ha kine ki sngi ha kaba bun ki nongialam ka Congress, naduh u president ka MPCC u Bah DD Lapang un leit iakynduh ia ka Sonia sha Delhi ban iakren ia ka jinglong jingman ka sain hima sima ha kane ka jylla hadien ba la shah rem kput ha ka NPP.
Ka la don ruh ka jingdawa na ki MLA ka Congress ban khot noh ia ka jingialang ka CLP ban iakren ia ka jinglong jingman ka sorkar, ka jingshah rem elekshon nalor kiwei ki kam.
Haba twad jingmut na ka UDP, la kin kyrshan ne em ia ka Congress lada jia ba ka khot ban pynkhyllem ia u Mynri Rangbah ka jylla, ka khubor ka long ba kim kwah ban kyrshan ia ka Congress.
Ka UDP kan nym kwah ban kyrshan ia ka Congress lada kin pynkhyllem ia u Myntri Rangbah u Mukul Sangma hynrei lada ki pynkhyllem, dei maki ban kyrshan ban thaw sokar ka UDP, la ong ka thymmei khubor na ka UDP.
Ka khubor na ka UDP ka la ong ba kim kwah ban shah pynlong lang sait pap ban leit kyrshan ia ka Congress hynrei lada jia ban ialam ia ka sorkar, ki kloi ban shimti bad dei ki Congress ban wan kyrshan ia ki.
Shillong, 22 Jymmang: Ka shnong Maw kdok ha kane ka sngi Saitjain ka la ioh ia ka iing Dorbar  ba la tei ha ka jinglut kaba T.
14 lak eiei bad na kane la noh synniang T.
3 lak na MP skhim ba la pynleh lem u MLA ka thain u Bah TW Chyne bad baroh ka jinglut la sei hi da ka shnong.
Ia kane ka iing dorbar bad kaba don lang ka ophis jong ka shnong, la plie paidbah da u MLA ka thain u Bah Chyne ba la don ki riew rangbah, ki nongkitkam shnong bad ki paidbah.
Haba kren lyngkot ha kane ka sngi, u sordar ka Mawkdok u Bah W Nongrum u la ong ba ka long kaba eh ban ioh jingiarap na ka MP skhim, namar ba lada ioh hap ban ai percentage ia kita ki briew kiba pynioh hynrei donbok ba ka shnong ka la ioh beit ia ka T.
3 lak lyngba ka jingiarap jong u MLA.
“Ka long ba eh ban ioh MP skhim namar ba hap ai percentage sha kiba ai  ia ka skhim.
Hynrei ngi  khlem lut eiei namr ba la iarap pynleh lem u MLA", la ong u sordar ka Mawkdok.
Katba u MLA u Bah TW Chyne u la ong ba ka shnong Mawkdok kan dei ka model village ha ka konstitwensin jongu namar ka jinglah jongka ban pyniaid kam kaba biang bad ka jinglong ryntih.
“Ha kiwei kiwei ki jaka, lada nga ai skhim 3 lak kin pynlut tang 2 lak hynrei ka Mawkdok nga iarap 3 lak, ki sei hi haduh 12 lak", la ong u Bah Chyne.
U  pynbna ruh ban ai jingiarap sa 2 lak ia ka shnong nalor ka shuki sa 200 tylli nalor kaba u la dep ai 100 tylli.
U la ong ruh ba ia ka jaka peitkai ka madan ialehkai ha Mawkdok yn sa mang pisa noh ka sorkar ha une u snem ban shna ia ka hadien ba u la  iai buddien ia ka.
“Ka shnong Mawkdok kan long kum ka Model village ha kaba kan long ka shnong kaba biang naduh ka surok, ka um bam um dih, ki skul, ki lynti iaid, bad kawei kaba nga dang thep ia ka projek ka long ban shna street light ha ka jinglut kaba T.
1 kur", la ong u Bah Chyne.
Shillong, 23 Jymmang: Mynta ka sngi ki nongialam ka HYC Raid Nongtung Circle ki la leit khang ia ka dukan jong uwei u Nepali uba la tip kyrteng kum u Tilku Bahadur kaba don ha Mawlasnai.
Haba kren bad ki nongthohkhubor mynta ka sngi u President katei ka seng u bah Hercules Suting u la ong ba katei ka seng kham mynshuwa ka la ioh jingtip ba ka bor shnong jong ka shnong Mawlasnai ka la die duh ia kawei ka jaka kaba heh 600sq.
ft ha uwei u Nepali uba la tip kyrteng kum u Tilku Bahadur bad katei ka seng ka la wad jingtip kiba bniah ban lap ia ka jingshisha.
Ki la sdang ban tohkit da kaba leit kylli na utei hi u nongthied ha kaba u la iathuh ba u la thied duh ia katei ka jaka.
Kumta hi u ba Hercules u la ong ba ka HYC ka la khot ia u Sordar ban wanlang ryngkat bad u Bahadur ban ia kren bniah shaphang katei ka jaka bad ki nongialam katei ka seng.
Hynrei u la ong ba ha ka sien ba nyngkong u sordar u bah Peter Thongni um wan bad sa shisien biang katei ka seng ka la khot ia u bad u lawan ryngkat u Bahadur bad ha katei ka jingiakynduh u la ong ba la ai ia katei ka jaka sha u Bahadur ym da kaba shu sie duh hynrei ki la don kikot ia teh ba ki la ia soi.
La phah ia u sordar ban wanrah ki kot ki sla,hynrei u la pan por shi taiew bad haduh mynta ruh um pat wanrah watla ka shi taiew ka la kut,ong u bah Hercules.
Hadien ki nongialam katei ka seng ki la ioh ia ka kot ka sla bad ka pyni ba ia katei ka dulir la soi da u sordar barim katei ka shnong uba la khlad noh u bah F.
Shadap bad la die ia katei ka jaka ha ka 28 tariku nailar,1999.
Katkum ka jingong utei u nongialam ka HYC u la ong ba katei ka jaka jong u Bahadur ka dei kaba u la pyndonkam ban buh dukan bad ban shong ing.
Katei ka seng ka la pynpaw ka jingsngewdiaw ia katei ka jingdie jaka ka Mawlasnai sha u bar ri bad ka la ong ba katei ka buh jingma khamtamba katei ka thaiñ ka don ha khappud bad ka block II ka jaka ba dang ia kynad hapdeng ka jylla Meghalaya bad Assam.
Ka HYC ka la dawa na u sordar ka Mawlasnai ba u dei ban pynduh pyndam noh ia katei ka dulir kaba la ai sha u Bahadur bad kala ong ba kan leit ujor ruh sha ki bor u Syiem Khyrim kumjuh sha ka District Council halor katei ka bynta.
Shuh shuh katei ka seng ka la pynpaw ka jinglyngngoh namar katkum ka dulir la thoh ba u Bahadur u shong u sah ha Umwang hynrei utei u briew u don pat ka EPIC kaba na ka shnong Mawlasnai.
U bah Hercules u la iathuh ba ha ka 11 tarik mynta u bnai ki Nepali ki wan tih khyndew ha ka jaka jong ka kong Ribon Mukhim kaba sah ha Sabuda bad u la ong ba ki wan leh da ka bor khlem da pan jingbit na ka trai bad kila byrngem byrsit ruh ia ki trai jaka.
Shillong, 23 Jymmang:U bah Asuk Suting, 58 snem karta u la ioh ia ka National Award ( Cane and Bamboo)ha ka kyrdan kaba –ar na ka Ministry of Textile ka sorkar India.
Utei u rangbah u dei uba dkoh bad ka don jingduna ha baroh ar tylli ki kjat jong u hynrei u la iaid kylleng da kaba pyndon kam tang da u diengduh.
Ubah Asuk u dei na ka shnong Bamkamar, kaba hap hapoh West Jaintia Hills District hajan ka shnong Ummulong.
U la ioh ia katei ka khusnam na ka sorkar India namar ka jingtbit jong u ha ka kam thaiñ jingthaiñ da ki kti bad u dei ruh u briew uba trei shitom bha ha ka kam jong u.
Ia katei ka khusnam la pynpoi hi sha ka shnong ba u sah lyngba ka post Office.
La phah sha u ia ka sertiphiket ryngkat ka song pisa T.
75 hajar tyngka bad katei ka pisa bad ka sertiphiket ka la poi ha ka 20 tarik mynta u bnai.
Lah ban kdew ba ha u snem 2015 ka District Industries Centre Jowai bad ka Ministry of Textiles ka sorkar India ka la bei tyngka ia u Asuk ban long u nonghikai na ka bynta ban ai jnghikai ia kibriew jong katei ka thaiñ ha ka kam thaiñ jingthaiñ.
Halor ka jingnioh jong u ia katei ka khu snam, ka Khasi Disabilities Association Sengkmie hapoh ka jingialam u bah Starwin Kharjana kan sa pynkup burom ia u bah Asuk Suting khnang ba kan long kum ka jingpynshlur ia kiwei pat, namar ha ka seng KDA don bun ki briew kiba don ka jingduna ha ki dkhot met khamtam kiba duna ha ka bor iohi bad ha ka bor iohsngew ki ju kamai beit da kane ka kam thain jingthain ban kyrshan ialade bad ia ka ing ka sem.
Katei ka seng ka la kyrpad ia ka sorkar Meghalaya ba kan thaw lad jingiarap ia kiba briew kiba don jingduna ha kidkhot met kiba don ka sap kyrpang kum u Asuk Suting.
Jowai, 23 Jymmang:Kawei ka kali Bolero jong ka NHAI kaba pyntrei ia ka surok bah Jowai -Bodarpur ka la jah rngai ha ka miet sngi u Blei ka 22 tarik na kawei ka ingbasa (Guest House) kaba  ki briew jong ka NHAI ki sah ha Khliehriat, kane ka kali Bolero  kaba don u No.
ML11 1262 ka la jah rngai ryngkat bad u nongniah hadien ba u sei ia ka ha ka por janmiet ban leit jingleit hynrei ymtip shano pat u leit.
Haba ki sahep katei ka kompeni kiiohi ba u nongniah um wan phai ing shuh ki la pyrshang ban phone ia u, ki pyrshang kat pyrshang ruh  ki khlem ioh kren eiei shuh namar ba kane ka phone la khang ia ka.
U tei u nongniah u dei uba la tip kyrteng kum u Jintu Muni Borah uba na Kalimandir Jorabat Assam.
Jowai,23 Jymmang:Ki VDP ka shnong Mustem West Jaintia Hills ki la ioh kem ia ki ar ngut ki snar tuh masi ha Ri lum Jaintia, kine ki arngut ki dei u Ebormi Dkhar  bad u Sameduhki Rymbai  na ka shnong Wapung Poh shnong.
Hadien ka jingjah masi na ka por sha ka por na ki sem masi  ha shnong ha thaw ha kine ki sngi ki bnai  ba la dep ki VDP ka shnong Mustem ki la suba jur ba don ba wan tuh masi na shnong na thaw bad ki la sdang ban pynap shrip ,ha kane ka miet sngi saitjaiñ 21 jymmang ki VDP ka shnong Mustem kila kurup ia kawei ka kali Maruti 800 ka ba don u nombar ML05 M 7593 kaba ki i suba ia ka rukom iaid rukom ieng jong ka ha shnong ha thaw bad ha katei ka kali ki don 5 ngut ki samla ki ba kim ithuh ithaw.
Na ki 5 ngut kiba don ha katei ka kali 3 ngut ki la phet krad hynrei laioh kem tang ia kitei ki ar ngut kiba la lait phet kidei kiba la tip kyrteng kum u u Dawan Dkhar na Wapung u Tre Phawa na Pynthorsale bad u Kamai Dkhar katkum ka jing phla jong kitei ki ar ngut.
Ha ka jingtian biashar ka Dorbar Shnong ha ka sngi u blei kitei ki ar ngut ki la phla ba dei ma ki kiba la tuh ar tylli ki masi na kane ka shnong dang shen bad ki la leit die ia ki sha Lad-Rymbai ha ka Dor T.
14000 tyngka uwei u la iathuh shuh shuh ba ia kine ki masi ki la tuh ha ka por synñia bad kit ha ka Gypsy.
Ki VDP kane ka Shnong ki la kynnoh ba ki dei kine hi ki juh ki briew kiba tuh ia ki 3 tylli ki masi mynshem snem -ki jong u ma Trei,uwei jong u ma Lyios Talang,2 tylli jong u ma Hily Dkhar bad u wei jong u Tngenlang Lyngdoh dang ha kine ki taiew bala dep.
Ka dorbar Shnong Mustem ka la Ujor FIR mynta ka sngi ha Jowai PS pyrshah ia kine arngut bad ia kita kiba la lait phet ruh, na ka liang ka VDP Wapung Shnong  hadien ba ki la ioh jingtip ba ki ne ki arngut ki la shah kem ha ki VDP ka shnong Mustem ki ruh ki la Ujor FIR ha Lad Rymbai Beat House pyrshah ia kine hi ki arngut  namar ba u Ebor Dkhar u la don kti ruh haka wei pat ka kam tuh masi ha ka Shnong Wapung, na ka liang jong u ma Refar Dkhar na ka shnong Demthring ruh ula suba jur ba dei kine hi kijuh kiba tuh ia ki 5 tylli ki masi ki jong u na ka shnong Demthring.
Ki pulit jong ka jowai PS ki la shimti iaki ban pynlong ka jing tohkit.
U Ebor Dkhar u la phla ruh ba u la shah kem teng ha ki pulit namar kajuh katei ka kam tuh masi.
Shillong, 23 Jymmang:Nalor ba ka la ioh ia ka nam kum ka shnong kaba khuid tam ha dewbah Asia, shen ka Mawlyn nong kan sa ioh pat sa ia ka nam kum ka shnong kaba nyngkong tam ha ka thaiñ shatei Lam mihngi kaba lait na ka tdem bad ia kane yn sa pynbna shen da kaba ai khusnam ia ka.
Ia katei ka nam ka Maw lynnong kan ioh naba kumba ka long mynta baroh khoit ki nongshong shnong katei ka shnong kim pyndonkam shuh ban thang da ki dieng iap ban shet jingshet hynrei ha manla ki thliew ing ki la pyndonkam da ka lyer buiam ban shet jingshet (LPG).
Ki nongshong shnong katei ka shnong ki la lah ban pyndonkam da ka LPG lyngba ka sienjam ba ka Indian Oil Corporation ka la shim kumno ban kyntiew ia ka shnong.
Ka IOC ka la leit ban sam ei sha ki tyndoing lyer shet sha manla ki thliew ing ha katei ka shnong bad ka la sam ruh ia ki Stove Gas ba ki paidbah katei ka shnong kin pyndonkam ban shet jingshet.
Lah ban kdew ba kham mynshuwa ki paidbah katei ka shnong ki shet jingshet da kaba thang da ki diengiap.
Lah ruh ban kdew ba shuwa ia ka Mawlynnong ka shnong Vyachakurahalli kaba don ha Karnataka ka dei ka shnong kaba la ioh ia ka nam kum ka shnong ba nyngkong tam ha India ban lait na ka tdem.
Katkum ka jingtip ba la ioh na ka IOC la ong ba ka jylla Meghalaya ka duna bha ban shet jingshet da ka lyer shet ha kaba kiba pyndonkam lyer shet ki don tang 22 na ka shispah.
Nongpoh, 23 Jymmang: Da ka jingthmu ban pynkhie im biang ia ki riti ki dustur kiba la sdang ban jah noh, mynta ka sngi ka Hima Khad-Ar Lyngdoh Confederation on Arts, Sports & Culture, ka la pynbna paidbah ba kan pynlong ia ka ‘Tamasa Pynneh Lariti’ ha ka 27&28 tarik mynta u bnai ha madan Pahamsyiem, Ri Bhoi District.
Ka jingthmu halor katei ka ‘Tamasa Pynneh Lariti’ ka long ban lum ban lang ia ki khun ki hajar jong ka Hima Khad-Ar Lyngdoh, na ka bynta ba kin pyni ia la ka jong ka Riam ka Beit bad ka Shad Tynrai kaba la buh naduh ki longshwa manshwa ha katei ka Hima.
Haba kren sha ki nongthohkhubor ka distrik, u Bah Agustine Wahlang, uba dei u Chairman ka Hima Khad-Ar Lyngdoh Confederation on Arts, Sports & Culture, u la ong ba ha katei ka Tamasa nalor ka Riam ka Beit bad Shad Tynrai, kin don ruh ki sa kiwei pat ki jingiakop kata naduh ka Shet Bam Tynrai, ka Rwai Tynrai bad ka jingpyni ia ki Riam Tynrai ia kaba la pynwandur da ki Riam Tynrai.
U la ong ruh ba nalor ka jingthmu ban pynneh pynsah ia ki Riti Dustur hapoh ka Hima, hynrei ka jingpynlong ia katei ka Tamasa ka long ruh kum shibynta ban hikai ia ki khun samla hapoh ka Hima ba kin nang ban ri ia la ka jong ka burom ka akor.
Shuh shuh, u la ong ruh ba ka jingpynlong ia katei ka Tamasa ka long ruh kum ka lad ban kyntiew ia ka sap ka phong jong ki khun samla hapoh jong ka Hima, kata la ka long naduh ka Rwai ka Siaw, ka Put ka Tem lem bad ha kiwei kiwei ki bynta.
Ha katei ka Tamasa ki don ruh shibun ki jait jingialehkai Tynrai bapher bapher naduh ka jingiakop Sit Nup, ka jingiakop Puh Syir, ka Jalun Synrei, Iatan Tyrlai, Kynting Maw, Jingpynlait Ktang, Shong Sohpadoi Sik, Khloi Synrei.
Kumta na ka liang ka Hima Khad-Ar Lyngdoh Confederation on Arts, Sports & Culture, ka khot ka wer ia baroh ki Sports Club, ki Raid bad ki khun ki hajar jong ka Hima Khad-Ar Lyngdoh ba kin wanban iashim bynta ha katei ka Tamasa, ha kajuh ka por ka Hima ka da pdiang sngewbha ruh ia briew kiba nabar ba kin wan ban sakhi lang ha katei ka sngi.
Shillong, 23 Jymmang: Uwei na ki dkhot ba kham rangbah jong ka National Green Tribunal (NGT) u Ranjan Chatter jee u la ong ba ka thaiñ shatei Lam mihngi ka sahdien namar ka jingbymryntih ka jingai bhah ia kane ka thaiñ.
U Ranjan Chatterjee u la kren ia katei ka haba ai jingkren halor ka phang Clean and Green India-North East kaba la long ha St.
Edmund’s College mynta ka sngi.
“Ka Thain shatei Lam mihngi kam shym la ioh nong watla ka India ka wan ba lai ha ka ioh ka kot nalor ka Amerika bad ka China, ka ioh ka kot kam suh thied ha kane ka thaiñ" u la ong.
U la kren ruh ia ka jingtroin ka rep ka riang bad ka jingsahdien ha ki rukom pynmih tiar bapher bapher.
U la ong ba ka jingpynjaboh ia ka mariang ka duna ha kine ki thaiñ haba ia nujor bad kiwei pat ki jylla ka ri India hynrei u la ong ba kam don pat kata ka roi ka par ha kine ki thaiñ.
Haba kren halor ka ioh kam ioh jam u la ong ba ki riew shimet ki shem jingeh ban seng kam ha kane ka jylla bad katei ka dei kawei kaba ktah bha ia ka ioh ka kot jong kane ka thaiñ.
U la ong ba dei tang ki kam ba seng ki riew shimet kiba lah ban ai kam bun ia ki samla ban ia ka sorkar “Naduh u snem 2015 haduh 2021 kan don ka jingpyntbit ia ki 17 lak ngut ki briew ban trei ha ki kam bapher bapher,na kitei tharai tang 2.
6 lak ngut kiba lah ban ioh kam hangne hi ha North East bad kiwei pat ki hap ban mih shabar jong ka North East ban wad kam" u la ong.
“Ka la don ruh ka jingpyrshah ha kane ka jylla ia ka jingwan ka lynti rel naba ki tieng ia ki briew kiba nabar" ong u Ranjan haba kren shaphang ka ioh kam ioh jam ki samla.
Haba kren pat shaphang ka Mariang ,u la kyntu ia ki samla pule ba kin ialeh ban pynneh pynsah bad ban pynjyrngam ia ka mariang da kaba sumar ia ki khlaw ki btap, “Peit ka Sohra ka jaka kaba jhieh tam ha ka pyrthei hynrei hangte ka jynjar ban thung jingthung, dei ban don ka buit stad kumno ban thung ia ki dieng ha katei ka thaiñ" u la ong.
U la kren ia ka jingma jong ka jingtih mawshun ha kaba u la kob ruh ba lada katei kakam kan dang iai bteng ha ki 30 ne 40 snem ban wan kane ka thaiñ kan sa kylla kum ka ri thor.
Ula kdew ruh ka jingkhang tih dewiong thliew khnai ha kane ka jylla ha kaba u la ong ba donkam ban pyndonkam da kiwei pat ki buit stad ban tih dewiong ba kan ym ktah ia ka mariang.
Shillong, 22 Jymmang:Ka jingbam smai jong U Sarbananda Sonowal, ha ka sngi hat majai, kan nym long ka jingkmen tang ia ki nongialam ka seng BJP ha Assam, hynrei, la iathuh ba la khot sngewbha, wat ia ki nongialam jong ka seng BJP na Meghalaya ruh, ba kin leit lang sha katei ka jingshah bam smai jong u myntri rangbah ka Assam.
“Ngin ia leit kumba 20,30ngut bad U President, un wan beit na Bangalore" ong U Bah David Kharsati General Secretery jong ka BJP, haba iakren mynta ka janmiet bad U Rupang.
La iathuh ba ka jingbamsmai jong U Sonowal, kan long ha ka por 3.
30 nohsngi, ha ka sngi hat majai.
Haba la kylli, ia U bah Kharsati, la kan don ne em ka jingiakren jong ki nongialam BJP bad u myntri rangbah ka Assam, ha katei ka jingleit ha kane ka kynti, utei u nongialam ka BJP, ula ong “Kan nym don kano kano ka jingiakren ia mynta hi, hynrei kan shu long beit tang ka jingleit ban ia don ryngkat ha ka jingbam smai jongu, kum u myntri rangbah ba thymmai ka Jylla Assam".
Ha kawei pat ka khubor, la iathuh ba u myntri rangbahduh, ula phah ktien, lyngba ki nongtrei jong ka seng, ba u kwah ba ki dkhot jong ka seng BJP, kin don lang ha ka jingialang paidbah, kaba un pynlong ha madan Polo, ha ka por 2.
15 nohsngi bad halor katei ka phang, la sngewthuh ba ki dkhot jong ka seng BJP, ki la pynkhreh ialade, na ka bynta ba kin leit ban ia shim bynta shitrhem, ha ka sngi 27tarik Jymmang, kaba dei ka sngi jong ka jing wan iuh kjat nyngkong jong u myntri rangbahduh ia ka Jylla Meghalaya.
Shillong, 24 Jymmang:Ka KHNAM Youth Wing mynta ka sngi ka la dawa na u myntri tnad bording ka jylla u Clement R Marak ba ka sorkar lyngba ka tnad MeECL ba ka dei ban sei madan noh ia ka result kaba la shu set kut la san snem jong ki kam jaguli.
“U Myntri u la kular khot jingialang noh ia ki ophisar ka MeECL bad ban sei madan noh ia ka result hapoh shi taiew", la ong u President ka KHNAM Youth Wing u Bah Thomas Passah hadien ba la iakynduh ia u Myntri mynta ka sngi.
Kine kiba ialeh ia ka kam jugali kaba lait 306 tylli ki la dep ialeh ia ka eksamin naduh u snem 2012 hynrei la  san snem khlem pat ioh result, la ong u president ka KHNAM.
Kaba lyngngoh ka long ba ha une u snem 2015, la pynialeh eksamin ia ka kam Junior Engineer (JE) , Assistant Junior Engineer (AJE) kiba don kumba 34 tylli hynrei tang ha u bnai Nohprah, ki la dep pynbna ia ka result katba ia ka kam jugali kaba rit ruh haduh san snem ruh kim pat lah ban pynbna.
“Lada ka ong bym don pisa ban thung kam ia ki jugali, balei ia ki JE, AJE pat ka thung wut wut, ka ioh pisa naei", la ong u Bah Passah.
Ka KHNAM ka la ong ba u Myntri um shym la pynshai ia kaei ka daw ba pynslem ban pynmih ia ka result wat hadien san snem ruh.
Ha ka jingshisha, ka KHNAM ka la dep iakynduh teng ia u Myntri bording ha u bnai Iaiong ba la dep hynrei ka jingbym ioh jubab, ka la pynlong ba kin iakynduh biang mynta ka sngi.
U Bah Passah u la ong ba kin ap ia ka kular jong u myntri shi taiew aiu ka sorkar kan leh halor kane.
Jowai, 24 Jymmang: Mynta ka sngi ka kynhun ki nongialam bad ki dkhot ka FKJGP- Jaintia Hills ha ryngkat ki rang bah shnong bad ki nong ialam shnong hapoh ka lama jong ka Sanshnong Development Committee jong ka thain Namdong ki la leit ban jurip ia ka Namdong PHC bad la lap ba katei ka PHC kam don satia ia u Doctor lait noh ka Doctor Ayurvedic bad u Doctor bniat (Dentist).
Katei ka PHC kam don Doctor MBBS naduh ba u Doctor u la leit ban pule pyntbit shuh shuh.
“Ngi la ioh ia ki jingujor na ki paidbah bad halor ka jingujor ba um don doctor bad um ju kham ioh dawa, ngi la rai ban jurip ia katei ka jaka ai jingsumar", la ong u Tuesday Lytep, President ka FKJGP JH.
Ha katei ka jingjurip la lap ba ka Namdong PHC ka la dep ioh ia ka building kaba heh ha ryngkat ki jaka sah ki nongtrei naduh u Doctor bad ki Nurse, na ka bynta ban kyntiew kyrdan ia ka sha ka CHC, hynrei namar ba ym pat shym la plie ia katei ka CHC, katei ka jaka ai jingsumar ka dang treikam haduh mynta tang kum ka PHC.
Ki Nurse kiba dei ban trei hapoh katei ka PHC, la shu kynriah shawei pat bad katei ka PHC ka dang duna nongtrei na kawei ka por sha kawei pat.
Na ka liang ka FKJGP bad ka Sanshnong Development Committee ka la ong ba kan leit ia kynduh ia ki bor ba halor jong ka tnad ka koit ka khiah ban pynsngew ha ki ia ki jingeh kiba ki paidbah ki ia kynduh ha katei ka jaka ai jingsumar.
Ki nongtrei hapoh katei ka PHC, ki la pynpaw ruh ba ki ia kynduh jingeh shi katdei eh ha kaba iadei bad ki dawai, namar ki nongpang kiba wan shim dawai ki bun, katba ki dawai pat ki duna.
Nalor ka jingduna ki nongtrei, katei ka jaka ai jingsumar ka ia kynduh jingeh ruh ha ka bording bad ka um.
Lada don ka bording, ka um ruh ka biang, hynrei lada thut ka bording, ka PHC kam ioh um satia namar ka shaniah beit ha u Motor ban tan ia ka um na ka bynta ki jingdonkam ha katei ka PHC.
Na ka liang u Presidentka Sanshnong Development Committee, u DS War u la kyntu ia u local MLA uba dei ruh u Myntri sorkar ban shimkhia ban peit ia ka bha ka miat jong katei ka PHC khnang ba ki paidbah ka thain kin ioh myntoi.
Shillong, 4 Nailar:Ki shipai BSF, ki la ioh kurup 29 tyli ki masi na Tuka, kaba shongdor T.
5.
5lak bad ha kawei pat ka jingjia, la ioh kurup 24 tylli ki masi kiba shongdor T.
4.
9lak na Nayabazar, ong ka khubor ba la pyllait da ki shipai iada khappud.
Nongstoin, 24 Jymmang:Ha ki laiphew hyn niew snem bala leit noh hadien ba ka shnong Langpih kala duh noh ia la ka jong ka jaka thep vote (Polling Station), ha katei ka shnong kata da kaba shah pynkynriah noh sha ka shnong Mawsikar, mynta ka kynti yn wan phai biang katei ka jaka thep vote sha Langpih, bad ki shnong kiba hap ha katei ka jaka the vote (Polling station) ki kynthup naduh ka shnong Mawdiangsnam, Umyiap, Umwali, Umwahsiang, Langpih Nongma, Umtap, Mawlan, Nongmawlong, bad kiwei kiwei ki shnong.
Katkum ka jingioh jingtip jong u nongthoh khubor na ki katto katne ki briew kiba dei peit ïa ka Election hapoh ka Distrit ki la ong ba ka sorkar ka la dep rai ba yn buh biang ïa ka jaka thep vote (polling station) ha Langpih bad ia katei la dep ban pynbeit bad ka sah satang ban phah mynjur ha ka Election Commission jong ka Ri India bad yn sa pynbna ruh sha ki paitbahNa ka liang jong u nongthoh khubor u la ioh lad ruh ban twad jingmut na ki riew rangbah bad riew tymmen katei kathain ha kaba iadei bad katei ka jingduh noh ka Langpih ia ka jaka thep vote bad na ka liang ka jong ki, kila iathuh ruh da kaba ki ong ba hadien ka jingwan pynklumar ki pulit ka Assam kata ha u snem 1979 ki paidbah nongshong shnong katei ka thain kila phetwir bad phet krad noh namar ka jingsheptieng bad kila leit ruh ban shong shnong noh shipor sha ka shnong Kyndongei bad naduh katei ka por ka Langpih kala duh noh ia katei ka jaka thep vote ka jong ka.
Ym tang kata ki la iathuh ruh ba ha shuwa ka election ha un snem 1981 -82, ki paitbah jong ka thain Langpih ki la leit phai biang sha la ki shnong ki thaw hynrei ia katei ka jaka thep vote na Langpih la pynkynriah noh sha ka shnong Mawsikar bad kaba la neh ruh haduh kine ki snem kiba mynta, bad na ka liang jong ki paidbah katei ka thain kila pynpaw ruh ba ka jingdon jong katei ka jaka thep vote ha Mawsikar ka buh jingeh kaba khraw ha man ba long election bad na ka liang ka jong ki paidbah katei ka thain ki la dawa na ka sorkar na kapor sha kapor ba kan pynphai biang ïa ka polling station sha Langpih.
Nongstoiñ, 4 Nailar:Ban ai jingpynshai ia ki paidbah halor ka jingdon kam na ka bynta ban wanrah ia ka jingkylla halor shibun ki jingeh ki ba ka ri bad ka jaitbynriew ka ia kynduh, ka ‘Campaign for Change’ ne ka jingialap ban wanrah ia ka jingkylla mynta ka sngi kan wan ban ai jingpynlong ia ka jingialang paidbah hapoh sor Nongstoiñ West Khasi Hills District.
Katkum ka kyrwoh khubor na u bah J.
Kharit Secretary Campaign for change u la ong ba katei ka CFC kadei ka lympung na baroh ki liang kynthup ia ki nongrep, ki samla, ki nongniah kali, ki nongbylla sngi bad kiwei kiwei bad ha katei ka jingialang yn iatai bad ia phylliew jingmut halor ki jingeh kiba ia kynduh bad ia katei ka jingialang yn pynlong ha Iew Nongstoiñ naduh ka por 11:00 baje mynstep.
Kumta na ka liang jong u bah Kharit u la wer bad khot sngewbha ia baroh ki paitbah jong ka thain Nongstoiñ sha katei ka jingialang paitbah bad ha katei ka jingialang na ka liang jong ka kynhun kan pynshai ia ki jingdon kam ban wanrah kajingkylla halor shubun ki jingeh ki ba ka ri bad ka jaitbynriew ki ia kynduh ha kine ki sngi.
Shuh shuh katei ka kyrwoh ka ong ruh ba ha katei ka sngi yn ioh sngew ia ki jingkren bad ki jingpynshai, kiba kynthup ia u bah P.
N.
Syiem MLA/MDC bad ki wei ki wei.
Shillong,4 Nailar:Mynta ka step ha ka por 4:40 baje mynstep u we u rangbah uba la tip kyrteng kum u Willson Hynniewta , 35 snem karta na Laitryngew u la khlad ha Civil Hospital, Shillong bad la ong ba u la khlad lypa shuwa ban poi sha Hospital hynrei ka khubor pulit ka la ong ba la suba sniew ba ka don ka jingleh buit tuh u MO uba shimti ia katei ka kes.
La pyndep ia ki jingdonkam baroh bad ki pulit ki dang tohkit ia katei ka kam.
Shillong, 6 Nailar:Ka surok na Lum Shyllong, kaba iaid sha Pomlakrai bad mih ha Kseh Bilat bad pyniasoh ia ka surok bah Shillong Jowai, ka dei ka surok, kaba pynsuk shibun ia ka leit ka wan jong ki kali, kiba mut ban iaid lait ia ka dheng kali sha Shillong bad kiba mut ban leit sha Jowai, lane kiba mut ruh ban leit sha ki thain Madanryting, Nongthym-mai bad ban mih sha Umpling bad leit sha hospital NEIGHRIMS bad ki bynta jong ka thain Mawdiangdiang.
Ka jingjngai ban iaid na Lum Shyllong sha Kseh Bilat, ka long tang 20 minit eiei bad lada iaid na lad 5mer ban poi sha Kseh Bilat ruh, kan long hi tang kumba shiteng kyntai eiei; hynrei ha kine ki sngi, ka leit ka wan, ka la pynthut jubor , namar ka surok naduh na Lad Lum Shyllong, na ktem ki shipai suin, ka long kaba sniew haduh katta katta bad kumjuh sha ki bynta jong ka Shnong Liewlong, Pomlakrai bad lynter haduh ban da mih ha Kseh Bilat, ka surok, ka dap da ki thliew kiba jylliew bha bad kiba khohruh khohram shibun bad kiba buh jingma ia ki kali rit kiba iaid, khamtam ha ka por mynmiet.
Ki nongshong shnong ha Rngi Shyllong, haba iakren bad U Rupang, ki iathuh ba ki don ki nong pyndap khyndew malu mala ban tap ia ki thliew kiba jylliew ha surok, hynrei ha kine ki sngi, namar ba ka jur ka jinghap slap bad lang um, kumta kim lah satia ban maramot thikna, namar ba katei ka dei ruh ka surok, kaba bun bha ki kali, kiba iaid naduh ki trok bad ki kali rit, kiba iaid da ki spah tylli ha ka shisngi shisngi.
Katei ka thain naduh na Rngi Shyllong ter ter haduh ha surok bah Jowai, Shillong, ka dei ka thain, kaba bun bha ki shnong bad ki dei ruh ki shnong kiba im ha ka rep bad ki pynmih da ki hajar kwintal, naduh u phan, u kubi, u muli bad kiwei ki mar rep, hynrei da ka jingsniew ka leit ka wan, ka pynthut shibun ia ki nongrep, ba kin leit ban kit ia ki mar jongki sha Iewduh man la ka sngi bad kumta ki hap ban shaniah ha ki mahajon, kiba don ki trok heh bad ki trok rit ban thied duna dor ia ki mar bad kiba leit khaii kylla sha Iewduh lane sha Assam ruh.
Nongpoh, 06 Nailar:Ka KSU North Khasi Hill District, lyngba u samla Vincent Makri, Vice-President, ka la pynrem jur halor ka jingkuman bad jingieh khun swet ka sorkar ia ka Shnong Madan Umwang bad kiwei pat ki shnong ba don ha thain khappud bad ka Assam, ha kaba kane ka jingiehbein ka sorkar ia kitei ki shnong ha ki thain Khappud, ka pynlong ia ka kynhun lehnoh KPLT bad Pulit Assam ban shim kabu ha ka ban pyndik bad pynthut ia ka shongsuk shong shngain ha kitei ki thain Khappud bad ka Assam.
Ha katei ka kyrwoh, ka KSU ka la pynkynmaw ba dang myn ha ka sngi Palei ki Pulit ka Assam na West Karbi Anglong District, ki la hiar sha shnong Madan Umwang ban pynsangeh jubor ia ka jingtei kaba la mang tyngka da ka tnat Sericulture ka Sorkar Meghalaya bad ha katei ka jingwan ban pynsangeh jubor ia katei ka jingtei, ki la byrngem ruh ban kem bad ban pynshitom ia u Bah Blikshon Mukhim uba long u Rangbah shnong ka madan Umwang.
Shuh shuh, ka seng ka la kynnoh ruh ba kum kitei ki jingjia, ki iai jia na ka por sha ka por ha katei ka shnong Madan Umwang, ha ki thain Amjong lem bad kiwei kiwei ki shnong kiba don ha ki thain border bad kiba hap ha ka Mawhati Constituency, ha kaba kine baroh ki jia tang namar ka jingkhein sting ka sorkar jylla bad ka jingbym lerkam ki Bor pyniaid Distrik ka Ri Bhoi.
Ka seng ka buh jingkylli bad pan jingpynshai na u Deputy Commissioner bad u Superintendent of Police ka Ri Bhoi District, namar ka jingtreikam jong ki ka long beit thik tang na ka bynta ban thwet ban kem bad pynshitom ia ki dkhot ka KSU, ha kaba kane ka jingthwet ka la pynthut pyndik wat ia ki ba haing ha sem ki dkhot bad nalor kata ki rah ruh wat ia ki kali shi met jong ki dkhot ka seng bad ia ka Ambulance jong ka seng ruh, kumta haba iadei bad kane ka seng ka la ong ruh ba u DC bad SP, ki la dei ban sngewthuh ialade ba ki dei tang ki shakri jong u Paidbah ha ka Distrik.
Hato ka Sorkar jylla bad ki bor pyniaid district ki la phah pyrton Pulit bad CRPF na ka bynta ban thwet bad ban kthong ia ki dkhot KSU, la kum ba thwet ia ki Lehnoh ba shyrkhei tam hapoh pyrthei bad haba kum katei ka jingjia kaba la jia ha shnong Madan Umwang, balei ka sorkar bad ki bor Distrik kim lah ban phah ia ki pyrton Pulit, na ka bynta ban thwet bad kem ia ki Lehnoh KPLT kiba ju pyndik bad dawa pisa jubor bad ban ai jingiada ruh na ka jingshah thombor ha ki Pulit ka Assam, la buh jingkylli ka KSU.
Kane ka pawshai ba ka rukom treikam u DC bad SP ka Ri Bhoi ka long kaba shah shiliang khmat bad ka rukom treikam bymkhuid bad lehse lah ban don bun kiei kiei na sha lyndet, kumta haba iadei bad kane ka seng ka maham ruh ia u SP bad u DC ba ki dei ban pyndep hok ia ka kam kaba la bynshet ha ki, ym ban tuklar ia ki kam jong ka seng bad kane ka dei ka khubor kaba shai tam na ka liang ka seng ia u DC bad ia u SP, pynkut ka kyrwoh u Samla Vincent Makri.
Shillong, 6 Nailar:Ka KSU South West Khasi Hills ka la pynpaw ba ka kyrshan ia ka Garo Hills State Movement Committee ba kin ioh la ka jong ka Garo Land, hynrei ka la ong pat ba ki dei ban dawa ia ki bynta ki jong ki hi ym ban mushlia wat shi inshi ruh ia ka khyndew kaba hap hapoh Khasi Hills.
Katei ka seng ka la ong ba kam don hok ban tuklar ia ka jingdawa Garo Land jong ki Garo hynrei ka la ong ba ki Garo kim don hok ruh ban pyniar ia ki thapniang shabar jong u pud jong ki.
Katei kakyrwoh khubor na ka KSU SWKH ka dei halor ka jingpaw kyrteng jong kiba bun ki shnong Khasi khamtam ha katei ka District ha ka Map Garo Land ba ka ANVC ka la tyrwa sha ka sorkar pdeng ha u snem 2006 ha ka por ba long myntri rangbah duh u Dr.
Manmohonan Singh.
Ka KSU ka la ong ba katei ka kynhun jong ki Garo ka GHSMC dang shen ka la leit ban ia kynduh ia u myntri rangbah duh ka Ri u Narendra Modi, u myntri ka tnad pohing u Rajnath Singh bad ia u President ka ri u Ram Nath Kovind ban ia kren ia katei ka kam, “Ho,oid na ka liang jong ngi ngim pyrshah ia phi hynrei tang kawei ngi ong ia phi ba phi la bakla lada phin nud ban wan tam pud sha ki bynta ka South West Khasi Hills District, sha kiwei ki District ka Khasi Hills bad lada phi bud ia ka Proposed Garoland jong u snem 2006 ka ANVC" ong ka kyrwoh na u President ka KSU SWKH u samla Forwardman Nongrem.
Ka kyrwoh khubor ka la ong ba kat kum ka Proposed Garo Map jong ka ANVC ka SWKH kan duh shibun ki jaka ba kynthup naduh ka Pommudar, Maheshkhola, Khonjoy, Nongjri, Nongkulang haduh Borsora bad ki bynta ba hajan Ka Ranikor bad haba kheinlang baroh kan ym duna ia ka 100 square kilomitar.
“Ngi kyntu ia ki Garo ba kin nym lah ban ong ba tang ba la shong shnong ki Garo Ka dei ka jaka jong ki naba ia kine ki jaka kiba bun hi la longtrai hi da ki Khasi kum ki riewshimet bad Ki Hima bad Ki Garo ki dei tang ki nongshongwai" ong katei ka kyrwoh.
Ka KSU ka la kyntu ia ki Garo ba ki dei ban kynjohktien lang na ki syiem ne ki Sengbhalang jong ka Khasi bad Ri-Bhoi halor katei ka bynta ban ia shai khnang ba kan ym mih kano kano ka jingiakynad hapdeng ki Khasi bad Garo , “Namar tang na kane ka ishuh na ka liang jong ngi ki Khasi da lei lei ruh ngin ym ai suk tang shi inshi ruh ka khyndew kam pher watla kan poi haduh uno uno u pud ruh" pynkut ka kyrwoh na u President ka KSU SWKH.
Shillong, 6 Nailar:Ka Khun Hynniewtrep National Awakening Movement (KHNAM), Mawlai Circle ka la kular ia ki ASHA ba kan leit rah ia ka jingeh jong ki sha ka sorkar jyllas bad sorkar pdeng khnang ba ka sorkar kan leh eiei, halor ka jingeh ba ki ia kynduh.
Ha ka sngi saitjaiñ jong ka taiew ka KHNAM ka la lum jingialang ia ki ASHA ha Mawlai Basic School ban ia kren ia kiba bun ki jingeh ba ki ia kynduh bad ha katei ka jingialang ki nongialam ka KHNAM ki la pynpaw ka jingsngew kyndit ban tip ba ia ki ASHA la siew tulop tang ha ka dor T.
1000 tyngka shibnai katba ka kam ba ki hap ban trei pat ka long kaba khia haduh katta katta.
Kumba ka long mynta ka jylla ka don 6000 ngut ki ASHA bad kumba 300 ngut ki nongpeit ia ki kiba ki ong ki supervisors kiba trei hapoh ka National Rural Health Mission (NRHM).
Ka KHNAM ka la pynpaw ka jingsngewkhia naba ka tulop ba ki ioh kam pat lah ban ai jingkyrshan ia ka ing ka sem jong ki bad ka sorkar ka donkam ban pynkiew noh ia ka tulop jong ki.
Ha katei ka jingialang la don u President ka Youth Wing ka KHNAM u bah Thomas Passah, u kyrtong ka KHNAM na Mawlai u bah Ban L Nongbri, ka kong Happy Pyrtuh President jong ka Union ki ASHA bad kiwei pat.
Shillong, 06 Nailar:Ka khubor sain pyrthei ka la khih bha mynta ha kane ka jylla hadien ba ar ngut ki MLA ka Congress ki la shah pynhap shuki namar ba ki thmu ban leit rung ha kiwei ki party.
Ha ka jingtwad jingmut na ki nongialam ka BJP ha kane ka jylla, ki la kubur ba ki la don bun ki MLA na ki party na kane ka jylla kiba la leit iakynduh hi ia ki nongialam ka BJP sha Delhi ban iakren ia ka sain pyrthei ha kane ka jylla.
Katkum ka jingong u President ka BJP Meghalaya u Bah Shibun Lyngdoh, ki MLA na ki seng bapher bapher ki la leit iakynduh hi ia ki nongialam ka BJP sha Delhi bad na ka liang ka BJP na kane ka jylla kan ap ia ka khubor na Delhi ban leh ia kaba donkam.
“Ki MLA ki leit iakynduh hi sha Delhi bad ki nongialam ka BJP hynrei ki bym dei MLA ki lah ban wan iakynduh bad ki nongialam ha ka jylla", la ong u Bah Shibun.
Wat la u Bah Shibun u la ong ba um lah ban kren eiei ne iathuh ia kiba leit iakynduh hi sha Delhi hynrei kata ka shong beit ha ki nongialam ba kin leh ia kaba donkam bad ki.
U Bah Shibun u la kyntait ban ong eiei ruh halor ka jingmih khubor ba u Bah Sniawbhalang Dhar bad u Bah Prestone Tynsong kiba la shah pynhap shuki ha u Myntri Rangbah u Dr Mukul Sangma, ba ki don ka jingthmu ban iasoh bad ka BJP.
Hynrei ha kawei ka khubor la ioh jingtip ba kine ki MLA ba shah pynhap shuki, ki la don ka jingiakynduh bad u nongialam ka BJP ba peit ia kane ka thain u Himan Biswa Sarma ha Guwahati ha kine ki sngi.
Wat la ym pat tip ia ka jingiakren, hynrei la sngewthuh ba ka la don ka jingiakren ba ki lah ban wan rung sha ka BJP shwa ka elekshon.
Katkum ka jingtip, u Bah Prestone, u Bah Sniawbhalang bad u Bah Ngaitlang Dhar ki la don ha ka jingthmu ban phet noh na ka Congress, wat la ki la kyntait ia kane ka khubor haba iakren bad ki nongthoh wat hadien ba ki la shah pynhiar shuki ruh bad ki la kam ba ki dang don ha Congress bad kin iai don bad kane ka seng.
Ha kane ka sngi Saitjain ruh, la ioh khubor ba u Bah Prestone u la lum ia ki nongialam na ka thain Pynursla ban iakren ia ka kam sain hima khamtam ban jied na kano ka party ba u dei ban iakhun ha kane ka elekshon namar ba u la don ka jingiajngai bad u Myntri Rangbah u Dr Mukul Sangma hadien ba u la shah pynhap shuki noh.
Watla ym pat ioh ia ka khubor kaba thikna sha kano ka party ki la iarai hynrei la sngewthuh ba ka BJP lane ka NPP ka dei ka lynti ba ki lah ban jied ha kane ka elekshon ban wan.
Ha kawei ka liang, u Bah Shibun u la iathuh ba u Amit Shah uba la pynbeit ban wan sha nongbah Shillong ha ka 12 bad 13 tarik mynta u bnai, u la pynsangeh noh shwa namar ba u dang don bun ha kane ka elekshon Vice President kaba dang shu bna hynnin ha kaba u kyrtong ka BJP u Venkaiah Naidu u la jop.
“Ka National Executive Council jong ka party kaba la buh ban long ruh ha Hyderabad la pynsangeh noh shwa", la ong u Bah Shibun.
U la ong ba watla ym pat thikna, hynrei na ka liang u Amit Shah un sa wan la kumno kumno ha ka taiew ba kut une u bnai ne ha ka taiew ba nyngkong jong u Nailur.
Ha ka jingwan jongu, un plie ruh ia ka ophis ka BJP ha ka nongbah.
“Namar ka jingbym pat lait por u Amit Shah, yn sa wan jngoh shwa u Organising secretary u Ram Lalji ha ka 8-10 tarik, la ong u Bah Shibun.
U President ka BJP Meghalaya u la iathuh ruh ba kiba bun ki MLA na ki party bapher bapher kynthup na ka Congress kiba la phah khubor sha u ba ki kwah ban iakynduh ia u Amit Shah ha ka jingwan jongu sha nongbah Shillong.
“Ka jingkwah iakynduh jongki ia u Amit Shah kam mut ba kin rung sha ka BJP hynrei ki kwah ban ai khublei bad ban iakren ia kiwei ki kam", la ong u Bah Shibun bad bynra, ka jingrung sha ka party ka shong ha ki.
Shillong, 06 Nailar:U nongniah ka kali kawei Mahindra DI (ML05 0731) u Bah Kwostar Diengdoh, 45 snem na Mawkyrwat uba kum tynrah ia ka kali ba synran ia u Lat ka jylla u la shah pynngat ha ka kyndon thmu pyniap kumba jia ia uwei u nongniah kali, uba tynrah ia u Myntri Rangbah u Dr Mukul Sangma ha u snem ba la dep.
Ia une u nongniah la pynngat haduh san tylli ki kyndon Indian Penal Code kaba iadei bad ka jing-thmu ban shim ia ka jingim.
U Superintendent of Police (Traffic) u Bah NK Syiem u la iathuh ba ia u nongniah katei ka Mahindra Pick-up la pynngat ha kine ki kyndon ka IPC kiba iadei bad ka jingthmu ban shim ia ka jingim.
“La pynngat ia u ha ka kyndon U/S 307/279/337/338/427 IPC bad mynta u dang don ha ka jingbishar ka Kashari", la ong u Bah Syiem.
Ka kyndon 307 ka IPC ka kren shaphang ka jingthmu ban shim ia ka jingim, katba ka 239 ka kren ia ka jingniah kali khlem akor, 337 bad 338 ki kren ia ka jingniah kaba lah ban wanrah ia ka jingma ia kiwei, bad ka 427 ka kren ia ka jingshah pynjulor jong ki mar.
Ha kane ka sngi Balang, san ngut ki nongbud pahara ia u Lat ka jylla ki la mynsaw hadien ba ka kali Scorpio (ML10B-0227) kaba ki shong, la kynnoh ba ka la shah rat ha ka Mahindra (ML05 0731) ha ka por 12:48 minit ha Mawlai Mawiongrim.
Kane ka la jia ha kaba ki wan synran ia u Lat ka jylla u Banwarilal Purohit uba dang wan na Guwahati sha Shillong.
Kiba la mynsaw ki long u Hav.
Gopal Gurung, ABC Mankhraw Sawian, ABC Anil Kr.
Rai, ABC Ranjit Monungdar, ABC.
Mantu Madok bad la pynkit ia ki sha Civil Hospital Shillong.
Ka kali kiba synran ia u Lat ynda la poi ha Mawiongrim NH 40 hajan No Entry Point, kawei ka kali Mahindra DI (ML05 0731) ba niah u Bah Kwostar Diengdoh, 45 snem na Mawkyrwat kaba wan na ka liang marpyrshah kynsan kynsan ka la rat ia ka Scorpio ba niah da u Rinaldo F Khyriem 26 snem, haduh ba ka la kylla pyrdet.
Namar kane, kine san ngut ki la mynsaw tangba kam da long kaba jubor haduh katta.
Ia kane ka kali ba rat ka Scorpio la bat noh da ki pulit.
Lah ban pynkynmaw, ba U Jeskalur L.
Mawdoh, uba niah ia ka Max, kaba kamai kit briew, ula kum syllud ia ka kali u myntri rangbah ha ka 9tarik Rymphang 2016 bad ula shah pyn ngat ha ka kyndon307 IPC, kaba kynnoh ba u thmu ban pyniap ia u myntri rangbah; hynrei kham hadien, la weng noh ia katei ka ain bad la pynhap ha ka sekshon 279 IPC bad kaba dei ka jingniah kali thurmur, ka 336 IPC, kaba buh jingma ia ka jingim jong u briew bad sa ka 427 IPC, kaba leh thurmur bad kaba pynjot kaba shongdor palat ia ka T.
50 shaneng.
Mawshun, 8 Nailar:Mynta ka sngi U Bah Prestone Tynsong MLA jong ka Pynursla, u la plie ia ka krem, kaba don harud shnong Mawshun, kaba dei ka shnong, kaba iaid lynti sha Dawki.
Haba kren ha ka jingialang plie ha ka iing dorbar Shnong Mawshun, U bah Prestone, u pynsngew ba ka krem, ka dei ka kabu ksiar ia ki nongshong shnong, ba kin khring ia ka kam shang pyrthei ha katei ka shnong.
U MLA, ula ong “Ngi shu peit jawdud ia ka AS 01, kaba iaid sha Dawki, hynrei ki don ha katei ka shnong, ki don ter ter, tangba tang shiphew tyngka ruh ym lah die".
La ong biang U bah Tynsong, ba ka jinghiar jong ki nongshang pyrthei sha ka thain Pynursla, Dawki, ka la sdang tam, ban ia kaba ki leit sha Sohra ha kine ki sngi, hynrei, u kren bynniaw pat ba ka jingmyntoi sha ki trai shnong jong ka thain, ka long ba tang shi percent ruh kam don.
Ula ai jingmut ia ki trai shnong ba kin phai sha ka kam shang pyrthei, namar ba ula pynsngew ba ka rep synsar, ka la duna bha bad kaba lah ban duh syndon ha ki snem ki ban sa wan bad U Bah Tynsong, u kren bynniaw, ba ka jingpyniaid iew ia ka kam shang pyrthei sha ka thain Pynursla, ka ka dang duna shibun eh.
Nalor U bah Tynsong, la ioh ia ka jingkren, na U bah Mak Diengdoh, u ophisar jong ka tnat shang pyrthei ka sorkar Jylla, uba pynshlur ia ki samla, kiba la pas Class VIII, IX ba kin shah hikai ialade ban long ki nongialam ia ki nongshang pyrthei, ba kin shet jingbam ia ki nongshang pyrthei, ha kaba ka jinghikai, ka don kaba 3taiew, 4 bnai bad haduh hynriew bnai bad nangta ba ki don sa ki skhim ban ai jaka sahmiet ia ki nongshang pyrthei.
U Bah Hawson Khongsit, uba dei uwei na ki trai jong katei ka Krem, ula pynsngew ba ki nongshong shnong ha Mawlynnong, Goa bad ha kiwei ki Jylla, ki don kiba iohkam haduh 70percent na ka kam shang pyrthei bad u iathuh ruh, ba ula pynleit jingmut ialade, ha kine ki lai snem duna, na bynta ban trei ha katei ka kam kaba khring ia ki nongshang pyrthei.
Ha katei ka jingialang, la ioh ruh ia ka jingkren na U Sachin Chaudhari, uba na ka Explore Globe, Mumbai bad uba dei uwei na ki nongialam lynti ia ki briew, kiba kwah ban kai sha Ri Khasi, ban peit ia ki krem bad kiwei ki jaka shangkai pyngngad.
La ioh ruh ia ka jingrwai ha katei ka sngi, na ka kynhun Nang Ai Mynsiem, na Pynter bad ka jingkren na U Sordar ka Raid Mawshun, U bah Lamiki Khongdkhar.
Katei ka krem, ka don ka thliew kaba rit ha khmat jongka bad la iathuh ba ka don ka jingjngai kaba 50,60 metre ban rung iaid kai, katba kito kiba kwah ban leit rung peit bniah, ki lah ban rung haduh 200,300 metre.
Hapoh jong katei ka krem, ka don ka um, kaba jylliew, ha kaba kito kiba leit ngam ki iathuh ba ka poi haduh syngkai bad ki don ruh ki dohkha ha katei ka pung.
La iohi ia ki maw, kiba long rong ksiar, kiba don ha katei ka krem bad kiba nep kiba noh sha madan.
Ki don ruh ki krem kiba kynjang bad la iohi ba ka don ka um ha ka pung, ha kaba la iathuh ba ki don bun tylli ki lad, ynda la rung shapoh.
Shillong, 8 Nailar:Lashai ka sngi ki bahaing hasem jong u Dajied Kynsai Syiemlieh (u samla uba la shah rahbor sha Bangladesh) kin leit ban shimti ia u na khappud ka India bad Bangladesh na Dalu kaba don ha West Garo Hills District.
Haba ia kren bad u Rupang u kpa jong u Dajied u bah Rijoy Basaiawmoit u la ong ba u khun jong u mynta u dang don ha kti ki shipai Bangladesh bad lashai ka sngi yn aiti ha ki shipai BSF bad ki shipai BSF pat kin aiti ha ki pulit ha ryngkat ka jingdonlang ki bahaing hasem bad yn wan ialam noh ia u sha ing.
U bah Rijoy u la ong ba lashai ka sngi kin hap ban leit shuwa sha Tura PTS bad nangtei kin leit sha Dalu , “Ngin poi ing la shisngi eiei tharai" u la ong.
Shillong, 08 Nailar:U nongialam ka BJP uba dei ruh u nongpeit ia ka jylla Meghalaya u Nahlin Kohli u la khot ia ka jingialang bad baroh ki nongialam niam ha kane ka jylla ha kane ka sngi Saitiain ban iakren bad ba kin pynsngew ia ki jingeh bad ki jinglongg artatien ia ka BJP hadien ba ka la shah kynnoh bad shah kynthoh ba ka dei kaba shitniam.
Haba pynthikna ia kane mynta ka sngi, u Kohli uba la don ha ka nongbah ban iashim bynta ha ka jingialang ka Core Committee ka BJP, u la pynthikna ia kane ha ki nongthoh ba u la dep pyntip sha ki nongialam niam baroh ha ka jingialang kaban long ha ka por 3 baje janmiet ha Shillong.
“Nga la khot ia baroh ki nongialam niam ha kane ka sngi Saitjain por 3 baje", la ong u Kohli.
Kham mynshwa, u Kohli u la ong ba ka jingthmu jong kane ka jingkhot jongu ia ki nongialam niam bad balang ha kane ka jylla ka long ban pynshai halor ka jingshah kynnoh ka BJP ha kiwei ki party khamtam ka Congress ba ka dei kaba shit niam bad kaba isih ia ki Khristan.
“Nga khot ia ki nongialam baroh ba kin lah ban iathuh ia ki jingeh ba ki iakynduh bad ka jingsngew pyrshah jongki ruh ia ka BJP, ha kaba ngan lah ban pynshai ia ki", la ong u nongialam ka BJP.
U Nongaiktien ka BJP u la ong ba ka Congress khamtam ha kane ka jylla ka la pynshit da kaba pynsaphriang ba ka BJP ka dei kaba isih Khristan bad kane ka dei ka khubor lamler ban shu pynbiej ia ki paidbah.
“Nga la dep ong ha ki nongialam ka party kham mynshwa ba haba ngan wan ban jngoh biang ia ka jylla ngan leit iakynduh hi markhmat ba ki nongialam Balang baroh namar ba ha ki jylla kum ha Goa ngi don ki dkhot kiba dei ki Katholik bad ngi don ruh ha kiwei ki bynta ka ri ha kaba ki Katholik bad ki Muslim ki dei ki dkhot jong ka seng.
Ki lah ban ujor ia kano kano ka ajenda ka ba ka BJP ka pyrshah ia ki", la ong u Kohli.
U la ong ba ki briew ki pyrshang ban pynsaphriang ia ki khubor sniew ia ka BJP namar ba ki tieng ba ka BJP ka la leh shibun ki kam ban kyntiew ia ka ri bad ia ka ioh ka kot bad u kyrmen ba ki paidbah kin kham lah ka politik kaba wanrah ia ka roi ka par ban ia ka politik bamsap ka Congress.
“Ka la don ka jingpyrshang ban pynsniew dur ia ka BJP ba ka dei kaba isih Khristan.
Hynrei ki paidbah jong ka ri ki pyrkhat da kumwei pat.
Ki la don ruh ki jingpyrshang ban pynsaphriang da ki khubor lamler pyrshah ia ka BJP kum ka party kaba isih Khristan, kaba khang bam doh masi.
Hynrei u Myntri Rangbah ka ri u Narendra Modi u la dep kren shai ba kiba pyrshang ban pyndik ia ki para briew ha ka kyrteng ka masi, ki dei ban shah pynshitom da kaba tyngeh ha ka ain bad ki sorkar jylla ki dei ban shim khia ia kane", la ong u Kohli.
U la bynrap biang ba ka BJP ka ngeit ha ka roi ka par ia baroh ne ka Sabka Saath-Sabka Vikas khlem pyniapher hapdeng u Hindu Muslim, Khristan Christian, Buddhist, Parsi, Jew bad kano kano ka jaitbynriew.
Shillong, 8 Nailar:Ka Supreme Court of India, ha ka 2tarik mynta u bnai, ka la shim bishar, halor ka ka jingshim jaka bad siew pisa, na ka bynta ka jingpynheh ia ka kad liengsuin ha Umroi, kaba la plie naduh u snem 1960 bad katei ka dei halor ka mukotduma jong ka Kong Billinda Lapang pyrshah ia ka sorkar Meghalaya.
Ka kashari, ka iakren, halor ka jingshim jaka kaba 224.
16 acre ha u snem 2009 bad na katei la iathuh ba la aiti ia 192.
26 acre sha ka Airport of Authority, katba sa 32 acre, ka jaka ka dang sah kut ban aiti, namar ba ka dei ruh ka jaka jong ki shipai.
Ka Supreme Court, ka iakren halor ka rai jong ka High Court, ba ka kam kaba donkam ia u paidbah, ka shu sahkut namar ba ym lah ban nang pynheh ia katei ka kad liengsuin bad la ong shuh shuh ba ka sorkar Meghalaya, ka la siew ia ka pisa kaba T.
25,70,80,258/- kaba dei haduh 80% na ka pisa kaba dei ban siew sha ki trai jaka, ha ka dor kaba T.
115 shi square phut, nalor kiwei pat ki jingsiew sha ka kong Patricia Nongsiej.
Ki nong ujor, ki la ujor ruh ba ma ki, ki bat ia katei ka jaka, kum ki nongshim wai bad kumta ba ym shym la siew satia ia ka bai khyndew, na ka bynta jongki, kum ki nongshim wai bad la iathuh ba ia katei ka jaka, la long trai da ka kong Stied Dkhar bad ia ka jingsoi kyrteng jongka, la shu thaw thok.
La ujor shuh shuh ba ia ka jingsiew kaba rem duh, la siew sha ka Particia Nongsiej, ka bym dei satia ka trai jaka bad la iathuh ba ha ka por ba ka tyrwa ban die ia katei ka jaka, ka kong Nongsiej, kam don kot khyndew satia halade.
Ha ka jingiakren, u nong iasaid jong ka kong Stied Dkhar, u mynjur ba katei ka longkmie, ka la ioh pisa T.
2.
40 crore ha ka account jongka, ha U Iaiong 2016, katba u nong iasaid na bynta jong ka kong ParticiaNongseij, u iathuh ba la siew T.
7 crore sha ka kong Stied Dkhar bad u nongiasaid,um lah ban iathuh la ka pisa, kaba la siew, ka dang don ne em ha account jong ka kong Stied Dkhar, katba u nong iasaid jong ka kong Particia Nongseij, u iathuh ba ka pisa kaba T.
10 haduh 12 klur, ka don ha kti jongka, lane hapoh Bank bad ia ka pisa, ka bym don ha account, yn sa pynrung noh ha ki ar taiew ki ban wan.
Ka Kashari, ka la rai ba ka jingpynheh ia ka liengsuin, ka long kaba donkam bad ba ka jaka, kaba la dep shim, ban aiti noh sha ka tnat pyniaid liengsuin khlem pynslem shuh bad ban aiti noh ruh ia ka jaka, kaba dei ban ai sha ki shipai ruh kumjuh.
Ka kashari, kam shym la kren eiei halor ka jingiadei bad ka jingsiew bai wai bad kumjuh ruh halor ka jingkam trai jong ka kong Stied Dkhar ia katei ka jaka, ha kaba ka ong ruh ba la die ia ka jaka, khlem ka jingmynjur jongka.
Ka Supreme Court, ka bthah ba haduh ban da pynbeit da kumwei pat, ba ka pisa, kaba don ha account jong ka kong Stied Dkhar, ka dei ban neh beit kumba ka long bad kumjuh ruh ha ka accout jong ka kong Nongsiej.
La bthah ruh ia U Chief Justice ka High Court, ba un jied da U District Judge, ba un rai halor katei ka kam bad ban pynbeit hapoh lai bnai, naduh ba u ioh ia katei ka hukum jong ka Kashari.
Shillong, 08 Nailar:Ka Joint Action Committee Hima Jirang (JAC-HJ) ka kyntu jur ia ka Khasi Hills Autonomous District Council (KHADC) lyngba u Executive Member I/c Elaka, Bah Latiplang Khar-kongor ba kan leh eiei noh ia u Syiem ka Hima Jirang, Pa’iem RH Wahlang, namar um burom ia ka hukum ka KHADC kaba la btah ban pynlong ia ka Peace Committee hapoh 15 sngi, bad kane ka pawshai ba u Syiem um burom ia ki bor ba halor jong ka KHADC.
Katkum ka kyrwoh ba la phah da u President JAC, bah O Thangkhiew bad Secretary bah M Sangkli ki la iathuh ba ka KHADC katkum ka shithi kaba Dated Shillong, 18 th July 2017 No-DC-XXVII/Genl/PF53/20178/a/270 ka la btah ia u Syiem ban pynlong noh ia ka Peace Committee hapoh ka 15 sngi, kata naduh ka 18 tarik Naitung haduh ka 2 tarik Nailar,2017 hynrei u Syiem um shym la lah ban pynlong ia katei ka Committee bad ka jingai por jong ka KHADC 15 sngi ka la kut mynta.
Kumta, na ka liang ka JAC ryngkat ki Kur Wahlang phra kpoh ki kyrpad jur ia ka KHADC ban leh eiei noh mardor ia u Syiem namar ula pynkhein ia ka hukum bad um shym burom shuh ia ka jingbtah ka KHADC, kumta ka la dei ban weng noh na ka khet ban pynkut ia ki kynrum kynram hapoh ka Hima.
Khnang ba ka synshar khadar bad ka imlang ka sahlang ki khun ki hajar hapoh ka Hima kan long kaba iaid beit iaid ryntih.
Lada ki bor ka KHADC kim lah ban leh eiei mynta ka kynti, ka la paw shai ba ka don kaei re kaei sha lyndet kaba la pynlong ba kan iai buh teng shi buhteng ia katei ka kam la palat shisnem mynta, ki la bynrap.
Ki nongialam ka JAC ki la byrngem ruh ban pynlong da ki jingiakhih paidbah ban rah lama ha phyllaw ophis ka KHADC ban pynpaw ia ka jingpyrshah halor ka jingleh mynthi ki bor ka KHADC.
Shillong, 8 Nailar:Ka Confederation of Ri-Bhoi People (CoRP) Eastern Zone ka la kynnoh ba u MLA ka Umroi konstitwensi u bah Ngaitlang Dhar u la pyndonkam bakla ia ka pisa paidbah kaba dei na ka bynta ka MLA Scheme.
Haba kren sha ki nongthohkhubor u President jong katei ka seng u bah Garlandforth Kharsyntiew u la ong ba ka CoRP ka la lap lyngba ka RTI halor ka jingpyntreikam u MLA ia ka MLA Schemes naduh u 2013-2014 bad u 2015-2016.
Katkum katei ka RTI u bah Garland u la ong ba na ka SRWP Scheme la pyni ba u MLA u la ai jingiarap sha u Banrilang Pyngrope na ka shnong Nongrah kaba hap hapoh ka Raid Mawbuh hynrei ia katei ka pisa la sei hi da u MLA.
Katkum ka RTI la paw ba katei ka pisa ka dei ka jingiarap na bynta ka jingshah shohphria ha katei ka shnong bad la paw ba la ai jingiarap haduh T.
3.
40,500 ( Lai lak saw phew hajar san spah tyngka).
Katei ka seng ka la kynnoh ba katei ka pynthor kaba la iarap pisa kam dei satia ka jong u Banrilang hynrei ka dei ka pynthor kba jong u MLA u bah Ngaitlang.
Shuh shuh la kynnoh ba ha shuwa ka elekshon u bah Ngaitlang u la leit ban sam blanket bad sam jeysey phutbol sha kylleng ki jaka bad ha ka por ba u sam u la ong ba ka dei ka jingiarap kaba u ai sngewbha nap la lajong hynrei katei ka seng ka la kyndit ban iohi mynta ba kitei ki jingiarap kiba u la sam shuwa ka elekshon ki la paw ha ka MLA scheme hadien ba u la jop elekshon.
“Ka la paw ba u la sam 200 tylli ki blanket kiba shongdor T.
1050 tyngka kawei bad 30 set ki jeysey kiba shongdor T.
5000 tyngka shi set" ong u bah Garland da kaba ong ba ka blanket bad ka jeysey ba u MLA u la sam kam ia hap dor eiei bad ka dor kaba u pyni ha ka jingpynlut.
Nangta la kynnoh ruh ba u MLA u la sam ia ka tin soping kaba.
25m sha ki paidbah hynrei katkum ka RTI ka la pyni ba u la aida kaba.
45mm, katei ka tin ka dei kaba u la pyni ba u thied T.
600 tyngka kawei bad u la sam mar 27 tylli sha ki 370 tylli ki longing ha katei ka shnong.
Kiba bun na ka pisa ba la sei na ka MLA scheme ka CoRP ka la ong ba dei kaba la sei da ka seng kaba la tip kum ka 12th Development Organisation, “Ngim pat ju iohsngew ia katei ka seng mynno mynno ruh, ngin hap ban pa jingshai na u MLA ka seng aiu ka dei bad ngin leit ruh ban pynshai sha ki paidbah halor kitei ki jinglap jong ngi ia ka rukom pyntreikam u MLA ia ka hok ki paidbah" ong u President ka CORP.
Shillong, 8 Nailar:Ki bor District ka East Khasi Hills ki la pynjari 144 CrPC ha kaba yn ym shah ia kino kino ki briew ne kino kino ki kynhun ban ia rah lama iong lane ban thang tyngshop khlem da ioh jingbit.
Ia kane la ong ba la pynjari hadien ba la ioh jingtip ba kin don ki kynhun ki ban rah lama iong kaba lah ban poi sha ka jinghuri hura hapoh ka District.
La khang pyrshah ruh ban pynwit ia ka iaid ka ieng ki kali ha ki jaka ba don ki briew kiba kongsan lane ki VVIP, ha kaba ym shah ban rah ia kino kino ki tiar pynmynsaw lane kino kino ki tiar kiba lah ban pynmynsaw iano iano ha baroh kawei ka nongbah.
Katei ka hukum kan ym treikam ia ki bor pahara kiba don ha ka kam, katei ka hukum kan treikam noh mynta hi haduh ban da pynkylla da kumwei pat.
Katei ka jingpynjari 144CrPC kaba kyndit jong ki bor District ka la pynlyngngoh ia kiba bun ki nongthohkhubor bad haba pyrshang ban wad jingtip, ki tyllong khubor ki la iathuh ba ka dei na ka daw ka jingleit jong u myntri rangbah ka jylla lashai ka sngi ka 9 tarik u nailar sha Mawkhar-Shillong ban plie ia ka Multipurpose Hall.
Ki tyllong khubor ki la iathuh ba la pynjari ia ka 144CrPC namarba ha kine ki sngi ba la dep u myntri rangbah u la sha pynlehraiñ naba don ki kynhun kiba rah lama iong, kiba rah pla kad bad pyrta pynrem ia u ha ka por ba u leit ban long kum u kongsan sha ka jingialang.
Lah ban kdew ba dang shen ha ka jingplie ia ka Mawlai C&RD Blcok ki dkhot ka HYC ki la pdiang sngewbha ia u myntri rangbah ka jylla da kaba rah pla kad ryngkat ki jingthoh pynrem ia u bad kumjuh ruh ka jingdawa ILP, ki la pyrta ruh ba ki kwah ILP bad ki la tah ia ki pla kad ha ki kynroh kiba don ha ki dukan ha Mawlai-Mawtawar.
Katei ka jingleh ka HYC ka dei kaba ka la leh kyndit kyndit kaba ki bor pahara ruh kim ioh jingtip satia.
Lah ruh ban kdew ba ha ka por ba plie ia ka Civil Sub-Division Pynursla ka la don ka kynhun rah pla kad kaba la tur sha ka jaka kaba u Mukul un plie u maw nongrim, hynrei ha katei ka por kim pat shym la ioh ban pyni hakhmat u Mukul naba ki bor pahara ki la khanglad ia ki.
Shillong, 13 Nailar:Ka jing khyllem jong u dieng ha ka surok, kaba ha syndah Raj Bhavan, ha ka Sngi Saitjain, ka la pyn pait dohnud ia ki lai tylli ki longiing, kiba la duh noh ia la ki jong kiba ieid ba thoin, ha kaba ki la kynnoh ruh ba ka dei na ka jing leh bym salia ban pom noh ia ki dieng, kiba la don jingma ia ki paidbah, kiba don ha ki bynta bapher jong ka nongbah bad ha ki rud shnong jong ka sor Shillong.
U Rupang, ula iakren ia U Bah THS Bonney, uba dei uwei na ki ophisar barim jong ka tnat khlaw, uba dei na ka Orissa Cadre, haba ai jingmut halor kitei ki dieng, ula pynsngew ba ka sorkar, ka dei ban thaw ia ka komiti kaba saw ngut, ha kaba kin don ki briew ka tnat iada ri, nangta sa U Deputy Commission, u pulit bad uwei u briew jong ka sorkar bad katei ka komiti, kan iaid na kawei ka jaka sha kawei pat ban peit ia ki dieng, kiba i don jingma bad kan pynkhyllem noh ia ki bad katei ka jingleh, kan nym mih satia kano kano ka jingsngew pyrshah, namar ba kitei ki dieng, ki dei kiba don jingma ia ki briew.
U Bah Bonney, u iathuh ruh ha U Rupang, ba utei u dieng, u dei uba na Australia bad uba la ai kyrteng U Eucaliptus, ha kaba ki Khasi, ki ju khot paidbah, kum u dieng tyrnit.
La iathuh da U bah Bonney, ba utei u dieng u mih bha ha Ooty jong ka Tamilnadu bad u dei ruh uba ki shait thaw kotsada na utei u dieng.
U Bah Bonney, uba la long kum U Conservator of Forest ha Sambalpur Circle jong ka Orissa, ula iathuh ba utei u dieng, u dei uba khlain bha bad ha ka jing antad jongu, un long kumba 40snem ka rta jongu, namar ba u dei u dieng uba heh kloi bad la iathuh ba ha Karnataka ruh ki thung bha ia utei u dieng.
Utei u dieng, u don ruh ha Khlieh Iew bad ha Rhino ruh, la iathuh da utei u ophisar barim jong ka tnat khlaw bad u iathuh ba mynta u lap ia shibun tynrai kitei ki dieng, ba la thung ha rud surok ban leit na Rambrai shajan Rwiang.
Shillong, 13 Nailar:Ka Seng Khasi Kmie, Mawkhar Shillong ka dap da ka jingsngewsih bad pynrem jur ïa ka Dorbar Shnong bad ki paidbah ka Madan Iing Syiem, ka Mylliem, haba ïadei bad ka jingïeng ban pyrshah ka jong ki ha ka sngi ba la rah ïa ka met u Rgh.
Kulam Nongrum, President ka Sengbah ki Nongshat, Nongkheiñ, Hynñiewtrep Hynñiew-skum ban pyndep ïa ka leh niam ba khatduh.
“Ka Seng Khasi kam don kyntien ban kynthoh ne ban pyndonkam ïa ka jingpynrem ka jong ka, hynrei kum para bynriew ba dang ïa tip ïa sngewthuh ha ka bor pyrkhat, kaba dang don kata ka mynsiem ïa tip lem kum para briew, ba dang nang ban ïakren ka ktien ka thylliej, lehse ïa ka kam kaba kat kane, ka lad ka dang plie ban ïakren ïa pynbeit", la pynpaw ka kyrwoh jong ka Seng Khasi.
Ka Seng kam lah ruh ban khlem da pyrshah jur ïa ki bor ba dei khmih ïa ka skul kaba phah ïa ki khynnah skul ban ïadon bynta lang ha kane ka kam pyrshah ban leit on thang ïa ka met u Rgh.
Kulam“Ka Seng Khasi ka kyntu ïa ki bor ba dei khmih ka sorkar jylla khamtam ïa ka tnat ba dei khmih ka pule puthi, ban pan jingkheiñ na ki nongpynïaid jong ka skul, ba aiu ha lyndet ka jingphah ka jong ki ïa la ki khynnah skul ban ïa ïeng pyrshah lem bad ki paidbah, kaba im-im- peit peit ka don ïa ka jingthmu ban pynrung ïa ka mynsiem isih bad beiñ ïa ka niam ka rukom bad ka jingngeit jong ki para bynriew" ong ka kyrwoh jong ka Seng.
Ka Seng Khasi Kmie ha kane ka lynti ka kyntu ïa ki tnat Seng Khasi baroh ba ka por ka la dei ïa tylli ban ïeng pyrshah ïa ki buit sianti ba na sha lyndet kiba mut ban thombor bad iuhroit ne ban pynduh pyndam ïa ki Niam tynrai bad ki riti dustur u khun Khasi Khara.
Kane ka long ka kyrwoh na u President bad u Genl.
Secretary Bah O.
P Pyngrope bad Bah Arwan.
S Tariang.
Sngewkhia ka Seiñ Kyntu Seiñ Raij -12 Dolloi halor ka jingleh be -aiñKa Seiñ Kyntu Seiñ Raij- 12 Dolloi ka la leit sngewlem bad leit on lynti khatduh ia U Rgh.
Kulam Nongrum(Bam kwai ha dwar u Blei), President ka Sengbah ki Nongshat Nongkhein, Hynniew skhum Hynniew trep, ha ka 11tarik Nailar 2017, naduh na iing haduh ka jaka leh niam thang.
Ha kane ka sngi ba sngewsih kthang, ka Seng ka la sngew heh mynsiem ban iohi ba ka don shisha ka jingpyndon burom khatduh kaba khraw bad i shong kun shongkhia ia une u Rangbah.
Ha kawei pat ka liang, ka SKSR -12 Dolloi, kaba wan na thain Pnar (12 Dolloi) ban iohi bad ioh sngew ba la don bun ki briew jong ka Dorbar Shnong Mylliem, (Hima Mylliem) kiba pyrshah bad pyrshang ban khanglad ia ka jingleit on thang don burom ia une u President ka Sengbah ki Nongshat Nongkheiñ, kumba la juh leh da ka Niam Khasi bad kaba la pynlong ia ki pulit ban ai jing iada, na ka bynta ban lait na ki jingma jing mynsaw, ryngkat bad ka jingiarap lem jong ka Seng Khasi Mylliem bad Sengbah ki Nongshat Nongkhein.
Ka Seng ka pynrem bad kynthoh jur halor kane ka jing jia bym sngewtynnad kaba long tang namar ki jingshit bad sngew iapher Niam jong kito ki bym don shuh kata ka tip Blei tip Briew, kaba dei ka jingktah mat iong, ia kiba don ha ka Niam Khasi.
Ka seng, ka shim ba kane ka dei ka jingjia kaba i phylla haduh katta katta bad ka seng ka pynsngew ba kam kwah, ba kum kane ka jingjia ba phylla bad khyllah kan dang iai jia nangne sha khmatKa Seiñ Kyntu Seiñ Raij – 12 Dolloi ka ai khublei kyrpang ruh ia ka President jong ka Thma U Rangli (TUR), halor ka jing pynrem jur ia ki nongleh kam be aiñ, ha kaba ym dei ban ai lad ia ki kam thombor halor kano kano ka niam, da ki riew shit niam.
Shillong, 13 Nailar:Ha ka jingialang kaba khot da u nongialam ka BJP ba peit ia ka Meghalaya, u Nahlin Kohli, ki phader, ki pastor bad kiwei ki nongialam niamg ki la pynpaw ba ka jingiakren ka long kaba biang bad kaba shai tangba kin sa peit ia ki kam ba ka BJP kan leh kumba ki la kular da ka ktien.
Haba iakren bad ki nongthoh khubor hadien ba la wai ka jingialang, ki pastor ka KJP Spengi,ki nongialam na Balang Katholik bad na Niam tynrai ki la ong ba ka jingpynshai ka long kaba sngew biang hynrei ki kwah ban peit ia ka kam.
Na ki Pastor PresbyterianU Pastor C Khong-wir, Pastor SC Lymba, Pastor JC Diengngan bad Pastor PG Khongsdir kiba la pynpaw ba ki wan kum ki riew shimet ym kum ka Balang, ki la ong ba ka jingialang ka long kaba shai ka biang.
“Ngi la pan jingshai, ki la pynshai, kam don kano kano kaba kumwei pat, ki la pynshai ba ki la wan ban leh ia kaba bha, katkum ka riti synshar ka ri India", ki la ong kine ki pastor.
Ki la ong ba ki la la pynsngew ia ka jingkhang bam doh masi, ka jingtreikam ka RSS, ka jingpyrkhing ia ka VISA, Foreign Contribution (regulation) Act, ka ghar wapsi kiba la long ka jingma ia ki paid riew ngeit Khristan bad kumjuh ruh ia ka jingthmu ka sorkar ban pyntreikam ia ka Citizenship Amendment Act 2016 kaba lah ban ktah jur ia ka jylla Meghalaya khamtam ba ka don ha syndah bad ka Bangladesh.
“Ngi kylli ia ka Citizenship Bill ba kan ktah ia ka jylla Meghalaya lada wanrah ban pynshong ia ki briew nabar khamtam ba ka Meghalaya ka don ha syndah bad ka Bangladesh’, la ong kine ki Pastor.
Hynrei katkum ka jingong jongki, u Kohli u la pynthikna ba kane ka ain kan nym ktah ia ka jylla Meghalaya ha kaba un shim khia bad ka sorkar pdeng.
Ki Pastor kila ong ba ki la pynsngew ruh ia ka jingphah rwai ia ka national anthem ha ki skul kum ka Bharat Mata ki jai hynrei na ka liang u Kohli u la ong ba kam don ka jingpynbor namar ba ka shong ha ki bor skul.
Halor ka ain kaba pyrkhing ia ka jingpynbiang ia ki kot ki sla ia ki seng ban ioh jingiarap, la pynshai ba ka sorkar kan nym pyndik ia kiba dei hok, hynrei ka jingthmu ka long ban tehlakam ia ki seng ba shu thok.
Ki Pastor ki la dawa ruh ban nym pyrkhing palat ia ka Visa khamtam ia ki riew niam kiba wan nabar ri sha kane ka ri.
Kawei ka jingiakren jong ki Pastor ka long halor ka jingrung ka RSS kaba pyrshang ban pynshit niam ha kane ka ri.
Hynrei halor kane, na ka liang u Kohli u la pynshai ba ka BJP kan sa shim khia ia kane, namar ba ka RSS ka dei tang ka seng kum kiwei pat.
Ki pastor ki la iathuh ba u Kohli ula pynthikna ruh ba ia ka jingkhang bam doh masi yn nym don kano kano ka jingktah ha kane ka jylla bad ka BJP kam nym tuklar ia kane ka kam, hynrei kan shong ha ka jinglait luid jong ki paidbah.
Ki Pastor ki la ong ruh ba u Kohli u la pynshai ba halor ka Ghar Wapsi, ka BJP kan ngeit beit katkum ka riti synshar ka ri khlem kano kano ka jingshah niam hynrei dei ban burom iwei ia iwei pat baroh ki jait niam.
Ki Balang ki la pynsngew ruh ia ki skhim jingiarap ba ki Balang kim ioh shim shuh haba ki leh ia ki kam kum jingiarap ia kiba duk, ki skul hynrei na ka liang une u nongialam ka BJP u la ong ba ka sorkar ka dang pyrshang ban pynkhuid ia ka synshar khadar bad ka lah ban don ka jingdkoh hangne hangtai ia mynta shipor.
Na ka Balang KatholikNa ka Balang Katholik, ba la ialam da u Dr SL Marbaniang bad u Rev Fr John Madur ki la pynpaw ba ki la pynsngew ha u Kohli ia ka jingkhang bam doh masi, ka jingshah ban bein ki Khristan bad ruh ka Ghar Wapsi.
Katkum ka jingiathuh u Dr SL Marbaniang, u Kohli u la pynthikna ha ki ba kiba pynkhein ia ka ain, yn pynshitom beit namar ba ka BJP kam iashah ia kano kano ka niam.
U Dr Marbaniang u la ong ba kum ki nongshong shnong ka ri ki wan sha ka jingialang ban iakren katkum ka riti synshar ka ri bad kam don satia kano kano ka jingdon politik.
“Ngi dei na ki Balang niam, bad ngim don ka politik badno badno.
Kumba ngi iohi, kam don kano kano ka jingmut ba sniew jongki, hynrei ki kwah ban iatreilang bad ngi na ka bynta ka bha ka miat", la ong u Dr Marbaniang.
U Dr Marbaniang uba dei ruh u nongialam ka Khasi Jaintia Katholik Association u la ong ba kumba ka long mynta ka sngew biang tangba ki dang ap ia ka jingthoh ba kin ai ha ki lad pathai khubor ban pynthikna ia kane ka jingkular jongki bad yn sa ia peit ia ki kam ba kin leh.
Ha kajuh ka por, u la ong ba lada iakren ia ka jingsngew niam ia ka BJP, ka Congress ruh ka thaw ia ka ain Freedom of Religion Bill 1968, Expulsion Missionery 1969 hynrei katba kam don kano kano ka jingktah bad ka Balang ka biang, ym sngew eiei.
Na ka Niam TynraiHa kane ka jingiakynduh na ka liang ka kynhun ki niam tynrai, la wan ban mihkhmat da u Bah Devistone Swer uba dei u general secretary ka Seng Khihlang bad kiwei ki dkhot.
U Bah Swer u la ong ba ka kynhun Niam tynrai ka pynsngew tang kawei ka phang ha u Nalin Kohli bad kata ka long ba ka sorkar pdeng ka dei ban ai ia ka jingmyntoi ia ki niam tynrai namar ba ki la rit paid ha kane ka jylla Meghalaya.
U la ong ba katkum ka jingbthah na ka sorkar pdeng, ka niam tynrai ki dei kiba rit paid ha kane ka jylla Meghalaya bad u la ai nuksa kum ha Punjab ha kaba ki jaitbynriew Sikh ki dei ki heh paid kim lah ban kam ia ki jingmyntoi ha katei ka jylla bad kumjuh hangne ha Meghalaya ha kaba ki Khristan ki dei ki heh paid kim lah ban kam ia ki jingmyntoi jong ki rit paid hynrei ki dang ioh katba ki niam tynrai kim ioh satia.
U Bah Swer u la ong ba katkum ka khanasumari 2011, kiba don ha ka niam tynrai ki don tang 8.
9 percent bad ki la thoh sha ka sorkar ha u snem 2015 ba ki dei ban ioh ia ka jingmyntoi na ka sorkar kum ki rit paid, hynrei ka sorkar kam shym la leh eiei haduh mynta.
U la ong ba ki jingmyntoi ban ioh kum ki baibam ki khynnah, ki jingiarap ia ki skul bad kiwei kiba ka sorkar ka la ai ia ki rit paid.
Katkum ka jingiathuh jong u Bah Swer u Kohli u la ong ba un sa peit ia kane kam.
Shillong, 9 Nailar:Mynta ka sngi ka Meghalaya Pradesh Youth Congress ka la rakhe ia ka sngi ba la thaw ia ka Indian Youth Congress kaba long ruh ka sngi lyngkhuh 75 snem jong ka Quit India Movement.
Ia katei ka jingrakhe la MPYC ka la pynlong ha ryngkat bad ka Shillong City Congress bad ha katei ka sngi la donlang u Vice President ka Shillong City u bah A.
L Hek-MLA, P T Sawkmie, MDC, Vice President Shillong City Congress Committee, Mohendro Rapsang, President, West Shillong BCC, Kamol Marbaniang, GS, Shillong City Congress Committee, Shri Ashit Chanda, Add.
Chief Organizer, Meghalaya Pradesh Congress Committee, Mahila Congress bad ki nongialam ka Youth Congress.
Haba kren ha katei ka jingrakhe u President ka Youth Congress u Richard Marak u la ong dei ka Youth Congress kaba la pynmhi bun ki nongialam ha ka jylla bad ha ka Ri.
Haba kren shaphang ka Quit India Movement u la ong ba dei ka RSS bad ka Hindutva kaba la pyrshah ia ka QIM bad ki la shah ia ka sorkar phareng katba ki shipai jong ka IYC pat ki ia khun pyrshah ia ki phareng.
Ha katei ka sngi ki nongialam ka Congress ki la kynnoh ba ka sorkar pdeng kaba lamkhmat da ka BJP hapoh ka jingialam u myntri rangbah duh u Narendra Modi ka la kular thok ia ki paidbah, ka la pynjynjar ia ki paidbah lyngba ka jingpynduh tyngka rim bad la kiew dor ki marbam mardih.
Kum ka dak ka jingpyrshah ia ka seng BJP katei ka seng ka la synreit da ka sia iong ia ka dur jong u Narendra Modi bad u President ka BJP u Amit Shah ryngkat ki jingthoh bad jingpyrta pynrem ia ka BJP.
Ha kawei pat ka khubor, Ka Bharatiya Janata Party ka la kynmaw burom ia u khla wait ka ri Lum Khasi kum uwei na ki nongiakhun ha ka jingiakhun pyrshah ia ka sorkar phareng bad katei ka jingkynmaw burom ka dei ka dak ba ka BJP ka rakhe ia ka jingdap 75 snem ka Quit India Movement.
Ha katei ka jingkynmaw burom ha Mot u Tirot Sing la donlang u National General Secretary Organisation u Ram Lal uba la buh syntiew ha u mot jong u Tirot Sing uba don ha Fire Brigade,ha katei ka jingkynmaw burom la donlang u President rangbah ka BJP ha kane ka jylla u bah Shibun Lyngdoh.
U bah Shibun Lyngdoh u la ong ba dei u Ram Lal uba la jied ban leit buh syntiew ha u mot Tirot Sing ha katei ka jingrakhe Quit India Movement.
U bah Shibun u la ong ba katei ka jingleit buh syntiew kam don jingiadei eiei ruh bad ka elekshon hynrei ka dei beit ka jingkynmaw burom ia u khla wait ka ri u Tirot Sing bad katei kam dei ka sien kaba nyngkong ba ka BJP ka kynmaw burom ia ki riew khraw.
U la ong ba ka BJP ka ju kynmaw burom ruh ia u Woh Kiang Nangbah ha Jaintia bad u Patogan Sangma ha ri Lum Garo.
Shillong, 13 Nailar:U nongialam ka BJP ba peit ia ka Meghalaya u Nalin Kohli u la ong ba ka jingkhot iakynduh ia ki nongialam niam kam dei satia kano kano ka jingmut dur ba ka dei ka kam politik hynrei ka dei ka rynsan ban iaphylliew jingmut halor ki jingeh kiba bun bad kumno ban wanrah ia ka jingbha bad ka roi ka par.
Ha kane ka jingiakynduh ba la khot da ka BJP la wan ban iashim bynta ki kynhun niam bapher bapher kum ki phadar ka kynhun Katholik, ki pastor na ka Presbyterian, ka All Saints Cathedral, ka Seng Khihlang, ki Sikh.
Kum kane ka jingialang kan dei ka sien ba nyngkong ba ka BJP kan khot ia ki nongialam niam ha kane ka jylla kaba kiwei ki party kim pat ju leh satia.
Haba iakren bad ki nongthoh khubor hadien ba la iakynduh bad ki ha kane ka sngi Saitjain ha Shillong, u Kohli u la ong ba la slem ba u la kwah ban iakynduh ia ki nongialam niam bapher bapher ha kane ka jylla ban iathir jingmut halor ki kam bapher bapher.
“Kam dei kano kano ka jingialang politik, ngi burom ia ki nongialam niam kumba phi tip, ngi burom ia ki Balang baroh, bad ka dei ka lad ia ngi ban ioh ia phylliew jingmut markhmat", la ong u Kohli bad bynrap, “Nga sngewnguh ia ka jingwan jongki wat hapdeng ka jingkhot kaba lyngkot ka por".
Katkum ka jingong u Kohli, la iakren ia ki mat kiba bun bad ki nongialam niam khamtam ki nongialam Balang bapher bapher ha ka rukom kaba sngew tynnad bad kaba ioh jingmyntoi.
“Ngi la iakren ia ki mat bapher bapher bad ki Balang kum ki tnum jong ka imlang sahlang, hynrei ym dei ban peit ne mut dur ba kane ka dei ka jingialang politik.
Ki Balang kim don bynta eiei bad ka sain hima sima ne ka politik hynrei ngi iakren ban pynkhlain ia ka synshar paidbah", u la ong.
U la ong biang, “Lada ngi don ha ka sorkar ha kane ka jylla Meghalaya, ngin iatreilang bad baroh ki Balang bad ki paidbah khlem da niew shiliang iano ianoy".
Katkum ka jingong u Kohli, kane kam dei ka jingialang kaba kut hynrei ka dei tang ka jingsdang nangne shakhmat.
“Nga la pyrshang ban iakynduh bun ki paidbah bad mynta bun bah ki nongialam Balang ki la wan sha kane ka jingkhot jong ngi.
Kane kam dei ka jingialang kaba khadduh hynrei ka dei ka jingsdang bad ngin nang iai kynduh bad ki", u la ong.
U la kyntait jur ia ka jingkynnoh jong kiwei ki party ba ka BJP ka dei kaba shit niam da kaba ong ba ka party kam niew shiliang iano iano hynrei ka ngeit ha ka riti synshar ka ri.
“Ka BJP kam dei ka seng shit niam kumba la tei pop kiwei, hynrei ngi ngeit ha ka riti synshar ka ri, ngi ong ia ki paidbah ba ngim nym leh shiliang iano iano hapoh ka jingialam u Myntri Rangbahduh ka ri u Narendra Modi", la ong u Kohli bad bynrap, “Ka party ka burom ia ka jingngeit ka jingsngew sngew shimet, ne ki kynhun baroh’.
Da kaba kren jur ba kane kam dei ka jingialang ban iakhleh bad ka politik u Kohli, u la ong ba ka party ka kwah ban iakhun ban kyntiew ia ka ri khlem kano kano ka jingniew shiliang bad ka jingiakren ka long lyngba ka jingiasngewthuh jingmut bad baroh ki nongialam niam.
“Ngi iakhun ha ka nongrim ban wanrah ia ka roi ka par kaba iaryngkat baroh khlem da niew shiliang bad ngi burom ia baroh", u la bynrap.
Jowai, 17 Nailar:Uwei u rangbah uba dei u nongkhaii dewiong bad uba dei trai ia kawei ka Petrol Pump ha East Jaintia Hills u la shah thok ha u kyrtong ba shah rem ka BJP uba iakhun ia ka Election Shiteng Samai na War East sha ka JHADC ha kane kapor ba la dep.
U Ma Ionis Dkhar uba dei na ka shnong Moolamanoh u la ujor sha ki pulit Ladrymbai halor kane ka jingshah thok jong u ha utei u dkhot ka BJP uba la tip kyrteng kum u Smen Kyndait.
Na ka liang ki pulit ki la kem ia utei u riew thok uba la thok na kiba bun ngut ki briew da kaba kam ba udei u sahep jong ki company bapher bapher bad wat kum u sahep sorkar jong ka tnad bapher bapher.
Utei u ma Ionis Dkhar u la iathuh ba utei u Smen Kyndait u la wan sha iing jong u ha Moolamanoh ban kyrpad ia u ba un shah ba un kit ia u dewiong jong u uba la buh stok ha Beltola Guwahati sha ka Kharkhana jong ki paralok jong u namar udei u Accountant jong ki Company ha Meghalaya bad Assam.
Kum ha kane ka por ba jingjar bha ka kam khaii dewiong, utei u rangbah u la mynjur bad haba u la ai lad ia utei u Smen Kyndait ban kit bad shallan ia u Dewiong u Beltola sha ki kharkhana, ha kaba nyngkong u la siew thik thik hynrei hadien katto katne por pat u la shu kit ei noh khlem siew tikna shuh.
Ha kaba nyngkong u la kit haduh 29.
08 ton u dewiong ha ka 21 tarik u April 2017 bad hadien katta pat u la kit shu kit ia u dewiong khlem da siew shi naia ruh haduh ba ka ram ka la poi haduh 56,18,754/-.
Utei u Smen Kyndait, u la theh umphniang ram ruh na ka petrol utei u ma Ionis Dkhar na ka Petrol Pump jong u kaba don ha Kongkong ha kaba ka jingkhien ka la poi haduh 86,000/- bad u la shim ruh ia ka Challan kaba la poi haduh 88,000/- bad ka ram kaba la shah baroh ha utei u smen Kyndait ka la kot haduh 57,92, 754/-Utei u Smen Kyndait u la thok pisa ia kiba bun ngut ki briew ha rilum Jaintia wat na ki katto katne ki MDC kiba mynta bad kito ki MDC barim ruh, la ong ka tyllong khubor kaba la iohlum.
Shillong, 17 Nailar:Ka Khasi Jaintia Presbyterian Assembly ka la pynshai ba hadien ba la mih ki jingthoh ha ki kotkhubor kiba la wanrah ia ka kyrteng jong ka Balang Presbyterian ha kaba ia dei bad ka jingleit on thang ia u Rangbah Kulam Nongrum; ka KJP ka la pynshai ba ka Balang kam don bynta eiei halor kane ka jingjia hynrei ka niewkor bad burom ia baroh ki niam bad jingngeit.
Ka Working Committee ka KJPA kaba la shong mynta ka sngi ka la rai ban pyn-shai sha kiba bun balang.
Shillong, 13 Nailar:Ha ka janmiet jong ka sngi saitjaiñ ka 12 tarik u nailar ha ka por 4 baje eiei u diengbah u la khyllem bad u la ban ia 3 tylli ki kali kamai kiba dang iaid lynti ha ka jaka kaba don sha lyndet ka ïng jong u Lat ha nongbah Shillong.
Ha katei ka jingjia 3 ngut ki briew ki la iap ha shen katba 2 ngut pat ki la mynsaw.
Kiba la khlad ki dei kiba la tip kyrteng kum ka Crystal Gayle Kharnaior, 23 snem karta ka khun jong u nongdro dur ba pawnam ka nongbah Shillong u bah Rapheal Warjri kaba shong basah ha Mawlai Nongkwar Block V, uwei pat dei u Paul LB Lyngdoh, 50 snem karta bad uwei pat dei u nongniah Taxi u Hubert Swer, 35 snem karta.
Kiba mynsaw ki dei kiba la tip kyrteng kum ka Wannysha Ksoo, 27 snem karta bad ka New Memorial Wahlang, 51 snem karta.
Ha katei ka jingjia ki 3 tylli ki Taxi kamai kiba la pra phum ki dei kiba don ia u nombar ML-05L-1471, ML-06-4171 bad ML-05P-0543.
Ki 3 ngut kiba la iap ki dei kiba don ha ka kali kaba don ia u nombar ML-05L 1471.
Katei ka jingjia ka la jia hajan ka All India Radio bad utei u dieng, u dei uba khyllem, u dei uba don ha phyllaw jong ka Raj Bhavan.
Ka la shim por kumba shi kynta eiei ia ki lad jingiada ban sei ia ki briew kiba la iap bad kiba mynsaw ha kaba la hap ban ot lyngkhot shuwa da ki kurat ia utei u diengbah bad ki tnad jong u kiba la ban ia kitei ki kali.
Utei u diengbah u la khyllem ha ka por ba ka don ka jingdheng kali kaba malu mala ha katei ka jaka kaba ki kali ki tyllun suki jai jai bad katei ka jingjia ka la jia katba kitei ki kali ki dang ieng.
Shuwa ban khyllem ha kitei ki kali u tei u diengbah u la rat ia ki waiar ilektrik bad ki don ki post ilektrik kiba la khyllem.
Halor katei ka jingjia haba kren sha ki katto katne ki lad pathai khubor kiba ha ing hasem jong u nongniah Taxi uba la khlad noh, ki la byrngem ban leit ujor sha High Court pyrshah ia ka sorkar jylla naba kam shym la shim khia satia ha kum kane ka por jur slap ban phah pynkhyllem noh ia ki dieng kiba la tymmen bad kiba lah ban khyllem ha kano kano ka por.
U kthaw jong u bah Hubert Swer (u nongniah ba la khlad) u bah Dominic Lamo u la ong ba u la ong ba ka sorkar ka la dei ban shimkhia ia kine kiei kiei ban lait na ka jingjia ba sngewsih ha kum kane ka por , u la ong ba la dei ban pynkhyllem noh ia ki dieng kiba tymmen bad dei ban thung da kiwei pat hynrei kam shym la leh kumta, “Mynta kumno ka sorkar kan jubab ia ngi, hato sa katno tylli ki mynsiem briew kin duh ei haduh ban da kyndit thiah ka sorkar" ong u bah Dominic.
U Deputy Commissioner ka East Khasi Hills u bah Peter S Dkhar u la ong ba khyndiat bnai mynshuwa ka bor District ka la pyntip sha ka tnad khlaw jong ka sorkar jylla ba la donkam ban pynkhyllem noh ia ki dieng kiba don jingma bad ia katei ka jingpyntip sha ka sorkar la ai hadien ba la ioh jingujor na ki paidbah ia ka jingdonkam ban pynkhyllem dieng.
Katba na ka tnad khlaw pat ka la ong ba ka tnad ka dang iaid shakhmat ban peit ia kita ki dieng kiba don jingma hynrei ka lap ba jia noh katei ka jingjia.
Lah ban kdew ba ha kine ki khyndiat sngi ka la don ka jinghap slap kaba jur ha nongbah Shillong bad ha kylleng ki jaka ha kane ka jylla bad na katei ka jingjur slap ki la don ki jingjia bapher bapher kum ka jingshlei um, ka jingkhyllem dieng bad ka jingtwa khyndew ha kiba bun ki jaka.
Ha ka step sngi u blei ka la don ka jingtwa khyndew ha ka surok kaba u myntri rangbah ka jylla u dang plie thymmai ka surok ban leit na Khyndailad sha Polo bad ka khyndew ka la twa hapdeng surok bad ka iaid ka ieng ki kali ka la thud.
Nongpoh, 17 Nailar:Da ka jingsngew khia halor ka jinghiar ka shongsuk shongsain ha ka Distrik, ki nongialam ka Dorbar ki Rangbah Shnong Ri Bhoi District (DRSRBD), mynta ka sngi ki la pynlong da ka jingialang paidbah ha Nongpoh bad ha kane ka jingialang la mih ka sur na ki paidbah kiba la dawa na ka sorkar ba ka dei ban kynriah noh mardor ia ki khlieh ka District kiba kynthup ia u Deputy Commissioner bad Superintendent of Police ka Ri Bhoi.
Ka mat jingiakren kaba kham hakhmat eh ha kane ka sngi, ka long halor ka jingshah kem bad ka jingthwet da ki Pulit ia ki dkhot ka KSU kiba la ieng ban pyrshah halor ka jingthmu ka sorkar ban wanrah ia ka Lynti rel ha ka jylla, namar katkum ka sur kaba la mih na ki paidbah ha kane ka jingialang, la iohsngew ba ha kane ka jingkhynra khynnah KSU da ki Pulit, kiba la khynra wat ha ki iing ki sem da kaba khlem khein shuh la ha ka por mynmiet myniong, ha kaba kane ka la wanrah ia ka jingbymshngain bad ktah ruh ia ka shongsuk shongsain ha ka Distrik.
La mih ruh ka jingpynrem halor ka jingshah thwet ba khlem sangeh ia ki dkhot ka KSU, namar kumba ka long mynta kane ka jingthwet da ki Pulit ia ki dkhot ka KSU, la I kumba ki dkhot ka KSU ki dei ki lehnoh bashyrkhei tam ha ka pyrthei bad haba iadei bad kane la mih ki jingkynnoh ba kane baroh ka dei namar ka jingleh donbor da u DC bad SP ka Ri Bhoi.
Wat na ka liang ka kynhun ki Nongniah Sumo ha Nongpoh, ki la pynpaw lem ia ka jingsngewkhia kaba jur, namar ba la jia ka jingshah thwet ki dkhot ka KSU, bun na ki Sumo kiba ju kamai na Nongpoh-Shillong ki la shah bat Duty ha ki Pulit bad kane ka jingbat Duty da ki Pulit ia ki Sumo, ka la ktah shisha ia ka kamai kajih ka jongki bad khamtam eh ia kito ki Sumo kiba dei siew manla u Bnai.
Ha kane ka jingialang, la mih ruh ki jingkynthoh ia baroh ki nongmihkhmat na ka Distrik, halor ka jingbymnud ban kren ei ei halor ka shongsuk shongsain hapoh ka Distrik bad ka jingpynrem kaba kham tyngeh ka long ia u Dr.
D.
D Lapang, uba long kum u Chief Adviser ka sorkar jylla, hynrei haba poi ha kaba kum kane ka khep um nud ban kren ei ei.
Ha kaba pynkut ia kane ka jingialang, ki paidbah hi ki la shim ia ki rai, kiba kynthup ia ka jingdawa pynkynriah kam noh ia u DC bad SP, ban pyllait noh ia ki dkhot ba la shah kem ka KSU, ban sangeh noh shisyndon ka jingthwet ia ki KSU bad ka rai ban leit iakynduh ia u Dr.
Mukul Sangma, Myntri Rangbah ka sorkar jylla bad ha katei ka jingthmu ban leit iakynduh ia u Myntri Rangbah la rai ruh ba baroh ki nongmihkhmat na ka Distrik naduh ki MLA bad MDC ki dei ban leit lang.
Ha kane ka jingialang paidbah la wan ban iashimbynta ruh da ki arngut ki MDC kiba kynthup ia ka Kong Rona Khymdeit, MDC ka Nongpoh bad u Bah Donkupar Sumer MDC ka Umsning, ha ryngkat ka jingdonlang kiwei ki riew rangbah kiba kynthup ia u Bah C.
B Syiem, Secretary ka DRSRBD, u Bah Rayonald Kharkamni, u Bah Marcus Marten na ka HNYF, U Bah Luistar Lyngdoh na ka FKJGP, ki rangbah shnong, ki nongialam na ka Nongpoh Sumo Assoociation, ki Nongialam ka Seng Longkmie, ki longkmie longkpa lem bad ki khun samla na ki jaka bapher bapher ka dong Ri Bhoi.
Shillong, 17 Nailar:Ka jingkhynra ki pulit ia ki dkhot ka KSU ha Ri-Bhoi District ka dang iai bteng haduh kine ruh, iathuh ki tyllong khubor na katei ka District haba ia kren bad u nongthohkhubor.
Katei ka tyllong khubor ka la ong ba haduh mynta ki pulit ki ju wan thwet jan manla ka miet ia ki dkhot ka KSU, kiba la don kyrteng ka thup kyrteng jong ki pulit kiba la shim ba ki dei kiba don bynta ha ka jingpynmih huri hura ha Ronghana na ka jingia-khih lynti Rel.
La iathuh ba ki pulit ki ju wan wad ia ki dkhot ka KSU da ki kali paidbah ruh.
Ka tyllong khubor ka la iathuh ba katei ka jingiai bteng ki pulit ban khynra KSU ka la pynwit ia kiba bun ki longing bad ka la pynbitar ruh ia ki longkmie ha ka thaiñ Ri-Bhoi bad la ong ba ki lum jingialang ruh ban pyrkhat ia katei ka kam.
Shuh shuh la iathuh ba ym shym la ai jamin ia ki dkhot ka KSU kiba la shah kem bad la iathuh ba la pynngat ia ki kumba 4 /5 tylli ki kyndon aiñ bad haba pan jamin la pyllait kawei kawei ka section katba la pynsah pat ia kawei ka section, ha kaba la kynnoh ba kate ika jingleh ka dei tang ban pynslem ba kin ym ioh jamin.
Shillong, 17 Nailar:Mynta ka sngi, 2 ki metiap jong 2 ngut ki samla, kiba la khlad noh shabar ka jylla ki la wan poi.
Kawei ka dei ka metiap jong ka Clara Bansharai Khongsit bad kawei pat dei ka metiap jong u Wantei Jyrwa.
Ka Clara ka dei kaba la khlad noh na ka jinghap na ka ing lai mala jong ka ha nongbah Kolkata katba u Wantei pat u la khlad noh ha ka jingngam jyllop ha ka por ba leit ban pyllait im ia ki nongwan shangkai pyrthei ha Karnataka.
Ka metiap jong ka samla Clara Bansharai Khongsit ka la wan poi ing mynta ka janmiet ha ka por 7 baje eiei bad ka jingleit ontep ia ka kan long lashai ka sngi ha u lum jingtep ka balang Katholik ha Lumparing.
Katei ka samla ka dei ka khun jong ka kong Ambea Khongsit na ka shnong Lumparing Dongskul, ka dei kaba trei kum ka Air Hostess ha Indigo Airline ha nongbah Kolkata.
Kiba ha ing hasem jong katei ka samla ki la ong ba haduh mynta kiba ha ing ki dang sah ha ka umdum halor ka jingkhlad kyndit jong ka bad kaei kaba ki tip haduh mynta ka long beit tang katkum ba la paw ha ki kotkhubor, ki dang ap pat ia ka ripod post mortem ban tip ia ka daw.
Lah ban kdew ba ha ka step phyrngap jong ka sngi balang la lap ia ka metiap jong ka Clara ha surok bah kaba don hakhmat ing jong ka ryngkat ka snam kaba lyngkien ha madan.
La suba ba ka dei ka jinghap najrong ka ing jong ka kaba don ha ka mala kaba lai.
La ong ba ha katei ka miet shuwa ba kan iap ka la don ka jingiakhawai sngi kha jong ka bad ar ngut ki paralok kaba la neh haduh ka por shiteng miet.
Ia ka metiap jong u Wantei la pynpoi ha SOS Children Village ha Umiam ka jaka ba la pynheh pynsan ia u.
Utei u samla u dei u khun swet, ki kmie ki kpa jong u ki la khlad bad u dei ba san napdeng ki hynniew ngut shi para , u khun jong u bah Stoling Iawphniaw bad ka kong Khrinlina Jyrwa na ka shnong Diskiang kaba don sha ki thaiñ Nongstoiñ bad kaba hap hapoh Rambra ikonstitwensi.
Utei u samla u ba dang 23 snem karta namarba u dei u khunswet la ri la sumar ia u da ka SOS Children Village , Umiam naduh u snem 1999 haduh mynta.
Ki khynnah jong ka SOS Children Village ki la iam pait dohnud ha ka sngi ba ka metiap jong utei u samla ka la wan poi.
Lah ban kdew ba utei u samla u dei u ba dang pule ia ka 1st Year MSc Audiology ha Mysyru All India Institute of Speech and Hearing kaba dei ka jingpule ban long doktor ia ki briew ki bym lah ban kren bad ki bym lah ban iohsngew.
U la iap ngam jyllop ha ka 14 tarik mynta u bnai ha Kudle Beach, Gokarna ha Kumta Taluk, Karnataka ha ka por ba u la leit ban pyllait im ia 2 ngut ki nongshangkai pyrthei kiba ngam jyllop hapoh um.
Shillong, 17 Nailar:Namar ka kynrum kynram kaba la mih ha ka shnong Mylliem madan ïng Syiem ha ka sngi ba mut leit on thang ia u President Rangbah ka Sengbah Ki Nongshat Nongkheiñ u Deputy Commissioner ka East Khasi mynta ka sngi u la khot ia kren ia baroh arliang kata ia ka bor shnong bad ki nong ialam jong ka Seng Khasi Mylliem ban kren ia pynbeit.
Na ka bor shnong la lamkhmat da u Rangbah Shnong u bah H.
Khyriem katba na ka liang ka Seng Khasi Mylliem la lamkhmat da u President jong ka u bah Arwel Rynjah, ha katei ka jingiakren la donlang ruh u Acting Syiem ka Hima Mylliem u Pa’iem Ricky Nelson Syiem.
Haba kren sha ki nongthohkhubor hadien ba la wai katei ka jingialang u President ka Seng Khasi, u bah Arwel Rynjah u la ong ba ka jingiakren ka la poi sha kaba ia suk bad la ia kut baroh arliang ban ym don shuh ka jingbuh nud lane ka jingbuh diaw buh khoh ia kaei kaba la dep jia bad nangne shakhmat kin ym shuh kiba kum kitei ki kynrum kynram.
U la ong ba la ia kren ruh ba ka bor shnong ryngkat u DC kin ai jaka thang kaba biang ia ka Seng Khasi bad hadien ba la ioh ia ka jaka u DC u la kular ban ai skhim ia ka Seng Khasi ban shna ia ka jaka thang katkum ka juk mynta.
Halor kiba bun ki jingkynthoh ha ki Social media bad kumjuh ha ki kotkhubor ha kaba ia dei bad ka niam u bah Arwel u la ong ba kitei ki jingkynthoh ki mih namar ka jingmeh ding ha kum katei ka por, “Ka ju jia ha ka por ba dang meh ding ka mynsiem khamtam ha ka por kaba ngi pait dohnud lada wan jia kiba kum kitei ki jingjia" u la ong haba kren ia ka jingbitar ka Seng Khasi ha ka por ba pyrshah ban thang ia ka metiap u bah Kulam Nongrum.
U bah Arwel u la ong ba ia ka rai ba khadduh yn shim ha ka dorbar bah jong ka Seng Khasi ka ban long ha ka 20 tarik mynta u bnai.
Haba ia kren pat bad u Rangbah Shnong ka shnong Mylliem Madan ïng Syiem, u la ong ba kaei kaba la jia ha katei ka sngi ba leit on thang ia u bah Kulam Nongrum kam shym dei satia ka jingshit niam lane ba ka don ka jingsngew niam, hynrei u la ong ba ka dei ka kam shnong kaba shu jia ryngkhat bad ka dei ka jingjia kaba sniewbok kaba ym shym dei satia ka bor shnong kaba pyrshah hynrei ka dei ka jingjia kaba mih hapdeng u paidbah ba bun.
U la ong ba katei ka jingjia ka mih na ka daw ba ka Seng Khasi kam shym la iaid ryngkat bad ka bor shnong, hynrei la shu pyntip ia ka shnong ia ka jaka ban thang ia u bah Kulam.
U la ong ba baroh kitei ki jingia atnud hapdeng ka shnong bad ka Seng Khasi ki la kut noh mynta ka sngi bad nangne shakhmat kin ia treilang bad ia shongsuk shongsaiñ ryngkat lang para shnong.
U bah Khyriem u la ong ruh ba kum u Rangbah Shnong u la shim ia ka jingkitkhlieh ban pynioh jaka thang ia ka Seng Khasi Mylliem bad u la ong ba katei ka kam ka la iaid shakhmat bad ka la jan poi sha kaba kut ban pyni noh ia ka jaka ba kin shna jaka thang.
Katkum ka jingkren ki nongialam shnong jong ka Madan ïng Syiem ki la ong ba kin ai ia ka jaka thang ha Lum Nongkhlaw ka jaka ba ia long trai lang ki Lai tylli ki shnong jong ka Mylliem kata ka Madan ïng Syiem, ka Syllai U Lor bad ka Kyndong Nongkyntir.
Lah ban pynkynmaw, ba la thang ia U Bah Kulam Nongrum, U President ka Nongshat Nongkhein, ha ka 11tarik ha Mylliem, ha kaba ka la don ka jing pyrshah jong ka Dorbar Shnong jong ka Mylliem, ban thang ha u pud u sam jong ka Shnong.
Shillong, 18 Nailar:Ka Meghalaya High Court ka la takrain ia ka High Power Committee (HPC) ka sorkar jylla halor ka jingbym lah jongka ban pynbeit ia ki jingeh ba iadei bad ka jingduna ba iadei bad ka tnad ka koit ka khiah bad ka la byrthen ba kan pynkut ia kane ka komiti.
Ha ka hukum ba la pynmih, ka Division bench ba khlieh da u chief justice Dinesh Mahesh-wari ka la ong “Halor ki daw, ngi la pyrkhat ban pynkut noh ia ka Committee namar ka jingbym lah jongka ban pynbeit ia ki jingeh bad ka jingkitkhlieh".
Ka kynhun nongbishar ka la ong ba wat la ka la buh jingkylli bunsien, hynrei kam shym la ioh ia ka jubab kaba biang halor balei ka Committee kam ju pynlong kano kano ka jingialang kaba khah khah, watla ka long kaba donkam ban leh kumta na ka bynta ka kam ba la bynshet bad ka dei ka kamram jongka bah leh kumta katkum ka hukum ba la pynmih da ka Kashari.
Kham mynswa, ka Kashari ka la takrain ia ka jingduna ba la lap ha ka tnad ka koit ka khiah ha ka jylla ha kaba kham hadien la lap ia ki jingduna ha kane ka tnad bad la ujor da ka public interest litigation (PIL) ha ka division bench.
Ha ka jingbishar ia kane ka kam, u Lat ka jylla u la thaw ia ka High Power Committee ban pynbeit ia ki jingdkoh ha ka tnad ka koit ka khiah ha ka jylla mynshem snem.
Ha ka jingshim bishar ha kane ka sngi Balang, u nongsaid ain ka sorkar ula phah ia ka jingbthah na u Chief Secretary ba watla ka la don ka jingkhot ia ka jingbym khot ia ka jingialang ka komiti ba khah khah, yn sa shim bad baroh ki kam yn sa shim khia ban wanrah ia ka jingtreikam kaba bha da kaba weng ia ki jingduna baroh ha ka tnad ka koit ka khiah.
Hynrei ka kynhun nongbishar ka la ong ba kala don ka jingiohi ha kie ki sngi ba ka long kba eh ban ai jinghun ha kaba iadei bad ka jingsngew khia jong ka Committee ban pynbeit ia ki jingeh ha ka tnad ka koit ka khiah.
“Hynrei na ka bynta ka jingbit jingbiang jong ka jingbishar hok, ngi pyrkhat ba la ailad ban pynjlan khadduh ia ka Committee ban wanrah ia ka jingmih kaba biang halor kane ka kam" ka la ong.
Ka hukum ka la kdew ba u Chief Secretary ba mynta u la ju pyniaid ia ka jingialang jong ka Committee ha ka por ba u dang bat ia ka kam Additional Chief Secretary, ka tnad ka koit ka khiah bad ha ka por jongu, ki jingialang ki long man ka por.
Hadien ba bishar ia kine,ka kynhun nongbishar ka la rai ban pynkylla ia ka jingthaw ia ka Committee bad ka la ong ba u chief secretary u Y Tsering un treikam kum u chairman bad u additional chief secretary ka tnad ka koit ka khiah un bteng ban long u dkhot.
Kumba la pynthikna da u GA, ka jingialang kan long ha ka 18 tarik Nailar hapoh ka jinglong chairman u Chief Secretary.
“Ngi khmih lynti ba ka Committee kan pynlong ia ka jingialang man ka por la kumno kumno shi sien ha ka shi taiew lymda dei ba mih ka hukum na ka Kashari", la ong ka hukum na ka kynhun nongbishar.
La khmih lynti ba ka Committee kan peit ia baroh ki jingduna ha ka tnad ka koit ka khiah haka jylla kumba la kdew ha ka jingialang kaba long mynshwa.
Ha kajuh ka por, ka kynhun nongbishar ka la bthah ia ka Committee ban wanrah ia ka jingtreikam kaba biang hapoh saw taiew.
Ka la hukum ba u Chief Secretary un pynlong ia ka jingtohkit kaba bniah ha kaba iadei bad ki briew kiba kitkhlieh ban nym pynlong ia ka jingialang ba man ka por kaba la shim por haduh saw bnai shiteng bad ban pynshitom ruh ia ki.
Ka jingbishar kaba bud kan long ha ka 15 tarik Nailur ban wan.
Jowai, 18 Nailar:Mynta ka sngi, u ma Balios Swer u heh ka seng ki nongkhaii dewiong ha Jaintia Hills uba bat iaka kam President jong ka Jaintia Coal Dealers’ and Miners’ Association u la pyniasoh ia lade sha ka seng BJP.
U ma Balios Swer u la shah rem ha ka Election 2008 kum u kyrtong ka UDP na Khliehriat bad mynta pat ki paidbah ka thain EJH ki khmih lynti ba un iakhun biang ha kane ka kynti na Sutnga Saipung kaba kynthup ia ka thain Sutnga, Saipung bad Narpuh.
La pdiang sngewbha ia utei u heh ki Nongkhaii dewiong da u President ka BJP ka jylla u ma Shibun Lyngdoh ha ryngkat ka jingiadonlang u ma Sing Mulieh uba bat kum u President ka BJP ba peit kyrpang ia ki Scheduled Tribe bad uba In Charge ia ka East Jaintia Hills uba dei ruh u Executive Member ka BJP (ST) ha ka ri, nalor ka MDC ka kong Violet Lyngdoh, u Dolloi ka Elaka Rymbai u ma Elias Swer bad kiwei kiwei ki riew rangbah.
Nalor u ma Balios, ki la don haduh 32 ngut ki riew pawkhmat na ki shnong papher bapher ka thain Narpuh kiba la pyniasoh ialade sha ka BJP mynta ka sngi.
Haba kren ha ka jingialang u ma Balios Swer u la ong ba ka daw ba u la rai ban pyniasoh ia lade bad ka party BJP ka long namar ba u don ka jingshaniah ba dei tang kane ka party kaba lah ban weng ia ka jingkhang tih dewiong ka NGT ha ka jylla.
“Ka Sorkar Congress ha ka jylla ka la pheil ha kaba iadei bad ka jingkhang tih Dewiong ka NGT ha ki lai snem shiteng mynta.
Ka NGT ka la hukum ia ka sorkar hapoh ka jingialam u Dr.
Mukul ban thaw kloi ia ka State Mining Plan hynrei haduh mynta katta ka State Mining Plan kam shym la paw pyrthei satia", la ong u ma Swer.
“Kaba lyngngoh shuh shuh ka long ba kyndit ka sorkar ka la wanrah pynban da ka MMDC hapoh ka NGT haduh ba u Nongbishar u la hap ban shimpor ban bishar bniah ia katei ka ain MMDC bad la buh por ban bishar ia kane ha ka 24 tarik une u bnai.
Utei u nongialam ki nongkhaii dewiong, u la ong ba ka sorkar Congress ka la iehbein ia ki shnong ha ka thain Border Bangladesh bad ia ka thain Saipung ha kaba haduh mynta ki paidbah kim pat ioh surok, ki dawai lane jaka ai jingsumar kim don bad ka thain hi baroh kawei ka dang sahdien.
U la ong ba lada ka BJP ka wan ha ka bor, khlem pep kan iarap ia ki paidbah namar ka sorkar jylla kam lah ban iarap.
“Tang na ka bynta u surok ha ka thain Saipung bad thain Border ha Narpuh, ka jinglut kan ym duna ia ka 2000 klur, ka sorkar jong no kaba lah ban pyllut haduh katne lait tang ka BJP", la kren kop u ma Swer wat lada u dang shu pyniasoh mynta ka sngi sha ka seng.
Na ka liang u President ka BJP, u ma Shibun u la ong ba ka BJP kam dei ka Party ki Niam Hindu kumba la kynnoh ban ialam bakla ia ki paidbah.
“Ka BJP kam dei ka Party jong kano kano ka Niam hynrei kadei jong ki paidbah.
Ngi trei na ka bynta u paidbah, nangta ia ka party bad kaba khadduh na ka bynta ka lade", u la bynrap.
Shillong, 18 Nailar:Ka jingiap jong ki briew na ka jingjia aksiden kali ha ka ri ka la palat san lak ha ka shi snem bad na kine, kumba 1 lak ngut kiba khlad noh bad kiwei ki iakynduh ia ka jingmynsaw.
U myntri ka tnad pyniaid kali ka jylla, u Bah HDR Lyngdoh u la ong ba ka jingjia aksiden kali ka dei kawei kaba jubor bha ha ka ri bad ha ka shi snem ka jingjia aksiden ka long kumba 5 lak eiei bad 1.
78 lak kiba iap.
Haba kren ha ka jingialap paidbah kumno ban phikir ia ka jingniah kali ban lait na ka jingjia ba sngewsih ba la pynlong da ka tnad pyniaid kali ka jylla lem bad ka jingiatreilang bad ka ophis u Deputy Commissioner East Khasi Hills mynta ka sngi, u Bah Lyngdoh u la ong ba bunsien ki jingjia aksiden ki la mih namar ka jingthurmur jong ki nongñiah kali kum ka jingpynher sted ia ki kali, ka jingdih kyaid bad kiwei ki daw kynthup ka jingbym don ka jingnang jingstad.
Da kaba kyntu ba ki nongshong kali ki dei ban husiar haba ki iohi ne lap ia u nongñiah ba u dih kyiad, u Bah HDR Lyngdoh u la ong ba ki nongshong kali ki dei ban nym shah ia u nongñiah ban niah ia ka kali haba u la buaid ne dih kyaid bad lada u pyrshang ban niah da ka bor dei ban knieh ia u shabi bad sa pyntip sha ki pulit ba kin leh ia kaba donkam.
“Lada phi iohi ba u draibar u buaid ne sma kyiad ba niah kali, phi dei ban iania bad u, wat shah ba un niah ia ka kali bad lada u pyrshang ban niah jubor ia ka kali, phi dei ban knieh ia u shabi bad sa pyntip sha ki pulit ba kin leh ia kaba donkam’, la ong u Bah HDR ia ki nongshong kali.
U myntri u la ong ruh ba bun ki daw ka jingjia aksiden ka dei ruh namar ba ki nongñiah kali kim dei kiba la nang ban thoh ban pule kiba shu ioh license pathar bad ka tnad ba dei peit ka dei ban phikir bha ia kane.
Kawei pat ka dei na ka jingniah sted bad ka jingsniew jong ki surok bad ka jingpyndonkam mobile phun haba niah kali.
Katkum ka jingong u Bah HDR kaba kongsan tam ban lait na ka jingjia aksiden ka dei ban nang ban iada bad ban sngewthuh hi dalade ialade bad ki kmie ki kpa ki dei ban hikai bha ia la ki khun jongki.
U la ong ba ki pulit ki dei ban pyrkhing bha ia ka jingniah thurmur khamtam ha surok bah bad ka jingkit palat ia ka jingngiam ka kali namar ba kine ki dei ki daw kiba la ialam sha ka jingjia ba sngewsih.
Shwa ia kane, u Chief Secretary u Yeshi Tsering u la ong ba ki surok ha ri India ki dei kiba ma bha bad ka jingong ba ki surok ba bha kin pynduna ia ka jingjia aksiden kam long kaba shisha.
U la ong ba bunsien ka jingjia aksiden ka mih ym na ka kali ne na u nongñiah hynrei ka dei ruh namar ka jinglong jong ka surok bym biang ka rukom saindur jong ki barikor.
U la ong ba kyrmen ba ka jingdon jong ka Meghalaya Road Safety Policy kaba la pynbna ha u bnai ba la dep, kan iarap ban pynduna ia ka jingjia aksiden ha ka jylla.
Katkum ka jingong u Chief Secretary kawei pat ka daw kaba la pynlong ia ka jingjia aksiden ka dei ka jingniah sted u nongñiah bad ka jingbym nang ban burom ia ki ain niah kali.
U la ong ba ha ri sepngi ba la shai bha, haba ki briew ki mut ban iaid ki kali ki dei ban ieng beit katba ha kane ka ri kam long kumta.
Kiwei pat kiba kren ha kane ka sngi ki kynthup ia u Additional Chief Secretary u Dr Shreeranjan, u DGP u SB Singh bad kiwei.
La pynlong ruh ia ka jingiaid paidbah ba la iashim bynta da ki nongñiah ar shaka bad ki khynnah skul ha ka nongbah ban pynphriang ia ka khubor shaphang kumno ban iada na ka jingjia aksiden.
Nongstoiñ, 18 Nailar:Hadien ka jingiather kuli kaba mar kylliang kaba la jia ha ka step jong ka sngi Balang, ha pdeng ki pulit SF 10 bad ki kynhun kaikhlaw kiba la suba jur ruh ba kidei ki dkhot jong ka GNLA, na ka liang jong ki pulit ka Chahlang, ki la nang pynjur shuh shuh ia ka jingkhynra ban thwet ia ki kynhun kaikhlaw ha ka thain Dymmut West Khasi Hills District.
Katei ka jingiai bteng jong ki pulit ka Chahlang ban khynra leh noh ha katei ka thain kadei ruh hadien ba ki suba GNLA hadien ba kila ioh phet krad na ki pulit ki la pyrshang ruh ban pynthut ia ki nongshong shnong jong katei ka thain da kaba rahbor bad shoh dusmon ruh ia kumba katto katne ngut ki nongshong shnong kaba la wanrah ruh ia ka jingshong syier jong ki paidbah katei ka thain.
Ha kaba iadei bad katei ka bynta na ka liang jong u SP ka West Khasi Hills District u bah G.
D.
Kharwanlang, u la ong ba na ka liang jong ki pulit haduh mynta ki dang pynlong ia ka jingkhynra kaba jur bha ha katei ka thain ban lap ksai ia kitei ki suba GNLA, bad ha kaba iadei pat bad ka jingshah rahbor bad shah shoh dusmon ki nongshong shnong jong ka shnong Dymmut u SP u la ong ba ki pulit ki dang hap ban pynthikna shwa la kadei ne em kaba shisha, hynrei u la kubur ruh ba kala don ka jingshah pyndik jong ki nong shong shnong katei ka shnong ha kitei ki suba GNLA.
Hynrei katkum ka tyllong khubor bala ioh lum da u nongthoh khubor la ong ba ha ka sngi Palei jong ka taiew kumba 6 ngut ki nongshong shnong jong katei ka shnong, ki la shah rahbor bad shah shoh dusmon ha ki suba GNLA, bad hadien ba ki la dep ban shoh ki suba GNLA, ki la pyllait noh ia kitei ki 6 ngut ha katei kajuh hi ka sngi bad ha katei ka jingshah shoh u wei na ki 6 ngut u la mynsaw jur katba kiwei pat ki shu mynsaw malu mala.
Shillong, 18 Nailar:Ka Hynniewtrep Youth Council ( HYC) ka la ong ba ka aiñ ba ka sorkar ka la wanrah ‘ka Meghalaya Resident and Safety Act 2016’ bad ka Rules ba ka sorkar ka la thaw ki dei ki aiñ ki bym don bniat, “Ngim pdiang ia ka jingkren u myntri rangbah ban ong ba katei ka aiñ ka ia syriem ia ka ILP" ong u bah Robertjune Kharjahrin General Secretary ka HYC, haba kren sha ki nongthohkhubor mynta ka sngi.
Mynta ka sngi ba ka HYC ka pyllait ia ka kot lyngkdop jong ka Save Hynniewtrep Mission.
U bah Robert u la ong ba katei ka aiñ kam kot wat tang 1% ban ia nujor bad ka Inner Line Permit (ILP).
“Dei na kata ka daw ngi ieng skhem ha ka nongrim ban dawa ia ka ILP lada ka sorkar ka pdiang ne kam pdiang ruh , hynrei ngi te ngi dawa ia ka ILP, kaba dei ka aiñ kaba khlaiñ tam ban pyrkhing ia ka jingwan rung kyrthep ki mynder sha kane ka jylla" ong biang u bah Robert.
Utei u nongialam ka HYC u la ong ba ha katei ka aiñ, ka la pynkylla nongwei ia ki trai ri trai muluk naba ha ka aiñ shongwai la pyniaryngkat dor ia ki trai ri trai muluk bad ki nongwei kiba wan nabar jylla da kaba ki hap ban iaid ryntih da kajuh ka kyndon kumba hap iaid u bar jylla.
“Ia ka aiñ shongwai la pyntreikam ruh ia ki trai muluk, hangne ha Shillong ki don bun ki Khasi ruh kiba shongwai ki hap ban iaid ki juh ki kyndon kumba u bar jylla u hap ban iaid, kane ka pyni ba ka sorkar ka la pynkylla poi wir ia ki trai muluk ruh" ong u bah Robert haba kren sha ki nongthohkhubor.
Shuh shuh u la ong ba ha katei ka aiñ lada dei ba u briew u la dep ban shongwai lypa u mut ban kynriah noh na kawei ka jaka sha kawei pat, u hap ban pan ia ka sertiphiket shnong na ka shnong kaba u sah wai mynshuwa bad ha katei ka aiñ la kdew ba u Rangbah Shnong ne ki bor shnong ki hap ban ai beit ia u ka sertiphiket shnong naba la thoh ba dei ban ai beit lada ym ai ruh kin ngat ha ka jingpynshitom, “Ka jingma ka long ba na katei ka sertiphiket utei u briew un ioh lut ia ki kot ki sla ba donkam kum ka EPIC ne kiwei pat bad shisien ba u la ioh ia kitei ki kot un kylla trai shnong" u la ong.
Ha kaba ia dei bad ka jaka rung jaka mih, u la ong ba la pyllait na katei ka aiñ ia u nongwan jngohkai pyrthei hynrei ym shym la kdew pat ia kiba kum kino ki briew yn khot ki nongshangkai pyrthei lane katno sngi un sah “Kaba ma ioh ba u dei pynban u Terrorist , ka sorkar ka dang ong ba dei u Tourist" u la ong haba kdew ia kiba bun ki jingtlot jong katei ka aiñ ba ka sorkar ka la kam ba ka dei kaba kham khlaiñ ban ia ka ILP ruh.
Nalor ka ILP ka HYC ka la ong ba donkam sa 6 tylli ki aiñ ban pyntreikam ryngkat ryngkat bad ka ILP ban pyrkhing ia ka jingwan tuid kyrthep ki mynder sha kane ka jylla.
Kitei ki 6 tylli ki aiñ ki ban iaid ryngkat ryngkat bad ka ILP ki long ka Residential Permit for Immigrants and Non Tribal , ka Work Permit for immigrant and non tribal, ka Trading and Bussiness Permit for Non Indigeneous Peoples, ka Prohibition and Detection of Benami Transaction, ka village Permanent Redisential Registeration bad ka Special Democratic Right.
U General Secretary ka HYC u bah Robertjune Kharjahrin u la ong ba lada pyntreikam ia kitei ki aiñ ryngkat bad ka ILP, ka jylla kan lait na ka jingwan rung kyrthep ki mynder kaba nang iai tuid katba nang mih ki sngi.
Halor kitei ki bynta ka HYC ka la batai bniah ruh bin pa bin ha ka kot lyngkdop jong ka kaba ka la ai kyrteng kum ka Save Hynniewtrep Mission.
U bah Robert u la ong ba ha manla kitei ki aiñ u bar jylla u dei ban don lut nadong shadong ia ki kot ki sla nalor ka ILP, kata lada u wan bylla u dei ban ioh ia ka Labour Permit, ka Work Permit bad kiwei katkum ki jingdonkam.
Ia ka Benami Transaction katei ka seng ka la ong ba kam pdiang ia ki aiñ ka sorkar jylla naba ki tlot palat bad ka kwah ban pyntreikam da ki aiñ ka sorkar pdeng kiba kham khlaiñ.
Ha ka Special Democratic Right ( ka hok kyrpang halor ka synshar khaddar) katei ka seng ka la ong bun ki jaka ba ki bar jylla ki la ioh ban jied nongmihkhmat hynrei katei ka seng ka la ong ba ka kwah ba baroh ki bar jylla kiba sah ha kane ka jylla hadien u snem ot kyrteng uba bun ki la dawa naduh u snem 1971 ki dei ban leit thep vote sha ka jaka kaba ki wan (Voting in the State of Origin) kumba ki briew jong ngi kiba sah shabar ki leh kumta.
Nongstoin, 22 Jymmang:Ha ka sngi thoh dieng jong ka taiew ba ladep, U MLA ka Ranikor Constituency, u bah Martin.
M.
Danggo u la ioh ban phah sam bad aiti ia ki work order sha ki 188 tylli ki long iing jong ka thain Phlangdiloin, South West Khasi Hills ba kynthup ruh ia ki phra tylli ki shnong kiba hap hapoh ka Ranikor Constituency, kiba la ioh ia ka jingiarap da ka work order lyngba ka MLA skhim ka jong u kaba mar 25 hajar shi iing.
Ha katei ka sngi la wan ruh da ki nongkyrshan ba radbah ki jong u ba kin pyndep ia katei ka jingsam ia kitei ki work order sha ki long iing jong katei ka thain, ha kaba la ioh ruh ban pynlong ia ka jingialang ha ka IB, PWD Phlangdiloin, ha kaba la pyniaid ia ka jingialang da u bah Khristopher Lyngdoh president Phlangdiloin Primary Unit ha ryngkat ka jingiadon lang u president ka Ranikor Block Congress Committee u bah German Nongsiang, u bah Nelbi T.
Sangma General Secretary RBCC , bah Kitbor Nongrem Asst.
Secretary RBCC, bah Ondersis marthong coordinator Warsanlyngdoh zone, u bah Albihal Marthong coordinator Phlangdiloin Zone, bad ki wei ki wei.
U bah German haba ai jingkren ha katei ka sngi u la ong ba ha kajingshisha na kaliang u MLA u la don ka jingthmu ban don lang ha kane ka jingsam ia kine ki work order hynrei na ka daw jong kajingbun kam ka jong u kumta u la btah ban nang pyndep ia ka kam na kabynta ban sam noh ia ki work order khnang ba ki long kin ioh ban leit noh sha Block ban ioh ban sei noh ia ka pisa kaba kum ki paitbah ki dei hok ban ioh.
Shuh shuh u la ong ruh ba ha ka jingshisha la dei ban ai da ki tin sop iing kumba la ju leh ha ki por ba mynshwa hynrei ynda la ia pyrkhat bha ban kaba ai da ki tin ka la bha ban ai noh da pisa namar teng teng lada ngi ai da ki tin lehse ki don ki long iing kiba la dep ban don lypa hynrei ka don kam ban maramot ia ki baranda, lane ki painkhana bad ki wei ki wei kumta la ia pyrkhat ban ai noh da ka pisa, bad kane kala pynshitom haduh katta katta namar lada ngin ai 10 hajar da ka pisa ruh lehse kan ym myntoi bad lada ngin ai 50 hajar katta ym lah ban pynkot lut ia ki long iing ha baroh ka wei ka constitueny, hynrei hadien kajingia pyrkhat bniah la sngew dei ban ai noh tang 25 hajar shi iing sha ka wei ka wei ka long iing khnang ba kin ioh ban maramot ia ki iing ki sem" ong u bah German.
Shuh shuh u la ong ba kajingsam jong u MLA ia kine ki skhim kam shym la dei na ka bynta kajingthmu ba phin kyrshan lane ban wan pynbieij election na ka bynta u 2018 bad bym shym la ong ba shim ia kane ka shim bad phin kyrshan bad kane kajingai kam shym la don kajingthmu ban ai tang ia ki nongkyrshan sha ka party hynrei kajingthmu jong u MLA ka long ba lakumno kumno baroh ki long iing lane ki briew hapoh ka constitrucny lada ka long kaba lah ki dei ban ioh ia la ka jong ka hok la ka long kyndiat lane kaba barit eh.
Kumta u la kyntu jur ia ki long iing ba watla ka long kaba rit eh hynrei kumba u MLA u la ai da kajinghun mynsiem kumta kum ki long iing kin pdiang hun bad ngeit skhem ba kin da pyntrei kam hok, ym tang katta u la ong ruh ba watla ha kane ka kynti kabynta na kaliang jong u MLA um shym la lah ban ai lut ia baroh ki long iing hynrei kyrmen skhem ba ha ka wei ka sngi kin sa nang ioh.
Shillong, 18 Nailar:Ka Seng Khasi Mylliem, ha ka jingpynmih khubor mynta ka sngi, ka la pynshai, ba hynnin ka sngi, kam shym don ka rai iasuk hapdeng ka Seng Khasi Mylliem bad ka dorbar shnong Mylliem, Madan Iing Syiem.
La iathuh ruh ba ka ki nongialam Shnong, ki la pan map na ki nongialam jong ka Seng Khasi, halor ka jingbym shah ban thang ia ka met jong U bah Kulam Nongrum.
Ha ka jing pynmih khubor mynta ka sngi, ka Seng Khasi, ka pynshai ba, ka khubor, kam shym long satia, kumba la pynmih ha ki kotkhubor mynta ka sngi bad la iathuh ba ha katei ka jingiakynduh ka Seng Khasi bad ki nongialam shnong ka Mylliem, Madan iingsyiem ha ophis jong u Deputy Commissioner, East Khasi Hills District, ka jingiapyni nia hapdeng ki arliang ka la shimpor da ki kynta.
Ha katei ka jingialang, U DC ryngkat bad u acting Syiem ka Hima Mylliem bad ki heh sorkar kiba ia donlang ki la pyni ia ka lynti ka jingiasuk.
Ki nongialam shnong ka Mylliem, Madan iingsyiem ki la panmap halor ka jingjia ba pyrshah thang ia u Rangbah K.
Nongrum ha ka 11tarik Nailar 2017 bad ha kajuh ka por ki la tyrwa ha khmat u DC ban pynwad ia u lum jingthang uba biang na ka bynta ka Seng Khasi Mylliem.
U DC ruh ula shim ka jingkitkhlieh ban pynioh ia ka jaka thang kaba hun lang bad ka scheme kpep thang briew kaba iadei bad ka juk mynta.
Kumta ki nongialam ka Seng Khasi Mylliem ki la sngewiahap bad pdiang ia kane ka lynti ka jingiakren iasuk ba la plie da u DC, hynrei hynnin hi kim pat shim ia ka rai.
Hynrei ka rai kaba khatduh kan long hadien ka dorbar bah ka Seng Khasi ha ka 20tarik Nailar 2017 ha Weiking.
Ym pat don kano kano ka soskular ne jingiasoi ha kane ka sngi.
Kane ka long ka jingiakut ba shisha ha khmat u DC ha kaba ma u ruh ryngkat bad ki nongialam shnong ka Mylliem, Madan iingsyiem ki la mynjur lang ban ap hadien ka 20tarik Nailar 2017, ym kum ba la mih ha ki kotkhubor, ong ka kong L Kurkalang, Secretary, Seng Khasi Mylliem.
Ha ka jingpynmih khubor ha U Rupang mynta ka sngi, la thoh halor ka jingiakren bad ki kot khubor khubor, ha kaba U President ka Seng Khasi Mylliem, u bah Arwel Rynjah u la ong ba ka jingiakren ka la poi sha kaba ia suk bad la ia kut baroh arliang ban ym don shuh ka jingbuh nud lane ka jingbuh diaw buh khoh ia kaei kaba la dep jia bad nangne shakhmat kin ym shuh kiba kum kitei ki kynrum kynram.
U la ong ba la ia kren ruh ba ka bor shnong ryngkat u DC kin ai jaka thang kaba biang ia ka Seng Khasi bad hadien ba la ioh ia ka jaka u DC u la kular ban ai skhim ia ka Seng Khasi ba nshna ia ka jaka thang katkum ka juk mynta.
U Rangbah Shnong ka shnong Mylliem Madan ïng Syiem, ruh hynnin ka sngi, u la ong ba kaei kaba la jia ha katei ka sngi ba leit on thang ia u bah Kulam Nongrum kam shym dei satia ka jingshit niam lane ba ka don ka jingsngew niam, hynrei u la ong ba ka dei ka kam shnong kaba shu jia ryngkhat bad ka dei ka jingjia kaba sniewbok kaba ym shym dei satia ka bor shnong kaba pyrshah, hynrei ka dei ka jingjia kaba mih hi hapdeng u paidbah ba bun.
U la ong ba katei ka jingjia ka mih na ka daw ba ka Seng Khasi kam shym la iaid ryngkat bad ka bor shnong, hynrei la shu pyntip ia ka shnong ia ka jaka ban thang ia u bah Kulam.
Shillong, 21 Nailar:Mynta u bnai ka HSPDP kan pynbna ia ki kyrteng jong ki kyrtong jong ka ki ban ia khun ha ka elekshon MLA 2018.
U General Secretary katei ka seng u bah Witting Mawsor u la ong ba ka jingiapynbeit ka la biang lut nadong shadong bad kaba sah ka long sa tang ban pynbna paidbah ia ka kyrteng ki kyrtong.
U la ong ba kam shym la don satia ka jingiaknieh tiket, hynrei ka don tang katto katne tylli ki jaka kiba mih ar-lai ngut ki nongpan tiket, hynrei u la ong ba kam don satia ka jingiaknieh tiket bad ka don tang ka jingiakren pynbeit hapdeng kitei ki kyrtong ka ban sa poi noh sha kaba kut.
Utei u nongialam ka HSPDP u la kob ba katei ka seng kan ioh jingjop ha ki 16 tylli ki konstitwensi ba ka pynieng kyrtong ha kane ka kynti mynta.
Lah ban kdew ba ha ka jingiasam konstitwensi hapdeng ka UDP bad HSPDP, ka HSPDP ka la shim ia ka Sutnga-Saipung, Nongkrem, Mylliem, Mawphlang, Shillong South,Pynthor, Jirang, Nongstoiñ , Rambrai bad Mawkyrwat.
Nalor kitei ki konstitwensi ki don pat sa ki konstitwensi ba ia leh paralok kata ka Mookaiaw, ka Shillong North, ka Mawthad raishan, ka Mawshynrut, Mawryngkneng, Sohiong, Umroi, Sohra bad Mawkynrew.
Lah ruh ban kdew ba kumba ka long mynta ka HSPDP ka don 4 ngut ki MLA bad kitei ki long u bah Ardent M Basaiawmoit na Nongkrem konstitwensi, u bah Witting Mawsor na Mawshynrut, u bah K.
P Pangniang na Rambrai bad u bah Diostar Jyndiang na Nongstoiñ.
Ka Hospital NEIGRIHMS, ka la ia soi mynta ka sngi ia ka jing ia mynjur ban pyntreikam ia ka skhim MHIS, ha kaba yn ithuh ia katei ka skhim ha katei ka jaka sumar pang naduh mynta ka sngi.
La soi ia katei ka soskular, ha ka jingdon ryngkat jong U Medical Superintendent ha ka jingdon ryngkat jong U Director Prof (Dr.
) D M Thappa bad U Deputy Director, NEIGRIHMS.
Wat la ki don katto katne ki mat, kiba ym pat lah ban ia pynbeit bha, hynrei ka NEIGHRIMS, ka la mynjur ban nang pyntreikam shakhmat, ba kan nym mh ka jingeh ia ki nongpang ha katei ka Hospital.
La iathuh ba ka NEIGRIHMS, ka la iarap ia 1129ngut ki nongpang ha ka bynta kaba ar jong ka skhim MHIS.
Nongstoiñ, 21 Nailar:Ka seng Hynniew trep Youth Council (HYC) Nongstoiñ Circle, lashai ka sngi kan sdang noh ia ka jingiaid paidbah, da ka kjat naduh na Nongstoiñ shaduh Shillong kum ka dak ban pyrshah ia ka sorkar halor ka jingkuman ban wanrah ia shibun ki kam pynroi ha baroh kawei ka West Khasi Hills District.
U Samla Lumlang Kharsyiemlieh, President ka seng haba iakren bad u Rupang u la ong ba ha shwa ban sdang ia ka jingiaid paidbah, na ka liang jong ka seng kan pynlong shwa ia ka jingialang kaba lyngkot hapoh Nonbah Nongstoiñ bad hadien katei yn sa sdang noh ia ka jingiaiaid paidbah.
Shuh shuh u tei u nongialam u la ong ruh ba ka jingiaid kaba nyngkong kan long na Nongstoin haduh Mairang ha kaba ki dkhot jong ka seng kin hap ban sah miet ruh ha Mairang bad ha ka sngi kaba bud ka jingiaid kan bteng na Mairang haduh Mawngap ka ban dei sa kawei pat ka jaka sah miet bad ha ka sngi ka balai ka seng kan iaid beit bran na Mawngap shaduh Nongbah Shillong ha kaba kin sa pynlong pat sa ia ka jingialang ba lyngkot ha phyllaw Secretariat ha shwa ban leit aiti ruh ia ka dorkhas sha u myntri rangbah.
Kumta na ka liang jong u tei u nongialam u la phah ruh ia ka jingkyrpad sha baroh ki paidbah kumjuh ia ki para sengbhalang ba kin ai lem ka jingiatreilang bad la kyntu ruh ia kino kino kiba kwah ban iashim bynta lang ba ha katei ka rally ki lah ban wan bad ka seng ka pdiang kylluid ia baroh.
Shillong, 21 Nailar:Ka Kashari Megha-laya High Court hynne ka sngi ka la ai jamin ia ki san ngut ki nongialam ka Hynniewtrep Youth Council (HYC) hadien ba ki la shah khot ha ka kashari halor ka jingkynnoh ba ki donkti ban pynkhein ia ka Kashari da kaba ialum ha ka por ba pynlong ia ka jingbishar ia ka mukot-duma u Bah Adelbert Nongrum uba kren pyrshah ia ka High Court ha ka por ba u long CEM ha u snem 2015.
Ki nongialam ka HYC kiba ioh jamin ki kynthup ia u Adviser u Bah Anthony Kharbuli, u Vice President u Bah Donboklang Kharlyngdoh, u General Secretary u Bah Robert June Kharjahrin, u organizing secretary u Bah Nickson Dohling bad u Asst Organisig Secretary u Bah Issac Basawiamoit.
Ia kane ka jingbishar ba la khlieh da u chief justice Dinesh Maheshwari, ka la ong ba katkum ka jingkyrpad jongki la sah ban pynlait da ka jamin da kaba soi ia ka jingiateh kaba kin hap siew T.
20,000 ha u Joint Registrar, High Court.
"Ka la ong ruh ba kiba ioh jamin ki dei ban wan mih sha ka Kashari ha ki sngi ba shim bishar biang khlem kano kano ka jingpynthut.
U nongiasaid jong ki, u K Paul u la iathuh ba ka iing bishar ka la buh sngi biang ia kane ka mukotduma ha ka 11 tarik Nailur ban wan.
Ia kine la pynngat mukotduma ha ka Section 14 ka Contempt of Courts Act, 1971 katkum ka Article 215 ka riti synshar ka ri India.
Shillong, 21 Nailar:Hynriew ngut ki dkhot ka KSU ki la ioh jamin hynne ka sngi kiba shah kem halor ka jingkynnoh donkti ha ki kam runar.
Kine kiba lait jamin kin sa ioh mih lashai ka sngi na phatok kiba ngat mukotduma ha Rynjah bad ka Sardar Police station.
Kine ki ban ioh jamin ki kynthup ia u Alkwis Kharbani, u Regain Mawri, u Seiborlag Pakyntien, u Shanbok Kharmawphlang bad u Kynpham Marbaniang kiba ngat mukotduma ha MMPO bad kiwei ki kyndon IPC na Rynjah police station katba u Shanbor Lyngdoh u ngat mukotduma ha Sardar Police station.
Ia kine ki dkhot ka KSU la pynlait jamin da kaba siew ia ka pisa mar T.
30 hajar marwei ryngkat ki kyndon ba la teh ba kim dei ban leh biang ia ki kam bad ruh ki dei ban leit mih haba donkam ka kashari ne ki pulit.
Lah ban kdew kumba 26 ngut ki dkhot ka KSU ki la shah kem ha ka jingiakhih pyrshah ia ka jingshna ia ka lynti rel ha Byrnhihat, Ri-Bhoi kaba la sdang u bnai Jymmang mynta u snem.
Kiwei pat ki bym pat lait ki don sha kiwei ki district kum sha Nongpoh.
Shillong, 21 Nailar:Ka shnat samla jong ka KHNAM, ka la ia kynduh mynta ka sngi, ia U Chairman jong ka Meghalaya Public Service Commission (MPSC), ha kaba ki la iakren, na ka bynta ban ailad ia ki samla kiba don haduh 40snem, ba kin ia khun ia ki eksamin Meghalaya Civil Services, na kaba long 32 snem mynta.
Ka MPSC, ka la pynbna, na ka bynta ban pynlong ia kitei ki eksamin, ha kaba la buh ia ka tarik ba khadduh, ha ka 31tarik Nailar 2017 bad ka rta, ba la ailad ka long 32snem ia ki Scheduled Tribe/Scheduled Caste bad 27snem ia ki kandidet paidbah.
Ka KHNAM, ka pyni ba ha Assam, ka rta ka sdang naduh 21 snem haduh 38snem bad la pynjlan ia ki Scheduled Tribe/Scheduled Caste sha ka 43snem, ha Manipur na ka 21snem sha ka 30snem bad la pynjlan sha ka 40snem, ha Tripura, ka sdang na ka 21snem sha ka 40snem bad la pynjlan sha ka 45snem, ha Mizoram ka sdang na ka 21snem sha ka 35snem bad la pynjlan sha ka 40snem bad ha Meghalaya pat, ka sdang naduh 21snem bad haduh 27snem bad la pynjlan sha ka 32snem ka rta.
U Chairman jong ka MPSC, u iathuh ba haduh mynta kam don kano kano ka jingpynbeit na ka liang jong ka sorkar bad u iathuh ba ka Commission, kan sa leh, ia kaba donkam, lada ka don ka jingbthah, na ka sorkar halor katei ka phang.
Ka KHNAM, ka la iakynduh ia U Chief Secretery ban dawa, ba dei ban ai lad ia ki trai shnong, haduh ba kin da kot 40snem ka rta jongki bad katei ka seng, kan ia kynduh biang ia U Chief Secretery lashai ka sngi, na bynta katei hi ka phang.
La ong shuh shuh, ba wat ia ki Central Civil Service, la ai lad haduh 37snem ka rta bad kumta ka jingai lad kaba tang 32snem ka long kaba duna than.
La ong shuh ka kyrwoh na U bah Thomas Passah, ba ka jingplie ia ki Block bad kiwei ki ophis, ka la iaid shakhmat bad kumta ka donkam ia ki trai shnong, ba kin don ha kitei ki jaka trei bad la ong ruh ba ka KHNAM, kan ia kynduh lashai janmiet ban pynkhreh, ia kaei kaba kin jam shuh shuh nangne shakhmat.
Shillong, 21 Nailar:Ki bor shnong jong ka Mylliem Madan ïng Syiem ki la kyntait ba ki pan mab na ka Seng Khasi Mylliem bad mynta ka sngi hapoh ka jingialam jong u Rangbah Shnong u bah H.
Khyriem ki la leit ban ia kynduh ia u Deputy Commissioner ka East Khasi Hills ha kaba ia dei bad ka jingmih khubor kaba la ong ba ka shnong ka pan mab na ka Seng Khasi Mylliem.
“Ngi khlem pan mab," ong u Rangbah shnong haba ia kren bad ki nongthohkhubor ha kaba u la ong ba katei ka jingong pan map kam pynsngewtynnad ia ka Dorbar shnong.
Ha kaba ia dei bad ka jingong ka Seng Khasi ba ka jaka ba ka shnong ka tyrwa ka jngai palat, u Rangbah Shnong u la ong ba ka jaka ha Lum Nongkhlaw ka dei ka jaka kaba dang pdeng bad kam jngai, naba ka don tang kumba 2 kilomitar tam na ka shong Madan ïng Syiem.
Lah ban kdew ha ka dorbar bah jong ka Seng Khasi kaba la long ha ka sngi u Blei ka la dawa ba kat bym pat lah ban pynioh jaka thang ia ka Seng Khasi Mylliem, yn dang thang briew beit ha ka jaka ba thang ia u bah Kulam ha Kper Phatok.
Shuh shuh u la ong ba ka Dorbar shnong kam shym la pyrshah satia ban thang ia u bah Kulam ha ka 11 tarik, hynrei ka dei tang ka dak ban pynpaw ia ka jingsngewsih ba ka Seng Khasi ka khlem burom ia ka bor shnong.
Ha kaba ia dei pat ka jingdawa ka Seng Khasi ban pynshitom ia ki briew kiba donkti ha katei ka jingiakhih u Rangbah Shnong u la ong ba hap ban bishar bniah shuwa ia kane naba ka Seng Khasi Mylliem ruh ka khlem kynjoh ktien ia ka Dorbar shnong ha kaba ia dei bad ka jingthang briew.
Lah ban kdew ba shisngi hadien ka jingiakren ha ophis u DC ka Secretary jong ka Seng Khasi Mylliem ka kong L.
Kurkalang ka la phah kyrwoh khubor ban pynpaw ba ka kam pat don kano kano ka rai ha ka jingiakren hapdeng ka Seng Khasi Mylliem bad ki bor shnong ka Madan ïng Syiem, bad ha katei ka jingthoh ka la ong ruh ba ki nongialam shnong ka Madan ïng Syiem ki la panmab halor ka jingjia ba pyrshah thang ia u Rangbah K.
Nongrum bad ki la tyrwa ban pynwad ia u lum thang uba biang.
Nga la pyrshang ban wanrah sha ka jingiasuk, ong ka kong TeiliniaKa MDC ka Mylliem konstitwensi ka kong Teilinia Thangkhiew ka la ong ba ka la pyrshang ban wanrah sha ka jingiasuk hapdeng ka Seng Khasi Mylliem bad ka ki bor shnong ka Madan ïng Syiem halor ka jingjia kaba la jia ha ka 11 tarik u nailar kaba la wanrah ia ka jingiapher jingmut hapdeng ki bor shnong bad ka Seng Khasi.
“Nga la pyrshang ban wanrah sha ka jingiasuk, nga la ia kren bad u President ka Seng Khasi Mylliem ruh, nga khlem pat ioh ia kren ia ki bor shnong jong ka Madan ïng Syiem hynrei nga la ia kren ia ka Synjuk ki Nongsynshar shnong ka Mylliem kumno ban wanrah ia ka shongsuk shongsaiñ hapoh shnong poh thaw" ong ka kong Teilinia kaba la pynpaw ia ka jingsngewsih ban iohi kum kitei ki jingjia.
Shillong, 25 Nailar:Ka sorkar jylla ka la iakynduh jingeh kumno ban pynkhuid ia ka sor Shillong bad mynta ka kynti ka la phai khmat sha ki paidbah ban pan jingmut kumno bad kiei ki jingmut ba ki don ban pynkhuid ia ka sor Shillong khnang ba kan long kaba khuid bad kaba itynnad.
U heh jong ka National Informatic Centre (NIC)u Bah T DKhar haba kren sha ki nongthoh khubor u la ong ba ia kane ka prokram la ai kyrteng ka Hackathon kaba la pynlait paidbah da u Chief Secretary ha ka 16 tarik mynta u bnai bad yn pynkut ha ka 11 tarik Nailur ban wan.
Na ka bynta ki briew kiba phah ia ka jingai jingmut kaba biang tam, yn ai khusnam T.
50 hajar, ba ar T.
30 hajar bad balai T.
15 hajar.
U la ong ba ki jingeh ba kham kongsan ki long kum ka jingkhapngiah kali, ka jingbym don ki jaka ieng, ki jaka hiar bad kiew kali, ka jingduna ki jaka ban bret jaboh, nalor kiwei pat.
U la ong ba ka jingthmu ka long ban wanrah ia ki paidbah ban iashim bynta ban wanrah ia ka sor Shillong kaba khuid bad kaba suba da ka jingai jingmut ba ki don ban pashat sha ka sorkar.
Ia kane ka prokram la donkti lang ka tnad pynroi, ka municipal bad ka NIC.
Shillong, 22 Nailar:U MLA ka UDP na Mawthadraishan u Bah HB Nongsiej u la pdiang sngewbha ban iakhun ka HSPDP na Mawthadrai-shan ha kane ka kynti, watla ka la don ka jingiateh hapdeng ka UDP bad ka HSPDP.
Haba iakren mynta ka sngi, u Bah Nongsiej u la ong, “Ngam don kano kano ka jingpyrshah ban iakhun paralok bad ka HSPDP na Mawthadraishan",.
U Bah Nongsiej u la jop ia ka MLA elekshon ha u 2013 da kaba khur 8 hajar votes tam na ka UDP bad kumjuh ha ka MDC u kamai 10 hajar vote.
Katkum ka jingong u Bah Nongsiej ka jingiakhun kan long kaba biang bha namar ba kum u MLA um don kano kano ka jingartatien ba un poi sha ka thong bad kumjuh sha kiwei ki jaka.
“Nga kyrmen ba ka sorkar ban wan kan long beit bym dei Congress",la ong u Bah Nongsiej.
Ha kawei ka jingtip, ka jingmih ka HSPDP kan long ruh ka jingai bor shuh shuh ia u MLA namar ba mynta ki don kumba ar ngut kiba la angnud ban iakhun tiket na ka HSPDP.
Kumba ka paw, ar ngut kiba la iapan tiket na ka HSPDP ki kynthup ia ka Kong Biolynda Nonglait bad u Bah Damian marshangbai.
Hynrei kiwei pat kum u Bah Blander Warjri uba dei u MDC bad u Bah S Nongkynrih ki lah ban kyrshan ia u kyrtong ka seng thymmai ka People Democratic Front(PDF) khamtam ba u Bah Warjri u la kyrshan ia ka Executive Committee ka People Democratic Forum (PDF) kaba ialam da u bah Pynshngain N Syiem kum u Chief Executive Member (CEM).
La ioh jingtip ruh ba u MLA barim ka Mairang uba dei u nongialam ka Congress u Bah Boldness Nongum, u lah ban leit ai jingkyrshan ia u kyrtong ka PDF namar ba ki la don ka jingiapher jingmut bad ka Kong Irene Lyngdoh kaba dei ka MLA barim ka Pariong.
Ka thymmei khubor, ka la iathuh ba ka Congress ka don ar ngut kiba pan tiket na ka Congress kynthup ka Kong Irene Lyngdoh bad u Bah Pius.
Shillong, 22 Nailar:Ka Khun Hynniew-trep National Awakening Movement (KHNAM) State Youth Wing ka la leit buddien ia ka jing-dawa ban pynjlan ia ka rta ki samla wad kam da kaba leit ban iakynduh biang ia u Chief Secretary, u Y.
Tsering mynta ka sngi.
Haba ai jingkren sha ki lad pathai khubor u Bah Thomas Passah u president ka KHNAM SYW ula ong “Ngi la buh ia ka jingdawa na ka sorkar ba ka dei ban pyntrei kam noh ia kane ka hukum da kaba kyntiew ia u trai jylla sha ka 40 snem khnang ba u trai jylla yn lah ban ia khun ia ka eksam.
Ula ong, ka MPSC ka la pynmih ia ka jingpynbna ba ka tarik ba khatduh kan long 31 tarik mynta u bnai kaba baroh ki samla kiba hapoh 32 snem ki lah ban aplai ia ka kam ia kaba ngi la buh ia ka jingdawa ba dei ban kyntiew noh ia ka karta sha ka 40 snem karta ia ki trai jylla.
U la iathuh ba na ka liang u Chief secretary ula iathuh ba u la dep phah sha ka sorkar halor kane ka bynta.
U Bah Thomas u la ong ba kane ka jingbuddien jong ka seng ka long ban pyntikna ia ka jingshim khia ka sorkar ban pyntrei kam ia kane ka jingdawa.
Nongstoiñ, 22 Nailar:Hadien ka jingiather kuli kaba shyrkhei ha pdeng ki pulit ka Chahlang Police Station bad ka kynhun kaikhlaw na Ri lum Garo ka GNLA, kaba la jia ha ka step jong ka 16 tarik mynta u bnai hapoh ka shnong Dimmut kaba don ha khappud bad ka East Garo Hills, na ka liang jong ki pulit naduh katei ka sngi haduh mynta ki dang iai bteng ban pynlong ia ka jingkhynra lehnoh ha ki bynta bapher bapher jong katei ka thain.
Katkum ka khubor bala ioh lum na ki heh pulit jong ka District, la ong ba mynta ka sngi, ha ka por kumba 11.
30 mynstep, ki pulit ka Chahlang, ki la ioh ia ka jingtip kaba tikna halor ka jingdon jong ki katto katne ki dkhot jong ka GNLA kiba shong rieh tngen ha kawei na ki jaka jong ka thain Riangdim bad ha ka khlaw Nengdawak bad mar ia ioh jingtip ki pulit ki la hiar bak bak sha katei ka jaka ban pynlong ia ka jingkhynra kaba jur ban lap ksai ia kitei ki ehrang jong ka GNLA.
Shuh shuh ka khubor ka iathuh ruh ba ki ehrang ka GNLA, ki la phet krad noh na katei ka jaka bad ha katei ka jingleit khynra na ka liang jong ki pulit ka Chahlang, ki la ioh ruh ban kurup noh ia shibun bah ki tiar kiba la buhrieh bha da ka GNLA ha katei ka khlaw kiba kynthup ia kawei ka lieng lyer (Inflatable boat), 82 tylli ki kuli AK, lai tylli ki jaket iada (Life jackets) u wei u jingring dur ba her na suin (drone), ar tylli ki claymore mines container, kawei ka iing jain and bad kawei ka magazine.
Ki pulit ka Chahlang ki dang pynjur ia ka jingkhynra bad thwet ia ki ehrang ka GNLA ha katei ka khlaw bad ka jingkhynra ka dang iai bteng haduh mynta ban lap dien ia kitei ki runar kiba leh ia shibun ki kam pyntriem ha katei ka thain.
Shillong,22 Nailar:Ha ka 26 tarik mynta u bnai ka Synjuk Ki Nongsynshar Shnong Upper Shillong kin pynlong jingialang paidbah ban pynshai paidbah halor ka jingkyntur pud ka MUDA sha ki thaiñ Upper Shillong.
Haba ia kren bad u Rupang u General Secretary katei ka Synjuk u bah Gilbert Laloo u la ong ba katei ka jingialang kan long ha madan phutbol Umlyngka ha ka por 11 baje mynstep.
Ha katei ka jingialang u la ong ba la khot lang ia u MLA ka Mylliem konstitwensi u bah R.
V Lyngdoh kum u MLA jong ka thaiñ ,la khot ruh ia ka MDC jong ka Mylliem konstitwensi ka kong Teilinia Thangkhiew, la khot ia u CEM ka KHADC u bah Pynshngaiñ N Syiem, u Acting Syiem ka Hima Mylliem u Pa’iem Ricky Nelson Syiem, yn ia donlang ruh ki nongialam jong ka Synjuk Nongsynshar Shnong ka Bri u Hyniewtrep ha katei ka sngi.
U bah Gilbert Laloo u la ong ba baroh kitei kiba ka Synjuk ka la khot ki la pynthikna ba kin poi sha katei ka jingialang lait noh u MLA ka Mylliem u bah R.
V Lyngdoh u bym pat ai jingtip haduh mynta ruh.
U la ong ba ha katei ka jingialang baroh ki shnong kiba hap ha ka thaiñ Upper Shillong naduh Lawsohtun shaduh Nongpyiur kin ia poi lut, nangta u la ong ba ki shnong na Shilliang Umkhen, na Mawlai ruh kin wan.
La antad ba ka jingwan poi jong ki briew sha katei ka jingialang kan long da ki hajar ngut ha kaba utei u nongialam u la ong ba ki don ki shnong ki ban khang shnong ruh bad don pat kiba la jari shnong ba dei ban mih ar ngut shi ïng.
Utei u nongialam ki Rangbah shnong ka thaiñ Upper Shillong u la ong ba katei ka jingialang ka dei beit thik ban pynshai sha ki paidba hhalor ka jingkyntur pud ka MUDA sha ki thaiñ Upper Shillong kaba la wanrah bun ki jingeh ia ki paidbah.
“Ngi la don jingmut ban pynlong ia katei ka jingialang la kham mynshuwa hynrei namar ka jingbym ailad ka mariang la buh teng noh, ngi hap ban pynlong kloi noh mynta namar ngi salia ioh shah kynnoh ba leh politik, tang shu pynslem kan lap ba poi sa ka elekshon, kam don bynta eiei bad ka politik ka jingiakren kan long beit thik tang ka jingkyntur pud ka MUDA" ong u bah Gilbert ha ka jingiakren bad u Rupang da kaba bynrap ruh ba ha katei ka sngi yn shim ruh ia ka rai ban iaid shakhmat bad ka rai ka dei ka jong u paidbah la u kwah MUDA ne um kwah.
Haba phai shaphang ka jingeh ba ki paidbah ka thaiñ Upper Shillong ki ia kynduh jingeh namar ka jingkyntur pud ka MUDA u bah Gilbert u la ong ba naduh Lummawbah, Lawsohtun, Umlyngka , 4 mer, 5 mer, Mawklot ter ter haduh ban da poi Nongpyiur ki paidbah ki la shu ia lynñiar.
U la ong ba dang shen ka la don ka jingjia ha kaba kawei ka ing kaba la don mynta la 60 snem ka kwah ban buh mitar sa uwei pat bad haba la leit sha ka tnad MeECL la bthah pynban ba kin leit pyndep shuwa ia ki jingdonkam sha ka MUDA.
U la ong ba shuwa ba katei ka jingeh ka long haduh ba shuwa ban rung ing ruh ki paidbah ki hap pan jingbit na ka MUDA, ban ring um sha ing ruh hap pan jingbit na ka MUDA, shuwa ban tan bording ruh hap ioh jingbit na ka MUDA.
Dei halor katei ka bynta u la ong ba ka Synjuk ka la shim ia ka sienjam da kaba pynshai bad ia ka rai la ieh ha ka jingstad u paidbah ban shim ha katei ka sngi 26 tarik u nailar.
Utei u nongialam ka Synjuk ki Nongsynshar Shnong ka Upper Shillong u la pynkynmaw ba ha ki sngi ba la dep ka Synjuk ka la dep ban ia kynduh ia u myntri ka sorkar jylla uba peit ia ka tnad pynroi sor u bah Ronnie V Lyngdoh uba dei ruh u MLA jong ka Mylliem konstitwensi hynrei katei ka jingiakren bad u bah Ronnie kam poi shaei shaei ruh, “Ka la shu kut tang ka jingiakren kam poi shano shano ruh, ngi iohi ba ha ki khyndiat sngi u bah Ronnie u la ong ba ka MUDa kam treikam ha Upper Shillong, hynrei balei pat ki paidbah ki ia kynduh jingeh kumne lada kam treikam" ong u bah Gilbert.
U la pynkynmaw ruh ia ka jingkynthoh u bah Ronnie kaba u la ong ba ka Synjuk kam don hok ban tuklar ia ka jinghiar shuki jong u , halor kane u bah Gilbert u la ong “Kam dei ka jingdawa jong ka Synjuk ba u bah Ronnie un hiar shuki hynrei ka dei ka jingkren hi jong u ha kaba u la ong ba lada ka sorkar kam weng ia ka jingeh ki paidbah na ka jingkyntur pud ka MUDA un risaiñ noh, u kren hi ym dei ba ong ma ngi ka Synjuk" u la ong.
Shillong, 21 Nailar:Phra ngut ki dkhot ka KSU kiba la shah kem halor ka jingiakhih lynti rel ki lah ioh jamin noh mynta ka sngi na ka Ïingbishar Meghalaya High Court halor ka jingkynnoh donkti ha ki kam pyrshah aiñ.
Kine kiba lait jamin ki la ioh ban leit noh dha la ïing mynta ka janmiet hadien ba la pyndep ia ki jingiateh.
Kine kiba ioh jamin ki kynthup ia u Alkwis Kharbani, u Reagan Mawri, u Seiborlang Pakyntien, u Shanbok Kharmawphlang, u Allanlas Khyllait, u Eric Nongkynrih, u Samuel Lyngdoh, u Kynpham Marbaniang bad u Shanbor Lyngdoh kiba ngat mukotduma ha ka kyndon Meghalaya Maintainance of Public Order (MMPO) bad kiwei ki kyndon ka IPC bad uwei napdeng kine ki dkhot u dei u ba la ioh jamin kham ha shwa.
Ia kine ki dkhot ka KSU la pynlait jamin da ka seng bad ki bahaïing jong ki, da kaba siew mar T.
30 hajar marwei ryngkat ki kyndon ba la teh ba kim dei ban leh biang ia ki kam pynkheiñ aiñ bad ba ki dei ban leit mih haba donkam ka kashari ne ki pulit.
Nalor kine ka Ïingbishar ka lah ruh ban pyllait jamin ia kiwei pat ki dkhot ka KSU ba kynthup na Ri-Bhoi ryngkat ki kyndon.
Shillong, 22 Nailar:Ha ki khyndiat bnai ba la dep ka lyer jong ka People Democratic Front (PDF) ka la sawa jur ha kylleng ka ri Lum Khasi bad ki la don bun ngut ki riew saiñ pyrthei bad kumjuh ki MDC kiba la sdang ban noh mynsiem sha katei ka seng bad ki la don ruh bun ngut kiba la pynkhreh ban rung noh sha katei ka seng ban ia khun ha ka elekshon MLA 2018.
Hynrei katba nangmih ki sngi ka lyer jong ka PDF ka la nang dait-thah bad bun ki MDC kiba la nang randien noh na katei ka seng.
La pyrshang ban ia kren bad katto katne ngut ki riew saiñpyrthei kumjuh ruh ki katto katne ngut ki MDC kiba la shongshit PDF bha ha ki khyndiat bnai ba la dep ban wad jingtip lano kin rung noh sha katei ka seng saiñpyrthei kaba thymmai, hynrei bun na ki, ki bym pat lait ang bad kim pat nang jubab.
Hynrei na ka jingiakren bad ki la sngewthuh ba ki dang ap ia u CEM ka KHADC u bah Pynshngaiñ N Syiem ba un ialam ia ki sha ka seng PDF.
La pyrshang ban ia kren bad u bah Pynshngaiñ lyngba ka telephone hynrei u bah Pynshngaiñ u la ong ba um dei u PDF, “U bah Pynshngaiñ um dei u PDF" u la jubab.
Lah ban kdew ba ha ki khyndiat bnai ba la dep ka seng saiñpyrthei kaba thymmai ka People’s Democratic Front ( PDF) ka la mih pyrthei bad kumba ka long mynta ka la don ki nongialam jong ka hynrei katkum ki tyllong khubor la ong ba ia ka kam nongialam ba pura jong katei ka seng shen yn sa leit ban shimti da u MLA ka Mawsynram uba la shah sospon na ka seng Congress u bah Pynshngaiñ N Syiem.
Lah ruh ban kdew ba ha ki khyndiat bnai ba la dep u bah Pynshngaiñ u la kren sha ki nongthohkhubor ba un sa risaiñ noh na ka kam MLA ha u jylliew ne u naitung mynta u snem.
La pyrshang ban ia kren bad u bah Pynshngaiñ lyngba ka telephone halor katei ka jingbyrngem risaiñ jong u hynrei u la ong ba ka dang slap palat ka bneng.
Shillong, 25 Nailar:Baroh kiba la shah khot sngewbha ha ka jingialang bah kaba la lum da ka Synjuk Ki Nongsynshar Shnong Upper Shillong, ki la pynthikna ba kin poi sha katei ka jingialang lait noh u MLA ka Mylliem u bah Ronnie V Lyngdoh uba dei ruh u myntri ka tnad pynroi sor, iathuh u General Secretary katei ka Synjuk u bah Gilbert Laloo.
Ka jingialang ba la lum da ka Synjuk Ki nongsynshar Shnong Upper Shillong kan long lashai ka sngi ka 26 tarik u nailar ha madan phutbol Umlyngka bad ka dei ka jingialang pynshai paidbah halor ka jingkyntur pud ka MUDA.
U bah Gilbert u la ong ba baroh ki jingpynkhreh ki la iaid beit iaid ryntih na bynta katei ka jingialang.
Kham mynshuwa haba ia kren bad u Rupang u bah Gilbert u la ong ba la khot ia u CEM ka KHADC u bah Pynshngaiñ N Syiem, kong Teilinia Thangkhiew MDC ka Mylliem, la khot ruh ia u Acting Syiem ka Hima Mylliem u Pa’iem Ricky Nelson Syiem nalor ki nongialam ka Synjuk Ki Nongsynshar Shnong ka Bri u Hynniewtrep.
Ki Rangbah shnong ka Upper Shillong ki la khot ruh ia u MLA ka Mylliem u bah Ronnie V Lyngdoh ban ia donlang ha katei ka jingialang kum u MLA jong katei ka thaiñ ym kum u myntri sorkar, hynrei u bah Gilbert u la ong ba ym pat ioh ktien eiei la un wan ne em katba kiwei pat ki la pynthikna ba kin wan.
La kylli na u bah Gilbert la ki Sengbhalang ruh kin ia wan lang ne-em sha katei ka jingialang, u la ong ba kin don ki Sengbhalang ruh ki ban wan kumjuh ki nongialam shnong bapher bapher kiba la shah khot sngewbha na ki shnong kiba la shah ktah ha ka jingkyntur pud ka MUDA.
Ha katei ka jingialang u la ong ba la bthah ba kan ym don kano kano ka jingpyrshah ia kiwei pat ki mat, hynrei kan long beit thik tang ka mat jingkyntur pud ka MUDA.
La sngewthuh na ka jingiakren ba kin don ki jingrah plakad ban pynrem bad ban pyrshah ia ka jingkyntur pud ka MUDA.
Shillong, 25 Nailar:U President ka Ri-Bhoi Block Congress committee (RBCC) u Dr Celestine Lyngdoh u la ong ba ka daw ka jingpynwai noh ia ka Umroi Block Congress hapoh ka jingialam u MLA u Bah Ngaitlang Dhar ka dei halor ka nongrim ba u la kren bad ialap sha ki nongkyrshan ban nym iadon shuh bad ka party bad dei ban ia leit noh sha kawei pat.
“Ki daw ki don shibun bah hynrei kaba kongsan ka dei namar ba u MLA u la ialap ia ki nongkyrshan jongu ba kin nym iai neh shuh bad ka Congress bad ki dei ban ia leit noh sha kawei ka pat", la ong u Dr Lyngdoh haba iakren bad ki lad pathai khubor mynta ka sngi.
U Dr Lyngdoh u la ong ba ka party ka la thung noh mynta da u Bah George Lyngdoh kum u President ka Umroi Block Congress.
U President ka Ri-bhoi Congress u la kyntait ruh ba ka jingpynwai noh ia ka Congress hapoh Umroi ha ka jingialam u bah Ngaitlang kan don jingktah ia ka party da kaba kam ba ka Congress kam dei ka party kaba duna ki nongialam bad ka don shibun da kiwei pat.
“Kam nym don kano kano ka jingktah ia ka party namar ba ngi don da kiwei pat ki nongialam kiba lah ban ialam ia ka party bad ki paidbah", la ong u Dr Lyngdoh.
