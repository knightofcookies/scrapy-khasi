“Kane kadei ka jingdawa kaba kongsan tam na bynta ki paidbah ka Meghalaya namar ïa kane ka Ktien Khasi la kren da palat 16 lak ngut ki nongshong shnong ka Meghalaya.
Kumta ka jingdawa kadei kaba shong nongrim bad shongnia ïa ka sorkar pdeng ba kan pynurlong noh," la bynrap shuh shuh u Bah Hamlet.
Haba jubab ïa ka jingkylli, u la ong ruh ba kaba ki khmih lynti mynta ka long ba ka sorkar pdeng kan ym sngap mynthi sah hynrei ba kan ai noh ïa ka jubab kaba shai kaban pynhun ïa ki nongshong shnong ka Meghalaya.
“Lada don ne ym don elekshon ruh hynrei kane kadei ka jingdawa kaba shongnia kumta ngi phah ïa kane ka khubor sha u Myntri Rangbahduh ka Ri, u Narendra Modi ban sngap lem ïa ka jingkyrpad jong ki nong Meghalaya," la bynrap biang u Bah Hamlet.
Kumban shu kdew hangne, bun bha ki nongshong shnong ka Meghalaya kynthup ïa kito kiba sah ha Delhi kiba leit ban shim bynta ha ka jingïalang ha Jantar Mantar ha kane ka sngi Saitjain ba la dep ban pynsngew sha ka sorkar India ba kan pynstet ithuh noh ïa ka Ktien Khasi ha ka Khyrnit kaba Phra.
Shillong, Risaw 1 : Wat la u Myntri Rangbah duh ka ri u Narendra Modi u la pynbna ba mynta ka sngi ka dei kata ka sngi ban rakhe ïa kata ka Swachhata Hi Seva “Swachta Divas – EK Tarrekh Ek Ghanta" ne ka jingïa pynkhuid shnong pynkhuid thaw, hynrei la ïohi ba kam shym la don kata ka jingïasnoh kti ba shitrhem na ki paidbah ka jylla lait noh tang ha ki katto katne ki jaka.
Haba pyrshang ban wad jingtip ha kylleng ka jylla la ïathuh ba ki don tang khyndiat tylli eh ki jaka ba don ka jingïapynkhuid lait nangta kiba bun ki dong bad ki shnong kim shym la ïasnohkti lang namar ba ka dei ka Sngi U Blei.
Hooid ka jylla Meghalaya ka dei ka jylla kaba kdup ïa kiba bun ki jait niam hynrei ki briew ki ïa burom mar kylliang ïa ka niam bad mynta ka sngi ba ka dei ka Sngi U Blei ha kaba baroh ki Khristan ki pynlut por ban kiew sha ki ïing Mane kumta kiwei kiwei ki paid nongshong shnong ruh ki khlem ïasnoh kti satia bad kane ka jingpynbna u Modi.
Hangne ha nongbah Shillong kiba paw ba ïashim bynta ha kane ka prokram ki long tang ka NEHU bad ka Shillong Cantonment Board lait nangta kam shym la don ha kiwei kiwei ki jaka.
Kane harum ka dei ka ïitkhmih ba la thoh da u nongthoh Article ba paw nam jong u Mawphor I bah H.
T Wells ha kaba ïadei ba kane ka jingpynbna pynkhuid shnong u Modi kaba la pynmih ha ka Sngi Saitjain hynrei khnang ba baroh kin ïoh ban pule ïa ka ngi pynmih biang mynta ka sngi.
Khliehriat, Risaw, 01: Pi pulit jong ka Khliehriat Police Station bad ka kynhun Anti Narcotic Task Force (ANTF) jong ka East Jaiñtia Hills District ba la lamkhmat da u Addl.
Superintendent of Police (ASP) u Bah Banraplang Jyrwa ha ka sngi Saitjaiñ ki la ïoh kurup shibun ki dawai jyrhoh kiba bun jait ba la khaïi be-aiñ da ki snar khaïi drok.
Ki Pulit ki la ïoh kurup ruh ïa ki mashin shna drok.
Arngut kiba donkti ban khaïi be-aiñ ïa kine ki dawai ki la shah kem ha ki Pulit.
U Superintendent of Police ka East Jaiñtia Hils u Jagpal Singh Dhanoa ha u kyrwoh ba la phah sha ki lad pathai khubor ha ka sngi U Blei u la ïathuh, ki Pulit ki la ïoh ïa ka jingtip kaba tikna bha na ki tnat syntiat ba u don uwei u briew uba la tip kyrteng kum u Altaf Hussain, u la ïoh pdiang ïa u drok kiba dei ki dawai bad u la buhrien ïa kine ki dawai ha kawei ka kudam buh tiar jong u kaba don ha Dkhiah, East Jaiñtia Hills District.
Mar mar ki Pulit jong ka Khliehriat Police Station ryngkat bad ki Pulit ka ANTF East Jaiñtia Hills District ki la pynlong ka jingkhynra bad ïoh bat ïa u Hussain.
Ha ka jingtohkit, u Altaf Hussain u la ïalam ïa ki Pulit sha ka kudam buh tiar jong u bad na kane ka kudam ki Pulit ki la ïoh kurup haduh 9883 tylli ki bilor dawai jyrhoh Phensedyl.
Da ka jingphla jong u Hussain, ki Pulit ka Khliehriat Police Station ryngkat ka jingïatreilang bad ki Pulit ANTF, West Jaiñtia Hills ki la ïoh kem sa ïa uwei uba la tip kyrteng kum u Ratan Dkhar uba la phla ruh ba u don kawei ka karkhana barit ha ka ïing jong u ha Ummulong bad ha kane ka karkhana barit la khleh ïa ki dawai bad la ju shalan beaiñ sha ka ri Bangladesh.
Na ka iing sah jong u Ratan Dkhar, ki Pulit ki la ïoh ban kurup shuh shuh sa 600 tylli ki bilor dawai jyrhoh Elcodyl kiba don 100 ml ha uwei u bilor, 10 tylli ki bilor dawai Flavouring Agent kiba don 500 ml ha uwei u bilor, 11 bilor ki dawai ba la ai rong lane ki Food Colour kiba don 1 kilo ha uwei u bilor, 10 kilo ka dawai Diphenhydramine Hydrochloride (ingredient of Phensedyl), 1 kilo ka dawai Chlorphenirame Maleato (ingredient of Phensedyl), 7 tylli ki kot ba buh jingthoh (books on Pharmacology and Drug preparations), 34 tylli ki bilor dawai Phensedyl kiba don 100ml ha uwei u bilor bad 780 tylli ki bilor ba 100 ml, kiba thylli ban thep ïa ka dawai Phensedyl.
Nalor kine ki dawai beaiñ ba la ïoh kurup, ki Pulit ki la ïoh ban kurup shuh shuh sa 46 tylli ki synduk kot ba la thep ïa ki dawai Phensedyl, shi synduk kot ki jingtap bilor, shi plastik ka dawai Phensedyl, kawei ka Bottling Machine ban khleh dawai, ar tylli ki Machine tylliat lane ki Sophisticated Machine na ka bynta ban shna ïa ki dawai.
Ki Pulit ki la ïoh kurup ruh sa ïa ka pisa kaba T.
11, 790 hajar.
Ha ka jingtohkit jong ki Pulit u Ratan Dkhar, u la phla shuh shuh ba dang doh sa ar ngut ki briew na ka jylla Assam kiba donkti ha kane ka kam khaïi dawai beaiñ, u Altaf Hussain, 32 snem ka rta, na ka shnong Badarpur, Karimganj Assam bad u Shahin Rahman, 32 snem ka rta na ka shnong Lathimara, Katogorah, Assam kiba ju ïarap ban pynpoi beaiñ ïa ki dawai jyrhoh.
Ki Pulit i la kem noh ïa kine ki ar ngut lem bad u Ratan Dkhar uba na ka shnong Ummulong, West Jaiñtia Hills District, uba la ai ïa ka kyrteng jaka ba shna dawai ha Dkhiah, East Jaiñtia Hills District.
Ki Pulit ki la register case ha Khliehriat Police Station hapoh ki kyndon jong ka Section 22(c)/25/29 NDPS Act bad ka jingtohkit ka dang ïaid shakhmat ban lap dien shuh shuh ïa kiba donkti ha kane ka kam khaïi drok beaiñ.
Shillong, Risaw 02: Ka lympung ïalehkai jong ka SSA SRGT 3rd DIVISION Football League 2023 kaba la long hynne ka Sngi Nyngkong ha madan 3rd Ground, MFA Turf Polo.
Ka jingïalehkai kaba la long hapdeng ka Krang SC pyrshah ïa ka Nongmynsong SC ka la kut da ka jingïakhaid ha kaba baroh arliang ki la ïoh ban thep mar ar kol.
ïa ki ar kol na bynta ka Krang SC la thep da u Kyrpanglang Mawlong ha ka minit ba 49 bad na u Kynjohbor Thangmaw ha ka minit ba 59.
Katba na ka liang jong ka Nongmynsong SC ïa ki ar kol la thep da u Tisharbor Rani ha ka minit ba 20 jong ka kylla step katba ka kol kaba ar na u Midal Amsong ha ka minit ba 45.
Ka jingïakhun mynta ka sngi kan sdang ha ka por 5:15 baje janmiet ha kaba ka kynhun Umlyngka SC kan aireng pyrshah ïa ka Lapalang SC.
Shillong, Nailur 02: Ka Meghalaya Cricket Association hynne ka sngi ka la ïoh ban pynbna ïa ka thup kyrteng jong ki 15-ngut ki dkhot kynthup bad saw ngut ki player bujli (standby) na bynta ka BCCI’s Vinoo Mankad Trophy, kaba dei ka lympung ïalehkai kaba shi sngi (one day tournament) na bynta ki khynnah ba dang hap hapoh 19 snem shynrang.
Kane ka lympung ïalehkai kaba la tip da ka BCCI’s Vinoo Mankad Trophy kan sdang ha kine ki sngi ban wan mynta u bnai.
Kine ki rangïalehkai kiba la shah jied ha kane ka kynhun ki kynthup ïa ki katto katne kiba la lah ban ïalehkai bha – ha kane ka MCA U-19 Boys’ Inter District Tournament kaba dang shu kut shen, hadien ba ki la lah ban pynpaw ïa ka sap kaba kyrpang ba ki don hakhmat ki nongjied.
La ïoh jingtip ba ka kynhun ïalehkai jong ka Meghalaya kan sa ïoh ban shimbynta ha ki san tylli ki jingïalehkai group, bad baroh kine kan long ha Vijayawada, Andhra Pradesh, ha kaba kin sa hap ban aireng ïa kawei na ki kynhun ba khlaiñbor ka Bengal, Uttarakhand, Hyderabad, Delhi bad ka Maharashtra.
Shuh shuh, na ka liang jong ki bor pynïaid jong ka Meghalaya Cricket Association ka la rai ban pynlong ïa ka jingkilanmet na bynta ki player kiba la shah jied ha Jagiroad, Assam.
Bad ïa kane yn sdang naduh ka 8 tarik u Risaw bad ka kynhun kan mih ban leit ïakhun sha kane ka tournament ha ka sngi ba bud, katba ki player ban mih bujli lada don ba mynsaw (standby) kin leit phai biang sha la ki jong ki Distrit.
Ka thup kyrteng jong ki player kiba la shah jied ban mihkhmat ïa ka Meghalaya ki long: Shubham Rasaily, Kshitij Singhania, Avinash Rai, Lensbirth N Marak, Rituraj Rabha, Angkit Tamang, Shahin Alome, Shavian Blah, Banialam J Mylliemngap, Josiah D Wanniang, Denikcheng Marak, Dingriko Marak, Bilgrak G Sangma, Charm Marbaniang, Da-u-la-biang ShangpliangKi Standbys: Thunun R Marak, Justin Fancon, Ferando BM Sangma, Dipankar BaruaSupport staff: Sandipan Deb Nath (head coach), Mark A Laloo (assistant coach), Gregory G Syiemlieh (trainer), Hamboy Langbang (physio), Prewindsong Sangma (manager)Ka Meghalaya kan kan sdang ban ïakhun nyngkong naduh ka 12 tarik u Risaw ha kaba kan aireng pyrshah ïa ka Bengal, nangta bud sa ka jingïalehkai pyrshah ïa ka Uttarakhand, ha ka 14 tarik, Risaw, ynda la dep katei ka jingïakhun kan sa hap ban aireng sa ïa ka Hyderabad ha ka 16 tarik u Risaw.
Nantta ka pyrshah ïa ka Delhi kan long ha ka 18 tarik Risaw bad khadduh ïa ka Maharashtra ha ka 20 tarik u Risaw.
Shillong, Risaw 02: Ka Meghalaya Sport Climbing and Mountaineering Association (MeSCMA) shen kan sa pynlong ïa ka jingpyrshang ban jied nongïalehkai na ka Jylla (State Level Selection Trial) kum shi bynta ban pynkhreh ïa ka North East Zone Sport Climbing Competition 2023 ka ban sa long shen.
Ka MeSCMA ka la rai ban pynlong ïa kane ka jingjied ha ka 6 haduh 7 tarik u Risaw, 2023, naduh ka por 9 baje mynstep, ha kaba ki nongïasghimbynta ki hap ban pyrshang kiew ïa ka kynroh kaba la shna kyrpang (climbing wall) jong ka 58 GTC, ha Happy Valley, Shillong shuwa ban jied ïa ka kynhun ba pura napdeng ki nongïalehkai ban mihkhmat ïa ka jylla.
La bynta ïa kane ka jingpyrshang haduh lai kyrdan kiba kynthup:-1.
Sub junior 10-13 years (ba la kha hapdeng 01-01-2010 haduh 31-12-2013)2.
Junior 14-16 years (ba la kha hapdeng 01-01-2007 haduh 31-12-2009)3.
Senior 17 years ( ba la kha hapdeng 01-01-2006 & hashwa)Na bynta ki jingtip ba khambñiah phi lah ban phun ha kine ki nombar :– 7085400617/7005417842/9612431187 , bad ka sngi ba khadduh ban pynrung kyrteng kan long ha ka 4 tarik Risaw, 2023 (haduh ka por 5 baje janmiet).
Kane ka long katkum ka kyrwoh kaba la pyllait da ka Meghalaya Sport Climbing and Mountaineering Association ha kaba ïadei bad ka jingthmu jong ka ban jied nongïalehkai ban mihkhmat ïa ka jylla ha rynsan ïakop North East Zone Sport Climbing Competition 2023.
Shillong, Risaw 02: Ka long ka jingkmen bad ka jingsngewsarong ïa ka kynhun MMA kaba la mihkhmat ïa ka jylla Meghalaya ha rynsan ïakhun International MMA tournament, Apex Combat, kaba la long ha Dimapur ha ka 30 tarik u Nailur.
Napdeng ki san ngut ki rangïakhun MMA kiba la mihkhmat ïa ka Meghalaya, u Jeff Diengdoh, Gregory F.
Sohtun bad u Kedokiteuo Sirie ki la wanphai ïing ryngkat bad ka namjop na katei ka lympung.
Na ka liang jong u Remy Kharshandi, u ba la thmu ban ïakhun khadduh, u la mynsaw noh, kaba la pynlong ïa ki nongpynïaid ban pynsangeh.
Na ka liang jong u, u la pynpaw ba u khlem shym la kwah ban pynkut da kumne.
“Nga sngew ba nga hap ban koit shuwa bad pyrkhat biang ïa ka rai la kane ka dei ka jingïakhun ba khadduh.
Ym don mano mano ruh ba kwah ban pynkut da kumne.
Nga tharai, sa shi sien pat…" u la ong.
U Remy Kharshandi u la hap ban phah puid ïa ka kti ba mynsaw ha ka 5 tarik u Risaw.
Haba phai pat sha Darren Kharshandi (National Champion), kane ka dei ka sien sdang ïa u ban jam ha rynsan ïakhun Professional MMA hynrei u la mad ïa ka namrem lyngba ka split decision katkum ka jingbishar, kaba la pynlyngngoh ïa ki nongpeitkai, kiba la kyntait halor kane ka rai.
ïa kane ka kynhun ki rangïakhun MMA na Meghalaya la ïalam da u Isaiah Kharmawphlang kum u coach ryngkat bad u Reuben Lulam and Echwamida O Phawa.
Jowai, Risaw 02: Ka kynhun ïalehkai jong ka Chutwakhu kala long syndon ka lahduh haka lympung ïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long ha madan Kiang Nangbah Stadium, Dongmihsngi Jowai.
Ïa kane ka nam lahduh jong ka Chutwakhu kala wan hadien ba ka lah ban pynliem ïa ka Mooknor Thadmuthlong haka jingïakhun phainal mynta ka sngi nyngkong bad la sakhi ba ka jingïakhun hapdeng kine ki ar kynhun kala long kaba ïakhaid bha.
Haba phai sha ka jingïakhun Final ka Chutwakhu kala lah ban pynliem da 1-0 kol ïaka Mooknor Thadmuthlong bad ïa katei ka shikol naka Chutwakhu la thep da u Luckyness Khyriem haka minit ba 9.
Ïa ka nam Man Of the Match la ïoh da u Luckyness Khyriem naka Chutwakhu, Best Goal Keeper la ïoh da u Lalmalsawma Tariang ka Chutwakhu, Top Scorer la ïoh da u Chanmitre Dkhar jong ka Lion Sports and Youth Affairs uba la theh haduh 6 kol.
Katba ïa ka nam Player of the Tournament la ïoh da u Luckyness Khyriem jong ka Chutwakhu.
Shillong, Risaw 02: Ka Meghalaya Body Builders’ Association ka la ïoh ban pynlong ïa ka rynsan ïakop pyni dohksah kaba la tip da ka 47th Meghalaya State Body Building Championships ha ka 30 tarik jong u Nailur, 2023 ha Aurobindo institute, Shillong, bad ïa ka nam lahduh napdeng ki lahduh (Champions of Champions) la khur da u Atlanta D.
Shira na ka Lion’s Den Unisex Fitness Centre Tura.
Ka jingthmu jong ka Meghalaya Body Builders’ Association da kaba pynlong ïa kane ka rynsan ïakop pyni dohksah ka long shi bynta ban jied ïa ki nongmihkhmat ki ban aireng ha ka National Level, shuh shuh, ha kane kajuh ka sngi la ïoh ruh ban pynlong ïa ka 42nd Yogasana Championship 2023.
Ki kyrteng jong ki nongjop ki long kumne:Ha ka kyrdan 55 KG Group, u Same Wanpaswet na ka Iconic Strength And Fitness u la wan kyrdan ba nyngkong, bud sa u John Paul Dapjingshai Langstieh na ka Singer Gym u la wan ba ar, katba u Rajanikanta Debarma (Muscle Excess Fitness Gym) u la wan ba lai.
Ha ka thup 55-60 KG GROUP, la jop da u Bhalang Khongwir (Claudia’s Fitness Hub), ba ar da u Lalremmawia Sangma (Synergy Fitness Gym), katba u Vianycolas Kharbyngar (Elite Gym) u la wan ba lai.
Ha ka kyrdan 60-65 KG GROUP, la khur namlahduh da u Donbok Sangriang (300 Gym Nongstoiñ), kyrdan ba ar da u Banbhabok L.
Nongrang (The Royal Gym), u Raj Kumar Saha ha ka kyrdan ba lai (Lion’s Den Unisex Fitness Centre Tura).
Ha ka thup jong ka 65-70 KG GROUP, u Vijay Singh u la wan ba nyngkong (FITORIUM GYM), kyrdan ba ar da u John Sangma (Synergy Fitness Gym), u Mintu Nath ha ka kyrdan ba lai (Muscle Excess Fitness Gym).
Ki nongjop ha ka kyrdan 75 KG ABOVE GROUP, ki long u Atlanta D Shira (Lion’s Den Unisex Fitness Centre Tura) ba nyngkong, bad kyrdan ba ar da u Raj Kumar (POWER HOUSE GYM) bad khadduh u Krishna Thapa (Chandan’s Gymnassium).
Ki lahduh ha ka thup jong ka Men’s Master Body-Building ki long u Rakesh Bhattacharjee (Power House Gym) ha ka kyrdan ba nyngkong, u Vijay Limbu (Excel Muscle Gym) ha ka kyrdan ba lai, u Krishna Thapa (Chandan’s Gymnassium).
ïa ka Men’s Best Physique hapoh 165 CM, la jop da u Bhalang Khongwir (Claudia’s Fitness Hub) ha ka kyrdan ba nyngkong, u Raj Kumar Saha (Lion’s Den Unisex Fitness Centre Tura), bad kyrdan ba lai da u Rehearsal Jones Hynñiewta (Franky Calisthenic Fitness Gym).
ïa ka nam Men’s Best Physique shajrong 165 CM, u McEnroe T.
Sangma (Lion’s Den Unisex Fitness Centre Tura), u Binjovy Marak (Lion’s Den Unisex Fitness Centre Tura), u Vijay Singh (Fitorium Gym) ha ka kyrdan ba lai.
Napdeng ki kynthei, ïa ka nam Best Physique, la khur da ka Valentina Basumatary (Claudia’s Fitness Hub) ba nyngkong, ka Airikmenlang Shabong (Fitness Tribe) ha ka kyrdan ba ar, ka Cara Mercia Mylliemngap (Claudia’s Fitness Hub) ha ka kyrdan ba lai.
ïa ka nam Champions of Champions lane Mr.
Meghalaya la ïohrah da u Atlanta D.
Shira (Lion’s Den Unisex Fitness Centre Tura).
Khliehriat, Risaw 02 : Ka East Jaiñtia Hills Criket Association, ka la pynlong ïa ka jingialang ba kyrpang mynta ka sngi ha East Site Inn Hotel, ha kane ka jingïalang la pynpaw ïa ki jingthmu ba ka Association ka don ban kyntiew ïa ki khynnah kiba don ka sap ba ialehkai criket, u Addl Superintendent Of Police East Jaiñtia Hills District, u bah Banraplang Jyrwa, MCS, haba kren kum u kongsan u la ai mynsiem ïa ki nongïalam ka Association ba kin nang kiew shaphang ha kaba kyntiew ïa kane ka kam ialehkai criket ban wanrah bad kyntiew ruh khamatm ïa ki khynnah kiba don ka sap ban ialehkai.
U bah Banraplang Jyrwa, u la pynpaw ruh ka jingsngew kmen ban sngew ba ka Association ka la lah ban kyntiew ïa uwei u khynnah samla uba na ka shnong Sohkymphor, u samla Kishan Lyngdoh uba la lah ban im kamai bad pyndap ïa ka ïing ka sem da kaba ialehkai criket.
Ha kaba ïadei ban ka jingthmu ka Assocaition kaba yn sa pynlong ïa ka fete ban pynmih pisa, u kongsan u la ong ba “kano kano ka kam ka dei nyngkong eh ka jingthmu kaba kongsan, namar bunsien ki briew ki ju pyrkhat ba kane ka dei tang ka Fete, hynrei ka don pat ka jingthmu kaba phi thmu ka long na ka bynta ban kyntiew ïa ki khynnah kiba don sap ban ialehkai criket" u la ong ruh ba bunsiem ki khynnah ki tip tang ïa jingialehkai football, hynrei donkam ba kin tip ïa ka criket ruh namar ha kiwei kiwei ki jaka ki khynnah naduh dang rit ki sngewtynnad ïa ka criket namar ha India hi ka jingialehkai criket ka dei kaba la sdang naduh mynshwa eh bad ka la don ka nongrim kaba kham khlaiñ bha ban ïa ka jingialehkai football “ngi iohi ruh ba ki nongialehkai criket khamtam kito kiba la poi sha ki kyrdan ba shalor, ka jingkamai jong ki ruh ka la kham heh, khmih lynti ba da kane ka jingshim khia ka East Jaiñtia Hills Criket Association kan ïarap ban kyntiew ïa ki khynnah jong ka district kiba don ka sap ban ialehkai criket namar kum ka Association phi la ialehshitom, phi la ioh ruh ïa ka madan kaba biang, ngi ruh na ka liang ka tnat pulit ngin iarap lang ha kano kano ka jingdonkam, khamtam ha kaba pyndie lem ïa kine ki tiket khalai nusip"Utei u heh pulit, u la pynpaw ruh ka jingsngew khia namar ka jingngop ki khynnah ha u drok, u la ong ba ka tnat pulit ka la shim khia haduh katta katta ban rat dyngkhong ïa u drok khnang ba ki khynnah ba ki samla kin lait na u drok bad kawei na ki lad ban iarap ïa ki khynnah ban lait na u drok bad na kino kino ki jingnsiew ka long ban ialeh ban wanrah ïa ki khynnah bad ki samla sha ki lympung jingialehkai, namar lada ki sngewtynnad ban ialehkai kin lait na ki jingsniew ba bun jait, haba kren shapang u samla Kishan Lyngdoh utei u heh pulit u la ong ba ki briew jong ngi kim dei kiba duna ha ka sap ka phong, hynrei ki donkam ban ioh ïa ki jingialam bad ki jinghikai kiba biang, ki jaka ba ai jinghikai kiba paka, u la ai ka jingkitbok kitrwiang ruh ïa ka Association ba lyngba kane ka fete kaba kin sa pynlong, kin ioh bha ïa ka kamai ban kyntiew ïa ki khynnah jong ka district.
U Secretary jong ka East Jaiñtia Hills Criket Association, u bah Tnebha Phawa, Tnebha, u la pynshai ïa ka jingthmu jong ka Association kaba tmu ban pynlong ïa ka fete bad ka jingpynkhailai nusip (lucky draw) bad ong ba “Kane ka fete ka long ban pynmih pisa, ngi don ka jingthmu ba bha ban kyntiew ïa ka jingialehkai criket, namar don bun ki jingdonkam kiba ngi dang hap ban pynbiang kum ki bat, ki ball, ki gloves bad shibun ki tiar ba donkam haba ialehkai criket kiba ïada ruh ïa ka met, kiba rem dor, ngi la iohi ba ki don bun ki khynnah kiba don ka sap ban ialehkai, kumta ngi la mih shakhmat ban wad ïa ki lad ki lynti na ka bynta ban kyntiew ïa ki, hooid ngin sa ioh ïa ki jingiarap na ka sorkar bad kan dang shim por bha ban ioh, kumta ban pynurlong ïa kane ka jingthmu ba bha, ka Association ka la thmu ban pynlong noh da ka fete ban kamai pisa ban ioh lad ban pynbit pynbiang ïa ki jingdonkam jong ki khynnah kiba ialehkai criket, namar ioh kan palat noh ka kyrta jong ki pynban"U bah Phawa, u la iathuh ruh ïa ka jinglah ka Association ban kyntiew ïa uwei u samla uba na East Jaiñtia Hills District, u samla Kishan Lyngdoh, uba na ka shnong Sohkymphor, uba la im kamai da kaba ialehkai criket, u la lah ban pyndap ïa ka ïing ka sem bad iarap ïa ka kmie bad ïa ki para ha ïing ha sem da kaba kamai na kaba ialehkai criket, la ong ba une u samla Kisan Lyngdoh u la iashim bynta ha kiba bun ki rynsan ialehkai criket, ki tournament, ki Trophy bapher bapher kum ka Duleep Trophy, ka Ranji Trophy, ka Vijay Hazare Trophy bad ka Syed Mushtaq Ali Trophy, tang na kine ki trophy utei u samla u la kamai da ki phew lak tyngka, ym duna ïa ka 20 lak tyngka ha ka shi snem, kumta utei u nongialam jong ka Association u la kyntu ïa kiwei kiwei ki samla don sap ruh ba kin shim nuksa na une u samla Kisan Lyngdoh ban mih shakhmat ban pynpaw ïa ka sap ba ki don.
H a kane ka sngi, u Addl.
S.
P, u la pyllait paidbah ruh ïa ki tiket khalai nusip bad ïa ka kali (Jeep) Thar kaba ka Association ka pynkhalai nusip ha ka fete kaba yn sa pynlong ha u bnai naiwieng 2023.
Kiba la ai jingkren ha ka jingialang ki kynthup u President EJHCA, u bah Rajiv Bareh bad ïa ka jingialang la pyniaid da u Vice President EJHCA, u bah Mehiwot Shadap.
Ka tnad PWD kadei ka tnad treikam jong ka sorkar kaba peit na ka bynta ban shna bad moramot bad na ka bynta ka jingbit jingbiang jong ki surok ha ka jylla.
Kumta kadei kawei na ki tnad kiba donkam bha bad kan hap ban dei ruh ka tnad kaba hap ban mang bun eh ka pisa na ka baroh ki tnad treikam jong ka sorkar.
Ka daw ka long ba kumba ju ïa ong baroh ba ka surok kadei u thied snam jong ka jylla, la ka long ha ka roi ka par, ka leit ka wan, ka kit ka bah bad kiwei kiwei de ki bynta jong ka jingim briew ba man ka sngi.
Hynrei haba peit ïa ka jingtreikam ka tnad PWD ha kine ki sngi ba mynta, lah ban ong ba ka la pheil ha ka jingtreikam jong ka.
Ka daw ka long kaba baroh ki paidbah ki ong bad ki ïohi da la ki jong ki khmat ïa ka jingjot jingpei ha kylleng ki jaka.
Kaei kaba lyngngoh ka long ba wat ha ki jaka sor ruh bun ki jaka kidei kiba la jot la pei.
Kam ju kham jia koit ba ki surok kin jot ha nongbah Shillong, hynrei dei tang ha kine ki snem baladep, namar mynshuwa da jot ki surok ha nongkyndong ha sor te ki bha beit.
Ha kine ki sngi kiba ladep, la ïohi ïa ka jingïakhih ki paidbah ha East Jaiñtia Hills District namar ka jingsniew palat ka surik NH-06, kaba dei ban ïaid na Khliehriat shaduh shabar ka jylla Meghalaya ban pynïasoh bad kiwei pat ki jylla ka thaiñ shatei lammihngi, kum ka Mizoram, Tripura bad kiwei kiwei de ki jylla.
Wat lada kane ka surok ka hap hap hapoh ka jingpeit ka National Highway Authority of India (NHAI) hynrei ka tnad PWD jong ka sorkar jylla pat kam lah ban shu thet kti ba kam don bynta eiei, namar ba kadei ka surok kaba ïaid na ka jylla Meghalaya.
Ïa kane ka surok wat ka High Court of Meghalaya ruh ka la tuklar na ka por sha ka por hadien ka jingujor PIL uwei u Samla rangbah na East Jaiñtia Hills.
Ka jingleh mynthi ka NHAI lehse kadei namar ba ka PWD jong ka Meghalaya kam i patiaw eiei bad la hao ban ïakhun pynban da ki Sengbhalang, ki bor Shnong bad ki paidbah ka East Jaiñtia Hills na ka bynta kane ka surok ha ka jaka ban ïakhun ka PWD bad ka NHAI.
Kaei kaba kaba la jia ha ka sien ïakhih kaba khatduh eh na ka bynta kane ka surok, ba la pynlong da ka KSU, ka la long ka jinglehraiñ kaba khraw ïa ka jylla, ha kaba ki paidbah kila pynïaryngkat dor ïa kane ka surok kum ka pynthor kba da kaba pynlong ka jingïathug kba pharshiu hapdeng surok.
Nangta ki la pynïaryngkat dor ruh bad ka pung dohkha da kaba pynlong ka jingïakhwai pharshi hapdeng surok.
La ïohi ba wat ki Pulit na Mizoram kaba long ka jylla kaba hap ïaid na kane ka surok, ki la ïashim bynta ha kane ka jingïakhwai pharshi.
Dang mynta ka sngi pat sa ki nongkhwai bad ki nongïalam bad dkhot ka HYC Diengiei bad Khrang Circle ki la lap sa ïa ka rukom siang rong kaba torti ha ka surok kaba ïaid na Mawmaram lyngba ka Nongthliew, Diengiei shaduh Lad Umsaw, kaba ka jingthmu jong kane ka surok ka long ban pyllait ïa ki paidbah kiba leit sha Ribhoi ban nym donkam shuh ban iaid na Upper Shillong ban lait na ka jingsahkut kali.
Hynrei ka jingsiang ïa kane ka surok ka pyni shair kdar ba kadei kaba la shu siang tang dep, ha kaba wat ïaka rong kaba la siang bad tylliat da ka roller ruh dang lah ban khyllie tang da ka kti.
Kaba kum kane ka rukom siang rong kam dei kaba jia tang ha kane ka surok, hynrei kadei kaba jia kylleng kylleng ki jaka ha ka jylla, ha kaba lah ban ïohi ruh ha ka jingsiang rong sha ki thaiñ Amlarem dang shen ka la mih ha ki lad pathai khubor ïa ka jingsiang rong kaba torti kaba la shu siang tang ban dep.
Kine kidei ki jingjia kiba pynlong ba ka tnad PWD ka la pheil ha ka jingtreikam jong ka, ha kaba ki surok kim ju neh hynrei tang shipor ne tang katto katn snem ki jot ki pra noh.
Kaba mih na kane ka long ba ki paidbah ki mad ïa ki jingeh bad ki hap ban shah ïa ki jingjynjar.
Kiba bun tylli shnong ki dawa na ki bor sorkar khamtam na ka tnad PWD ban moramot noh ïa ka surok ha ki shnong ne ki thaiñ jong ki, hynrei ka jubab kaba ki ïoh na ki Engineer ka PWD ka long ba ym don fund ne ym don pisa.
Ka sorkar hapoh ka jingïalam ka NPP ka kam ba ka la leh shibun ki kam bad kham palat ban ïa kaba leh kiweipat ki sorkar ha kine ki sanphew snem, hynrei balei pat kat shaba phai shu ïoh sngew beit ïa ka jingud jingnam ki paidbah ym tang ha kaba ïadei bad ki surok, hynrei haduh ka bording elektrik, ka umbam umdih, ki jaka sumar, ka pule puthi.
Imat kane ka sorkar ka la shu trei tang ban pynhun ïa uwei arngut tang bad tang ban biang kiba don ha ka bor.
Jowai, Risaw 02: Ka Panaliar Khynroo Khyllood Welfare Organisation, Panaliar Jowai, kawei na ki tnat treikaam ka Dorbar Chnong Panaliar, mynta ka sngi kala pyndon burom ïa ka sngi kha u Mahatma Gandhi kum shibynta jong ka Campaign Swachhata Hi Seva, da kaba pynkhuid ïa ka shnong hi baroh kawei.
Kane ka pynkhuid shnong, lasdang naduh Yungwalieh, ha ka jingïadonlang u Waheh Chnong, Shri Riquoma Rq.
Laloo ryngkat bad u Careme Phawa, General Secretary ka shnong bad katto katne ngut ki dkhot rangbah ka shnong.
Ha shuwa ban sdang ka pynkhuid, ladon ka jingïalang lyngkot ba la pynïaid da u Wombai Sumer balong u President ka PKKWO, la ïoh ïa ka jingkren lyngkot na u Waheh Shnong bad ki kyntien ai khublei na i bah Arwanki L.
Laloo, Secretary, PKKWO.
U Waheh Chnong u la ong ba, ka Khuid ka suba kadei kawei kaba donkam tam ha ka jingim briew kumta dei ban lehkhuid ïalade, ka ïing ka sem, ki lynti syngkieñ ban ïoh ïa ka jingkhuid jong ka shnong baroh kawei.
U khot ïa ka jingïatreilang jong baroh ki nongshong shnong, ki nongleit nongwan na ka bynta ka khuid ka suba, ha ka juh ka por u kyntu ïa kiwei ba kidei ban tip ba ka shnong kadon ka bor ba hakhliehduh ïa kano kano ka kam hapoh u pud u sam jong ka.
Hadien ba ladep pynkhuid na Yungwalieh, ka kynhun kala leit sha ki bynta wa ker sawdong ïa ka Maternity & Children Hospital, kaba don hapoh u pud u sam ka shnong.
Ka jingpynkhuid shongshit ki longkmie bad kiwei pat ki dkhot shynrang, ka la pynlong ban dep kloi ban pynkhuid ïa katei ka jaka.
Hangne, ha kapor ba lasdang ban pynkhuid ïa ki bynta ba hakhmat gate ka MCH, la ïamih ruh ki nongtrei jong ka MCH ban ïatrelang.
Lawan ïashimbynta naduh u Medical Superintendent Dr Ebenezer War, ka Nursing Superintendent wa kiwei de ki nongtrei jong ki tnat bapher bapher ka hospital.
U Medical Superintendent, ha ka jingkren ka jong u, u la kyntu ïa baroh kiba wan sha ka hospital ba kidei ban tip ba kane kadei ka hospital ka jong ki hi.
Ym bit ban leh jakhlia ïa ka, kidei ban lehkhuid namar na kane hi ka wanrah ïa ki bunjait ki jingpang lada ngimtip ban husiar.
Ula ai khublei ruh ïa ka shnong Panaliar baroh kawei ïa ka jingkloi jong ka, ban ïatreilang ha kino kino ki kam ba ka hospital ka donkam.
Ka shnong Panaliar, ka labuh ka jing maham kaba jur, ïa kino kino kiba pynjakhlia ïa ki talawiar jong ka MCH bad ruh ïa kino kino kiba noh jakhlia shapoh u pud u sam ka shnong.
Lada lap ïa kine, ka shnong kan pynshitom bad ka kuna ka baheh.
Mawkyrwat, Risaw 02: Ka ophis jong ka District Mental & Health Programme (DM&HP), South West Khasi Hills District ryngkat ka Civil Hospital, Mawkyrwat ka la rakhe ïa ki ar tylli ki sngi ba kyrpang kiba dei ha ka liang ka koit ka khiah kata ka ‘World Heart Day’ bad ‘World Senior Citizen Day’ hapoh Civil Hospital Mawkyrwat, South West Khasi Hills District.
Ha kane ka jingrakhe la don ryngkat da u Medical Superintendent, ki Medical & Health Officers, ki Clinical Psychologist, DMHP, Psychiatric Nurse, DMHP bad Ward Assistant napoh ka District Mental & Health Programme (DM&HP) ryngkat ki nongshim bynta kynthup ïa ki tymmen ki san bad ki nongwan shim dawai.
Ka Dr.
J Syiemlieh haba kren ha ka jingïalang ba lyngkot, ka la pynshai halor ka World Heart Day bad ïa ki jingpang kiba ktah ïa u klong snam bad kine jingpang ki lah ruh ban wanrah sha ka jingïap.
Ka la ong ruh ba lada u klong snam u koit u khiah ka met ruh ka koit ka khiah.
Katkum ka jinglap jong ka World Heart Federation la don kumba 20.
5 million kiba ïap na ka jingpang vascular disease kaba dei ka jingpang klong snam.
Shuh shuh ha ka jingkren ka la ong ruh ba ka phang pdeng jong kane ka sngi ka dei halor jingdonkam ïa u klongsnam bad tip ïa u klongsnam da kaba ka la pynshai halor ki saw bynta kata kumno ban tip ïa u klongsnam ka long ki dei ban check ïa ka Blood Pressure, Pulse, Test ïa ka jingdon jong ka khleiñ (Cholesterol) bad jingtest mluh.
Ka la ïathuh ruh ba ha kane ka sngi la rakhe ruh ïa ka World Senior Citizens Day ne ka sngi kyrpang jong ki ‘riew tymmen, kumta ka la batai halor kane ka phang kaba dei na ka bynta ki briew kiba la kham rangbah kata kiba la 60 snem sha jrong da kaba batai halor ki jingpang kiba ki tymmen barabor ki ju ïoh ka kynthupïai ka jingpang heart ne klongsnam, pang shini bad cancer lane bampong.
Ka la ong ba hapoh Ri India 63% ki briew ki ba la tymmen kiba ïap na kine ki jingpang.
Ha kajuh ka por ka la batai ruh kumno ban ïada na kine ki lai tylli ki jingpang ka long ba ki hap ban test ïa ka BP bad ban wad jingïarap ha ka por kaba biang lyngba ki Sub Centre ne ki jaka sumar ba jan.
“Kine ki Sub Centre ki ju buh ïa ki sngi ban screen na ka bynta ki briew kiba lah kham heh ha ka kyrta ban leh ïa ka screening", ka la ong.
a kong A.
Lyngkhei, Clinical Psychologist ka la kren halor ka koit ka khiah ha ka jingmut jingpyrkhat jong ki briew kiba lah noh ka kyrta lane kiba lah 60 snem sha jrong.
Ka la batai halor kaei kata ka koit ka khiah ha ka jingmut jingpyrkhat bad halor ka jingdonkam jong ka koit ka khiah ha ka jingmut jingpyrkhat.
“Ki jait jingpang kum ka Depression, Anxiety, Somatoform Disorder bad Dementia bad ki dak ki shin kiba paw lada don kum kine ki jingpang", ka la bynrap.
Kumta kaba donkam ka long ba ki dei ban sumar bha ïa ki briew kiba la noh ka kyrta bad lada ki ïohi kino kino ki kak ki shim ba ki don ha kaba ïa dei bad ka jingthud ha ka koit ka khiah jong ka jingmut jingpyrkhat ki lah ban wad jingïarap noh kham kloi khnang ban leit na kaba ban jur ka jingpang bad dei ban long tista ha ban leit check-up.
Shuh shuh ka la batai ruh ba ka District Mental & Health Programme (DM&HP) ka don ha Civil Hospital bad ki ai jingpynkoit bad ïarap halor ki briew kiba shah ktah ha ka jingpang jingmut jingpyrkhat.
Hadien ka program la pynbud ruh da ka check-up bad assessment na ka bynta ki briew kiba lah kham Rangbah ka karta da ka Clinical Psychologist bad ka Psychiatric Nurse.
Nongpoh, Risaw 02: Kum shi bynta ba rakhe ïa ka lyngkhuh sngi kha ba 154 u Kpa ka jaid bynriew, u Mahatma Gandhi bad ruh ban wan rah ïa ka khuid ka suba hapoh k shnong ka thaw, Ka shnong Nongthymmai ba hap hapoh ka Raid Madan Kyrdem, Ri Bhoi District mynta ka sngi ka lah ban plie paidbah noh ïa kawei ka Public Toilet bad ha kajuh mynta ka sngi ka la pynlong ruh ïaka jingïapynkhuid shnong paidbah na ka bynta ban wan rah ïa ka khuid ka suba hapoh ka shnong ka thaw.
Ïa katei ka Public Toilet la tei lyngba ka MDC scheme ha ka jinglut kaba la kot sha ka T.
3 lak tyngka bad la wan ruh ban plie paidbah da u MDC ka Umroi, U Bah R.
R Kharbuki kum u kongsan.
La sakhi lang ruh ha kane ka sngi da ka jingdonlang u Rangbah Shnong, u Bah Pherlus Mawroh, u Bah Stephan Shadap, u Bah R Lynshing, u Bah Bhalad Mukhim bad kynthup kiwei kiwei ki riew rangbah bad ki paidbah nongshong shnong ka shnong Nongthymmai kiba la mih paidbah ban ïa shim bynta ha ka jingïapynkhuid ïa ka shnong ka thaw ha ki bynta bapher bapher jong ka shnong.
Haba ai jingkren ha kane ka sngi kum u kongsan, u MDC ka Umroi Constituency, u Bah R.
R Kharbuki u la pynpaw ïa ka jingkmen kaba khraw ban ioh ban ïa shim bynta na ka bynta ban plie paidbah noh ïa kane ka Public Toilet bad kaba dei ruh ka sngi kaba ïa tyngkhu ïa ka jingrakhe burom ïa la lyngkhuh sngi kha ba 154 snem u Mahatma Gandhi kum u nongïalam ba khraw ka ri uba la pynioh ïa ka jinglaitluid ïa ka ri na ka jingsynshar donbor ki phareng.
U la ong ruh ba u sngewkmen ruh ba ka Dorbar Shnong lyngba ka Executive Committee ka la pyntreikam hok ïa kane ka scheme ban shna ïa ka Public Toilet, namar ka shnong Nongthymmai kum kawei ka shnong ba long pdeng ka donkam ïa ka Painkhana paidbah khamtam ba ki paidbah ka Raid Madan Kyrdem ki wan ban thied ban pet ha kane ka shnong ba don ka iew pdeng ïa ki paidbah.
U la kyntu ruh ïa ki paidbah nongshong shnong ba kin dang dei ban ban pynneh ïa ka mynsiem jong ka jingïatrei lang ban wan rah ïa ka khuid ka suba bad khamatam ban pyndonkam hok ïa katei ka painkhana kaba long ka jingdonkam na ka bynta ka khuid ka suba hapoh ka shnong ka thaw.
Shuh shuh, u la kyntu ruh ïa ki paidbah ba kim dei ban don tang kata ka jingkitkhlieh halor ka khuid ka suba hapoh ka shnong ka thaw, hynrei kum ki nongshong shnong ki dei ruh ban ai ka jingïatrei lang ha baroh ki liang khamtam ki kam pynroi ha kaba lada don lang kata ka jingïatrei lang na baroh ki liang ki kam pynroi kin wan ha kane ka shnong ka ban long ka jingmyntoi na ka bynta ka lawei jong ki khun ki kti bad ka pateng jong ka shnong ka thaw, u la bynrap.
Shillong, Risaw 02 : Ïa ka World Heart Day la ju rakhe ha ka pyrthei shi tyllup man la ka 29 tarik Nailur ban pynsngewthuh ïa ki paidbah shaphang ka jingpang klongsnam, kaba dei ka jingpang kaba shim bun tam ki mynsiem briew ha ka pyrthei.
Ha ka jingrakhe ïa katei ka sngi, na ka liang ka District NCD Cell hapoh ka National Programme for Prevention and Control of Non-communicable Diseases (NP-NCD), East Khasi Hills ka la pynlong ruh da ka jingïakob ïa tyrko ha KJP Synod Conference Hall, Lachumere kaba ïadei bad katei ka jingpang.
Ka jingthmu jong kane ka long ban pynrung ïa ka jingsngewthuh ha ki nongshim bynta bad ruh ki nongsngap na kylleng ki skul shaphang kumno ban sumar ïa u klongsnam.
Ïa ka khusnam lahduh la ïoh ban khur da ka St.
Edmund’s Hr.
Sec, School, ïa ka kyrdan ba ar da ka Pine Mount School bad ïa ka kyrdan kaba lai da ka Laban Bengalee Boys’ Higher Secondary School.
La donlang ruh ha kane ka sngi ka DC jong ka East Khasi Hills, Kong RM Kurbah kum ka Kongsan kaba la kdew ba ka rukom im kadei kawei ka bynta ba kongsan.
Kumta ka kyntu ban kham pynbun ka por ha kaba khih ba ksar ha ka leit ka wan ban ïoh ïa u klongsnam uba shait ba khlain ha kane ka juk jong ki kor ki bor thymmai.
Na ka liang i Dr R.
Allya DHS MCH& FW haba kren kum i Symbud Kongsan i la ong ban sumar ïa u klongsnam dei ban tip kumno ban kiar ïa ki jingmlien ba sniew kiba ktah ïa ka bor jong u.
La ïoh ruh ïa ka jingpynshai na u Dr.
Synrang Warjri, u Cardiologist ba pawnam uba la batai bniah bha haba ïadei bad u klongsnam bad kumno ban kiar na ki jingbam jingdih kiba long ki nongshun jong u.
Jowai, Risaw 02: Kum shibynta ban rakhe ïa ka sngi Gandhi Jayanti, na ka liang ki bor District jong ka West Jaiñtia Hills ha ryngkat ka jingtrei lang bad ka Jowai Municipal Board, ka Dorbar Shnong Tympang Iawmusiang, ka Jowai Traders Association, ka Market Committee ka CNI Market, ka Jowai Presbyterian Yaaw Chyiap bad ka Iewmusiang bad kiwei ki bynta ba pynlong ïa ka jingpynkhuid ïew ne ka Swacchata Hi Seva.
Ha kane ka sngi la wan ïa shim bynta naduh ki nongshong shnong jong ka Iewmusiang, Moosalyngkat kiba shongdie, kiba shong die ha ka ïew ka CNI, Seiñraij Jowai, ka Balang Jowai Presbyterian bad kiwei de kiba don marjan ka Iawmusiang.
Hashwa ban sdang ka jingpynkhuid ïew ha ka por mynstep la don ka jingïalang ba lyngkong ba la pynïaid da ka Additional Deputy Commissioner ka kong Dahunlang V Lyngdoh, MCS.
Na ka liang ka Jowai Traders Association (JTA) ka la pynkup burom ïa ki nongtrei sorkar khynthup ïa u SDO ka MeECL, u E.
Pohshna, U Traffic In-charge ka Jowai, u Rocky M.
Umlong, u Executive Officer ka Jowai Municipal, u ma S.
Amse halor ka jingtrei shitom jong ki na ka bynta ka bha ka miat ha ka imlang sahlang.
La sam ruh ïa ki Cerfiticate sha kiba shim bynta ha kane ka taïew ba pynlong ïaka Swachhathi Hi Seva kaba la sdang naduh ka 15 tarik jong u Nailur bad la pynkut mynta ka sngi kaba pynlong da ka Jowai Municipal Board.
Kiba bun na ki dong bapher bapher hapoh ka sor Jowai kila shim bynta lang ha kane ka sngi ban pynkhuid ïa ki dong ki shnat jong ki.
Shillong, Risaw : Shibynta ban kyntiew halor ka jingdonkam ban pynneh pynsah ïa ka jingkhuid jingsuba ha ka jingim kaba man ka sngi, na ka liang ka tnat shipai Border Security Force (BSF) Meghalaya lyngba ka ‘Swachhata Hi Seva’ campaign ka la pyndep ïa ka jingpynkhuid shnong ne ka “Swachhata Pakhwada" kaba artaïew kynthih kaba la sdang naduh ka 15 tarik u Nailur ba la dep haduh hynne ka sngi Nyngkong kaba dei ruh ka lyngkhuh sngikha jong u Mahatma Gandhi.
Shibynta jong kane ka prokram ka tnat shipai BSF ka jylla ka la shim ïa ka kabu ban pynskhem ïa ka jingkut jingmut na ka bynta ban pynïoh ïa ka ri India kaba khuid ba suba da kaba pynlong ïa ki prokram pynkhuid shnong bapher bapher lyngba ka jingïashim bynta shitrhem da ki dkhot ki jong ka bad ki nongshong shnong kumjuh.
Nalor kata ka ka BSF ka la pynlong ruh ïa ki prokram pynshai paidbah ban pynsngewthuh bad ïalap halor ka jingdonkam ïa ka jingkhuid jingsuba.
Ha kane ka prokram kane ka tnat shipai ka la ïashim bynta shitrhem ha kaba pynkhuid ïa ki jaka shong ki jong ka kumjuh ha ki shnong ba markhap kum shibynta jong ka jingïalap ba kyrpang ha baroh ki jaka treikam jong ka tnat BSF Meghalaya Frontier.
Ha ka 1 tarik mynta u bnai ki dkhot jong ka tnat BSF Meghalaya ki la ïashim bynta shitrhem ha ka jingpynkhuid ha ki bynta jong ki border oustpost jong ki, ïa ki shnong bad ki lynti paidbah shibynta jong ka prokram ‘Swachhata Hi Seva’ campaign.
Katba hynne ka sngi 2 tarik Risaw ka la don ka jingïalang kut jingmut na ka bynta ka jingkhuid jingsuba ïa kaba la khot pynlong da baroh ki jaka treikam kiba hap hapoh ka tnat shipai BSF Meghalaya Frontier da ka jingthmu ban leh burom na ka bynta u kpa jong ka ri u Mahatma Gandhi ha ka lyngkhuh sngi kaba kaba 154 snem.
Haba kren ha ka jingïa lang, u ShPradip Kumar, IPS, IG BSF Meghalaya u la ong ba ka ‘Swachhata Hi Seva’ campaign ka dei ka bynta kaba kongsan na ka bynta jong ki namar ka don ïa ka jingïateh halor ka jingkut jingmut ka jong ki ban pynneh pynsah ïa ka jingkhuid jingsuba bad ban khmih hlor ka jingshngaiñ jong ki thain khappud.
U la ong ruh, “Ngi ngeit ba ka jingkhuid jingsuba jong ka mariang ka wanrah ym tang ïa ka jinglong jingim kaba kham biang hynrei ka pynkhlaiñ ruh ïa ki kam shongshngaiñ jong ka ri.
".
Nongstoiñ, Risaw, 14: Ka WKSU sengkmie ha ka sngi thohdieng ka la pynkha ïa ka shnat treikam jong ka ha Rambrai ba la tip kum ka WKSU Rambrai circle.
Ha kane ka sngi la pynskhem ïa ki nongkitkam jong katei ka jylli treikam, ha ka jingdon lang u president rangbah ka sengkmie u samla D.
Sun ha ryngkat ka jingdonlang ki dkhot nongïalam ka seng kmie.
La ïoh ruh ban jied ïa ki nongïalam ba thymmai jong ka WKSU Rambrai circle, kiba kynthup ïa u President u samla Kyrmenstar Marweiñ bad ïa u samla Milando Paliar kum u secretary bad ïa kiwei kiwei ki dkhot nongkitkam bad ki executive member.
Ka jingthmu jong ka seng bad don noh ïa katei ka jylli treikam ha katei ka thaiñ, ka long ban peit lem ïa ki jingeh ki paidbah ha ka roi ka par bad khamtam ïa ka roi ka par bad ka imlang sahlang jong ki khynnah skul bad ki samla pule.
Ym tang katta hynrei ban peit lem ïa ka jingbit jingbiang ha ka imlang sahlang bad ka ïoh ka kot jong ki ba bun balang bad salonsar.
Ka WKSU sengkmie ha kane ka sngi ka kitbok kit rwiang ïa ka jylli treikam jong ka seng WKSU Rambrai circle, da kaba ai mynsiem bad ai jingmut ba ki nongïalam jong kane ka jylli treikam.
Shisngi hadien ba u myntri ka tnad kam lum khajna ka jylla u James K Sangma u la pynbna ba la pyndam noh ïa ka aiñ khalai ne ka Meghalaya Regulation Gaming Act 2021, la mih pat bun ki jingdawa ba ka sorkar ka dei ban khot beit da ka Dorbar Kyrpang ban pyndam ïa kane ka aiñ hapoh ka ïing dorbar ym ban wanrah da ka Ordinance.
Hooid ka sorkar ka thmu ban pyntreikam shwa da ka Ordinance bad ynda la shong dorbar yn sa pynmynjur hapoh ka ïing dorbar kumba leh iakiweik iwei ki ain ba la pyndam noh.
Hynrei kaba pynsheptieng ïa kiba bun ba lang ka long ba ka election ka la poi bad ym tip la kane ka sorkar kan dang wan phai ne em ha ka bor lada jia ba kam wanphai shuh bad wan da kawei kaba ym pyndam ïakane ka aiñ kata ka mut tang hadien hynriew bnai kane ka ordinance ka la iap noh bad kane ka aiñ MRGA 21 kan im biang bad treikam.
Hooid ym lah ban len dei ban ai ka jingïaroh ïa kane ka sorkar MDA kaba la sngap ïa ka sur u paidbah kumba la pynpaw da u Myntri Rangbah ka jylla u Conrad K Sangma ba kane ka sorkar ka dei kaba sngap ïa ka sur u paidbah.
Ym lah ban len ka dei hi ruh kata namar naduh ka jingdawa pynkynriah ïa ki Harijan na them ïew Mawlong la shim khia da ka sorkar, halor ka jingdawa ban pyntreikam ia ka ILP la dep shim da ka resolution hapoh ka ïing Dorbar Thawaiñ bad phah sha Delhi hynrei namar ba kane ka kam ka shong ha ka kti jong kiba na Delhi kumta ka sahkut noh wat la ka don ka jingpyrshang ban leit bud dien na ka por sha ka por ruh.
Nalor kata wat ka jingïa pynbeit pud bad ka Assam kaba ym lah da kiwei ki sorkar kane ka sorkar ka la leh.
Ym lah lait haba don ha ka shuki te ki jingkynnoh bad ki jingshah ther kin jur beit ha ki liang baroh khamtam lei lei ka jingkynnoh bamsap na u dewiong bad kiwei kiwei.
Ki paidbah ym lah len ïa kata ki long thik kum ki nongpeit kai, lada u nongap kol u lah ban kem ïa shibun tylli ki bol bad lait ka jingshah thep bun kol lada u lait tang shikol ruh la kynnoh ba um ler bad kynnoh da kumne kumtai.
Kumjuh ruh ka long kumta ïa ka sorkar lada ka leh bun ki kam ba bha hynrei haba don pat ki kam ba ka leh bakla ki paidbah ki ïohi tang ïa kata hi na kata ka daw sa mih bun ki jingkynnoh ïa kane ka sorkar.
Ha kaba ïadei bad kane ka aiñ ruh ka sorkar haba ka ïohi ïa ka jingpyrshah kaba mih na ki seng bhalang, ki dorbar shnong, ki nongïalam niam, ki paidbah ba ka sa rai ban pyndam noh ïa ka namar ka sngap ïa ka sur u paidbah.
Dei ban ïaroh ïa kane ka jingleh jongka sorkar.
Hynrei kaei kaba kiba bun balang ki dawa ba dei ban khot da ka dorbar ba kyrpang ban rai hapoh ka ïing dorbar ban pyndam ïa kane ka aiñ.
Hooid ka por ka la khim bha ïaki MLA ba kin ïashong dorbar namar ki la bunkam sa tang sha ki constituency hynrei la ka long kumno kumno ruh ine i dei i kam ba tang shipor ar por kan bha hi lada ka sorkar ka khot da ka dorbar ba kyrpang khnang ban ym ïoh shim kabu kino kino ki seng saiñ pyrthei ban ïalam bakla ïa ki paidbah ha ka por election.
Lada ym lum da ka dorbar kyrpang khlem pep kine ki seng khamtam ka Liang Pyrshah kaba shu kynthah sorkar beit kan ïalam bakla beit ïaki paidbah bad ki paidbah bapli kin ngop la ka ngop wat la kam long kaba shisha ruh.
Mawkyrwat, Risaw 14: U bah Pius Marweiñ uba long u MLA/MDC jong ka Ranikor Constituency kum u kongsan ha ka 13 tarik u Risaw, 2022 u la ïoh ban plie ïa ka ïing skul jong ka Khonjoy A Government Lower Primary School kaba ka ïing skul ba la pynthymmai ne repair ha ka jinglut kaba T.
37/- lak tyngka ha ryngkat ka jingïadonlang jong u bah D.
G.
Nongsiej, Sub Divisional School Education Officer (SDSEO), South West Khasi Hills District kum u symbud kongsan.
Lah ban kdew ba ka jingplie ïa kane ka ïing skul ne ka shlem ai jinghikai kam dei kaba dang plie thymmai hynrei ka dei namar ka jingïoh ki lad jingïarap ban pynbna na kaba rim sha kaba thymmai ba la ïoh ka jingmang pisa na ka sorkar kaba kot haduh T.
37/- lak tyngka.
La ong ruh ba ka jingmang ka dei ban shna bad tap da ka tin hynrei na ka liang u nongpyntrei pat da ka jingshimkhia jong u u la ïoh pynban tap syndon da ka dewbilat khnang ba kan long ka jingïarap na ka bynta ki khynnah skul kiba wan pule bad ban kan nym don shuh ka jingthmu haba shim ki jinghikai ha ka por ba wan u slap ne ka lyer.
Haba kren ha ka jingïalang u bah Pius Marweiñ uba long u MLA/MDC jong ka Ranikor Constituency u la pynpaw ka jingsngewkmen ban ïoh ka lad ban plie noh ïa ka jingtei jong ka ïing skul kaba thymmai ha Khonjoy A ha kaba ki khynnah skul kin ïoh ban pyndonkam ban leit ban wad ka jingstad lyngba ki jingshah hikai kiba bun jait na ki nonghikai.
Hooid! ka la don teng ka ïing skul kaba rim, hynrei na ki daw ba kata ka jingtei ka la jot bad ba ki khynnah skul kim shngaiñ shuh ban shong kumta dei da ka jingshimkhia jong u lyngba ka jingpynsngap jong ki bor sorkar ba ki la mang pisa kyrpang ban pynbha ïa ka Khonjoy A Government Lower Primary School khnang ba ki khynnah skul kin nym don shuh ka jingthut ha ka pule dangle.
“Ka jingmang na ka bynta ban pynbha ne repair ïa kane ka Khonjoy A Government Lower Primary School ka long haduh T.
37/- lak tyngka, bad ka jingmang la dep ban pruit dak ban tap da ki tin, hynrei da ka jingshimkhia jong u nongpyntrei la pynshna bad tap syndon da ka dewbilat", ïathuh u bah Pius.
Namarkata, u la pynpaw ka jingaikhublei kaba kyrpang na ka bynta u nongpyntrei uba la leh kat ïa kata ka kam kaba bha uba la pynlut tam ïa kaei kaba la mang ruh.
Shuh shuh u la ïathuh ba lyngba ka jingshimkhia jong ka sorkar MDA haduh mynta la dep ban mang lypa ban pynbha ne repair ïa ki Government School hapoh ka Jylla, ha kaba ka Ranikor Constituency ka la ïoh haduh 7 tylli ki skul katba ka Mawkyrwat Constituency pat 5 tylli.
Kumta u la ai mynsiem da kaba ong ba ka pule ka puthi ha kine ki sngi ka long kaba kongsan tam naduh u khynnah haduh u rangbah ruh, kumta kum ki kmie ki kpa ki dei ban pynshlur ïa ki hep kiba rit ba katba dang biang ka por dei ban pynlut ha ki jingpule ym ha kiei kiei ki bym myntoi.
Ha kane ka sngi ïa ka jingïalang la pynïaid da u bah I.
M.
Marak, Chairman jong ka Managing Committee, Khonjoy A Government Lower Primary School, bud sa ka jingdwai na u S.
M.
Sangma, ka jingkren pdiang na u S.
D.
Shira, ka jingrwai kyrpang na ka Khonjoy Church Choir bad ka jingkren khublei na u B.
R.
Marak, Secretary jong ka Managing Committee.
Mairang, Risaw, 14: Kum ka jingrakhe ba kyrpang ïa ka jingdap 75 snem jong ka jinglaitluid jong ka ri India kaba la tip kum Azadi Ka Amrit Mahotsav, ka ophis jong u District Sport Officer bad District Sports Promoting Society, West Khasi Hills, kan pynlong ïa ka jingïamareh thong lane Fit India Freedom Run kaba 8 kilomitar ha ka 27 tarik mynta u bnai.
Ha u kyrwoh ba la phah mynta ka sngi da ka kong Balarina Syiem District Sports Officer, la ong ba ha ka katei ka jingïamareh thong yn pdiang ïa baroh shynrang bad kynthei kat kiba kwah ban wan ïashim bynta.
Hynrei, ki hap ban pynpoi ïa ki kyrteng jong ki ha ophis jong u DC Eastern West Khasi Hills Mairang, ha lane shuwa ka 26 tarik mynta u bnai ha ka por long trei bad kiba wan ai kyrteng, ki dei ban wanrah lang ïa ki original birth certificate na ka bynta ban pynshisha.
Na ka bynta kiba wan ai kyrteng hadien katei ka tarik ba la buh yn ym pdïang shuh bad kiba lah ban ïashimbynta kin dei beit tang na West Khasi Hills.
Ïa katei ka jingïamareh, yn sdang na phyllaw jong ka ophis u Deputy Commissioner Eastern West Khasi Hills District bad baroh ki nongïashimbynta, kin pynpoi lypa ha ka por 6.
00 baje mynstep.
Ki buskit na ka bynta ki nong jop ki don lai tylli ba kynthup ïa ki shynrang bad kynthei, kata ba nyngkong Rs 5000 tyngka ba ar Rs 3000 tyngka bad ba lai Rs 2000 tyngka.
Na ka bynta ki jingtip ba kham bniah lah ban ïakynduh bad ki bor pynïaid ka ophis lane phone ha u 9402300795/9436100795/8014251242/8732804252.
Nongstoiñ, Risaw 14: Ka jingïalang jong ka Regional Committee ha West Khasi Hills District na ka bynta ki kam pynbeit pud, ba la khlieh da u bah Renikton Lyngdoh Tongkhar, kaba la pynlong mynta ka sngi ha Trysem Hall jong ka DC ophis Nongstoiñ, ka la shim ïa ka rai ban leit ïakynduh ïa ki paidbah ka thaiñ Langpih da ka lynti kaba suk bad kaba jai jai.
Kane ka rai ka la mih hadien ba ka Committee ka la ïashong ïatai haduh palat lai kynta ha kaba la don ryngkat da ki nongïalam Hima, ki nongïalam shnong ka thaiñ Langpih bad kumjuh ruh ki Sengbhalang bapher bapher kiba dei napoh ka West Khasi Hills District.
Na ka liang u bah Renikton Lyngdoh Tongkhar haba ïakren sha ki lad pathai khubor hadien ba la wai katei ka jingïalang, u la ong ba kane ka rai ban leit sha ki paidbah ka thaiñ kan long da ka lynti kaba suk ba saiñ, ka ban long ruh ban ïasngewthuh bad ki paidbah, khnang ba kan mym mih kano kano ka jingpyrshah ne ki jingklumar ynda ka jingïapynbeit pud ka la ïaid.
U la ong ba ka sorkar bad ki paidbah hi ki kwah ba ka Jylla Meghalaya kan ïoh ïa u pud u sam ym dei da ka jingïaum snam hynrei da ka lynti jong ka jingsuk.
Ha kaba ïadei pat bad ka jingleit jurip ïa ka thaiñ Langpih, na ka liang jong u bah Renik u ong ba ka committee kan sa shong ban ïa pynbeit lano kan hiar ban pynlong ïa ka jingjurip, khnang ba kan ïoh sngap ïa ka jingsngew jong ki paidbah ba bun balang, khnang ba ka jingpynbeit pud kan long kaba ai jinghun.
Ha kajuh ka por u la ong ba kaba kongsan eh ka long ka jingïa jurip lang da ka committee ha ryngkat ka committee na Assam bad ïa kane ruh ym pat lah ban tip namar hap ban ap lang ïa ka committee na Assam lyngba u chairman.
U la ïathuh ruh ba ka committee ka la pule ruh ïa ka thup kyrteng jong ki 53 tylli ki shnong ba la mynjur da ka sorkar Jylla ha u snem 2011.
Lyngba kane jingïalang ka committee ka la pyrshang ban peit thuh bha ïa ka jingdon jong kito ki shnong, ha kaba la lap ba ki don ki shnong ki bym don shuh mynta bad ïa kane la pyntikna ruh da ki bor pynïaid District ka West Khasi Hills kiba la leit ban wad ban pyntikna.
Nalor nangta u la ong ruh ba ki don pat ki katto katne tylli ki shnong kiba don ha syndah bad kitei ki shnong, kiba la paw ha ka list jong ki 53 tylli ki shnong, ki bym shym la shah kynthup lang ha katei ka thup.
Lehse ka lah ban dei kajuh ka shnong tangba la pynkylla kyrteng bad ïakum kita ki shnong yn hap ban bishar bniah.
“Na ka liang jong ka committee kan sa bishar bniah lyngba ki GPS ïa kiba kum kita ki shnong kiba don mynta bad ki bym shah kynthup ha la thup jong u 2011.
Lada kita ki shnong hap hi ha kato ka thaiñ, kan nym don jingeh eiei ruh em ban ïa pynbeit", u la ong.
Mawkyrwat, Risaw, 14: Ka Wahkaji-Mawnore Community & Rural Development Block Demand Committee mynta ka sngi ka la ïoh ban ïa kynduh ïa u Myntri Rangbah ka jylla, u Conrad K.
Sangma ban dawa ban pynïoh ka C&RD Block ha ka thaiñ Wahkaji-Umdohlun.
Kane ka jingdawa block kam dei shuh kaba thymmai hynrei kaba la long naduh ka snem 2012 hynrei kam pat urlong satia.
Kumta kum ka kynhun kam ban se ka la leit biang ban ïa kynduh syndon ïa u Myntri Rangbah ka jylla halor kane ka bynta bad la pynpaw ruh ba ha katei ka thaiñ ki don 3 tylli ki GS Circle kaba kynthup ïa ka Warsan Lyngdoh GS Circle, ka Phlangdiloiñ GS Circle bad ka Umdohlun GS Circle bad hapoh kine ki lai tylli ki Circle ki don ki shnong kiba hap ban ïaid haduh 80 – 100 km da ka kali ban poi sha Mawkyrwat bad Ranikor Block, kumta ka la wanrah ka jingeh kaba khraw ïa ki paidbah haba ki pyndep ïa ki kam jong ki.
Namarkata, ka kynhun ha kane ka jingleit ban ïa kynduh ka don ka jingsngewkmen bad jingkyrmen ba na ka liang u Myntri Rangbah ula shimkhia ïa kane ka kam bad u bthah ïa u Chief Secretary ban peit bniah ïa kane ka kam kloi kat ba lah.
Ha kajuh ka por ka liang jong ki ki pynpaw ruh ka jingsngewnguh ïa u Myntri Rangbah uba la shah shkor bha ïa kane ka jingdonkam u paidbah.
La ong shuh shuh ba ka Block Demand Committee kan sa leit ban ïa kynduh ruh ïa ka Deputy Commissioner, South West khasi bad ïa u Minister In-charge C&RD Block ban pynsngew ha ki halor kane ka juh ka mat jingdawa khnang ba kan long ka jingmyntoi ym tang ïa uwei ne ar ngut hynrei na ka bynta u paidbah ba bun balang.
Kane ka long katkum ka kyrwoh khubor na u bah Zandy Myrthong, Spoke Person jong ka Block Demand Committee bad bah Christopher Lyngdoh, Secretary jong ka Block Demand Committee.
Khliehriat, Risaw 14: U Deputy Commissioner (Supply), East Jaiñtia Hills District, Khliehriat, da kane u pyntip ba ïa u khaw Midday Meal na ka bynta ki skul Lower Primary bad Upper Primary kiba hap hapoh ka Midday Meal Scheme na ka bynta u bnai Naitung haduh Nailur 2022 la dep ban pyllait bad ïa kiba yn pynpoi khlem donkam jinglut sha baroh ki skul sorkar kiba la jied.
Ia une u khaw la pyllait ha ka jingthew kaba 6.
400 kilo na ka bynta iwei i khynnah na ka bynta ki skul Lower Primary bad 9.
600 kilo marwei na ka bynta ki khynnah kiba pule ha ki kyrdan Upper Primary, kata na ka bynta ki lai bnai, Naitung, Nailar bad Nailur 2022.
Jowai, Risaw 14: Ki 40 ngut ki nongrep napoh ka West Jaiñtia Hills mynta ka sngi kila ïoh jinghikai kaba bniah na ka prokram ka (HRD Cum Orientation Training) bala pynlong da ka tnad Central Integrated Pest Management Centres (CIPMCs) Shillong lyngba jingïarap jong ka sorkar kmie ka Ministry of Agriculture & Farmers Welfare Directorate of Plant Protection, Quarantine & Storage.
Ïa kane ka prokram la sdang ïa ka naduh ka por mynstep ha ophis ka District Agriculture Officer West Jaiñtia Hills, la don ruh ka jingïalang ba lyngkot ban ïa phylliew jingmut bad ki nongrep ha ryngkat kitei ki ophisar na ka tnad ka rep ka riang bad ïa kane ka porkram ai jinghikai la plie da u ma E.
M Passah (DAO) Jowai.
La don ruh ka jingpyni ïaka rukom rep ïa ka kba bad shaphang ki lad jingïada ba lait na ki jingshah lynshop ha ki khniang ba bun jait, da kaba batai ruh ha u kba ki don ar jait ki khniang kita ki long ‘ki khniang ba ki khot (Pests) kiba thmu wan pynjulor ïa u kba bad kiwei pat ki long ki khniang kiba ïaleh pyrshah (defender) kiba bam kylla ïa kitei ki khniang ba wan pynjulor’.
La ai jinghikai ruh ïa ki nongrep ka District ba kim dei ban pyndonkam palat ïa ki dawai siat khniang namar kine ki lah ban pynïap kumjuh ïa kito ki khniang ba ïada na kiwei pat ki khniang na u kba.
Hadien jong kane ka prokram ban kham pynshai shuh shuh ïa ki nongrep na ka liang ka ophis kala leit ban ïalam ïa kitei ki 40 ngut ki nongrep sha ki jaka rep kba kiba don ha Syntu Ksiar (poh khyllem) da kaba pynbynta ha ki saw (4) kynhun ba kin leit wad ïa kitei ki khniang ba bun jait bad hadien nangta kala don sa ka jingdor dur ïa kaei kaba kila lap khnang ban kin ïoh pynshai ha ka jingshem jong ki.
Naka liang u Mr.
Gokulraam M, Plant Protection Officer (Entomology) ula ong kane ka prokram ka long shibynta ban ai jinghikai ïa ki nongrep shaphang ka jinglong jingman jong u kba ban lait na ki khniang ba wan pynjulor ïa u Kba, u ong lyngba ka jingpynlong ïa kane ka jingleit jurip dalade hi ïa ki jaitkhniang kiba don ha u kba kan ïarap shibun eh ïa ki ba kin ïohtip kumno ban pynbha ïa u kba uba don ha ki jaka rep.
Shuh shuh ula pyntip ba na ka liang kane ka ophis Central Integrated Pest Management Centres (CIPMCs) Shillong kala pynlong ruh ïa kum kine ki prokram sha kylleng ki jaka jong ka jylla shi bynta na ka jingmyntoi jong ki nongrep kiba don hapoh ka jylla hi baroh kawei.
Jowai, Risaw 14: U ma Shemhok Garod u MDC ba rim jong ka Nangbah Constituency mynta ka sngi ula pyntikna ïalade ban ïakhun beit ïa kane ka Election MLA 2023 na ka 3-Raliang Constituency.
Ïa kane u ma Garod ula pynbna haka jingkren sha ki lad pathai khubor na nongbah Jowai, ula ong ka jingthmu ban ïakhun ïa kane ka Election ka long hadien ba ula dep ban ïa syllok ïa kiba paidbah nongshong shnong ka 3-Raliang Constituency bad kiba bun na ki don ka mynsiem ban ai jingkyrshan pura ïa u ha kane ka kynti.
Ula pynsngew ruh kum u briew ula ai ka jingshakri ïa ki paidbah la kumba 25 snem mynta, ha ka kam MDC ula ïakhun haduh 5 sien da kaba jop lai sien bad shah rem 2 sien, kum u MDC ha ki por ba jop ula wanrah shibun ki kam pynroi hapoh ka Nangbah Constituency, hynrei kumba long mynta kane ka Constituency kala shah eh beiñ shaba palat ha ki kam pynroi.
Ula kynthoh ruh ïa kane ka sorkar ba ïalam da ka NPP kaba la phil ha baroh ki liang naduh ka pule ka puthi haduh ba la pynlong ïa ki nonghikai ban kin mih da kaba leit thiah sha ki surok, nalor sa ka jingtreikam sa kita ki High Level ban pynïaid ki kam ki jam.
Ha kaba ïadei bad ka Party na ka liang u ma Garod ula pyntip ba u dang ap ïa ka rai na ka UDP, hynrei lada ym ïoh ruh ïa kane ka ticket un long beit uba la pynkhreh ban aireng ha kane ka Election 2023.
Da kaba u kyntu kumjuh ïa ki bor pynïaid ka UDP ba kin jurip bniah ïa uno u briew uba dei hok ban ïoh ïa ka ticket.
Halor ki khubor hamsaia sharum shaneng kiba ong ba ïa u ma Shemhok Garod la don kiba pynïeng ban ïakhun ha kane ka Election 2023, hynrei na ka liang jong u ula kyntiat mardor ïa kane da ka u ong ba ka don ka aiñ kaba lah ban pynshitom ïa kino ne kano kiba kren khlem ka nongrim ba shisha.
Nongpoh, Risaw 14: Ka ophis ka District Tuberculosis Officer, Ri Bhoi District mynta ka sngi ka la bteng ban ai jingpynshia paidbah na ka bynta kumno ban pynduhjaid ïa ka jingpang TB ha Ri Bhoi District da kaba pynlong ïa ka jingïaid paidbah bad ai jinghikai sha ki paidbah ha Byrnihat.
Kum ban pynkynmaw, ka ophis ka District Tuberculosis Officer Ri Bhoi mynta ka sngi ka la pynlong ïa ka jingïaid paidbah ba la shim bynta da ki khynnah skul, ki ASHA bad ki paidbah kaba la sdang na Byrnrihat PHC bad pynkut ha Iew Byrnihat, ka dei shi bynta na ka thong jong ka National Tuberculosis Elimination Programme bad ka Pradhan Mantri TB Mukt Bharat Abhiyaan, kaba dei kawei na ka thong ka sorkar India ka la buh thong ban pynduhjaid noh ïa ka jingpang TB ha u snem 2025 bad ka sorkar Meghalaya pat ka la buh thong tang ha u snem 2024.
Nalor ki khynnah skul ki skul na Byrnihat, ki nongtrei ka tnad ka koit ka khiah bad ki paidbah, ha kane ka jingïaid paidbah bad ruh ban pynlong ïa ka jingai jinghikai halor ka jingpang TB la shim bynta naduh ka District Tuberculosis Officer ka Ri Bhoi, ka Dr.
E.
Kalwing, ka State Coordinator, ka Kong Tracy Kharkamni, u Medical Officer ka Byrnihat PHC, u Dr.
Pritom Marak bad kiwei kiwei de.
Ha kane ka sngi, naduh ka District Tuberculosis Officer, ka Dr.
E.
Kalwing, u Medical Officer ka Byrnihat PHC, u Dr.
Pritom Marak bad ka Sister Aitis Muktieh ki la ai jingkren sha ki paidbah ban pynshai halor ka jingktah ka jingpang TB kaba dei kawei na ka jaid jingpang ba ïabit bad ruh kaba la shim bun bah ki jingim ba kor bad kum ki paidbah ki dei ban ai ka jingïatrei lang bad ka sorkar na ka bynta ban pynduhjaid ïa kane ka jingpang TB kaba ka sorkar Meghalaya ka la buh por ha u snem 2024 bad ka sorkar India ka la buh por ban pynduh jaid ïa kane ka jingpang ha u snem 2025.
Nongpoh, Risaw 14: Ka FKJGP, North Khasi Hills District unit ryngkat ka FKJGP Byrnihat bad Baridua Circle lem bad u Paiem ka Raid Marwet ryngkat ki Basan bad Myntri na ka Hima Mylliem mynta ka sngi ki la leit ban jurip ïa ka jaka na ka bynta ban pynlong kum ka jaka theh paidbah hapoh ka Raid Marwet.
Na ka liang ka FKJGP, North Khasi Hills District Unit lem bad ka Byrnihat bad Baridua Circle ki la shim khia ïa kane ka kam ban wad ïa ka jaka theh ñiut ka dei halor ka nongrim ba kum ka seng ka sngewkhia halor ka jingbret pathar ïa ki jaboh ha ki jaka paidbah bad lyngba ka jingkular u Syiem ka Raid Marwet bad ka Hima Mylliem ban ïa ïa kane ka jingka theh ñiut ki la leit ban jurip mynta ka sngi ha ka jaka kaba don ha ka Shnong Umnowe hapoh ka Raid Marwet ba hap ha ka Hima Mylliem.
Ha kane ka jingleit jurip ïa katei ka jaka la don ryngkat naduh u Vice President ka FKJGP, North Khasi Hills District Unit, u Bah Lumlang Mawnai, ki nongïalam ka Circle na Byrnihiat bad Baridua bad kynthup ruh u Paiem ka Raid Marwet, u Paiem Ken Syiem, ki Myntri bad Basan na ka Hima Mylliem ba kynthup ïa u Myntri K.
Langstieh, u Myntri S.
Sohtun, u Basan Nongkseh bad u Basan Nongumlong.
Kane ka jaka kaba la thmu ban ai ei da ka Raid Marwet na ka bynta ban pynlong ïa ka jaka theh niut ka don ha ka Shnong Umnowe hapoh ka Raid Marwet bad ka don ka jingheh kumba 3 kar bad kaba don ruh hajan ka surokbah ban ïaid na Killing sha ki shnong ba hap ha ka thaiñ Pilangkat bad Umtyrnga.
Na ka liang u Basan Nongkseh bad u Paiem Ken Syiem haba kren sha ki Nongthoh Khubor, ki la pynpaw ka jingkmen halor ka jingiohi jngai ka seng FKJGP ban don noh kata ka jaka theh ñiut paidbah na ka bynta ki shnong ba hap ha ka thaiñ Raid Marwet bad kane ka jaka theh ñiut ka long kaba donkam namar kan poi ka por ba wat ïa ki jaboh ngim don shuh kita ki jaka ban leit theh bad kane ka ktah ïa ka koit ka khiah bad ka mei mariang, hynrei lada ioh noh da kata ka jaka theh ñiut kaba long katkum ka juk stad ba mynta (Soloid Waste Management) kane kan ïarap shibun ïa ki paidbah bad ngi lah ruh ba wan rah ïa ka khuid ka suba.
U Basan Nongkseh ka Hima Mylliem bad u Paiem Ken Syiem, ki la ïathuh ruh kumba ki la dep ban jurip ïa kane ka jaka jong ka Raid bad nangne shakhmat kin lum ruh ïa ki nongïalam Shnong bad ki paidbah Nongshong shnong ban pynshai halor ka jingdonkam ban don noh kata ka Solid Waste Management ha kitei ki thaiñ bad kin lum ruh ïa ki paidbah ban pynshai halor kane ka jingthmu ha kaba lada ngim ioh jaka mynta kan poi ka por ba ngin mad jingeh wat ïa ka jaka ban leit theh ïa ki jaboh ne ki ñiut kaba long pynban ka jingma ïa ka mariang bad ka koit ka khiah ki paidbah ha ki pateng ban sa wan.
Na ka liang u Vice president ka FKJGP, North Khasi Hills District Unit, u Bah Lumlang Mawnai, u la ong ba ka daw kaba la pynlong ïa ka seng FKJGP ban wad ïa kine ki jaka theh ñiut, ka dei namar ba ka seng ka la lap ba bun ki paidbah ki la shu bret pathar ïa ki jaboh ha ki jaka paidbah bad kane ka jingbret pathar ïa ki jaboh ka wan rah ym tang ban pynjah burom ïa ka jylla bad ka ktah ruh wat ïa ka koit ka khiah ki paidbah bad ka ktah ruh khamtam ïa ka mariang kaba ngi donkam ban ïada ïa ka mei marriang.
Shuh shuh, u la ong ruh ba ka seng ka khmih lynti ruh ba kane ka jaka ba la ai da ka Raid Marwet bad ka Hima Mylliem kan long shisha ka jaka kaba ngi lah ban pynlong kum kata ka jaka theh ñiut paidbah bad kum ka seng ruh kan ïaid da ka lynti ban ïa don bynta haduh ban da urlong kane ka jingdonkam ki paidbah kaba ngi tip kum kata ka Solid Waste Management kaba long katkum ka juk stad ba mynta ban nym ktah ïa ka koit ka khiah ki paidbah bad ruh ïa ka mei mariang ha kaba naduh ka seng, ka Hima Mylliem bad u Syiem ka Raid Marwet kin pynsngewthuh sha ki paidbah ba la donkam ïa kane ka jaka theh niut na ka bynta ka pateng ban sa wan jong ki khun ki kti jongngi, u la bynrap.
Nongpoh, Risaw 14: Kiba haïing hasem jong uwei u rangbah ba la khlad noh ki la hap ban mad jingeh kaba dei hadien bai a utei u rangbah la khang ban tep ha uwei u lum jingtep ha ka Shnong Umrit, kaba dei tang na ka daw ka jingïaknieh jaka hapdeng ka shnong Lumrit bad ka Shnong Lumdiengngan kaba la poi u pud haduh ba u rangbah uba la khlad noh la khang pyrshah ban leit tep ha u Lum jingtep.
Kane ka jingjia ka la jia ha ka Shnong Lumrit ha Ri Bhoi District,ha kaba uwei u rangbah ba la tip kyrteng kum u Sebrin Nongrum u la khlad noh ha ka 13 tarik u Risaw, 2022 bad na ka liang kiba haing hasem ki la kynduh mawsiang namar la khang ïa u ban tep ha u lum jingtep na ka daw ka jingpyrsha uwei u rangbah bad ka shnong Lumdiengngan, kiba kam ba katei ka jaka ka hap hapoh u pud u sam ka Shnong Lumdiengngan ha Ri Bhoi District.
Kane ka jingïakynad ka la mih hapdeng ki paidbah na Lumrit bad ki paidbah na Lumdiengngan ha kaba na ka daw ka jingshah khang ban tep ïa utei u rangbah ha katei ka Lum Jingtep, ki bor synshar District lyngba u Majistor bad ki bor Pulit ki la hap ban hiar mardor sha ka Shnong Umrit na ka bynta ban tuklar halor ka jingkhang ban tep ïa utei u rangbah ha utei u Lum jingtep.
Kumba la ïathuh da u Additional Deputy Commissioner ka Ri Bhoi, u Bah R.
Kharbihkhiew, la ong ba halor kane ka jingjia, na ka liang ka bor synshar District ryngkat ki bor pulit ki la hap ban hiar sha katei ka shnong, kaba dei hadien ba la khang pyrshah ban tep ïa utei u rangbah ha u lum jingtep kaba la ïa knieh hapdeng ka Shnong Lumrit bad u Emness Mylliemngap uba la kam ba u tei u lum jingtep ba thmu ban tep ïa utei u rangbah ka dei ka jaka jong u.
U la pyntip ruh ba kine ki kynrum ki kynram ki mih ruh ka dei namar ba don ka jingïapher jingmut naduh ka Raid Tynring, ka shnong Lumrit bad ka Shnong Lumdiengngan bad ha kane ka kynti ba la khlad utei u rangbah la mih u pud haduh ba kim ai jaka ban tep ïa u na ka daw ka jingïaknieh ïa katei ka jaka lum jingtep hapedng ka Lumrit bad u Bah Emness Mylliemngap na ka Shnong Lumdiengngan.
Namarkata, u la ong ruh ba dei lyngba ka jingtuklar ka bor synshar district bad ki bor pulit ha ka jingïalam jong u kum u Additional Deputy Commissioner ha kaba khatduh la shah ban tep ïa u tei u rangbah ha katei ka lum jingtep bad kum u Additional Deputy Commissioner ka Ri Bhoi u la kyntu ruh ba kim dei ban khang ban tep lada don mano mano ba khlad bad na ka bynta katei ka jingïakajia pud ki dei ban leit sha ka ingbishar ban ioh ïa ka jingbishar mano ba dei hok ban long trai ïa katei ka jaka katkum ki kot ki sla ban pynshisha halor ka jinglong trai ïa katei ka jaka, u la bynrap.
Shillong, Risaw 14: U President ka Hynñiewtrep National Youth Movement (HNYM) u Bah Louis Dohtdong u la ong ba namar ka jingjied ïa ki nongmih khmat sha ka ïing dorbar thaw aiñ ka jylla ka la jan na ka liang ka seng kan pynkhreh ïa ki mat kiban pynsngewthuh paidbah ïa ka jingdonkam ban pynrem noh ïa ki 35 ngut napdeng ki 36 ngut ki MLA namar kim shym la kren eiei na bynta ka jingmyntoi jong ka jaidbynriew.
“Phi la ïohi ba 35 na ki MLA jong ngi kim ju kren ne leh eiei kaba pynmyntoi na bynta ka jaidbynriew hynrei don tang uwei uba leh ïa kata hynrei um ju ïoh jingkyrshan eiei bad ngam donkam hi ruh ban jer kyrteng mano uta namar baroh ngi la sakhi da la ki khmat na kata ka daw ngi donkam ban trei shitom na bynta ban pynrem lut noh ïa kine ki 35 ngut" ong u Bah Louis ha ka jingkren ha ka jingïalang lyngkot ba la pynlong da ka HITO ha shuwa ba kan sdang ïa ka jingïaid paidbah ban leit buh syntiew ba ka la pynlong ha ka sngi Thohdieng.
U Bah Louis u la ther tyngeh ruh ïa ka sorkar namar ka jingleh tohmet jong ka ïa ki nonghikai kiba la tur sha Srecretariat ha ka 6 tarik bad ong, “balei ka sorkar lyngba ki pulit ka thom bor ïa ki nonghikai ba tlot lada ka kop wan bad ngi ki nongïalam seng bhalang namar ngim lah shah ïa ka jingleh jong pha.
".
Shillong, Risaw, 14: Ka ïew khappud ba pawnam, ka Hat Lyngkhat, kaba don ha khappud bad ka ri Bangladesh ka la shu khang khyrdep la ar snem kynthih naduh mynta naduh ba wan lynshop ka jingpang khlam Covid-19.
“U MLA jong ngi, Bah Prestone Tynsong um pat ju wan iuhkjat wat tang shisien ruh," ong ki paidbah kiba sah Hat Lyngkhat.
Ka Hat Lyngkhat kaba hap ha Pynursla C&RD Block, East Khasi Hills Kistrict, ka dei ka ïew kaba ju long ka plïangja jong ki trai shnong ka shnong Lyngkhat shwa ban khang khyrdep mynba ka jylla Meghalaya ka la shah lynshop ha ka jingpang khlam Covid-19.
Ki paidbah ka shnong Lyngkhat ki dei kiba im ha ka rep ka riang bad ki ju pynkit shaïew ïa ki mar rep ban die na ka bynta ban pyndap ïa la ka ing ka sem.
Hynrei kaba pynlynngoh, wat hadien ba la plie lut ïa ki ïew ki hat hadien ba la duna bad hiar ka jingïabit ïa ka jingpang khlam Covid-19 pynban ka Sorkar MDA kam shym la shimkhia ban plie biang ïa kane ka ïew.
Ki nongdie dukan kiba im kamai jakpoh na kane ka Ïew ki don hapdeng ka jingdiaw mynsiem bad ki ïakynduh mawsiang namarba ki hap ban wad ïa ki lad ki lynti tang kumno ban pyndap ïa ka bam ka dih kaba manla ka sngi.
Ki nongshong shnong ki ïathuh ba ki la kyrpad la bun sien ban plie noh ïa kane ka ïew kaba don ha khappud, hynrei haduh mynta ym don satia ba patiaw ïa kane ka jingud jingnam jong ki paidbah.
“Watla u Bah Prestone Tynsong u dei u Nongmihkhmat jong ka Pynursla Constituency hynrei um ju don por ban peit lem ïa kane ka jingeh bad ka khia ka shon jong ki paidbah," la ong u Rangbah Shnong barim u Bah String Khongtiang.
“Ym dei tang ma nga marwei ba duhnong, baroh ngi duhnong.
U kwah, u tympew uba ngi rep ki paidbah kim kotbor satia ban shu wai kali ha ka dor kaba rem ban leit kit shaduh ka ïew Pynursla.
Ngi hap ban shu bret ei bad ki mar rep kiba ngi rep ki shu pyut kai.
Ngim don lah shuh ban pynmih pisa khlem da don ïew," ong uwei u nongshong ïew.
Ka Meghalaya Trinamool Congress ka la kynthoh ba ka long ka jinglehraiñ ïa ka Constituency jong u Symbud Myntri Rangbah.
“Ka paw kumba ka jingud jingnam jong ki paidbah kam shym la poi satia sha ka ing paki dulan jong ka Sorkar MDA bad ki Myntri jong ka.
Ki paidbah ka Jylla Meghalaya ki shu peitkai ïa phi, ïa ki jingleh bym hok jong phi yn ym ailad satia," la kynthoh ka TMC.
Nongpoh, Risaw 14: Ki nongïalam ka Joint Action Committee Against Casino na Ri Bhoi District mynta ka sngi ki la pynpaw paidbah ba kim hun satia tang ïa ka jingkren ne ka jingkular u Myntri sorkar, u James K.
Sangma ban pynduh noh ïa ka Meghalaya Regulation of Gaming Act, 2021 bad kumjuh ruh ïa ka Casino ha Ri Bhoi District katba na ka liang ka sorkar kam pat lah ban ai da ka jingthoh ne ban pynmih da ka Notification.
Haba ïa kren bad ki Nongthoh Khubor mynta ka sngi, u Secretary ka JAC, u Bah Ferdynald Kharkamni, u la ong ba ïa mynta hi ka JAC kan nym hun satia ïa ki jingkren u Myntri ka tnad Taxation ka sorkar jylla, u James K.
Sangma ba u la pynpaw paidbah sha ki lad pathai khubor ba ka sorkar MDA kan pynduh pyndam noh (Repealed) ïa ka Meghalaya Regulation of Gaming Act, 2021.
“Ka JAC against Casino’ na Ri Bhoi District ka dawa ba ka sorkar MDA kan pynmih da ka jingthoh (Notification) khang ban pyntip paidbah ba ïa kane ka Gaming Act la pynduh pyndam bad kum ka JAC kan nym lah ban pdiang da kaba shu kren tang ha ki lad pathai khubor" ong u Bah Ferdynald Kharkamni.
U la ong ruh katba ka sorkar kam pat pynmih da ka Notification halor ka jingshim rai ban pynduh noh ïa ka gaming act, ka JAC ha Ri Bhoi kan nym sangeh ban ïakhih bad kan bteng ruh ban pynlong ïa ka signature campaign ha kylleng ki jaka ka Ri Bhoi bad kan sa pynlong ruh da ka jingïaid paidbah na Nongpoh sha Shillong ban dawa haduh ba la pynthikna ba ïa ka Gaming Act la pynduh pyndam lyngba ka jingthoh bad ruh ban khang khyrdep syndon ïa ka jingthmu ban wan rah ïa ka Casino ha Ri Bhoi District, u la bynrap.
Shuh shuh, u la pynpaw ruh ba ka JAC kam hun hi tdot tang ha ki jingkren ha ki lad pathai khubor bad na ka liang ka JAC kumba la kular ban pynduh pyndam noh ïa katei ka Gaming Act da u Myntri ka Taxation la dei ban khot da ka special session ban pynduh pyndam ïa katei ka Act bad lada ym pat lah ban leh kumta na ka liang ka JAC kam hun tang ban shu kren da ka ktien khlem da ka jingthoh lane ka Special Session ban pynduh pyndam ïa katei ka Meghalaya Regulation of Gaming Act, u la bynrap.
Shillong, Risaw 14: Ka tnad Arts and Culture jong ka sorkar Meghalaya, ka la pynlong ïa ka Tri Hills Ensemble kaba dei ka lympung ban pynpaw pyrthei ïa ki jingbam tynrai jong ka jylla Meghalaya.
Ki nongshet jingbam tynrai na kylleng kylleng ki jaka jong ka jylla kum na Sohra, Amlarem, Garo Hills, Jaiñtia Hills bad kiwei kiwei de ki jaka ban wanrah bad shet ïa ki jingbam kum ka jadoh, doh khleh, tung rymbai, dohkha syang ne kharang, nang ka tham, nalor ki jait soh kum u sohphlang bad u nei bad kiwei kiwei.
Ha kane ka jingïalum lang, la buh ruh ïa ka jaka ban die ïa ki tiar kiba ki paidbah ki ju die ha ïewduh, kum u sohmynken, ki wait ki moh khiew, ki jhur, ki achar, ki umsoh bad kiwei kiwei.
La ïohi ba da ki spah ngut ki paidbah ki la ïatuid ban leit mad bad bam ïa ki jingbam tynrai ha kane ka lympung bad bun ruh kiba song bad rah sha ïing.
Ïa kane ka lympung jingbam na ki lum, la plie da u Myntri Rangbah ka jylla, u Conrad Sangma, ha kaba la ïadon lang ruh u Bah Sanbor Shullai, Myntri ka tnad Arts and Culture bad kiwei kiwei de ki heh sorkar.
Ha kane kajuh ka sngi la plie ïa ki motdur jong u Tirot Sing Syiem, u Kiang Nangbah bad u Pa Tongan Sangma, ba la tei ha jaka ba don u mot laidong jong kine ki nongïaleh laitluid ka ri.
Haba kren ha kane ka jingplie ïa kane ka lympung kaba arsngi, u Myntri Rangbah, u la ong ba ki lympung kiba kum kine, kin ïarap ban pynkynmaw ïa ka tynrai kaba ki briew kane ka jylla ki don.
Ha kajuh ka por, ula ong ruh kane kan ïarap ïa ki samla ban kynmaw ïa la ka tynrai.
Ha kane ka jingïalang ka sorkar ka la ai khusnam ruh ïa ki shnong kiba la trei shiton ban pynneh pynsah ïa ki jingtrei tynrai da ka kti.
Kine ki shnong ki long ka Mawryngkhang, East Khasi Hills, kaba dei ka shnong ba pynim bad pynneh pynsah ïa ki jingtem tiar tynrai, nangta ka Larnai ha West Jaiñtia Hills kaba la pynneh pynsah ïa ka jingshna khiew khyndew, ka Pahambir, Ri Bhoi District kaba pynneh pynsah ïa ki sur bad jingshad tynrai, ka Tangmang, East Khasi Hills kaba pynneh pynsah ïa ka jingthaiñ skhen, ka Mairang, Eastern West Khasi Hills kum ka District kaba pynneh ïa kiei kiei kiba dei ki tynrai la jong bad ka Amindagre, West Garo Hills, ka jaka ba pynneh pynsah ïa ka jingshna dur da ki dieng.
Shillong, Risaw, 14: Ki bor pynïaid jong ka Meghalaya Energy Corporation Limited (MeECL) ki la khot sha ka miej jingïakren ïa ki nongïalam jong ka MeECL Progressive Workers’ Union (MePWU) ha ka Lah Sngi U Blei jong ka taïew ban sa wan.
“Ka Management jong ka Meghalaya Energy Corporation Limited ka la khot ïakren ïa ngi ha ka 17 tarik mynta u bnai ha ka por 11.
30 baje mynstesp," ong u President ka Union u Bah Mantiphrang L.
Kiri.
Ka MePWU kaba dei ka Union jong ki nongtrei Contractual/Casual ka la dawa na ka Management ban thaw ïa ki polisi na ka bynta ban pynskhem pura ïa ki nongtrei casual kiba la trei la slem hapoh ka MeECL.
“Hynrei na ka daw ka jingkuman jong ki bor bahalor ka MeECL ban khot ïakren ïa ki nongïalam jong ka Union, ka Union kam don lad shuh da kumwei pat hynrei ka la hap ban pynlong da ka jingïakhih ha ka wat kaba nyngkong naduh ka 29 tarik, 30 tarik bad 31 tarik, Nailar mynta u snem da kaba deng lama iong ha baorh ki ophis treikam bad ban pynlong da ka jingïashong kyllaiñ mynngor naduh ka 5 tarik haduh ka 16 tarik, Nailur ha phyllaw jong ka MeECL, Lumjingshai, Shillong," la ïathuh u Bah Kiri.
Ka jingïakhih ha ka wat kaba ar ka la long da ka jingïakhih ha ki kynta bamja sngi, kata naduh ka por 1:30 baje noh sngi haduh 2:00 baje nohsngi naduh ka 10 tarik haduh ka 14 tarik mynta u bnai ha B.
C House, Shillong ha kaba yn sa pynbut pad da ka Mass Casual Leave ha ka 17.
10.
22 khnang ba ki dkhot ka Union kin dup ïohlad ban ïashim bynta ha ka rally ka ban long ha Parling lot, MeECL, Lumjingshai, Shillong.
“Ïa ka jingïaid proseshon sha Secretariat yn sa rai hadien ba la wai ka jingïalang bad ka Management," ong u Bah Kiri.
Shillong, Risaw 14 : Ki paid nongshong shnong jongka shnong Mawiongrim ki la ud la lyniar namar ka jinglip bording man la ka janmiet mynta la katto katne por.
Haba pyntip sha u nongthoh khubor ki nongshong shnong ki la ong “ Ngi sngewthuh lada dei kata ka load shading ne ka por pynlip bording, hynrei kumba long mynta khlem pat da pyntreikam ïa ka load shading tang shu la poi ka por janmiet kata naduh 5 ne 6 baje janmiet la lip beit ka bor ding bad haba lip ruh ka lip da ki bun bun kynta.
Haba ujor sha ki bor ba dei peit ki ai daw beit ba dang shna la jan man la ka janmiet.
Kane ka jinglip bor ding ka la ktah jur ym tang ïa khaïi pateng,hynrei khamtam eh ïa ki samla pule,ki khynnah skul kiba la hap ban pynkhreh ïa ki jingpule jongki na ka bynta ka eksamin phainal"Kumta halor kane ki kyntu ïa ki bor ba dei peit ba kin shim khia ba kane ka jinglip bor ding kan ym jia shuh khah khah ne man ka janmiet.
Shillong, Risaw 14: Ka Hynñiewtrep Integrated Territorial Organization (HITO) ha ka Sngi Thohdieng ka la pynlong da ka jingleit buh syntiew ha Secretariat, ha ka jaka sah u Myntri Rangbah ka jylla bad ha ki ophis jong baroh ki seng saiñ pyrthei ba don ha ka sorkar ba kynthup naduh ka NPP, BJP, UDP, HSPDP kum shibynta ban pynjur ïa ka jingdawa na ka sorkar ban weng kam shipor ïa ki pulit kiba donkti ha ka jingsiat bom pynsat khmat ïa ki nonghikai kontrak kiba la tur sha Secretariat ha ka 6 tarik.
Ha ka jingkren u Bah Donbok Dkhar u President u la maham ba ka sorkar kam dei ban pynslem ïa ka jingai saja ïa ki pulit kiba donkti ban pynbthei bom pynsat khmat lym kumta na ka liang ka seng kan pynlong biang ïa ki jingïakhih kiba kyndit kyndit kiba ka sorkar kan ktha khlieh.
U Babu Birbor Riangtem u President jong ka Meghalaya Govern ment Lower Primary School Contractual Teachers’ Association ha ka jingkren jong u u la ai khublei ïa ki kynhun seng bhalang kiba la kyrshan ïa ka jingïakhih jong ki naduh kaba sdang bad u la ïathuh ruh ba ki don ki nonghikai kiba dang don hapdeng ka jingshitom na ka daw ka jingktah ka lyer sat khmat kaba ki pulit ki la pynbtehi ha kato ka sngi.
Ha kane ka jingleit buh syntiw ka HITO la ïohi ba na ka liang ka sorkar ruh ka la pynjur ïa ka jingpahara da ki pulit kynthei ïoh mih kano kano ka jingkulmar na kane ka jingïaid paidbah ka HITO ban leit buh syntiew sha kitei ki jaka.
La ïohi ba ha kaba sdang na ka liang ki majistor bad ki pulit ki pyrshang ban ïakren ïa ka HITO ba kan leit tang lai saw ngut ki nongïalam jong ka hynrei hadien ka jingïakren ba katto katne por na ka liang ki ki majistor ki la ai lad ba ki ïaid paidbah hadien ba ki nongïalam ka seng ki la kular ba kin ïaid beit thik bad ban ym pynmih kino kino ki jingkulmar.
Ha ka jingïaid paidbah ki dkhot ka HITO ki la pyrta ïa ki slogan ban pynrem ïa ka sorkar, ïa ki pulit ba siat bom pynsat khmat bad ïa ki myntri khmtam eh ïa u Myntri Rangbah ka jylla bad u Bah Lahkmen Rymbui bad kiwei de ki myntri sorkar.
Ha kane ka sngi na ka liang ki nongïalam jong ka seng Hynñiewtrep National Youth Movement bad jong ka STIEH ruh ki la wan shim bynta lang sha ka jingleit buh syntiew ba la khot da ka HITO.
Man ka snem kata ha ka 15th October ka pyrthei baroh ka ju rakhe ïa ka ‘World White Cane Day’ kaba la buh kyrpang ïa kane ka sngi da ka United Nations ban ithuh ïa ki briew kiba don ka jingduna dkhot met ha ka bor ïohi ne matlah.
Dei ha ka snem 1979 la rakhe nyngkong ïa kane ka sngi ha ri Bilat bad ka jingmut ba kongsan ka long ban kyntu ïa ki paidbah bakin sngewthuh ïa ka jinglong kyrpang jong ki briew kiba duh noh ïa ka bor ïohi.
Ïa u diengduh balieh la pynmih nyngkong da u Dr.
Richard E.
Hoover na ka Ri USA bad une u doktor u ju shna bun ki jait tiar kiba lah ban pyndonkam ha baroh ka pyrthei da ki briew kiba duh noh ïa ka bor ïohi ne matlah.
Kumta u diengduh rong lieh u long ka khmat jong kine ki paralok jong ngi, uba ju ïarap haba ki ïaid lynti, jam sha shiliang surok, ban kiew ne hiar kali, ban leit sha ki kam, sha ki ophis, ki bank, ki hospital bad kiwei kiwei.
Kumta dei ha u diengduh ba ki briew kiba duh noh ïa ki khmat ki shaniah tylli.
Katkum ka jingshem jong nga ki briew kiba duna dkhot met ha ka bor ïohi ne matlah ki kham khlaiñ ka bor kynmaw, namar ïa nga ïa phi kim ïohi ne ithuh hynrei ki shu kynmaw na ka surkren bad haba ki leit shane shatai tang shisien kim klet shuh ïa kato ka lynti tang da u diengduh uba ju ïalam ïa ki.
Kino kino ki riew paidbah haba phi ïohi ïa ki briew kiba duna dkhot met ha ka bor ïohi ne matlah bad phi kwah ban ïarap ïa ki, kum ha ki jaka ba bun kali, jaka khim ne bakin jam sha shiliang surok kaba nyngkong kren da ka sur ba jem, pynithuh ïalade bad sa tyrwa ïa ki jingkwah ïarap jong phi bad kynmaw haba phi ïalam lynti ïa ki, shah bakin bat ka kti nadien tyrpeng jong phi bad haba phi ïalam ban shong kum ha ki shuki, hashwa ba kin shong pynbat ïa ka shuki da ka kti khnang ba kin sngewthuh.
Shisien nga kynmaw ha Iewduh katba nga dang ïaid lynti nga kum ïa tyngkhuh bad uwei u nongkit jhur nga la mut ong map ïa nga hynrei u kloi tim pynban ïa nga da kaba u ong ka khlem khmat bad hangta nga jubab kylla phi uba don khmat balei phim kiar ïa nga uba khlem khmat.
La ïathuh ïa nga ba don ki briew kiba duna dkhot met ha ka bor ïohi ki leit ban pan jingïarap na uwei u MLA uba ngam kwah pynpaw kyrteng, u kren pynban kumne, tang ïa kiba ïohi ruh ngam lah ban ïarap kumno ngan ïarap sa ïa ki bym ïohi bad ngan jubab ïa ka jingkren tohmet jong une u MLA, kynmaw phin nym ïohshong sah ha kato ka shuki palat ïa ka san snem namar ka ktien taddor jong phi ka la pynrem lypa ïa phi.
Kumta nga kyntu ïa nongsynshar ne ki riew paidbah haba phi ïa kynduh kum ïa kine ki briew kiba ki ju bat da u diengduh ban tba lynti, ha ki jaka iew ne ha kino kino ki bynta to kynmaw ban burom lem ïa ki, namar lada nga uba ïohi ngam lah ban ïarap ne burom ïa ki briew ki bym ïohi, hato ngan khmih lynti ba U Blei un kyrkhu ba ngan lehbha bad ïarap tang ïa ki briew kiba ïohi.
Nga kyntu ruh ïa ki nongñiah kali kamai sngewbha ban kyntiew lem ïa ki ha ka leit ka wan, namar ki siew bai kali kat juh kum kiwei pat bad haba phi kyntiew ïa ki, kin kham suki lada jia ba u Pulit u phah ïaid kloi, ïathuh ba phi kyntiew kum ïa kine ki briew namar ka jingïatreilang ki nongñiah kali bad ki Pulit na ka bynta ka bhalang ki briew kiba duhnoh ïa ka bor ïohi, ngi pynpaw ka jingsngewnguh shi katdei eh.
Kumta ki briew ki bym ïohi ne matlah ki kham donkam ïa ka jingïaburom markylliang namar wat lada kim ïohi hynrei ki ïai pyrshang katba lah ban ïaid ban ieng, ban trei kum kiwei pat, la ka dei ha ïing ne ha ka imlang sahlang.
Shillong, Risaw 14: U Shashi Tharoor u kyrtong ban ïakhun na bynta ka shuki President jong ka seng Indian National Congress uba thmu ban wan sha nongbah Shillong mynta ka sngi ban wan pan jingkyrshan na ki dkhot ka Congress kiban don bynta ha ka jingthep vote na bynta ban jied President thymmai jong ka All India Congress Committee u la hap pep noh hadien ba ka liengsuiñ jong u ka don jingthut pyntip ka kyrwoh na ka MPCC.
U Shashi u dei na Thiruvananthapuram bad un ïa khun pyrshah ïa u Mallikarjun Kharkhe na ka bynta ka shuki President.
Ha ka jingshisha kane ka jingwan u Tharoor sha Shillong ka long ban ïa kynduh bad ïaphylliew jingmut bad ki dkhot jongka Congress bad u la buh ruh ban ïakren ruh bad ki lad pathai khubor ha Congress Bhavan.
Shillong, Risaw 14: U Myntri Rangbah ka jylla u Conrad Sangma ha ka sngi Thohdieng u la ong ba na ka liang ka sorkar jylla kat haduh mynta kam pat shong thait satia ban pynsngewthuh ïa ka jingdonkam ban pynpoi lynti rel sha ka jylla khamtam eh ïa ki kynhun kiba pyrshah ïa kane bad ong ruh ba na ka liang jong u un sa lum ïa ka jingïalang jong baroh ki kynhun kiba pyrshah ïa kane ha kine ki khyndiat sngi ban wan.
Haba kren sha ki lad pathai khubor u Conrad u la ïathuh ba kam long kaba suk ïa ka sorkar ban shu shim rai haba ïadei bad ka jingpynpoi rel hapoh ka jylla namar ka jingpyrshah ki paidbah bad ki kynhun bapher bapher.
U la ong ba ka sorkar kam shong khli kti na bynta kane bad shen kan ïakren bad ki kynhun bapher bapher la ki dei ki sengbhalang, ki Rangbah Shnong lane ki trai jaka haba ïadei bad ka jingdonkam ban pynpoi rel hapoh ka jylla.
U la ong “Lyngba ka jingïakren bad pynbeit ïaki jingeh jong ki paidbah ka sorkar kan sa lah ban shim rai halor ka Rel hynrei haduh mynta ka sorkar ka dang bteng ban ïakren bad pynsngewthuh ïa baroh ki kyhun kiba don jingpyrshah ïa ka rel namar dei tang da ka jingïakren kaba lah ban pynpoi sha ka thong" bad bynrap “kam dei ka kam kaba suk namar kane ka kam ruh kaba la sahteng da ki bun bun snem namarkata ngim khmih lynti hi ruh ba tang ha ka shisngi arsngi yn lah ban pynbeit ïa kane.
"Kumban shu kdew ba na ka liang ka sorkar pdeng ka la don ka jingtyrwa ban pynpoi lynti rel sha ka jylla kaba ka na Tetelia sha Byrnihat bad na Byrnihat sha Shillong.
Na ka liang ka sorkar ka la mang na bynta ka Tetelia-Byrnihat kaba jngai kumba 22 KM ha ka jinglut ba 496 klur hynrei namar ka jingpyrshah ki kynhuhn snegbhalang bad ki paidbah kane ka ka jingpyntrei ïa ka surok rel la shuh hap pynsahteng noh haduh mynta.
Shillong, Risaw 14 : Lada ka sorkar ka thmu shisha ban pynduh pyndam noh ïa kane ka aiñ, ka dei ban khot ïa ka dorbar kyrpang ban weng ne pynduh ïa kane ka aiñ.
Namar lada ka jingpynduh pyndam ïa kane ka aiñ tang da ka Ordinance kan dei tang ka kam pynbieit paidbah namar ba ka Ordinance lada kam ïoh ïa ka jingmynjur da ka ïingdorbar thawaiñ hapoh hynriew bnai, ka Ordinance ka ïap noh bad ka aiñ khalai Meghalaya Regulation of Gaming Act, 2021 ka im biang.
Ka Voice of the People Party (VPP) ka ai khublei ïa ki paidbah jong ka jylla kiba la lah ban pynbor ïa ka sorkar jylla ba kan kular bad ban pynbna paidbah ba kan pynduh pyndam noh ïa ka aiñ ïakhalai ne ka Meghalaya Regulation of Gaming Act, 2021.
Kane ka pyni ïa ka jinglong kyrpang bad ka jingdonkam jong ki nongshong shnong kiba don ka jingkitkhlieh bad kiba peitngor kiba la lah ban pynlong ïa ka sorkar ba kan ai jingkheiñ hakhmat u paidbah.
Lah ban kdew hangne ba dei kane kajuh ka sorkar kaba la trei shitom ban shah rem ka aiñ rew ne ka Bill ba la wanrah da u Bah Adelbert Nongrum, MLA ka North Shillong ne kata ka Meghalaya Regulation of Gaming (Repealing) Bill 2022, ha ka dorbar thawaiñ kaba dang shu dep.
Hynrei kane kam kut tang hangne bad donkam ban tip ïa ka jingthmu ka sorkar, namar ba lada ka sorkar ka thmu shisha ban pynduh pyndam noh ïa kane ka aiñ, ka dei ban khot ïa kadorbar kyrpang ban weng ne pynduh ïa kane ka aiñ.
Hynrei kane ruh ka dei tang ka jingpynsep ei ïa ka pisa jong u paidbah, namar jin lada ka sorkar ka sngewthuh bad ka shai ka jingmut jingpyrkhat ha kaba wanrah ïa ki polisi treikam, kan nym jin da la jia kumba long mynta.
Ha kajuh ka por ka jingpynduh pyndam ïa kane ka aiñ tang da ka Ordinance kan dei tang ka kam pynbieit paidbah namar ba ka Ordinance lada kam ïoh ïa ka jingmynjur da ka ïingdorbar thawaiñ hapoh hynriew bnai, ka Ordinance ka ïap noh bad ka aiñ khalai Meghalaya Regulation of Gaming Act, 2021 ka im biang.
Ban lait na kine ki jnit ki jnat, ka VPP ka khot ka wer ïa ki paidbah ba kin long phikir bad bishar bha ha ka jingjied ïa ki nongmihkhmat ha kane ka elekshon MLA ka ban wan, namar sa kawei pat ka jingbakla ha u 2023 kan nang khynñiat ïa ka jylla sha ki bynta kiba sha trai jong karoi ka par bad kan long kaba eh shibun ban khyllie pat ïa ka sa shisien, pynkut ka kyrwoh ba la phah da u Dr K.
H Shen Vice President.
Shillong, Risaw, 14: Kan long ka sngi ka ban sah khana pateng la pateng, ïa ka Vitanta Meghalaya, ka five-star hotel ba nyngkong eh ha ka jylla la plie paidbah ha ka sngi Thohdieng hadien 36 snem da u Myntri Rangbah ka Jylla u Conrad Kongkal Sangma ha kaba la sakhi lang da u Myntri ka tnat Tourism u Bah Sniawbhalang Dhar, u Chairman jong ka MTDC u Saleng Sangma, u Chief Secretary u Bah D.
P Wahlang bad kiwei kiwei.
U Myntri Rangbah ka jylla haba kren ha ka jingplie ïa kane ka Hotel u la ïathuh ba ka jingshna ïa kane ka Hotel ka la sdang naduh u snem 1986 bad la lah ban pyndep hadien lai phew snem.
U la ai khublei ïa ki kynhun bapher bapher kiba la don bynta ban shna pyndep ïa kane ka projek wat hapdeng ka jingpynthud jong ka khlam Covid.
“Ka Vivanta Meghalaya ka dei kawei ka nuksa bym shym la iehnoh bad kaba bteng ban ïaid shakhmat wat hapdeng ka jingshah tynjuh ba la ïakynduh bad kane ka Hotel kan long ka khana jong ka jylla watla ka slem hynrei ka long kaba jop, kaba don ïa ka thok bad kaba aiti lut," u la ong.
U la bynrap ba ka jylla ka la mad ïa ka jingbym don jong ki Hotel ïa ki kamra kiba remdor bad ka jingdon jong ka five star hotel ha Shillong kan ailad ïa ka Sorkar ba kan khring ïa ki nongjngohkai pyrthei kiba kham riewspah, ban pynlong ïa ki tamasa ïatem ïaput, ki kam ïalehkai sports bad kiwei kiwei ki jingïalang.
“Ka Vivanta Meghalaya, Shillong kan plie ïa ka juk jong ka jngohkai pyrthei ba kham rem dor ha ka jylla bad kan nang ïaid lynti shakhmat ban pynurlong ïa ka jingangnud jong ki nongshong shnong ka jylla," u la bynrap.
Haba ïathuh ba u don ka jingangnud ban pynkylla dur ïa ka Meghalaya kum kawei na ki 10 tylli ki Jylla ba pawkhmat ha ki shiphew snem ban sa wan, u Conrad u la ong, “ka Sorkar Jylla ka la trei shitom ban kyntiew ïa ki kam jngohkai pyrthei ha ka shnong Sohra, Jowai, Shillong, Umïam bad Tura bad ha kiwei kiwei de ki jaka ba ki nongjngohkai pyrthei ki kham sngewtynnat.
“Ka Jngohkai pyrthei ka dei ka shnat kaba kongsan bha bad kaba lah ban wanrah ïa ka jingkylla dur namarkar ka Sorkar ka la trei shitom ban theh pisa na ka bynta ban tei pynbha ïa ki jaka jngohkai pyrthei ha ka Jylla.
Kane ka kynthup ïa ka jingshna pynbha ïa ki jaka jngohkai pyrthei ba heh ha Sakaladuma, West Garo Hills, ha ka shnong Shnongpdeng ha West Jaiñtia Hills, ha ka shnong Sohra, East Khasi Hills, ha ka shnong Mawlyndep, ha ka shnong Nongmahir ha Ribhoi, ha Nongkhnum ha West Khasi Hills, ha Thadlaseiñ ha West Jaiñtia Hills bad ha Pelgawari kaba don ha South West Garo Hills.
Ka jingpynlut na ka bynta ban tei ïa ki Resort bad ki jaka jngohkai pyrthei kan kot kumba T.
5 haduh T.
10 klur kawei ïa kaba yn sa tei ha ki shnong bapher bapher," la ong u Conrad.
U la ïathuh ba yn kyntiew shuh shuh ïa ki jaka jngohkai pyrthei ha ki san snem ban sa wan ka Sorkar ka ladep pynbna paidbah ïa ka ‘Homestay Scheme’ ha kaba 2,500 tylli ki Accommodation Units yn sa tei ha ki san snem ban sa wan da kaba kynthup lang bad ka PMEGP.
“Ïa ka subsidy kaba 35% yn sa ai kum ka ram haduh T.
10 lak da ka Sorkar Jylla ha kaba ka 35% ka subsidy yn sa bei da ka Sorkar India lyngba ka PMEGP.
Ki nongshong shnong kin sa ïoh lum khajna shibnai haduh T.
50,000 da kaba siew kum ka EMI kaba tang T.
5,000 hajar.
Ka Sorkar haduh mynta ka la ïoh pdiang palat 480 aplikeshon bad ka la mang pisa T.
7.
1 klur ban shna kumba 75 tylli ki Homestay," la ïathuh u Conrad.
Shuh shuh u la pyntip ba yn sa wanrah ïa ki Electrict Bus bad ki kali Luxury na ka bynta ki nongjngohkai pyrthei nalor kaba shna pynbha ïa ki surok kiba pynïasoh sha ki jaka jngokai pyrthei.
Ha kaba ïadei bad ka Shillong Peak Ropeway, ka ban kot haduh T.
140 klur, la khmihlynti ban pyntreikam noh ha kaba kut une u snem.
U Myntri Rangbah u la kren ruh shaphang ka ‘Meghalaya Grassroots Music Project (MGMP)’ kaba dei shibynta ban pynlong ïa ki tamasa ïaput ïatem ha Shillong, Sohra, Tura bad Jowai.
Nalor kaba ailad ban ai kamai jakpoh ïa ki riewdonsap, ka MGMP ka dei ruh ka projek bakongsan ban kyntiew ïa ka tem ka put ha ka jylla bad ha kajuh ka por kan ailad ruh ïa ki nongjngohkai pyrthei ban tip kham bha shaphang ki jingrwai tynrai jong kane ka Jylla.
Ïa kane ka Hotel, la aiti ha kane hi ka sngi sha ka IHCL bad shen yn sa plie na ka bynta ki paidbah kiba kwah ban sah ha kane ka Hotel.
Kum ban shu pyntip hangne, ba la tei ïa kane ka Hotel ha ka jaka kaba heh kumba 8,800 sq.
m.
Kane ka Hotel ka don 101 tylli ki kamra bad kiwei pat ki jnit ki jnat ki long ka Restaurant, ka dukan die Coffee, ka Bar, ka dukan die tiar bad ka Banquet Hall.
Ïa ka Vivanta Meghalaya la long trai da ka Meghalaya Tourism Development Corporation (MTDC) bad la aiwai sha ka IHCL na ka bynta 33 snem lyngba ka Public-Private Patnership (PPP) Mode.
Shillong, Risaw 14 : U Myntri Rangbah ka jylla u Conrad K Sangma mynta ka sngi u la ong ba ka sorkar kan pyndam ïa ka aiñ ïakhalai Meghalaya Regulation of Gaming Act (MRGA) 2021 da ka Ordinance bad hadien kane yn sa pynkhem bad ïoh ka jingmynjur lang hapoh ka ïing Dorbar Thawaiñ ka jylla.
“ Ban pyndam ïa kane ka aiñ lah ban leh da ka Ordinance bad hadien kane yn sa pynkhem bad mynjur hapoh ka ïing dorbar ïa kata ka Ordinance" ong u Myntri Rangbah haba jubab ïa ka jngkylli hato ka sorkar kan khot ne em da ka Dorbar ba Kyrpang ban pyndam ïa kane ka aiñ.
U Myntri Rangbah u la ong mynshwa ka sorkar ka la pyndam ïa ka Meghalaya Street Vending Act lyngba ka Ordinance bad hadien sa pynskhem bad mynjur hapoh ka ïing Dorbar Thawaiñ.
“ Kumta kumjuh ruh lah ban leh ïa kino kino ki aiñ kiba ka sorkar ka kwah ban pyndam da kaba leh tang da ka ordinance namar kane ka dei ka rukom ba dei ban bud bad leh" ong u Conrad K Sangma.
ïa kane u myntri rangbah u la kren shisngi hadien ba u myntri ka tnad lum khajna ka sorkar jylla u James K Sangma u la pynbna ba ka sorakr ka la rai ban pyndam noh ïa ka MRGA 2021 hadien ba la mih ki jingpyrshah na ki seng bhalang, ki dorbar shnong, ki seng niam bad ki paidbah ban wanrah ïa ka Casino ha kane ka jylla.
U Myntri Rangbah ula pynthikna ruh ba da ka jingpyndam noh ïa kane ka aiñ yn ym thaw shuh da kino kino ki aiñ ban peit bad teh lakam ïaki kam ïakhalai hapoh ka jylla.
“ Kumta mynta ngi la phai dien trai biang bad ngi hap ban peit bad bishar kumno ban ïaid shakhmat pat ha kane ka bynta" ong u Conrad.
U la ong ïa kane ka rai la shim hadien ba la ïamir jingmut bad kiba bun ki seng bhalang, ki nongïalam niam bad ïohi ruh ïaka jingpyrshah na kiba bun ba lang halor kane ka aiñ khalai.
U la ïathuh ba ula ïaphylliew jingmut ruh bad u myntri ka tnad lum Khajna u James K Sangma shwa ban shim ïa kane ka rai bad pynbna sha ki paidbah ba la pyndam noh ïa kane ka aiñ.
Halor ka jingkynnoh ba ka sorkar MDA ka la shim ïa kane ka rai namar ka sheptieng ïoh rem kput ha ka election ne kane ka aiñ ïa khalai kan ktah ïa ka sorkar MDA ha ka election MLA 2023, u Myntri Rangbah ula ong ba ka sorkar barobor ka la ju pynpaw bad kan ïai bat ïa ka kular ba kan sngap beit ïa ka sur u paidbah.
“ Ngi sngewthuh ba haba ki paid nongshong shnong ki sngew pyrshah ïa kano kano, ka sorkar ka dei ban sngap kumba ka dei ka sorkar naka bynta ki paidbah kumta lada dei ka election ne ym dei ruh kaba kongsan ka long ba ka sorkar barobor ka buh ïa ka sur u paidbah hakhmat eh.
Ha kiba bun ki khep phi la ïohi ba ka sorkar ka ïai leh ïakane lada phi ong ïa ka ILP la wanrah daka resolution hapoh ka ïing dorbar, ïa ka jingpynbeit pud ne ter ter ka sorkar ka sngap beit ïa ka sur u paidbah ba haba ki paidbah kim sngew ïahap ka sorkar ka bishar bniah biang ba leh beit ïa ka mon u paidbah" ong u Myntri Rangbah.
Hooid u la ong ha ka MRGA la kren shai ba ki trai jylla ne ki trai ri kim lah ban rung bad hap ban ïoh licence ruh ban sdang ïa ka kam, hynrei haba ki paidbah ki pyrshah ka sorkar ka sngap.
Tangba ïa mynta hi shipor ym don aiñ ban teh lakam ïa ki kam ïa khalai kumba long naduh mynshwa kumta kin ïai bteng mynta ruh tad haduh ban da bishar bniah bad wad ki lad kumno pat ban leh.
Hooid halor kita ki jingkhuid ne jingbym khuid, u la ong ki briew ha kino kino ki bynta ruh ki buh beit hakhmat ïa kiei kiei bad halor kane ruh kumjuh ki briew kin pyrkhat.
Hynrei kaei kaba ki paidbah ki pynpaw ka long ban wanrah da ka aiñ halor ki kam ïa khalai ka dei kata kaba ki tieng ïoh ka ktah jur ïa ka imlang ka sahlang da kumwei pat.
Kumta halor kine ki jingpynsngew jong ki paidbah ba ka sorkar ruh ka sngew khia bad hadien ba la ïohi bad ïoh sngew ïa ki jingpyrshah la rai ban pyndam noh ïakane ka aiñ tad haduh ban da wanrah da kiwei pat lehse ki lad ki lynti ban tehlakam ïa ki jingpynïakhalai be-aiñ ha ka jylla.
Jowai, Risaw 19 : Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha Kiang Nangbah Stadium, Dongmihsngi Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun na ka liang ka kynhun ïalehkai jong ka Demthring SC kala lah ban pynliem da 2-0 kol ïa ka Chutwakhu SC, ïa kitei ki kol na ka Demthring SC la thep da u Richard Suting ha ka minit ba 23 bad u Spain Ryngkhlem ha ka minit ba 83.
Ka kynhun ïalehkai jong ka Chutwakhu SC kala pyrshang katba lah ban pynphai ïa kitei ki kol hynrei kam lah satia tad haduh ba kut jong ka jingïalehkai kala neh da 2-0 kol.
Ka jingïakhun lashai ka sngi 20 tarik kan long hadpeng ka Shangpung Moosyiem SC pyrshah ïa ka Dulong SC ha ka por 2 baje shiteng nohphai sngi.
Tura, Risaw 19 : U MLA ka Trinamool Congress na Rangsakona, u Zenith Sangma haba kren kum u Kongsan ha ka jingpynhap pyrda ïa ka MLA Cup 2022 ha Nokatgre, Rangsakona u la kynthoh tyngeh ïa ka sorkar MDA halor ka jingbym ïoh khur takma ka Meghalaya ha ka lympung ïalehkai jong ka National Games kaba dang shu lah shen.
“Ha ka por ba nga dang bat kum u Myntri ka tnad Sports, ngi la wanrah ïa ki polisi kum ka District Sports Promotion Society ryngkat ka mang pisa kaba 5 klur man u snem.
Ïa kane la mang na bynta bun ki jingdonkam ha ki kam ïalehkai kum ki district sports clubs, instructors clubs, bad kiwei kiwei.
Hynrei ïa kaneka skim la pynsangeh noh hadien u 2018," u la ong.
Da kaba ai jingïaroh pat ïa ki nongshim bynat ha katei ka lympung, u Kongsan u la ong ruh ba lada ki paidbah ki ailad biang ïa ka party ban don biang ha ka bor synshar kin pyrshang ban thaw ki lad ki lynti na ka ki paid ieit jingïalehkai jong ka jylla da kaba wanrah ïa ki polisi kiba kyrpang na ka bynta ki samla.
Ha katei ka jingïalehkai, ka Garobadha Polling Station ka la pynliem noh ïa ka Freedom FC ban khur ïa ka nam lahduh ha ka MLA Cup 2022.
La donlang ruh ha kane ka sngi naduh u Coordinator ka West Garo Hills u Safford N Sangma, nangta u nongïalam ka Meghalaya TMC na Bajengdoba u John Manner Marak nalor kiwei kiwei.
Shillong, Risaw 19 : U MDC jong ka Mawlai u Bah Teiborlang Pathaw ha ka 19 tarik u Risaw, 2022 u la plie paidbah ïa ka MDC Cup football tournament , 2022 ba la pynlong da ka NPP Mawlai Block Youth Wing ha madan heh mini Stadium, kaba don ha ka shnong Mawlai Phudmuri, Shillong.
Ha kane ka lympung ïalehkai ki don 21 tylli ki kynhun ïalehkai kiba hap hapoh ka jylli jong ka Mawlai Constituency kiba la ïashim bynta.
Ha ka jingplie paidbah ïa kane lympung ïalehkai la sakhi lang da u President ka NPP Shillong City u Bah Mayborn Rapthap, ki dkhot jong ka Mawlai Social Service Organisations, ki dkhot jong ka NPP Central Body haduh ki Unit, u President ka NPP Youth Wing Mawlai Circle u Bah Joe Marbaniang, u Secretary u Bah Barthol Sohlang bad ki paidbah.
Ha ka sngi sdang jong kane ka lympung ïalehkai, ka Seng Samla Umrynjah ka la ïakhun pyrshah ïa ka Seng Samla Syllaikariah ha kaba ka Seng Samla Umrynjah ka la jop da 2-0 kol.
Jowai, Risaw 19: Ka lympung ‘Open Basketball Tournament 2022’ bala pynïaid da ka West Jaiñtia District Sport Association ha madan Basketball ka Thomas Jones Synod College, Jowai, kaba la long mynta ka sngi 19 tarik u Risaw 2022.
Na ka liang ka kynhun ïalehkai jong ka Kingsmen bad ka DSE kila long ki nongjop, haba phai sha ka jingïakhun kaba nyngkong ka Kingsmen kala jop da 80–75 ïaka Don Rua, ha ka jingïakhun kaba ar ka DSE kala jop da 60-45 ïa ka SCB.
Katba ha ka jingïakhun kaba lai ka Onyx kala jop da 51-11 ïa ka Chutwakhu.
Kum ban shu pynkynmaw ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Ïa kane ka lympung la sdang ïa ka naduh hynnin ka sngi 18 tarik ba la wan plie pyrda da u kongsan uba dei ruh u Chairman ka Jowai Municipal Board u ma L.
D.
Lakiang.
Nongpoh, Risaw 19: Ka Lympung ïalehkai phutbol bala tip kum ka MLA Cup Football Tournament 2022 bala pynlong ka NPYF Western Jirang Constiteuncy kala sdang mynta ka sngi ka 19 tarik Risaw ha madan ïalehkai ka shnong Patharkhmah.
Ïa katei ka lympung la wan ban plie pyrda da u MLA ka Jirang u Bah Sosthenes Sohtun kum u kongsan haka jingdonlang u Bah Victor Ranee MDC, ki nongïalam ka NPYF Jirang Block ba kynthup ïa u Samla Siewdor Syngkli President, Samla Remington Syngkli Secretary, Markus Lapasam President ka NPYF Western Jirang Constituency, Eratus Nongsiej Vice-President NPYF State Meghalaya, Pyndaplang Wahlang President NPYF Ri-Bhoi District, Balawan Syiemiong Secretary NPP Jirang Block, bad kiwei kiwei ki riew rangbah.
Ka jingïalehkai plie pyrda ha katei ka sngi kala long hapdeng ka Umrit Sports Club pyrshah ïaka Patharkhmah Sports Club ha kaba ka jingïalehkai kala long kaba ïakhaid bad itynnad bha naduh ba sdang ka kylla step haduh ka kylla miet ym shym don ba ïoh thep kol wat la ki don shibun ki kabu bala pyrshang da ki rang thep kol na baroh ar kynhun bad hadien ka jingïakhaid naka liang ki bor pynïaid kila rai ban pynshut noh da ka tie breaker bad dei ha katei ka jingïashut tie breaker ba ka Umrit SC kala lah ban pynliem noh ïaka Patharkhmah SC da 4-2 kol.
Kum ban shu pynpaw ba ka kynhun ba jop ha katei ka lympung kan khur ïaka song pisa kaba T.
1 lakh lem bad ka trophy bad ka kynhun ba wan ba ar kan ïoh ïaka song pisa kaba T.
50 hajar lem bad ka trophy bad ha katei ka lympung ki don kumba 32 tylli ki kynhun ba wan ïashim bynta.
Haba kren ha katei ka sngi naka liang u Bah Sosthenes Sohtun MLA ka Jirang u la ong ba ka thong jong katei ka lympung ka long ban khring ïaki khun samla kiba don ka sap ka phong haka kam ïalehkai phutbol ba katei ka lympung kan long kum ka rynsan ban kyntiew ïaka kam ïalehkai phutbol ha katei ka thaiñ, khamtam ba ki khynnah samla kin lait naki jingmlien bad ki jingdih ba sniew da kaba kyntu ruh ïaki ba kin pyndonkam hok ïaka sap ka phong kaba ki don la ha kano kano ka bynta bad ka sap kaba ki don.
Ka mat ïakren ïa ka lynti Rel ka dei ka mat ïakren kaba slem bha.
Haduh mynta kane ka mat ka kylla jyrwit bad thaiñ sohkyrdot bha namarba ki sengbhalang ki ieng pyrshah ban wanrah ïa ka Lynti Rel ha rilum Khasi-Jaiñtia katba ka Sorkar kam pat don ïa ki aiñ ïada kiba teh pyrkhing ïa ka jingwan rung kyrthep jong ki briew kiba nabar ka jylla bad ki mynder na kiwei pat ki ri.
Watla ka Sorkar Pdeng ka la pynbna ban pynïasoh ïa ka Jylla Meghalaya da ka Lynti Rel naduh Tetelia sha Byrnihat kaba jrong 22 kilomitar hynrei kane ka jingangnud jong ka Sorkar Pdeng ka shu sahkut noh kumto haduh mynta khlem da lah shuh ban leh eiei namarba ki sengbhalang ki pyneh beit triang ïa ka jingthmu jong ka Sorkar ban pynpoi ïa ka Lynti Rel haduh nongbah Shillong.
Kam long kaba suk ïa ka Sorkar Jylla ban shu shim rai ha kaba ïadei bad ka jingpynpoi ïa ka lynti Rel sha rilum Khasi-Jaiñtia.
Ngi ïohi ba ka Rel kit mar ka la poi sha rilum Garo ha ka shong Mendipathar, North Garo Hills District bad ïa kane ka lynti Rel la pynïasoh ruh bad ka lynti Rel jong ka jylla Nagaland ba la plie paidbah dang shen da ka President ka ri India ka Droupadi Murmu.
Ki Sengbhalang ki ju ïai pynsngew sha ki tyndong skhor jong ka Sorkar Jylla ba kim pyrshah ïa ka jingwan rah ïa ka Lynti Rel na ka bynta ban kyntiew ïa ka roi ka par hapoh ka jylla hynrei ka jingdawa jong ki ka long ba ka Sorkar kan shna shwa da ka aiñ bapyrkhing ïa ki briew kiba nabar ka jylla.
Hynrei haba bishar ïa ka jingbun briew ha jylla Meghalaya ka kiew bha bad katkum ka jingïoh jingkheiñ tang na ki nongshong shnong kiba pynrung kyrteng Aadhar ha Meghalaya ha u snem 2021/2022 ki long 3,276,323 ngut (3.
28 Million) haba ïanujor bad ka Khanasamari jong u snem 2011 kaba long tang 2,964,007.
Kane ka pyni ba ka jingroi jong ki nongshong shnong trai jylla bad ki bar jylla ka la kiew stet bha.
Ka East Khasi Hills District ka dei ka District kaba roi stet bha ha ka jingbun briew bud sa ka West Garo Hills kaba wan baar.
Kumba ka paw na ka jingkren jong u Myntri Rangbah ka Jylla u Conrad Kongkal Sangma dang shen ka Sorkar ka thrang hir hir ban pynpoi ïa ka lynti Rel haduh nongbah Shillong da kaba ong ba un sa khot ïakren ïa ki kynhun bapher bapher ban ïathir sani halor kane ka mat.
Ka jingpynlong aiñ ïa ka Meghalaya Residents Safety and Security Act (MRSSA) kam pat biang namarba ka jylla Meghalaya ka dang donkam ïa ki aiñ kiba pyrkhing kum ka Inner Line Permit ban pyrkhing ïa ka rung ka mih laitluid jong ki briew kiba nabar.
Niuma, ngi donkam bha ïa ka Inner Line Permit (ILP) kumba ka don ha ka jylla Nagaland, Mizoram, Arunachal, Manipur bad shawei, kiba don ruh ki lynti Rel.
Hynrei ka rukom long jong ki jaidbynriew riewlum ha kine ki jylla ki ïapher bak-ly-bak bad ki jaidbynriew riewlum kiba shong basah ha kane ka jylla Meghalaya.
Khnang ba ka jylla Meghalaya kan kiew irat ha ka ïoh ka kot, ka lynti Rel ka long kaba donkam bha hynrei kumno ban pyntreikam ïa ki kyndon aiñ kiba pyrkhing ïa ki briew kiba nabar ka shong sa tang ha ki kti jong ki tnat treikam ka Sorkar Jylla.
Ngi ïohi ba watla ki sengbhalang ki ju kthong na ka por sha ka por ïa ki briew kiba nabar ka jylla kiba wan bylla kamai jakpoh sha kane ka jylla Meghalaya khlem ki kot ki sla kiba biang hynrei ngim ïohi satia ba kita ki Anfi-Infiltration Gate kiba la pynieng da ka Sorkar ha khappud ka jylla kin treikam miet la bad sngi.
Mano bym kwah ban ïohi ïa ka jingkiew ka Jylla ha ka roi ka par, mano bym kwah ba ka jylla kan ïaryngkat dor bad kiwei kiwei ki jylla sha rithor kiba la kiew artet shakhmat ha ka roi ka par? Mynta ka shong eh sa tang ha ka mon jong ka Sorkar ban wanrah ïa kata ka aiñ kaba baroh ki nongshong shnong ki angnud mynta da ki phew snem shwa ban wnarah ïa kata ka lynti Rel.
Shillong, Risaw 19 : Ki paidbah ka nongbah Shillong kynthup naduh ki nongïalam sengbhalang, ki nongïalam jong ka Seng Samla Mawlai Pyllun, nangta jong ka TULBA bad ruh ki nongïalam jong ka Bouncer Association of Meghalaya ki la leit ban pdiang burom ïa u Bah Donbor Rumnong uba la wanphai ryngkat ka takma rnong kaba u la jop na ka lympung pyni dohksah kaba long ha Vietnam ïa kaba la tip kum ka WFF PRO AM Asia Pacific Championship ha ka 14 tarik bad kut noh ha ka 16 tarik u Risaw, 2022.
Ha kane ka sngi ki paidbah ki la mih shaduh surok ban pdiang burom ïa utei u rangbah uba la wanphai sha la shnong ryngkat ka riam tynrai.
Da katei ka jingjop, u Bah Donbor u la shah jied ruh ban leit shim bynta sa ha ka lympung ïakhun kaba kham heh kaban sa long ha Germany ha u snem 2023.
Bun ki bym tip ïa utei u rangbah uba la wanrah burom ïa ka jylla da ka jingjop ha ka lympung Mr.
India ruh bad dei kane hi kaba pynlong ïa u ban ïoh leit shim bynta wat ha ka lympung jong ka Mr.
Asia Pacific Championship.
Na ka liang u Bah Donbor haba kren ha ka jingïalang pdiang burom kaba long viewpoint Mawlai, u la ïathuh ba ha katei ka lympung ïakob ki la don haduh 200 ngut ki nongïashimbynta na ki 21 tylli ki Ri jong ka Dewbah Asia bad ka ri Australia bad New Zealand bad ka jingïakob ka long ha ki 3 tylli ki kyrdan kata ka Open Body Building, Mens Physique bad Classic.
U la ïathuh ruh ba hadien ba u ïohi ïa ki nongshim bynta na kiwei pat ki ri ba ki kham heh u la sdang ban duh mynsiem hynrei da ka jingai mynsiem jong u President ka Word Fitness Organi sation u la ïoh biang ïa ka jingkyrmen ban aireng lang ha katei ka lympung kaba don da ki spah ngut ki nongshim bynta kiba pawnam na kylleng ki ri.
“Nga hun haba nga ïoh ïa ka takma rnong nmar uba wan ba nyngkong bad uba ba-ar ki dei hok ban ïoh ban ïoh ïa kitei ki takma," u la ong.
Da kaba kyntu ïa ki samla ba kin mih shakhmat sha katei ka lympung, u Bah Donbor u la ïathuh khana ruh ba naduh dang rit u la kwah ban long kum u aktor heh ksah ha ki phlim phareng u Arnold Schwarzenegger bad kane hi ka la ai mynsiem ïa u ban ïakhun haduh ba un da long kumba long mynta.
Shwa kane kitei ki kynhun bapher bapher ki la iaid rally da ka kali ter ter naduh katei ka jaka.
Nongstoiñ, Risaw, 19: Ki paidbah nongshong shnong jong ka thaiñ Malangkona, ki angnud dik dik ba ka sorkar Jylla kan phai khmat lem sha katei ka jaka da kaba wanrah noh ïa ka jaka sumar kaba bit kaba biang kum ka PHC.
Kum ban shu pynkynmaw ba ka Malangkona ka dei kawei na ki shnong khappud kaba hap ha Mawshynut C&RD Block.
Ka Malangkona ka dei ruh ka shnong kaba la heh bad ïar bha bad ka don ruh shibun ki kyntoit shnong ba kynthup naduh Langdongdai, Mawsmai, Nonghawei, Sildubi, Amagaon, Malangkhasi, Salpara, Malangjoypur, Siminaguri bad bun kiwei kiwei pat ki shnong kiba marjan.
Katei ka thaiñ khappud ka dei kaba ka jingshit ka jur bha khamtam eh ha ka por lyuir, ha kaba ki paidbah ki ïakynduh jingeh ha kaba ïadei bad ka koit ka khiah.
Ki jaka sumar kiba dei peit ïa katei ka thaiñ ki jngai bha, kumta haba ki paidbah ki shitom bad ki thmu ban leit ban phah sumar kum ha Aradonga PHC, Riangdo Community Health Centre (CHC), ki hap ban ïaid lyngba na Assam, namar ym pat don satia ki surom kiba biang kiba pynïasoh bad ki shnong ha katei ka thaiñ.
U Bah Jedick Sangma u Sordar jong ka shnong Huhuapara u ba long ruh uwei na ki riew rangbah katei ka thaiñ haba ïa kren bad u nongthoh khubor lyngba ka telephone, u la ong ba ka Malangkona ka dei ka jaka pdeng bha na ka bynta ki 21 tylli ki shnong kiba don ha katei ka thaiñ.
Kumta ka la don kam haduh katta katta ba ka sorkar kan wanrah da ka Primary Health Centre ha katei ka shnong, khnang ba ki paidbah kin ïoh ïa ka jingsumar kaba biang ha ka por ba ki pang ki shitom.
Utei u rangbah u la ïathuh da kaba ong, “Ki paidbah na ka thaiñ jong ngi haba ki pang ki shitom, ki hap ban leit wad dawai na Boko PHC ha Assam bad lada dei ki jingpang kiba kham jur ki hap ban leit haduh Guwahati.
Kumta ki shem jingeh haduh katta katta namar ka ktah ïa ka jinglut jingsep ym tang ha ka bai sumar ïa kiba nongpang hynrei ïa kiba leit ban ap ruh".
U la ïathuh ruh, “Ka don kawei ka Primary Health Centre ha Aradonga.
Hynrei naduh ba ka sorkar ka la aiti ïa katei ka jaka sumar ban pynïaid ha kawei ka Non Government Organisation (NGO), na ka liang ki nongpang bad ki paidbah kim hun satia namar kim pat dei ki Doctor kiba la tbit kum ki Doktor sorkar.
Dei halor kane ka nongrim ba na ka liang ki paidbah ka thaiñ ki la sngew donkam haduh katta katta ban don noh ïa ka Primary Health Centre PHC la jong ha kane ka jaka".
U la ong ba lada ka sorkar ka sngew synei lem ïa ki paidbah nongshong shnong katei ka thaiñ, ka la dei ban pyrkhat khia halor kane bad ban thaw ki lad ki lynti kumno ban pynurlong ïa ka jingkwah jong ki paidbah ha ka jingïadei bad ka koit ka khiah jong ki.
Mawkyrwat, Risaw, 19: Ka United Hynñiewtrep Movement (UHM) jong ka Mawkyrwat Circle ka la ïoh ban rakhe ïa ka jingdap 3 snem jong ka jingïaid lynti ha ka ban ai jingshakri ïa ka ri bad ka jaidbynriew ha ka jingïalang ba la pynlong ha Mawkyrduk, Tynrong, Mawlangwir, South West Khasi Hills District bad u bah Sounder Strong Cajee, u la long u kum u kongsan.
Haba kren ha ka jingïalang, u bah Sounder Strong Cajee u la ai ka jingïaroh ïa ki nongïalam jong ka United Hynñiewtrep Movement (UHM) kiba la lah ban pynlong ïa kum kane ka jingïalang ban rakhe kyrpang ïa ka jingdap lai snem jong ka bad ka ban pynkynmaw ruh ïa ka jingïaid lynti lyngba shibun ki jingeh bad ym tang kata watla hapdeng kita ki jingeh kiba bun bun kum ka seng ka la lah ruh ban khring ïa ki samla ban long ki dkhot jong ka naduh ki samla shynrang bad kynthei ruh.
U la ong ruh ba lyngba ka jingïoh shibun ki dkhot, kan long kawei na ki lad ban trei na ka bynta ki kam ba sah teng jong ka ri bad ka jaidbynriew namar katba ki sengbhalang ki dang khih na ka liang ka sorkar ruh i kumba ka dang ïai pyneh.
Namarkata, kum ki samla ki dei ban long kiba la khreh ban ïeng ïaleh ha kaba kawei ka kjat sha u paidbah bad kawei ka kjat sha phatok.
Haba kren ai mynsiem na ka bynta ki samla jong ka seng, u ba Sounder u la ong ba kum ki nongïalam kim dei pat ban tieng, namar haba ki leh ïa ki kam ba bha u paidbah ruh u kyrshan hynrei lada ki leh pat ki kam sniew (tuh, pynïap bad leh ki kam dakaid) ymdon wat uei ruh u ban ai jingkyrshan.
U bah Sounder ula pynkynmaw ruh ba ki nongmihkhmat ha ki snem ba la leit ki dei kita ki nongïalam bad ki nongthaw aiñ ba shisha hynrei mynta pat ki la dei ki nongthaw pisa namar haba phai u snem 1972 haduh 1983 ei ei ki nongmihkhmat kiba dei kat ki nongmihkhmat shisha ha kaba ki la thaw ïa kawei ka aiñ kaba dei ka nongïada ïa ka khyndew ka shyiap bad kata ka dei ka “Land Transfer Act" khnang ba kiwei pat ki jaidbynriew kim lah shuh ban wan thied jaka katba mon.
Ha kajuh ka por u la kren ruh shaphang ha ka wad kam wad jam, da kaba u pynkynmaw ïa ki samla ba ha kane kajuk ba mynta la eh than ban wad ki kam sorkar hynrei ka la dei ban por ban sdang ban kyntiew noh da kaba seng ki kam la jong ban long trai da lade ym shuh ban shuh shaniah ha kiwei namar lada ki pyrshang bad long kiba ïai neh ymdon ba lah ban tuh noh ïa kata ka kam ba ki ki trei hynrei kin lah ban nang kiew na kawei ka sngi sha kawei pat.
Ha kane ka sngi la ïoh ruh ka jingkren ai mynsiem bad pashad ruh ïa ki katto katne ki mat trei kam jong ka seng na u bah Charlie J.
Rani, President ka United Hynñiewtrep Movement (UHM), Central Body bad uba la shim ruh ka bynta ban pyntiam smai ïa ki nongïalam jong ka United Hynñiewtrep Movement (UHM), South West Khasi Hills District.
Ha kajuh hi ka sngi la ïoh ruh ban pynskhem ïa ki nongkitkam kiba thymmai jong ki Unit kata jong ka United Hynñiewtrep Movement (UHM) Ranikor & Shnongkalong Unit, bad jong ka Mawlangwir Unit.
Kum ka dak jong ka jingdap lai snem jong ka United Hynñiewtrep Movement (UHM) Mawkyrwat Circle, u bah Sounder Strong Cajee kum u kongsan u la ïoh ruh ban ot ïa u cake ryngkat ka jingïadonlang ki nongïalam bad ki dkhot jong ka UHM.
Ki nongkitkam jong ka UHM, South West Khasi Hills District ki long President u George B.
Iawphniaw, Vice President u Jolin Lyngdoh, General Secretary u Panbor Marweiñ, Organising Secretary u Kynsaibor Lyngkhoi, Publicity Secretary u Joyfullness Wanniang, Environment Secretary u Phoming, Education Secretary u Perstarland Lyngdoh, Socio & Cultural Secretary u Sundaybornstar Syiemiong ryngkat bad baroh ki nongkikam jong ki Unit hapoh jong ka distrik kin long ki dkhot.
Nangta, shuh shuh ki nongkitkam jong UHM Mawlangwir Unit ki long President u Destarland Lyngdoh, Vice President u Paul Lyngdoh, General Secretary u Tyngshaiñ Myrthong, Assistant Secretary u Isfriday Lyngdoh, Organising Secretary u Kitbok Wanniang, Publicity Secretary u Hesmandar Lyngdoh, Environment Secretary u John Kilbest K.
Sohphoh, Sports Secretary u Phristarland Lyngdoh, Relief Secretary u Batshaibor Lyngdoh, Socio & Cultural Secretary u Shngaiñbor Lyngdoh, Education Secretary u Tyngshaiñ Nongsiej, Adviser u Jolin Lyngdoh, u Anthony Wanniang, u R.
Syiemlieh, u A.
Iawphniaw bad u Panbor Marweiñ ryngkat bad ki 16 ngut ki dkhot.
Ki nongkitkam jong ka UHM Ranikor & Shnongkalong Unit ki long President u Sundaybornstar Syiemiong, Vice President u Embires Nongphlang, General Secretary u Kevin Thongni, Assistant Secretary ka Badahunshisha Syiemiong, Finance Secretary u Refoundar Syiemlieh, Sports Secretary u Teiborlang Syiemiong, Education Secretary u Pynshailang Shangdiar, Environment Secretary u Hodingroy Syrman bad Health Secretary u Albidonal Turnia.
La pynïaid ïa ka jingïalang da u bah Jolin Lyngdoh, President ka UHM Mawkyrwat Circle, bud sa ka jingdwai na u bah George B.
Iawphniaw, ka jingkren ai khublei la ïoh na u General Secretary ka United Hynñiewtrep Movement (UHM), Mawkyrwat Circle, u bah Panborpura Marweiñ.
Mairang, Risaw, 19: Ka ophis jong ka District Sport Officer bad District Sports Promoting Society, West Khasi Hills, kan pynlong ïa ka jingïamareh thong lane Fit India Freedom Run kaba 8 kilomitar ha ka 27 tarik mynta u bnai.
Ha u kyrwoh, ka kong Balarina Syiem District Sports Officer, ka la pyntip ba ha ka jingïamareh thong yn pdiang ïa baroh shynrang bad kynthei kat kiba kwah ban ïashim bynta hynrei ki hap ban pynpoi ïa ki kyrteng ha ophis jong u DC Eastern West Khasi Hills Mairang, ha lane shuwa ka 26 tarik mynta u bnai ha ka por long trei bad kiba wan ai kyrteng, ki dei ban wanrah lang ïa ki original birth certificate na ka bynta ban pynshisha.
Na ka bynta kiba wan ai kyrteng hadien katei ka tarik ba la buh yn ym pdiang shuh bad kiba lah ban ïashimbynta kin dei beit tang na Eastern West Khasi Hills District.
Ïa katei ka jingïamareh, yn sdang na phyllaw jong ka ophis u Deputy Commissioner Eastern West Khasi Hills District bad baroh ki nongïashimbynta, kin pynpoi lypa shwa ka por 6.
00 baje mynstep.
Ki buskit na ka bynta ki nong jop ki don lai tylli ba kynthup ïa ki shynrang bad kynthei, kata ba nyngkong Rs 5000 tyngka ba ar Rs 3000 tyngka bad ba lai Rs 2000 tyngka.
Haba nga ong u Khasi kamut u Khynriam, u Pnar, u Bhoi , u War , u Lyngngam u Maram.
Ban jubap ïakane ka jingkylli te la sngew eh shisha namar ba ka jingpyrshang jong ngi ban ïatylli ïa ryntih kan shukut tang haki jingkren ne ki jingpyrshang bad lyngba ki dak ki shin jong ka jingtyllun jong ka por ngi ïoh-i ba kata ka lyer jong ka jingïapait ïapra kadang beh dang beh.
Kumba ong da mano rea, “Ka jingïashun ïabishni kadei ka raibi u Khasi".
Haka jingsngew jong nga u khynnah, kane ka ktien ‘raibi’ kadei ka sniew ka smeh kaba hiar pateng la pateng kaba u briew um lah shuh ban bret ne pynduh pyndam.
Kumta kane ka jing ong kadei shisha namar ba naduh myn hyndai kulong kumah ruh ngi ïoh-i ïaka jingïapait ïapra bad dei nakane ka daw te wat ka jait bynriew kaba tang shitroh ruh ka don haduh laiphew syiem bad khad-ar Dolloi, Lada ngi ïa nujor bad kiwei pat ki jaitbynriew te ka jingdon jong kine ki laiphew syiem ha ki hima Khasi bad Khad-ar Dolloi ha ri Jaiñtia kam da thew ïaka jingheh jingïar ne jingbun pait jong ki Khasi Jaiñtia, hynrei ka thew pynban ïaka jingïapait ïapra.
Jin lada ngi ki Khasi Jaiñtia ngin long tang kawei ka hima, tang u wei u syiem tang u wei u Dolloi te katno kan long ka jingkhlaiñ bad jingkhraw bor, pynban ym dei kumta, naka daw ka jingbun kine ki it ki hima ki elaka ki Dolloi te haka jaka ban khlaiñ bor te ngi tlot pynban bad haka jaka ban ïeng ïaleh ïa u nongshun te ïaleh pynban para Khasi.
Naduh ka pateng ki meirad parad, ki kmie ki kpa jong ngi bad haduh haka pateng jong ngi mynta ruh ngi ïa pyrshang ban wanrah ïaka jingïatylli ïaryntih hynrei khlem poi sha ei sha ei ruh bad dei hangne keiñ baka don ka jing ong, “Ynda ïatylli u Khasi te lawai ka pyrthei".
Haba nga thoh kumne, ngam mut ban pynrem ban beiñ ban khoh ne ban pynjem daw ïala ka jait ka khong hynrei dei ban wad hi ïaka daw ka jingpang khnang ban tip ban sumar ban ai dawai dashin.
To ngin ïapeit katto katne tylli ki daw kiba pynshisha ïaka jingïapait ïapra jong ka ri bad ka jaitbynriew jong ngi.
Ngan ym kdew shuh shibun tylli ki nuksa hynrei to ngin ïapeit tang katto katne tylli:1.
Ki jingmih bun tylli ki Party ne ki seng saiñ hima.
Kumba ngi la ïatip baka party ba nyngkong duh jong ka jingïaleh State Meghalaya jong ngi ka dei ka E.
I.
T.
U (Eastern India Tribal Union) Hadein nangta mih ka jingïapait ïapra bad mih daka party u Capt.
W.
A Sangma ka All Party Hills Leaders Conference (A.
P.
H.
L.
C).
Bad hakane ka patry ruh mih ka jingïapher jingmut hakaba u Capt.
W.
A Sangma bad u bah B.
B.
Lyngdoh kila beh seng ïa u bah, Hoppingstone Lyngdoh tang bamar ba um treh ban pdiang ïaka ta ka State shiteng kaba khem u pud u sam.
Kumta mih saka party Hills State People Democrats Party (H.
S.
P.
D.
P), mih saka United Democratic Party (U.
D.
P, Khun Hynñiewtrep National Awakening Movement (K.
H.
N.
A.
M) bad kiwei kiwei.
Hynrei wat tang kawei naki ne ki party ruh kim lah thaw pyrthei ei ei ruh, mih pynban tang ka jingïapait ïapra bad ïoh thaw sorkar pynban daka NPP ka party u Garo.
2.
Ka jingmih bun ki niam ki balang.
Naduh mynshwa kulong kumah haka por bangi dang don haka Ñiam Khasi/Ñiam Tre ruh ngim long ki juh ki blei ki dken.
Ki Khynriam ki don laki jong ki blei, ki Bhoi laki jong ki blei, ki Pnar laki jong ki blei kum ka nuksa, ka Taro Pnar bad u Thlen Khasi.
Ym tang kane, wat tang para Khasi ne para Jaiñtia ruh ki dang ïapher ka leh Ñiam leh rukom ka kñia ka khriam ki blei ki dken, kum ka nuksa ka lehnam leh rukom ki Jowai bad ki Nartisng ka dang ïapher ki Sutnga bad ki Raliang ruh ki dang ïapher.
Tang hapoh ka Elaka Jowai ruh ki Jowai ki don laka jong ka Behdeiñkhlam, ki Tuber laka jong ki Chyrnang laka jong bad kumta ter ter.
Ym dei kum ki Hindu kajuh ka sngi Durga Puja ha baroh kawei ka ri India bad kum ki Muslim kajuh ka Id ha baroh ki paid riewnget ha shityllup ka pyrthei.
Kane ka pyn-i ba ngim don ka jingïatylli haki rukom ngeit rukom mane wat mynba ngi dang don haka wei ka ñiam ruh.
Nangta wan saka ñiam khristan bad napdeng ki khristan mih saki kynhun balang kum ki Presbyterian, Catholic, Church of God, Church of North India, Baptist, Seventh Day Adventist, Unitarian bad kiwei kiwei.
Nalor kine mih saki ne ki kynhun balang ba bun jait kiba ki khot ki Fellowships kiba pynbun satang ka Haleluia, Amen haka por jingïaseng.
Bad sngewsih shuh shuh ban ong ba bun na kine ki kynhun balang ki mih naka daw ka jingïapait ïapra bad ka jingbym ïasngewthuh jingmut.
Haha kumne te ngi nud ban ong ba kum ki khristan ngi dang lah ban ïalong kawei? Bad haba ngim lah shuh ban ïalong kawei te ngi dang lah ban ïatylli ïaryntih? Sa jubap hi maphi ki nongpule.
3.
Ka mat kaba lai bad kaba khatduh kaba nga kwah ban pynpaw ka long ka jingmih bun ki seng bhalang.
Katba dangïaid ki sngi ki por ka jingmih ki seng bhalang hangne ha ri jong ngi ka long shaba palad, kalong shisha thik kumba ong da mano rea te la kum ba mih ki tit khlaw haka por liyur.
Bunsien ngi shem ngi lap ba bun nakine ki seng bhalang kidei ki riewthok riew shukor, ki kam ïalade kum ki riewieit ri ieit jaitbynriew tang ban ïoh bam duh ïaka.
Bad ka jingmut jingthmu jong ki haka ba thaw seng ka long tang ban khrong pisa, ban ïoh share naki pulit, naki Weight-bridge bad naki wei kiwei de.
Haki ne ki por bala dep nga ïoh-i bun ki seng bhalang kiba kyrshan ïaka Star Cement naka bynta ka par mawshun ha Brishyrnot ki long ki seng ki bym juh ïoh-i ne juh ïoh sngew haka imlang sahlang hynrei ki paw kyrteng tang haka Star Cement ban ïoh bai sikret ïoh bai khor khyndiat khynsoit.
Haka jingshisha haba ong, “Seng" ka mut la kumno kumno ruh dei ban don saw san ngut haka wei ka seng, hynrei hangne ha ri jong ngi te ym dei kumta ka long pynban saw san tylli ki seng ha u wei u briew.
Hakine ki bnai lockdown haki por bala dep ngi ïoh-i bun ki seng bhalang kiba ai jingïarap ïaki briew daka pisa, da u khaw bad daki matbam mardih.
Kumta, kiba pli ki bymtip te ki ong Ade!, kata kata ka seng te ka lehbha shisha, ka bun pisa shisha baka ïoh ban lehbha katta katta.
Hynrei ngim ïatip pat na ei ki ïoh ïaka to ka pisa bad kito ki marbam mardih.
Bun ba ki ïoh naki Sawmills be-aiñ, naki Check-gate, naki Weight-bridge, naki Factories Cement, na ki nong kha-ïi dewïong be-aiñ, naki dkhar hehspah, naki nongkha-ïi masi be-aiñ, naki Officers bamsap bad nawei na wei de.
Kane ka nang pynsniew shuh ïaka imlang sahlang, ïaka ri bad ka jaitbynriew.
Namar ba kine ki nong sponsor ne ki nongai ki don ka plan kaba sha lyndet khnang ba kin ïoh jingkyrshan ne ban lait naka jingpyrshah lada ki leh ïa kano kano ka kam kaba ktah ïaka imlang sahlang ïaka ri bad ka jaitbynriew.
Kane kadei kawei naki daw bah dawsan kaba pynlong ïaka ri bad jaitbynriew jong ngi ban bun ban kharoi ki kam be-aiñ.
Wat tang para seng bhalang ruh ym ïa sngewthuh jingmut shuh.
Kumba ngi ïoh-i lyngba ki dak ki shin te u la don uta u syieng tyrkhong hapdeng ka seng KSU bad HYC haduh ba ki mih ki jingïa beiñ ïakynnoh bad wat ka jing ïakdew kti markylliang ruh.
Ka lynti kaba ka KSU ka ïaid ka HYC kam treh shuh ban ïaid bad haka jaka ba don ka HYC ka KSU kam bit shuh ban don, ïakane nga kren tang hapdeng ki seng heh ïaki seng kiba kham hadien lei te ynnai ïakren shuh.
Ngi ki paitbah lei te ngim tip shuh ka jong no kaha dei ka jong no kaba lait hynrei tang kane ka wei kumba ong ka ktien, “Ka jingïaleh mar kynti kam juh wanrah ïaka jingjot tang shiliang".
te kine kiei ki ei baroh ruh kidei kidak jong ka jingïapait ïapra jong ka ri bad ka jaitbynriew.
Kumban shu kdew khyndiat, tang ha kane ka issue jong i bah Cheristerfield Thangkhiew ruh ka wanrah pynban ïaka jingïapait ïapra hapdeng kari bad ka jaitbynriew, kumba ngi ïoh-i ba wat ha Assembly ruh haduh ba ki liang pynshah ki ïa mih jyndat na dorbar.
Bad haka 15.
9.
2021 haka jingïalang ha Dorbar Hall Mawlai Phudmawri ruh haduh baki lai seng kila ïamih jyndat na ïngdorbar baki pyrshah ïaka rai ban thung ïaka Sur kipait ka Bri U Hynñiewtrep bad haka sngi kaba bud ngi la ïoh-i ïaka jing ïakawang ktieh hapdeng ki nong Mawlai hi haduh bamih kita ki kyntien synlen lyndum bad kine ki tai.
Kine baroh kidei ki soh kiba mih naka jingmut jingpyrkhat bymman bad ka mynsiem ïashun ïabishni u Khasi.
Lada ngi peit hapdeng ki shnong ki thaw ki hima sima ki raid ki elaka ruh kidon shibun ki jingïapait ïapra bad ki jingbym ïa sngewthuh jingmut.
Kum ka nuksa, jan baroh ngi la ïatip shaphang ka jingïa khajia hapdeng ka Raid bad ka Hima jong ka thaiñ Langpih , ka jing ïa khajia hapdeng ka shnong Barato bad Maitdeiñ, ka jingïaknieh pud hapdeng ka elaka Sutnga bad elaka Nongkhlieh kiba la sahteng daki phew phew snem khlem lah ban ïa pynbeit ne ïahun ïasuk.
Wat haka trei ka ktah ka kam ka jam ruh ngi ïoh-i ïaka jing ïashun ïabishni, ngim don kata ka mynsiem ban ïatrei lang lane ban ïa aibor ai mynsiem ïaka ban ïakiew lang lane ban ïaroi ïapar lang.
Ngi long kum kita ki tham hapoh dabor kiba ïawoh ïatan para mangi bad dei nakane kadaw ba ngim poi sha ka thong.
Para mangi, para khasi te ngi ïanud shisha ngi ïakhlaiñ shisha hynrei ha khmat u nongshun te shu pyndem tdong kum u ksew rem ïadait.
“U thlen khasi u bam tang ïaka snam khasi bad ka Taro pnar ka bam tang ïaki pnar".
Kane te thik kadei shisha ïangi ki Khasi pnar.
lyngba ki jinglong jingman jong ngi kiba ngi lap ngi shem haka jingim jong ngi kaba man ka sngi.
Bad ngi ïoh-i baka ta ka jingpyrshang jong ngi ban wanrah ïaka jingïatylli hapdeng ki seng saiñpyrthei, hapdeng ki seng bhalang bad hapdeng ki kynhun balang khristan kalong tang ka jingïaid lynti kaba ym lah shuh ban poi shaka thong.
Nongstoiñ, Risaw, 19: Ki don shibun bah ki shnong ha ki thaiñ khappud kiba dang hap ban ïaid da ka kjat haba ki leit ki wan namar ka jingbym pat don surok kali.
Ha kine ki khyndiat sngi u nongthoh khubor u ïoh ban ïakren bad ki katto katne ki rangbah na ki katto katne tylli ki shnong kum na Mawkhap, Sohramlep, Nongmawleiñ bad kiwei, ha kaba ki la pynpaw ïa ka jingsngewkhia halor ka jingbym don ïa ki surok kali, kaba la buh jingeh haduh katta katta ha ka kit ka bah bad ka leit ka wan.
U bah L.
J Nongteiñ uwei na ki riew rangbah na ka shnong Nongmawleiñ, u la ong ba ha kine ki snem ba la dep, katei ka shnong ka la ïoh ïa ka surok kaba la pyntrei lyngba ka skhim MNREGS naduh Ïewnongma haduh ha shnong.
Hynrei katei ka surok ka neh tang katto katne bnai, namar ka dei ka surok khyndew bad mynta lei lei wat ki Mahindra pickup ruh shem shitom haduh katta katta ban ïaid ha ka por lyiur.
U la ong ruh ba mynta u snem namar ba duna slap ki don teng teng kiba ïaid, hynrei bunsien ki sahkut ha shiteng lynti da ki bun sngi.
Nalor kata u bah Nongteiñ u la ong ruh ba la jan baroh ki shnong ha katei ka thaiñ ki im da ka rep kwai, tympew, ki soh ba laiphew jait, ki pai.
Hynrei na ka daw jong ka jingbym don ka surok kaba biang, bun ki mar rep ki shu sep ei.
U la ong ba ha kine ki sngi ki soh phan ki shu hap ha madan namar ki la ih bha bad ban bam ruh ym lah bam, namar ha kawei ka dieng ki soh da ki spah tylli bad ban leit kit da u briew shaduh ki jaka ba lait kali ruh tang ka bai kit ym mih shuh, namar ba wat lada uba khlaiñ kit katno katno ruh ban kit tang saw tylli ruh um lah.
Ha kaba ïadei bad katei ka surok, u bah Nongteiñ u la kyntu ïa ka sorkar jylla ba kan thaw ki lad ki lynti ban mang pisa na ka bynta ban phah maramot ïa katei ka surok ba la pyntrei lyngba ka skhim MNREGS.
Namar lada ym lah ban siang rong ruh lada mang pisa tang ban siang maw ruh ka la long ka jingmyntoi kaba khraw ïa ki paidbah.
Ha kajuh ka por u la ong ba hajan jong ka shnong Nongmawleiñ, ka don kawei ka jaka kaba u don u mawsiang u ba heh kat u lum bah bad ka jingïar jong utei u mawsiang ka la jan ïa ryngkat bad kawei ka madan phutbol kaba heh.
U la ïathuh ruh ba ha jrong utei u mawsiang, man la u snem da ki spah ngut ki briew na ka jylla Assam ki wan kiew bad ki wan jngohkai.
U la ong ba lada ka don ka surok kaba biang, ka jingdon jong katei ka jaka kan long ka jingkyrkhu kaba khraw ïa ka thaiñ, khamtam eh lada ka sorkar lyngba ka tnad jngohkai kan shimkhia ban pynitynnad shuh shuh ïa katei ka jaka, kan khring ïa shibun ki nongwn jngohkai khamtam ha ki aïom synrai ba ka suiñ bneng ka la khuid.
Nongstoiñ, Risaw, 19: La kumba ar taïew kynthih naduh ba u Doctor ba peit ïa ka Markasa PHC u la mih noh ban leit pyntbit biang ïalade ha ka kam sumar nongpang, hynrei haduh mynta ka sngi ym shym pat la don satia uno uno u Doctor u ba la wan ban shimti ha ka jaka jong u.
Kumta ki nongïalam ka Hynñiewtrep Youth Council Mawthadraishan circle, mynta ka sngi ka 19 tarik Risaw ki la leit ban ïakynduh ïa ka District Medical & Health Officer West Khasi Hills District, ban ai ha ka da ka jingthoh ba kan pynsngew sha ka sorkar ba kan phah Doctor noh kloi katba lah ha katei ka jaka sumar.
U bah Shembor Langrin President ka HYC Mawthadraishan circle haba ïakren bad u nongthoh khubor hadien ba la mih na ka kamra treikam jong ka DM&HO, u la ong ba naduh ba u Doctor um don shuh, ki Nurse bad ki nongtrei ha katei ka PHC haba don kiba pang ba shitom kiba wan, ki phah noh ïa ki ba kin leit sha Mairang Civil Hospital.
U la ong ruh ba kiba bun ki nongshong shnong ha katei ka thaiñ ki dei kiba duk ba jynjar bad haba leit shaduh Mairang, ka jinglut ruh ka la kham bun ha ka jaka ba kin tyngkai na ka bynta ki jinglut jingsep na ka bynta ka ïing ka sem bad ka bai dawai, ki la hap ban pynlut noh ha ka bai kali bad ka bai bam ha lynti kumta ka ktah haduh katta katta ïa ka ïing ka sem jong kiba shitom.
Utei u nongïalam ka seng u la ong ruh ba kiba kham shem jingeh ki dei ki longkmie kiba armet, namar na ki shnong kiba kham jngai kum na Phyllut, Langlew, Marngor bad kiwei kiwei, wat lada ka por ban kha khunlung ka la jan dei ruh kim pat leit sha Hospital.
Hynrei ynda la sdang sngewthuh ba la suh la thar, ki sa khreh ban leit bad lada don Doctor ha Markasa PHC ki poi ha ka por ba biang.
Hynrei haduh Mairang pat ka la kham shim por bad ka lah ban poi haduh u pud ba ki hap ban kha khunlung ha lynti.
Haba kylli pat ba kaei ka jubab ba ka DM&HO ka ong halor katei ka jingleit ïakynduh jong ki, utei u nongïalam ka seng u la ong ba na ka liang ka DM&HO, ka la kular ba kan sa pyntip sa ki bor ba halor ba kin leh kloi ïa kaba donkam.
Ha kajuh ka por u la ong ba na ka liang ki nongïalam ka seng kin sa leit ban ïakynduh ïa u bah Brolding Nongsiej MLA ka Mawthadraishan, ba un pynsngew sha ka sorkar ba ka dei ban pah Doctor noh kloi ha katei ka jaka sumar na ka bynta ka jingmyntoi jong ki paitbah nongshong shnong ka thaiñ.
Ha kajuh ka sngi, ki nongïalam ka seng ki la leit ban ïakynduh ruh ïa u Superintending Engineer ka tnad PWD Western Circle, ban pynkynmaw biang ïa u halor ka jingkyrpad kaba ki la leit buh da ka jingthoh kham mynshuwa, ba un ïarap lem ban mang pisa ha ka ban shan surok na Dommawlieh sha Lawrynjam.
Namar haduh mynta ym pat don surok satia hynrei ha katei ka jingleit jong ki, kim shym la ïakynduh namar ba u leit donkam sha kiwei pat ki jaka.
Ha kaba ïadei bad ka jingbym pat don surok na Dommawlieh sha Lawrynjam, u bah Bhakupar Parïong Vice President ka HYC Mawthadraishan, u la ong ba na Dommawlieh sha Lawrynjam ka jngai kumba san kilomitar bad ki khynnah skul naduh Upper Primary haduh Secondary school kiba leit pule sha Parïong, ki hap ban ïaid da ka kjat man ka sngi bad ha ka por lyiur ki shem shitom haduh katta katta.
Namar ka don kawei ka wahduid ka bym pat don jingkieng satia bad ha ka por ba jur slap, katei ka wahduid ka heh um bha kumta ban kam sha shilliang ki khynnah ki hap ban ap haduh ba ka um kan da khma rngad.
U la ong ruh ba kiba jynjar palat ki dei kiba pang ba shitom, namar haba ka jingpang ka la jur la hap ban kit da u briew bad ban kit nongpang bad ïaid kjat san kilomitar kam dei kaba suk.
U la kyntu ïa ka sorkar ba kan phaikhmat lem sha katei ka shnong khnang ba ki paitbah kin lait na ki jingeh.
Khliehriat Risaw 19: La khmih lynti ba ha u bnai naiwieng jong une u snem 2022 yn plie noh ïa u maw nongrim ha ka shnong khappud ha East Jaiñtia Hills District na ka bynta ban sdang noh ïa ka jingmaramot ïa ka surok Rymbai-Bataw- Borghat-Jalalpur (RBBJ-Road) kaba la jot rathai kaba shu iennoh khlem maramot la bun-bun snem.
Katkum ka kaiphot ba la pyllait da ka Ministry of Road Transport jong ka sorkar India (Zone North East) la pynpaw ba ïa ka mang tyngka kaba T24.
160 klur tyngka la pynllait lyngba ka Central Road Infrastructure Fund (CRIF) kaba la mang na ka bynta ban maramot ïa katei ka surok ha ki thaiñ khappud kiba don hapoh East Jaiñtia Hills District haduh 30 kilo mitar.
U myntri ka sorkar jylla, uba dei ruh u MLA ka thaiñ, u bah Kyrmen Shylla, ha ka jingïalang ba la pynlong myn ha ka 14 tarik mynta u bnai, ha shnong Bataw u la ong ba hapoh kine ki saw snem tam, ki paidbah jong kane ka thaiñ ki la ju pynpaw ki jingeh namar ka jingsniew palat ka surok bad ki la kyntu ïa u kum u nongmihkhmat ba un ïarap lem ban wad ki lad ki lynti ban ïoh ban maramot bha ïa kane ka surok“Ha ka jingïaid lynti ki ju don ki por ba duh mynsiem, tangba nga ngeit ba ngan ïoh ka lad ban ïarap bad nga ju ong ruh ïa ki paidbah ba kin long kiba ïai shah bad mynta sngewtynnad ban pynbna ba ha ka 4 tarik jong u bnai naiwieng 2022 ngin plie noh ïa u maw nongrim jong kane ka surok, ki jingpynkhreh ki dang ïaid sha khmat bad tang shu ïoh ïa ki contractor ki ba shna surok yn sdang noh ban shna ïa kane ka surok bad ynda la dep maramot bad shna bha ïa ka surok kan ïarap bad pynsuk shibun ïa ki paidbah ha ka leit ka wan"La khmih lynti ba ka jingmaramot ïa kane ka surok RBBJ-Road kan ïarap bad pynsuk ruh ïa ki nongrep jong ka thaiñ ba kin pynpoi ïa ki mar rep jong ki sha ki jaka ïew bad kumjuh ruh kan ïarap ïa kiba pang ba shitom bad la khmihlynti ruh ba ki contractor kiba pyntrei ïa katei ka surok kin trei bha ba ka surok kan long kaba skhem bad kaba bha ka ban neh slem.
Nongpoh, Risaw 19: U wei u Rangbah naka shnong Laiphew Diengan ha Ri Bhoi bala tip kyrteng kum u Sharlestine Kurbah u la ioh ban pynlait im ïa uwei u jait mrad Slow Loris na katei ka shnong kaba don haka thaiñ Mawhati hadien ba u la thied ïa u haka dor 1 hajar tyngka.
Katkum ka jingïathuh jong utei u rangbah u ba ju ieid ïaki mrad, u la ong ba ka jingioh jong u ban pynlait im ïa utei u mrad ka dei hadien ba u la lap ba don ki briew na katei ka shnong kiba ioh ïa utei u mrad bad kiba la thmu ban pyniap lane ban bamdoh, hadien ba u ioh jingtip ïa katei ka jingthmu jong ki u la pan thied noh naki haka dor T.
500 da ka jingthmu ban pynlait im ïa utei u mrad hynrei kila kyntait ban ai ha katei ka dor, bad hadien ka jingïa dait dor u tei u rangbah u la pan noh haka dor T.
1 hajar bad kitei ki briew kila kular ban ai noh ïa utei u mrad.
Hadien ba u la thied ïa utei u mrad naka liang utei u rangbah u la pyntip noh sha ka tnad Wildlife Nongpoh naka bynta ban wan shimti noh ïa utei u mrad bad ban pynlait im bad sumar ïa u ba un ioh ban leit phai biang sha ka jaka shong jaka sah ban lait naka jingshah pyniap da kaba kyntu ruh ïaki paidbah ba kim dei ban pyniap pathar ïaki mrad ki mreng hynrei ban pyntip sha ka tnad Wildlife naka bynta ban ioh pynlait im ïaki.
Nongpoh, Risaw 19 : Ki pulit jong ka Khanapara Police Station hynnin janmiet kila ioh ban tam ïa kawei ka metiap kaba la pyut bad sma iwtung kaba la per ha kawei ka nala hadien FCI Godown Khanapara.
Katkum ka jingtip bala ioh lum la ïathuh ba katei ka metiap ka dei jong u rangbah briew haka rta kaba 50 snem eiei kaba haduh mynta ki pulit kim pat lah ban ithuh namar ka jingpyut ka met kala long kaba palat kaba la mih ruh ka jingsma iwtung kaba shyrkhei.
Naka liang ki pulit kila rah noh ïa katei ka metiap ban pyndep ïaka post mortem bad ka jingtohkit halor katei ka jingjia ka dang ïaid shakhmat.
Khliehriat Risaw 19: Ka Khasi Students Union East Jaiñtia Hills District ka pynpaw ka jingsngew khia halor ka jingshah kyntiat ki khynnah samla kiba leit ban thep kam ha ka tnat Civil Defence & Home Guard kaba la jia myn ha ka 14 tarik mynta u bnai, halor kane ki nongïalam ka seng ki la leit ban ïakynduh ïa u Deputy Commissioner ka East Jaiñtia Hills District bad kyntu ïa u ba un sngewbha ban tuklar lem halor kane.
Katkum ka shithi sha u Deputy Commissioner ba la buh da ka seng myn ha ka 15 tarik mynta u bnai, ba la soi da u Assistant General Secretary u samla Pynshaikupar Dkhar bad u Organising Secretary, u samla Deiniwan Lyngdoh, ka seng ka pylaw ruh ba ïa ka jinglait kam ha katei ka tnat Home Guard ym shym la pynbna (advertise) eiei ha ki kotkhubor bad kane ka pyni ïa ka jingdkhoh ka rukom treikam jong ka tnat Civil Defence & Home Guard bad kane ka jingleh ka pynduh mynsiem ïa ki samla wad kam, na kata ka daw ki hap ban wad ki lad ki lynti ban phah tuklar lem ha ki bor ba halor.
Ka seng ka kyntu ïa u Deputy Commissioner ba un sngewbha ban tuklar lem halor kane ba ka rukom thungkam kan long kaba khuid ba suba ha kaba ïadei bad kane ka post ha katei ka tnat.
Nongpoh, Risaw 19: Ka FKJGP Mawtari Myrdon Circle kala pynrem jur bad maham da kaba tyngeh pyrshah ïaki riew shim kabu kiba leit ban bret pathar ïaki jaboh jabaiñ harud surok ban leit sha ka thaiñ Mawtari Myrdon ha Ri-Bhoi, ha kaba kum ka seng ka dang wat haduh mynta ban lap ïaki briew bad lada lap yn ai da ka jingpynshitom kaba tyngeh bad ban leit theh lut ïa kitei ki ñiut sha iing jong ki.
Naka liang ki nongïalam ka FKJGP ba kynthup ïa u Nangkiew Sohktung bad u Johny Sohktung kila pynpaw ba katei ka jaka ka dei kaba dang khuid dang suba kaba itynnad naka jingjyrngam ka mei mariang, hynrei katei ka jingleh jong ki riew shim kabu ban kawang ïaki ñuit harud surok kala pynsniew dur ïa katei ka jaka bad pynijli ïa kiba leit ba wan.
Kila pynpaw ruh ba kum ka sang ka dang wad haduh mynta ïa ki briew ba donkti ban bret pathar ïaki ñiut ha katei ka jaka, bad kyntu ruh ïakito ki nongbret ba kidei ban leit tam biang ïa kitei ki ñiut ym ban ap haduh ban da lap da ki dkhot ka seng, namar lada ki dkhot ka seng ki lap ïaki briew ba dokti kim banse ban leit pynkhuid ïa katei ka jaka bad ban leit theh ïa kitei ki ñiut ha iing jong ki.
Namarkata naka liang ka seng ka kyntu ïaki paidbah nongshong shnong bad kumjuh ruh kiba leit ba wan ba kim dei ban bret ñiut harud surok bad ban kawang kat shaba lap ba shem ban pynjaboh ïaka mei mariang, hynrei ban bret haki jaka ba dei ban bret bad lada lap naka liang ka seng kan sa leh da kaba tyngeh.
Nongpoh, Risaw 19: Wat hadien ba la dap pura la 14 snem ba u Bah (L) E.
K Mawlong u la khlad noh na kane ka pyrthei ha ka 18 tarik u Risaw 2008 bad ba ki paidbah ka Umroi Constituency lem bad ka ing ka sem ki la kynmmaw burom ïa u kum uta u nongïalam paidbah hynnin ka sngi ha Little Flower Higher Secondary School, Mawbri, hynrei ki jingmong bad u sohkhliang ba la mong ha ki paidbah ka Umroi Constituency ka dang sahkut haduh kine ki sngi halor ka jingshah kynnoh ba u (L) E.
K Mawlong u dei u nongdie ri bad uba la lilam ïa ka Meghalaya House Calcutta.
Kum ban pynkynmaw, ha ka jingkynmaw tympang ïa ka lyngkhuh sngi ïap ba 14 snem u (L) E.
K Mawlong kaba la long hynnin ka sngi ha Mawbri, ki paidbah ka Umroi Constituency lem bad ka ïing ka sem bad khamtam ruh kito kiba ïeid kyrpang ïa une u rangbah ki la ai burom da kaba pynlait paidbah ïa ka kot ba la thoh da u khun ba ar jong u, u Fedinand Banshanlang Lyngdoh, bam kwai ha dwar u Blei ba la ai kyrteng, ‘E.
K Mawlong, A Political Biography’ bad ruh la sam kyrpang da ki khusnam sha ki samla pule ka Umroi Constituency ba la ai kyrteng, ‘ E.
K Mawlong Academic Excellence Award 2022’ kum shi bynta ban ai burom ïa une u rangbah uba ki paidbah ki don ka jingieit ba kyrpang kum uta u nongïalam khamtam hapoh ka Umroi Constituency.
Kiei kiba la paw shabar na ki riew rangbah bad kito kiba don ka jingïeid ba kyrpang ban burom ïa u Bah E.
K Mawlong kum uta u nongïalam paidbah ha katei ka jingleh burom ïa ka lyngkhuh sngi ïap ba 14 snem jong u, ka dei ka jingkren bynñiaw bad ki dak mong lane u sohkhliang u dangsah ha ki dohnud jong kito kiba ïeid ïa u Bah E.
K Mawlong halor ka jingshah kynnoh ba u la dei u nongdie ri bad uba la lilam ïa ka Meghalaya House Calcutta.
Haba kren halor kane ka jingshah kynnoh u (L) E.
K Mawlong kumba la pynpaw da u khun rangbah jong u, u Bah George B.
Lyngdoh, uba dei ruh u MLA ba mynta ka Umroi Constituency, ka dei ka jingkynnoh ba khlem nongrim bad kaba khwah ban pynthoh bria u Bah E.
K Mawlong, hynrei katkum ka jingbishar ka ïing bishar badonburom ka High Court ha ka 28 u Kyllalyngkot 2008 ka la pynksan ba u Bah E.
K Mawlong ym shym la don bynta ei ei ban lilam ne die duh ïa ka Meghalaya House ha Calcutta.
La don ruh uwei na u rangbah uba la ïa trei ryngkat ha kti ha kjat bad u (L) E.
K Mawlong, u la kren bynñiaw halor kane ka jingshah kynnoh bad ka jingshah pynthohbria u Bah E.
K Mawlong bad ka la poi u pud haduh ba ka la ktah ïa ka jingmut jingpyrkhat jong u, ka ing ka sem, ki paidbah bad ka la ktah bad pynhiar arsut ruh ïa ka koit ka khiah jong u, na ka daw kitei ki jingshah kynnoh ba khlem nongrim bad ka jingshisha ka ieng rasong ka dei tad haduh ba ka High Court ka la pynksan ba u Bah E.
K Mawlong um don bynta ei ei halor kitei ki jingshah kynnoh ba la lilam ïa ka Meghalaya House ha Calcutta, pynpaw utei u rangbah.
U la pynpaw ruh ba u la don bynta haduh 25 snem ban ïa trei ryngkat ryngkat bad u Bah E.
K Mawlong bad u la sakhi hi da lade ba u Bah E.
K Mawlong um dei u briew uba long kumta bad u dei u briew uba don ka jingieit ba kyrpang ïa ka jaid bynriew bad uba don shisha ka jingkitkhlieh kum uta u nongïalam paidbah uba trei na ka bynta ka bha ka miat bad ka roi ka par bad ym kumba la shah kynnoh haduh ba kane ka la ktah mationg bad u sohkliang u dang sohkut ha ki dohnud jong kito kiba don ka jingieit ba kyrpang ïa une nongïalam paidbah na Umroi Constituency.
Shuh shuh, kaei kaba la pynpaw da une u rangbah, u la pynpaw paidbah beit ba haduh kine ki sngi ki don lai ngut ki riew pawkhmat ka jylla kiba la kynnoh pyrshah ba u Bah E.
K Mawlong u long u nongdie ri bad uba lilam ïa ka Meghalaya House bad haduh mynta ki paidbah kiba ieit ïa u Bah E.
K Mawlong kim kwah shuh ban peit wat ïa ka khmat jong kitei ki riew paw khmat ha kaba ki isih bad ki ijli ban peit ïa ki halor ka jingkynnoh ba klem nongrim bad ba khlem da wad ïa ka jingshiha kaba la pynhiar dor ïa ka kyrdan nongïalam u Bah E.
K Mawlong, uba long shisha u nongmihkhmat paidbah bad ym kumba la shah kynnoh, pynpaw utei u rangbah.
Shillong, Risaw 19 : U MLA ka Pynthorumkhrah u bah A.
L Hek mynta ka sngi u la kyntait mardor da kaba ong ba u bah Rocky Hek um dei u pyrsa trai jongu.
U bah Rocky Hek u dei uba la pynkhreh ban iakhun pyrshah ïa u bah A.
L Hek na ka NPP ha kane ka election MLA 2023.
Dang shen u nongïalam ka rim ka BJP u bah J.
A Lyngdoh uba la leit phai biang sha ka Congress ban ïakhun na ka North Shillong Constituency, u la ong ba u bah Hek un ïa kynduh mawsiang ha kane ka kynti pyrshah ïa u pyrsah jongu u Rocky Hek.
Halor kane u bah Hek u la ong “U Rocky um dei satia u pyrsah trai jong ng".
U la ong ka election te ka election namar wat la u la jop san sien ruh ha baroh sansien un hap ban trei shitom bad ïakhun da kaba tyngeh beit.
“ Nga ïohi naduh kaba nyngkong bad haduh kaba san ruh ki long kumjuh namar ngim lah ban shu kheiñ sting ne khein troiñ ïaki kyrtong ba ïakhun pyrshah.
Ka election te ka election ngi hap ban trei shitom ym ban kheiñ sting" ong u bah Hek.
U bah Hek u sngewkyrmen skhem ba ki paidbah kin dang ai shuh shuh ka jingshaniah ïa u ha kane ka election 2023 kumba ki la shaniah ïa u baroh shi katta kum u MLA jongki.
“ Ki paidbah kin ai ka jingkyrshan ïa nga namar ngam shym la mih tang ha ka por election ha kine ki 25 snem ki jingshakri jong nga kum u MLA.
Nga trei bad pyrshang ban ai ka jingshakri kaba paka tam ïa ki paid ka constituency jongnga" ong u bah Hek.
Shillong, Risaw 19: Ka NPP Sohra Constituency lyngba Secretary jong ka u Bah Alex Diengdoh u la kyntait war ïa ka khubor ba kam ba ka NPP kan ym pynïeng kyrtong satia na Sohra ha ka ilekshon MLA ban long ha u 2023.
Ha ka kyrwoh sha ki lad pathai khubor la ong ba ka jingkam ba ka NPP kan ym sei kyrtong ka dei tang ka buit poh kiwei ki party ban pynkulmar jingmut ïa ki paidbah nongkyrshan ka NPP, “na ka liang ka party ka sei ïa u kyrtong uba kynsai na bynta ka ilekshon".
“Ka NPP Block ka pynshai ba ym shym don uno uno ne kano kano na ki dkhot ka party kiba ai ka khubor kaba kum katei" bad bynrap, “ka dei tang ka buit jongno re jongno kiba la sdang ban kulmar jingmut jingpyrkhat hadien na ka NPP Block Sohra mynta ki la pynkhreh bad sei beit la u jong u Candidate.
Katei ka long tang ka jingsyier jingsmiej jong kiwei ki party bad ki nongkitkam jong ki, ki bym ïohthïah ïohdem shuh ha kine ki sngi hadien ba ki la ïohsngew ïa kane ka khubor", ong u Secretary jong ka NPP Block Sohra, u Bah Alex Diengdoh.
Shuh shuh la ong ba na ka liang ka NPP kan sa pynbna ïa ka kyrteng u kyrtong uban ai reng kan long ha kine ki khyndiat sngi ban wan.
“Ka Block ka ïathuh ba ka party naduh ka state level mynta ka dang ïakren ban uwei u Riewpawkhmat ka thain Sohra uba ju trei na ka bynta ka roi ka par ka thain bad la khmih lynti skhem ba une u Rangbah un sa kongnguh ban rung ha ka party bad long u Candidate jong ka NPP na Sohra Constituency", pynkut ka kyrwoh.
Shillong, Risaw 19: Ka Shillong Archdiocese Catholic Youth Movement(SACYM) kaba dei ka synjuk ki samla jong ka balang Catholic jong ka jylla niambah Shillong ha ka sngi Balang ki la pynlong ïa ka jingduwai kyrpang na byntaki shit niam kiba pynthut ïa ka jingïakynduh lang jong ki samla ka balang Catholic jong ka jylla niam Khandwa kaba don ha ka jylla Madhya Pradesh(MP).
Ïa kane ka jingduwai la pynlong ha Ïingmane ka Maria ka Nongïarap ki Khristan ha Laitumkhrah ha kaba ki samla bad ki nongkitkam ka SACYM ki la poi ryntih sha kane ka jingduwai ïa snoh mynsiem bad ki samla ka jylla niam Khandwa.
Ha ka jingkren jong u Diocesan Youth Director u Fr Jemris Shylla u la khot la wer ïa ki samla ka balang ba kin duwai ba ka suk ka saiñ kan synshar ïa ka ri bad ba ka jingsnew pher niam kan ym ïoh rung ha ka jingpyrkhat jong u nongshong shnong ka ri.
“Kumba u Francis Assisi Bakhuid u duwai ba u Blei un pynlong ïa u u atiar jong ka jingsuk, ka jingieid, ka jingmap bad kiwei ki jinglong ba bha to ngi ruh kum ki samla ka Balang ngin duwai ba ngi ruh ngin long ki atiar jingsuk ha ka imlang sahlang," u la kyntu kynpham ïa ki samla.
U Fr Jemris u la ong ruh ba ka thong hi jong kane ka jingduwai ka long ban tehsong mlon ïa ka ri wat hapdeng ka jingïapher ka jingngeit niam namar ka riti synshar ka ri ka la kdew shai ïa kane ba man u nongshong shnong ka ri u lah ban ngeit ïa kino kino ki jait niam kiba u jied hi.
“Kumba u Saulus u kylla sha u Paulus ngi duwai ruh ba kine kiba pynthut ïa ka jingïakynduh ki samla jong ka Diocese Khandwa kin long ki shipai ba shlur jong u Khrist ha kawei ka sngi.
Ha ka aiñ barim la ong ka bniat namar ka bniat hynrei ka aiñ u Jisu ka dei ka jingsuk ka dei ban long ka nongkylliang ïa ka jingisih, ka jingieid ïa ka jingiashun bad dei tang lyngba ka jingduwai hi ba ngin lah ban kynjoh shata," u la ong.
Haba kren sha ki lad pathai khubor hadien ba la wai ka jingduwai u President ka SACYM u samla Alvin Savio Kharkongngor u la ong ba da kane ka jingduwai kaba ki samla ki khot ka long ban ïasnoh mynsiem bad ki samla ka jylla niam Khandwa kiba la shah pynthut ka jingïakynduh lang ki samla Catholic naduh ka 2 tarik haduh 5 tarik Risaw hynrei la hap ban pynsahngeh na ka daw ba ki shitniam ki kynnoh ba kane ka jingïakynduh lang ki samla ka long ba pynkylla niam jubor ïa ki samla bad ha kaba na ka liang ki bor Pulit ruh ki la hukum marmar ban pynpep noh ïa kane ka jingïakynduh lang ki samla Catholic.
U la ong ha ka jingshisha kito ki samla kiba leit ba shim bynta ha kane ka jingïakynduhlang ki dei kiba ki kmie ki kpa ki la ai jingbit bad ruh ba u Parish Priest jong ki parish jong ki ruh u la pynshisha ïa kane bad ba ki samla kiba leit ruh ki kwah leit da ka mon sngewbha.
Shillong, Risaw 19: Ha ka step sngi Balang ki nongshong shnong ka Riat Laban ki la par ‘ñiang khriat da ka jinglap ïa ka met ïap jong uwei u briew uba dkhat noh ïa la ka jingim da kaba sdien ïa lade ha ka khlaw Manik Road ka lynti ban kiew sha Upper Lumparing.
Ïa ka met ïap jong une u rangbah briew lap nyngkong da uwei u khynnah jong katei ka dong, bad mar mar u la ai jingtip noh sha ki pulit jong ka Laban police station.
Na ka liang ki bahaïing bahasem hadien ba ki la leit ban peit ïa ka met ha katei ka khlaw ki la kubur ba u dei u bahaïing jong ki uba la phet na ka ïing ha ka janmiet sngi ba-ar.
Haba kren bad ki nonglum khubor, u khun ruit jong une u briew uba sdien phasi u la ïathuh ba une u rangbah uba dei u kpa jong u khun marwei u la don ha ka jingshitom lah ba la ban la katto katne por kaba um lah shuh ban trei ba ktah bad u ong ba kane ka jingdkhat noh jong u la ka jingim ruh lehse ka dei na ka jingsngew ba u long ka lyngkor ha ka iing ban pyndap pynbiang ïa ka bai dawai dashin namar u wan na ka iing kaba duk bad ba u khun jong u u dang don hapdeng ka jingpule.
“Ngi la rai na ïing ba ngin leit pynshim dawai ïa i pa sha Guwahati la shem taïew namar i don ka jingpang nervous system, hynrei barabor i ju ong ïa ngi ba im kwah ban pynjynjar ïa ngi," ong u khun jong une u rangbah briew.
U la bynrap ba kam don ka jingkyrduh ha ka pisa pilaiñ namar ki la ïa synnïang lang shi bahaïing ban phah sumar, “hynrei ym lah ban tip kaei kaba pynlong ïa i ban shitom jingmut haduh katne kat ban shim noh ïa la ka jingim," La ong u Khun.
La wan ban shimti noh ïa kane ka met da ki pulit ka Laban bad la pynkit noh ïa ka met sha Civil hospital ban pyndep ïa ka Post Mortem.
Shillong, Risaw, 19: Lai snem kynthih ki khun mynsiem jong u Don Bosco ki la pynkhreh ban rakhe ïa ka jingdap 100 snem ka jingwan iuhkjat jong ki mishoneri ka jingïasyllok Salesian na ka ri Italy ha ka 13 tarik, Kyllalyngkot, 1922 ha nongbah Shillong ban bet ïa u symbai jingngeit ha ka thaiñ Shatei Lammihngi.
Ka jingïasyllok Salesian kan sa pynkut ïa kane ka jingrakhe ha ka 30 tarik mynta u bnai ha Cathedral Parish, Laitumkhrah, Shillong ha kaba u Apostolic Nuncio uba peit ïa ka ri India bad ri Nepal u Most Rev.
Leopoldo Girelli un sa long u Kongsan ha ryngkat ka jingïadonlang jong u Rector Major ka jingïasyllok Salesian u Rev.
Fr.
Angel Fernandez.
Ha ka jingïakren bad ki lad pathai khubor ha ka sngi Balang, u Archbishop ka Shillong Archdiocese u Most Rev.
Victor Lyngdoh u la khot bad wer ïa ki paidriewngeit jong ka Jyllaniam Shillong, Nongstoiñ bad Jowai ban ïashim bynta lang ha kane ka sngi ba ka jingïasyllok Salesian kan sa rakhe ïa kane ka sngi bakhraw.
U Archbishop u la khot bad wer ïa ki paid u Blei na ki lai tylli ki Diocese ban ïashim bynta ha ka proseshon Iukharis jong ka Shillong Archdiocese ka ban sa long ha ka 13 tarik u bnai Naiwieng.
U Provincial jong ka Salesian Shillong Province u Rev.
Fr.
Paul Olphindro Lyngkot u la ïathuh ruh ba kan sa don ka jingïakynduh ba kyrpang jong ki samla Catholic na ki 7 tylli ki jylla jong ka thaiñ Shatei Lammihngi ka ban sa long ha nongbah Shillong.
U Rev.
Fr.
Lyngkot u la ïathuh ba ka jingpynkhreh ïa kane ka sngi kaba khraw ka long mynta la lai snem kynthih, kata naduh u snem 2019 da kaba pynlong ïa ki prokram bapher bapher kumno ban pynphriang ïa ka Ktien u Blei bad ban pynkhreh ïa ki paidriewngeit ba kin kham tip shuh shuh ïa U Blei.
“Ha ka snem kaba ar, kata ha u 2020, wat hapdeng ka jingwan lynshop jong ka jingpang khlam Covid-19 ngi la pynkhreh ïa ka Youth Ministry khnang ba ki khun samla hapoh ka Balang kin kham ngam jylliew shuh shuh shaphang ka Ktien U Blei.
Ngi la pynlong ïa ki jingïathir jingmut bad ki jingphaidien ïa la ka jingim.
Ha u snem 2021 la pynkhreh ïa ki kam ba kynja mynsiem da ki khun jong u Don Bosco kaba ki khot ka Salesian Spirituality," la ïathuh u Provincial.
Haba kylli, u Provicial u la ong, “tang ha Shillong Province, ngi don 42 tylli ki iing ba ngi trei, kata kynthup ïa ka Mizoram, Tripura, Barrack Valley, ka rilum Khasi bad rilum Jaiñtia lait noh ka rilum Garo kaba hap hapoh ka jylli treikam jong ka Guwahati Province.
"U la ïathuh ba ka jingïasyllok Salesian ka la tei hynriew tylli ki Technical School, kata, ka Don Bosco Technical School ha Shillong, ka Don Bosco Tech, Pyndenglawar, Nongstoiñ, ka Bosco Pnar, Jowai, ha Silchar, ha Agartala bad ha Sacred Heart Pisamganj.
“Nalor kine, ki don sa ki jaka ai jinghikai kiba rit, kiba ngi buh kum ka thong ban ïarap ïa ki khun samla," u la bynrap.
Shillong, Risaw, 19: Ka Hynñiewtrep Integrated Territorial Organisation (HITO) ha ka sngi Balang ka la ai jingïaroh ïa ka Iingbishar Meghalaya High Court kaba la pynmih da ka hukum kaba bthah ïa u Chief Secretary ka Jylla u Bah Donald P.
Wahlang bad ïa u Director General of Police (DGP) u Dr.
LR Bishnoi ban ym pyndem hakhmat ki lei san snem haba khynra ïa ka jingkit beaiñ ïa u dewiong na kane ka jylla Meghalaya.
Ka Iingbishar Meghalaya High Court ha ka hukum kaba tyngeh ïa u Chief Secretary ka Jylla u Bah Donald P.
Wahlang bad ïa u Director General of Police (DGP) u Dr.
LR Bishnoi ba kim dei satia ban pyndem ne kohnguh ha kino kino ki bor synshar, hynrei ki dei ban kem beit naphang ïa ki trok kiba kit be-aiñ ïa u dewiong.
“Nga ngeit skhem ba u Chief Secretary un pyni ïa ka bor bad nga kyntu ba um dei ban ym ngeit ïa ki lei san snem namarba sa tang katto kane por ka la poi ka Model Code of Conduct.
Nga kyntu ïa ki ophisar Pulit ba kin pyni ïa ka bor ba ki don bad ban pyni ba ka aiñ ka im shisha hapoh ka jylla jong ngi," ong u President ka HITO u Bah Donbok Dkhar ha ka jingïakren bad ki lad pathai khubor.
“Ngin sa leit ïakynduh ban tyrwa lada ki (Pulit) ki donkam ban ïarap na ka liang ka seng ka kwah ban tehlakam ïa ka jingkhaii be-aiñ ïa u dewiong ha kane ka jylla," u la ong.
Haba kynthoh ïa ka jingtap eitmiaw jong u Symbud Myntri Rangbah ba kam don satia ka jingshalan be-aiñ ïa u dewiong, u Bah Dkhjar u la ong, “ngi buh ka jingkylli ïa u Symbud Myntri Rangbah hato u don aiu ban ai jubab haba manla ka por u kren sha ki lad pathai khubor ba ym don ka jingkhaii be-ain ïa u dewiong bad ba dei ban da pynshisha shwa.
Hynrei kane ka jingpynmih hukum jong ka Ingbishar ka pynpaw shai ba u Bah Prestone uba ju saitkhuid manla ka por ba kam don ka High Level, kam don ka jingkhaii tuh ïa u dewiong ban kit lyngba ki trok.
“Ngi burom ïa ka hukum jong ka High Court bad kaba pynpaw shai ba ka don ka jingkit tuh ïa u deiwong bad ka jingdon ki High Level," la ong u Bah Dkhar.
U la pynkynmaw ruh ba dang shen ki dkhot ka Seng ki la ïoh bat haduh 30 tylli ki trok kiba kit be-aiñ ïa u dewiong ha kaba la register case bad don mynta ha kti jong ka ingbishar.
“Ïa kane ruh u (Bah Prestone) dang sait khuid hana ba ladep ai Challan bad kito ki kali kiba ngi ïoh bat kim don ïa ka Challan bad na kata ka daw la phah sha Court," u la bynrap.
“U ju ong ba ngi dei tang ki khynnah rit, hynrei mynta ka paw ba ki khynnah rit ruh ki don ka la jong ka nongirm bad ka High Court ruh ka la pynksan ba ka don ka High level bad pynmih da ka hukum ban kem naphang ïa ki trok kiba kit be-ain ïa u dewiong," la kynthoh une u nongïalam ka HITO.
Haba pynpaw ba ki paidbah kim don jingshahniah ïa ka rukom synshar ka Sorkar MDA, u Bah Dkhar u la ong, ‘lada ngi peit ïa ki rukom treikam ngi duh jingshahniah bha la ka long na ka tnat Pulit bad na ki bor synshar district bad na ka liang jong ka Sorkar lei ynnai ïakren.
Ka don ka jingïatreilang hapdeng u Pulit bad ki bor synshar District ba lait u deiwong.
"“Nga kynmaw ba u Myntri Rangbah ka Jylla u ong ba la pyrkhing bha hynrei lada pyrkhing bha kumno da ki spah tylli ki trok kit dewiong kin lait shi miet.
Kam dei shuh kaba pyrkhing hynrei kaba pynsynjor.
Ngi, ngi ïohi ha kata ka rukom," u la kynthoh.
“Mynta lada phiel ka rukom treikam ban kem ïa ki kali kit dewiong be-aiñ, ka HITO kan don ha syndah jong ki Pulit bad lada duna briew ngin ai ïa ka jingïatreilang bad ki Pulit bad lada kim lah ban kem ka HITO kan mih sha madan ban bat hi dalade ïa ki kali kiba kit dewiong be-aiñ," ong shuh shuh u Bah Dkhar.
U la kyntu ïa ka seng ki nongkhaii dewiong bad ïa ki briew kiba im ja na kaba tih bad shalan ïa u dewiong ba kin mih sha surok ban dawa ïa ka Sorkar ba kan pyllait noh ïa ka Challan khnang ba ka Sorkar kan dup ïoh lum ïa ka khajna bad ba ki briew kiba im ja na ka kam deiwong kin ïoh jingmyntoi.
“Lada ka Sorkar kam lah ban shna ïa ka aiñ ha kaba ïadei bad ka jingtih deiwong, phi kiba im kamai jakpoh da kane ka kam dewiong phi dei ban mih noh shakhmat ban dawa ïa la ka hok," u la ong.
U la ïathuh ba ka Seng ka ladep phah ïa ka dorkhas sha ka Sorkar halor ka jingsahteng ka rai (resolution) ba la mynjur da ka Ingdorbar Thawaiñ ka Jylla Meghalaya halor ka jingpynbeit thymmai ïa ka Forest Act, 1980 bad ïa ka aiñ ka aiñ marpohkhyndew Coal Mines (Nationalisation) Act, 1973 kaba mut ba baroh ki krem dewiong ki dei ki jong ka Sorkar India.
