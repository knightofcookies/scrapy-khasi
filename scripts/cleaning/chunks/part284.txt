Ïa ka Garo Baptist Convention la seng ha ka snem 1874.
Ha ka 3 tarik Rymphang 2024, ha ka por kumba 12 baje mynsngi, uwei u rangbah  uba la tip kyrteng kum u Bah Marshal Marwein 30 snem ka rta  u la jah klep hadien ba u ñiut ba la lum thup ha Marten u la twa bad ban ïa u.
U Bah Marwein uba dei na ka shnong Mawkyrwat bad u shong u sah ha Mawiong ryngkat ka kurim jong u bad ar ngut ki khun.
Hadien ba ka kynhun pyllait im ka la ïoh jingtip halor katei ka jingjia, ka la wan poi mar mar ha kane ka jaka bad ka dang pynlong ïa ka jingwad ïa une u rangbah.
Kat haduh mynta, ym pat shym la lap ïa ka met jong u Bah Marwein.
Katei ka jingjia ka la jia ha ka por mynsngi ha ka por ba ki ñiut kiba bun ki la twa bad hap halor jong u ha katei ka jaka theh ñiut.
Une u rangbah u dei uba ju lum ïa ki ñiut ki ñier, ki jaboh ki jabaiñ na ka sorbah Shillong bad u dei ruh uba wad tinjot bad katba u dang wad tin jot kynsan kynsan ki ñiut kiba bun ki la twa bad tap lup ïa u.
Kat kum ka jingïathuh ka kiaw jong  une u rangbah, ka kong Alma Lyngdoh Mawhlang, kaba don lang ha kane ka jaka haba jia kane ka jingjia, ka la ong, ba ka la ïohi ïa ka jingtwa ki ñuit ha kane ka jaka bad namar ba une u pyrsa jong ka u leit ban wad tinjot sha kane ka jaka ba twa, ki la wad ïa une u rangbah hynrei kim shem la ïohi shuh ïa u, kumta ki la pyrshang ban phone ïa u hynrei ka phone ka la switch off.
Kumta ki la mareh ban leit ïathuh ïa ki bor peit ïa ka Marten bad hadien katto katne por la wan poi ki pulit bad la ïaleh ban wad ïa u da kaba tih da ki JCB hynrei haduh ba pynmih ïa kane ka khubor ym shem pat lap dien ïa une u rangbah.
Ka la don ka jingïasoi soskular ban pynlong ïa ka jingjurip shaphang ka jinglong jingman jong ka jaka hiar liengsuiñ ha Shillong Airport ha Umroi, Ri Bhoi District.
Ïa kane la lah ban tip na ka jingpynmih hukum jong ka Ïing Bishar Meghalaya High Court myn ha ka sngi Thohdieng.
Kane ka hukum ka ïathuh ba u Additional Advocate General ban buddien ïa ka hukum jong ka Ïing Bishar ba la pynmih ha ka 30 tarik u Risaw u la ïathuh ba ka la don ka jingpynlong ïa ka jingwad bniah ïa ka jinglong jingman jong ka Shillong Airport da kaba pyndonkam ïa liengsuiñ bad tip kum ka Aerial LiDAR Survey.
Kiba don bynta ha kane, kynthup ïa u Dr N Mozika uba mih khmat ïa ka Airports Authority of India.
U la ïathuh ba ka Ïing Bishar ba ka don ka khot tender na ka bynta ban leh ïa kane ka jingjurip.
Ka Ïing Bishar ka la bthah ba baroh kine kiei kiei, kynthup ïa ka jingkhot tender dei ban phah bad pyntip ïa ka Ïing Bishar ha ka dur jong ka Affidavit hapoh lai taiew.
Ka Ïing Bishar kan sa pynlong biang ïa ka jingbishar ïa kane ka kam ha ka 5 tarik u Lber, 2024.
:Ka jingpyn byrngia bakhraw ne ka Mega Entertainment, kaba dei ka tamasa bakhraw jong ka jylla north east bad ka jingïakop pyni riam pyni beit, dang shen, ka la pynbna ïa ka ka tarik jong ka interview na ka bynta ka 13edition jong ka Set Wet Mega Mister North East.
Lyngba kine ki interview, ki nongpynïaid jong kane ka jingpyn ïakop pyni riam pyni beit kin sa jied haduh 50 ngut ki nongïashim bynta ha kylleng jong ki phra tylli ki jylla northeast, ki ban ïaknieh na ka bynta kane ka nam jong kaKatba ïa ka interview ha Shillong na ka bynta kane ka jingïakop, yn sa pynlong ha Hotel Vivanta ha ka 10 tairk, Rymphang.
Kaba ïasyriem bad kane, ka kynhun jong ka Mega Entertainment ka la pynlong ïa ka interview ha Kokrajhar, Kohima, Guwahati bad Agartala.
Katba ïa ka interview ba khatduh, yn sa pynlong ha Gangtok ha ka 18 tarik, Rymphang ha Nar Bahadur Bhandari College.
Lada uno uno u nongïashim bynta um lah ban leit sha kine ki jaka, ka kynhun Mega Entertainment kan shah ïa ki ba kin aplai online.
Ki nongaplai kin donkam ban phone sha u nombar +91 84040 93938 na ka bynta ban registar bad ïaid shakhmat da ka interview.
Ïa ka Mega Mister North East, la pynïaid da u nongpynwandur ïa ki riam ki beit, u Abhijeet Singha.
La pynmih da ka Mega Entertainment bad la pynïaid ïew da ka Mega Activation.
Yn sa don ki rang ban ïashim bynta na ki phra tylli ki jylla north east, ki ban sa leit sha Guwahati na ka bynta ka Grand Finale ka ba sa pynlong ha ITA Machkhowa ha ka 1 tarik, Lber.
Ha katei ka rynsan, ka Mega Entertainment ka la pynthymmai ïa ka rukom pynïaid jong kane ka jingïakop pyni riam pyni beit, da kaba pynduh ïa ka jingmut jong ka jingai runners-up.
Katba ki lai ngut kiba wan ha ka thup ba lai kum ki nongïashim bynta, kin kamai ban ïoh ïa ka nam Set Wet Mega Mister North East 2024.
Ïa kane ka tamasa, la pynthikna ba man ki nongïashim bynta hangne kin ïoh kajuh ka nam bad ka burom.
Ha kana ka jingïakop ban ïakhun na ka bynta kane ka nam, pyrshah ïa ki 47 ngut ki nongïashim bynta, baroh lai ngut ki nongïashim bynta kin sa sakhi, da kaba pyni ba ki long shisha kita ki nongjop da ka hok jong ki.
Nalor jong ka khusnam song kaba la buh mar haduh T.
50,000, ki lai ngut ki nongjop kin sa ïoh ka lad ban long kum ki brand ambassador jong ka Set Wet.
Shuh shuh, kin sa ïoh ka lad ban leit jingleit jngai, kin long ruh kum ki nongmihkhmat na ka Mega Entertainment, kin don bynta ha ka ban pyni ïa ki brand, ka jingleit shondur, kin ïoh mihkhmat ha ki tamasa jong ki samla bad ki jingpyni riam pyni beit bad ka jingdon bynta bad ki paidbah bad ka jingïatreilang bad ka agency Life’s Purple.
Ïa katei ka jingïakop pyni riam pyni beit, la kyrshan da ka Title Sponsor – Set Wet, Style Partner – Killer Jeans, Fashion Partner – Butterfly Clothing and Accessories, bad ka Hospitality Partner – Hotel Daaysco Oley Allo.
Ki thei ïalehkai football jong ka Ri Bhoi District lem bad ka East Khasi Hills District ki la jam pat mynta sha ka phainal jong ka jingïalehkai phutbol ha ka lympung ïalehkai Meghalaya Games kaba san.
Ha ka jingïakhun ïa ki Semifinal kiba la long mynta ka sngi ha PA Sangma Stadium, Tura, na ka liang ki thei ïalehkai jong ka Ri-Bhoi District ki la lah ha ka ban pynliem noh ïa ka Eastern West Khasi Hills District da 5-1.
Ka nam tam ha kane ka jingïakhun dei ka Imaia Shylla kaba marwei ka la ïoh ba kan thep haduh 4 tylli ki kol bad sa shi kol la thep da ka Rimika Khongkai, katba ïa ka shi kol naka bynta ka Eastern West la thep ïa ka da ka  Rympeibasuk Syiemlieh.
Katba na ka liang ki thei ïalehkai jong ka East Khasi Hills ki la lah ban pynliem noh da 5-0 ïa ka South West Khasi Hills, kaba hangne ka nam tam jong ka jingïakhun dei ka Inrilaidor Khongthaw, kaba la ïoh ban thep ar kol, bad ïa ki kol kiba sah la thep ïa ki da Melaribha Lyngdoh, Ibashembha Khongsit bad ka Ideibanrishisha Kharpan.
:Kum shi bynta jong ka International Water Conclave 2024, ka ophis jong u Deputy Commissioner, West Jaintia Hills District, Jowai ka la pynlong da ka District level Quiz bad jingïakop dro dur bad ai rong ai rup myn ha ka 3 tarik, Rymphang ha Conference Hall, DC office, Jowai.
Katba ki hynriew tylli ki kynhun, kynthup ïa ka Sokha Government Higher School, Sokha, Thomas Jones Synod College, Jowai, Kiang Nangbah College, Jowai bad ar tylli ki kynhun ba ïakop na ka Bharat Scouts and Guides ki la ïashim bynta ha ka Quiz Competition.
Ha ka jingïakop dro dur, la don haduh 28 ngut ki nongïashim bynta.
Katba ka theme na ka bynta katei ka jingïakop dro dur, ka dei shaphang ka jingtyngkai ïa ka um: kumno ban tyngkai ïa ka um khnang ban lah ban pyndonkam biang ïa ka(Water Conservation: Depict the essence of water conservation as sustainable utilization of water resources).
Ka jingdon jingïadei ka jingim bad ka um:(Life and Water Connection:) To ngin ïa khmih ïa ka jingïadei hapdeng ka um bad ka jingim, da kaba ban jur ïa ka kam bah ba ka la leh ha ka mariang, ka jingkoit jingkhiah bad kiwei kiwei(emphasising its role in ecosystems, health and overall well-being).
Ka jinglah ban pyndonkam ha ka lawei:(Future Sustainability): Ka jingbatai bniah na ka bynta ka jinglah ban pyndonkam biang ïa ka um lyngba ka buit ka bor, lem bad ka jingpynleit jingmut halor ka jingphikir bad sam ïa ka um ha ki jaka ba long lum.
(Illustrate a vision for a sustainable and water- secure future through artistic interpretation, with a special focus on caring and sharing for water issues in hilly areas collectively).
Ki ar tylli ki kynhun ba long ki nongjop ha ka Quiz competition ki dei ka Sokha Government Higher Secondary School, Sokha ba la mihkhmat da u Bah Gorge Donkupar Gassah bad u Bah Nangkhraw Kitbor Khonglah.
Ka Thomas Jones Synod College, Jowai ba la mihkhmat da u Bah Mutbha Lapasam bad u Bah Quikly Pala.
Ka Adittional Deputy Commissioner, West Jaintia Hills District, ka Kong B Blah, ka la pyntip sha ki nongïashim bynta ba katei ka jingïakop kam dei tang kum shi bynta jong ka International Water conclave 2024, hynrei ka long ruh kum ka jingpynhusiar halor ka jingmad jingeh ïa ka um.
Ka la pyntip ruh sha ki nongïashim bynta ba ïa ki dur, yn sa phah sha Shillong na ka bynta ban khmih biang da ki nongbishar.
Ka la bynrap da kaba ong ba ki nongjop ha kane ka jingïakop, kin sa mihkhmat na ka district ha ka state level.
U Myntyri ki kam korbar ri, u Amit Shah myn ha ka Sngi Palei u la plie ïa ka  Cyber Security Operations Centre ha Assam Rifles Headquarters ha Laitkor ha Shillong.
Haba kren ha katei ka sngi, u Amit Shah u la ïathuh ba ha ka jingïalam jong u Myntri Rangbahduh ka ri u Narendra Modi, ka la kiew haduh katta katta ha kaba ïa dei bad ka jingpyntrei kam ïa ki kor ki bor komputor.
U la ïathuh ba ka Sorkar Pdeng ka don ka jingthmu ban pynthikna ba ka jingtrei kam jong ki kor ki bor komputor kin long kiba jop bad ban pynthikna ba ka jingpyndonkam ïa ka Internet kan long kaba shngaiñ bad kaba lait na ki jingeh na ka bynta ki nongshong shnong jong ka ri.
U Amit Shah u la ïathuh ba ka jingthmu jong ka Sorkar u Modi ka long ban ïada ïa ki kam sniew kiba mih na ki jingpyndonkam ïa ki kor ki bor computer.
U la pynpaw ïa ka jingsngew burom jong u ïa ka jingtrei shitom jong ki shipai ka Assam Rifles ha kaba ïa dei bad ki jingtrei kam ki jong ka, kaba kong kat kum ka jingdonkam jong kane ka juk kaba mynta.
U Amit Shah u la ong ba ka Cyber Security Operations Centre jong ka Assamkynhun haba pynlong ïa ki jingpeit pyrman ïa ki kam sniew kiba mih na ki komputor ha ka por kaba biang, ban pynduna ïa ki jingma kiba lah ban mih na kiwei pat ki ri bad ban ïada ïa ki jingpyrshang ban pynpulom ïa ki jingtrei kam jong ki shipai Assam Rifles ban ïaleh pyrshah ïa ki jingsniew kiba mih na ki komputor.
Ka Khasi Students Union (KSU) ka la ïoh ka lad ban kynduh ïa u Myntri ka tnat pule puthi, u Rakkam A Sangma na ka bynta jingpynïoh ïa ka scholarship jong ki samla pule bad dang shen, kiba la pyndep ïa ka eksam MTET.
Ha ka dorkhas ba la phah sha utei u Myntri, katei ka kynhun ka la pynpaw ka jingsngew diaw ha kaba ïadei bad ka jingpynslem ban pyllait ïa ki scholarship funds.
Katei ka kynhun ka la pynpaw ka jingsngew jong ka ba ka jingktah jong kane ka jingpynslem ban pyllait ïa ka scholarship ka la pyndiaw ïa ki samla pule kiba la shaniah ha kine ki scholarship na ka bynta ba kin lah ban kyrshan ïa ka jingpule puthi jong ki bad ba kin lah ban ïoh ïa kaei kaba ki thrang.
“Bun na ki samla pule kiba wan na ka longïing bym ïoh bym kot bad kiba shaniah ha kine ki fund khnang ba kin lah ban kyrshan ha ka pule puthi jong ki, kynthup ïa ki bai tuition, ki kot ki sla bad kiwei kiwei ki kot kiba donkam.
Te, katei ka kynhun ka la kyrpad ba u dei ban shimkhia bad khmih halor kane ka mat bad pyllait noh ïa ka scholarship khlem pynslem shuh" ong katei ka kynhun.
Ha kaba ïadei bad ka eksam ba dang shen jong ka MTET, ka KSU ka la pyntip ba la don katto katne ki nongïaleh eksam kiba ïa ki answer keys la ai na ka bynta ka Paper I (LP level) bad Paper II (UP level).
Ka KSU ka la kam ba kane ka jingleh ka la pynlong ïa ki ba kin kulmar ka khlieh, bitar bad lynga napdeng ki nongïaleh eksamin kiba la pynlut ïa ka por, trei shitom bad khreh kot ha ka ban pynkhreh na ka bynta kane ka eksam.
:Ha ka jingpynlong ïa ka jingkhynra, myn ha ka 8 tarik, Nohprah 2023, ka 4th Battalion jong ka BSF Meghalaya ka la lah ban ïohkem ïa ki runar ba thmu khaïi ïa ki dawai jyrhoh Phensedyl ba don haduh 375 bilor bad ka shini na India sha Bangladesh lyngba u khappud shabar ri ne International border jong ka East Khasi Hills, Meghalaya.
Ha ka jingïoh jingtip ba bniah, ka kyhnun jong ka BSF Meghalaya ka la ïoh kurup bun ki borni shini jong ka India lyngba ka jingtreikam ba kyrpang ha ki jaka bapher bapher ha ki khappud International jong ka Meghalaya.
Ïa kitei ki tiar ba la ïoh kurup, la aiti noh sha ka ophis custom na ka bynta ka jingtohkit ban dang ïaid shakhmat.
Ka Myntri ka koit ka khiah ka Meghalaya, ka Kong Mazel Ampareen Lyngdoh ka la iathuh ba ka duna bun ki doktor specialist.
Haba kren ha ki nongthoh kot khubor, Ka Kong Ampareen Lyngdoh ka la iathuh ba ka jylla ka donkam shibun ki doktor specialist, hynrei kiba don mynta ki long tang khyndiat.
Ha kaba iadei bad kane ka jingeh, ka Kong Ampareen Lyngdoh ka la ong ba ka Sorkar kam banse ban phah ia ki doktor ban leit shim bynta ha ki katto katne ki jingai jinghikai Certificate Course kiba tang khyndiat por khnang ba kin lah ban kin kham lah ban sumar kham bha ia ki nongpang.
Ka Kong Ampareen Lyngdoh ka la iathuh ruh ka donkam ia ki doktor kiba la pyntbit ialade ha ki kam puid briew bad ruh ia ki specialist ki ban sumar ia ki jngpang jong ki kynthei.
Ka Myntri ka la iathuh ba wat hapdeng jong kine ki jingeh, ka Sorkar ka la shim ruh ia kiwei ki lad ki lyntri ban pyndiang ia kane ka jingdonkam bad dei na kane, ba ka Sorkar ka la kah ban ai ia ka jingsumar kaba kham biang ia ki nongpang jong ka jylla.
:Ha ka jingpynpaw ïa ka jingïatylli lang ban pyrshah ïa ka kam bam sap, ki nongtrei jong ka seng BJP ki la shong kyllaiñ myngor ha ka ban ïakhih myn ha ka 9 tarik, Nohprah, ha ka ophis jong katei ka seng BJP, ha kaba ka la pynrem ïa ka jingbam sap ba dang shen ba la donkti da u MP ka Rajya Sabha jong ka seng Congress, u Dhiraj Sahu.
Katei ka jingïakhih ka don jingthmu ban pynpaw ïa ka jingbitar halor ka jingshah kynnoh ba la kot haduh T.
300 klur ka pisa ha ka por ba don ka jingkhynra ba dang jia shen ïa utei u nongïalam jong ka seng Congress.
U Mariahom Kharkrang, uba dei u nongai ktien ba ha khlieh jong ka seng BJP, u la ïoh kren sha ka lad pathai khubor ha ka por ba don katei ka jingïakhih, da kaba thad madan ïa ka jinglam lynti jong kane ka seng bad ka jingai jingshlur shadien jong ka seng.
U Kharkrang u la ong kumne, “Kane ka jingïakhih ka dei shaphang ka jingleit khynra kaba la dep pynlong.
Nga tharai ka dei ha ka sngi balang, ha ka por ba ka ïingsah bad kumjuh ka ophis jong u MP ka Congress na Jharkhand bad la lap da ki spah tylli ki klur, ki bym lah shuh ban hynñiew.
"Ha ka jingpynpaw shaphang ka jingbam sap jong katei ka seng, u Kharkrang u la ban jur ba donkam ban pynpaw pyrthei ïa kum kine ki jait kam, khamtam ha kaba synshar da ka seng Congress ha ki jylla.
“Katei ka seng ka la ïoh lad biang bad sa shisien ban kren shaphang ka kam bam sap kaba la donkti ki katto katne ki seng bapher bapher, khamtam ka seng Congress ha ki jylla ba synshar da ka Congress.
Bad kane ka long ka sakhi satar kaba ngi pyni hakhmat jong ki paidbah jong ka ri India.
Te ngi la wan mihkhmat ban pynrem ïa kum kine ki jait kam," pynbna u Kharkrang.
U Kharkrang u la pynpaw ka jingsngew jong u ha ka jingpan jingkyrshan na u Myntri rangbahduh ka India, u Narendra Modi, na ka bynta ban pynduh jait ïa ka kam bam sap na kane ka ri.
“Ka pisa kaba la ïoh kurup, kine ki spah tylli ki klur ki dei ki pisa jong ki paidbah jong ka jylla Jharkhand bad kumjuh ruh jong ki paidbah ka India.
Te, ngi la don hangne ban pynpaw ïa ka jingïatylli jong ngi ban ïasyllok bad u Myntri rangbahduh, ba ka jingsuk kan bteng ban trei ïa ki kam ba bha bad ngi pynthikna ba ka India kan lait na ka bam sap," pynthikna u Kharkrang.
UGeneral Secretary jong ka seng sain hima sima National People’s Party, U James K.
Sangma uba la ong ba ka dkhot jong ka Iing Dorbar Thaw Ain Lok Sabha, uba mih khmat ia ka Shillong Parliamentary Assembly, u Bah Vincent H.
Pala un lah ban lait na ka jingshah tynjuh ha ka jingialeh elekshon.
Ka jingpyrshah ia uno uno u nongmihkhmat ka long kaei kaei kaba yn lah ban kiar ha ka jingialeh elekshon, la ong u James K.
Sangma.
Haba phai pat sha ka kyrtong MP jong ka NPP, u James K.
Sangma u la ong ba ka NPP kan pyrshan na knieh noh ia ka shuki MP na u Bah Vincent H.
Pala ha kaba ka elekshon MP ka ban wan.
U James K.
Sangma uba long ruh u nongbah ia ka pla pisa jong ka NPP, ula ong ba ka jingsei jong ka sengi a ka Kong Mazel Ampareen Lyngdoh kum ka kyrtong MP, ka long ba kane ka Myntri ka don ruh kata ka jingioh jngai jong ka na ka bynta ka bha ka miat jong ka Dong Shatei Lam Mihngi.
U James K.
Sangma u la long ba ka NPP ka a iaid shaphrang ha kane ka elekshon bad ba seng kam kwah ban bein ban kynthah ia kiwei ki seng sain hima sima.
Hynrei, ban peit sha khmat aiu ba ka seng ka lah ban leh ia kiei kiei kiba bha na ka bynta jong u paidbah.
“Ngi la sdang ia ki jingleit ialap elekshon bad la shem ba ki paidbah ki pdiang ia ka NPP bad ngi khmih lynti ba kiei kiei ki long long kiba bha", la ong u James K.
Sangma bad bteng shuh shuh ba NPP kan sa knieh noh ia kane ka shuki MP na u Bah Vincent H.
Pala, uba long u nongialang jong ka Congress, uba la bat ia kane ka shuki mynta la 15 snem.
Ka Myntri ka tnad ka koit ka khiah, ka Kong Mazel Ampareen Lyngdoh ka la kyntu ia ki dkhot jong ka Health Advisory Board ban ai ai ki jingmut jong ki ha kaba ia dei bad ki kam awria bad ruh ha kaba ai jingkyrshan ia ki nongsumar dawai kynbat jong ka Meghalaya.
KaKong Ampareen Lyngdoh ka la iathuh hadien ba ka la pyniaid ia ka jingialang ong ka Health Advisory Board ka la ong ba ki dkhot jong ka Board ki dei ban ai ia ki jingmut ki ha kaba ia dei bad ki kam awria khnang ban leh eiei ia kane ka jingeh ba ka imlang sahlang ka iakynduh ha kine ki sngi.
Ka Myntri ka la kyntu ia ki dkhot jong ka Board ba ki lah ban pynlong ia ki jingwad jingtip kiba ia dei bad ka kam awria bad ka jingkiew jong ka jingpang HIV bad AIDS.
Ka la ong ba ka Board kam dei ka jingai kam ia kito kiba don ka jingiadei bad ka sain hima sima.
Ha kawei pat ka liang, u Shongknor jong ka Health Advisory Board, u Bah Mayralborn Syiem u la kyntu ia ka Sorkar ba kan shah ia ki nongai dawai kynbat bad kin lah ban ia phylliew jingmut bad kito kiba la pynjanai ialade ha ki kam ai dawai bad sumar nongpang.
U Bah Mayralborn Syiem ula iathuh ba ka la don ka jingai jingkyrshan ia ki ia ki nongsumar kynbat da kaba pyntrei kami a ki skim jong ka Sorkar India.
Ka North East Students’ Organization (NESO) kan pynlong ia ka jingrah lama iong bad ia ka jingrah ia ki jingthoh ha baroh kawei ka Dong Shatei Lam Mihngi ha ka 11 tarik u Nohprah ban pyrshah ia ka ain Citizenship (Amendment) Act, 2019, kaba long ka jingiuh roit ia ka hok jong ki trai muluk ki trai jaka jong kane ka dong ka thain.
Ha ka khubor ba la pathai da u Shongknor ka NESE, u Samuel B Jyrwa u ong ba wat la ki trai muluk ki trai jaka jong ka Dong Shatei Lam Mihngi ki la pyrshah ia ka Citizenship (Amendment) Bill 2019, hynrei ka Sorkar kam shym la sngap ia kata bad ka Iing Dorbar Thaw Rajya Sabha ka la ai ia ka jingmynjur bad kane ka Bill ka la kylla ain kum ka Citizenship (Amendment) Act 2019.
U Bah Samuel Jyrwa u la ong ba kane ka jingpyrshah kan long ka jingphah khubor ia ka Sorkar ba ki trai muluk ki trai jaka jong ka Dong Shatei Lam Mihngi ki pat pdiang haduh mynta ia ka Citizenship (Amendment) Act 2019 jong ka Sorkar India.
U MLA na Khliehriat na ka UDP u Bah Kyrmen Shylla u la pynbna ba kan don ka jingialang paidbah ha u Kyllalyngkot khnang ban iohsngew ia ka sur u paidbah ka East Jaintia Hills ha kaba iadei bad kajingthmu jong ka Sorkar ban wanrah ia ka lynti rel sha Meghalaya.
U Bah Kyrmen Shylla u la iathuh  ba ia kane ka rai ba u la shim ryngkat bad ka MLA na ka NPP na Sutnga-Saipung ka Kong Santa Mary Shylla hadien  ba la ioh jingtip ba don kine kyrshan bad don pat kiba kyntait.
U la ong ruh ba ka jingthmu jong kane ka jingialang ka dei ban iakren halor ki jingktah jong ka lynti khnang ba ki briew kin ym shu ngiet matlah kumto.
U Bah Kyrmen Shylla u la ong ba kane ka rai kam dei ban shim kyrkieh, hynrei ngi dei ban shim ia ka rai ha ka por ba biang bad ban shim ia ka jingshaniah jong u paidbah.
Uwei na ki nongïalam jong ka seng saiñ hima sima Voice of the People Party bad MLA ka North Shillong, u Bah Adelbert Nongrum u la wohdong ïa ka rai jong ka Sorkar jylla ban pynkynriah noh ïa ki 342 tylli ki longïing longsem na Them Iew Mawlong sha kawei pat ka jaka.
U Bah Adelbert Nongrum u la ong ba u sngew lyngngoh ïa kane ka rai jong ka Sorkar namar ba baroh kitei ki nongshong shnong kim dei ki nongtrei jong ka Shillong Municipal Board bad ruh jong kiwei ki tnad Sorkar.
Ha ka jingpynmih jingthoh u Bah Adelbert Nongrum u la ïathuh ba na ka jinglum jingtip jong ka Sorkar la don tang 184 tylli ki household kiba dei ki nongtrei Sorkar.
Napdeng jong ki, 128 ki dei ki nongtrei jong ka Shillong Municipal Board bad 36 pat ki dei ki jong kiwei ki tnad Sorkar.
U Bah Adelbert Nongrum u la ong ba ki household mynta ki la kiew sha ka 342, kaba mut ba sa 158 tylli ki longïing longsem yn hap ban pynkynriah sha kawei pat ka jaka kaba thymmai.
Ha ka 7 tarik u Nohprah ka Sorkar ka la pynbna ban buh ïa ki 342 ki longiing longsem jong ka Harijan Colony na Ïew Mawlong sha kawei pat ka jaka kaba heh 1.
4 akar.
U Bah Adelbert Nongrum u la khñium ruh da kaba ong ba balei ba dei ban ai jaka shuh namarba ki dei tang ki nongtrei.
Une u nongmih khmat u la ong ba ka Sorkar kam dei ban pdiang ïa ka jingdawa jong ki nongshongwai.
Une u nongmih khmat u la kynthoh ruh ïa ka Sorkar kaba la shim por haduh katne ban pyndep ïa katei ka jingeh.
U la ong ruh ba kane ka jingai shuh shuh ka dei tang na ka daw jong ka jingbit jingbiang jong ka saiñ hima sima.
U Bah Adelbert Nongrum u la ong ruh ïa ka Harijan Colony, Punjabi Colony lane Sweepers, Lane ym dei ban khot Them Ïew mawlong.
:Ka Seng Samla Shnong Mawten (SSSM), South West Khasi Hills District myn ha ka 9 tarik u Nohprah, 2023 ka la ïoh ban pynkut noh ïa ka jingrakhe ïa ka jingdap 25 snem jong ka jingïaid lynti ban ai jingshakri hapoh ka shnong ka thaw ha kaba u Ma Vincent H.
Pala, MP ka Lok Sabha na ka Shillong Constituency u la long kum u kongsan ha ka jingïalang ba la pynlong ha madan Synrang Mawrin.
Kiba ïa donlang ha kane ka sngi ki long u Bah Carness Sohshang, MDC ka Mawkyrwat Constituency bad kum u EM ka KHADC, u Bah Kynpham V.
Kharlyngdoh, u Bah Lovingwell Lyngdoh, Myntri Shnong Mawten, ki nongkitkam jong ka Seng Samla Shnong Mawten, Mawlangwir, Mawkyrwat bad Nonglang bad kiwei kiwei de.
Ha kane ka sngi ka la don ruh ka jingsam ïa ki khusnam kiba la jop ha ki jingïalehkai bapher bapher kata ha ka jingïalehkai kynjatbol, mawpoiñ, volleyball, marathon, jngi-um, corrom, tied-di-bet bad kiwei de ki jait jingïalehkai bad jingpynkup burom ïa ki nongkitkam jong ka Seng Samla Shnong Mawten ha ki snem ba la dep bad kumjuh ruh ki nongïalehkai kiba la mihkhmat ha kiwei de ki jaka.
Nangta, la ïoh ruh ki kyrwoh jingkhublei ne Greetings na ki Seng Samla Shnong kata Mawkyrwat bad Mawlangwir.
U Ma Vincent H Pala haba kren ha kane ka sngi u la ai ka jingïaroh ïa ka seng Samla shnong Mawten naduh ki nongkitkam jong ka seng Samla shnong ki rangbah shnong ba ha ka jingïaid lynti jong ka seng Samla ki la ïoh ban rakhe lehkmen ïa ka jing kynjoh mynta ïa u mawjam jong ka jing dap 25 snem  kane ka long ka jingsah jingkynmaw ba kum ki samla ki don ka  jingïatylli hapoh ka shnong ba lyngba jong ki ka don ruh ka jing kyrmen ïa ka lawei ba phyrnai.
U la ong ruh ba barabor ki samla ki dei ki lawei na ka bynta ka jingbha ha ki shnong ki thaw ha ka imlang sahlang ngi kum ki nongïalam saiñ pyrthei ki leit ki wan tang hapoh ka 5 snem namar kata lada ki samla  ka imlang sahlang bad ki paidbah ki bakla, ki nongïalam ha ka saiñ pyrthei bad haka shynshar khadar ka bakla bad lada ka ïing ka sem ka shnong ka thaw bad ki samla ki long kiba jop bad ki ba ïaid beit ïaid ryntih ha ka imlang sahlang, ka niam ka rukom bad  ka riti ka  dustur ka im bad ka jaidbynriew ruh ka don ïa ka lawei jong ka jing kyrmen.
U la ong ruh ba nga sngew tynnad ban ïohi ïa ki samla kynthei bad shynrang kiba mih sha khmat ban ïa shim bynta ha ka rwai, ha ka shad ka tem bad ha ki kam ïalehkai bapher bapher kane ka long kum shibynta ban pynneh pynsah ïa ki riti ki dustur jong kane ka shnong bad ka jaid bynriew jong ngi, kumta ngi donkam ban pynshlur ïa ki samla bad  kyrmen skhem ba ki samla nangne kin long ki nongïalam ïa ka shnong bad ïa ka jaitbynriew baroh ka wei bad naka liang jong nga ngan ïai don ryngkat bad u Bah Carnes Sohshang kum u MDC jong kane ka thaiñ la ha kino kino ki bynta ong u Ma Vincent H Pala.
Shuh shuh u la ong ruh  ba  ai ba kane ka khrismas bad snem thymmai ka ban sa wan kan pynkylla thymmai ïa ki jingim jong ngi na ki ba sniew sha ka jingbha na ka bynta ïa lade bad ïa ka jaitbynriew khamtam ïa ki samla ban ai ka jingïarap ïa  ki briew ha ki jingeh jing jynjar ban pynkylla na ki jingsniew sha ka jingbha.
La pynshit pynshngaiñ ïa kane ka sngi da ka jingshad bad jingrwai na ki samla kiba la jop ha ka jingïakop ba la pynlong ha ki sngi ba la dep kata na ka Badapjingkyrmen Nongsiej, ka Rikyntihun Lyngkhoi, ka Little Group bad na ka Labiang.
Ka pynïaid bad jingkren pdiang sngewbha la ïoh na u Dr.
K.
K.
Nongsiej, katba u Bah C.
A.
Lyngdoh, President ka Seng Samla Shnong Mawten u la pynbud da ka jingkren khublei.
:Ka North East Students’ Organisation (NESO) ka la kynmaw burom ïa ka 11 tarik, Nohprah kum ka Black Day ha ka jylla Northeast na ka bynta ban ïakhih ïa ka Citizenship (Amendment) Act, 2019.
Ka NESO ka ngeit ba ka kane ka aiñ ka leh shiliang ïa ki riewlum jong kane ka jylla.
Katba ha Shillong, ki dkhot ki la rah da ki placard ba thoh da ka jingthoh kum ka “peitthuh, pynduh pyndam, beh krad ïa baroh ki bar jylla kiba la wan naduh u snem 1971 ha ka jaka ban ai jaka sah ïa ki"U chairman ka NESO, u Samuel B Jyrwa, ha ka jingkren jong u myn shem taïew, u la pynkynmaw ba ki paidbah jong ka jylla North East ba ha ka 11 tarik, Nohprah 2019, watla pyrshah na kane ka jylla na ki paidbah ka Ri Lum Khasi, hynrei ka sorkar India ka la leh kum bym patiaw ïa ki jingkyrpad bad ka la phah da ka Citizenship (Amendment) Act 2019 lyngba ka Rajya Sabha.
Ka NESO ka la ban jur ba ha ka 11 tarik, Nohprah, kan ïai kynmaw beit kum ka Black Day ha ka jylla North East.
:U Myntri rangbah ka jylla Meghalaya, u Conrad K Sangma, mynta ka sngi, u la pynkup burom ïa ki jongjop jong ka jingïakhun ha ka jingïalehkai Meghalaya Games 2024 bad ka Khelo India Youth Games 2024 ha ka prokram ba la pynlong ha U Soso Tham Auditorium, Shillong.
Kumjuh ruh, la don lang ha kane ka prokram, dei ka Myntri ka koit ka khiah, Myntri sorkar bad kiwei kiwei, ka Kong Ampareen Lyngdoh bad u Myntri ka Sports & Youth Affairs, u Bah Shakliar Warjri.
Haba kren shaphang katei ka ka jingpynkup burom jong kane ka prokram, U Myntri rangbah, u Conrad K Sangma, u la ai khublei ïa ki nongjop da kaba ong ba ka jingjop bad ka jingïoh ïaroh jong ki ka la wanrah ïa ka jylla ba ka donkam ban rakhe ïa kane.
“Une u taïew u long u taïew ba kongsan bad ngin sa rakhe ïa ki samla ha ka Sports, Entrepreneurship, Music bad kiwei kiwei ki bynta kiba ngin sa rakhe ha kane ka taïew kin dei halor ka jingdon bynta bad ki samla," ong u Sangma.
U la ong shuh shuh ba ka jingai jingmut jong kane ka jingpynkup burom bad pynithuh ïa ka jingjop jong ki samla, ka long ka jingban ithuh ïa ki kum ki nonghikai bad ki nongai mynsiem na ka bynta kiwei.
“Nga kwah ban ong ïa ki samla kiba don hangne mynta ka sngi ba phi don ka jingkit khlieh bad ka bynta ba kongsan bad ym tang ba ka dei tang ka jingïoh khur ïa u medal ne takma ne ïohpdiang ïa ka khusnam hynrei ban long ka nuksa na ka bynta kiwei," u la ong.
Utei u Myntri rangbah u la pynpaw ka jingsngew nguh sha ka MSOA, kaba dei ka tnad sports associations bapher bapher bad ka Sports department na ka bynta ka jingnoh synñiang ha kane ka Meghalaya Games.
“Don bun ki jingïakhun hynrei man la u snem, ngi la pynthikna ba ki jingïalehkai kin nang biang shuh shuh bad ngi lah ban jop ïa baroh ki jingeh,"bynrap u Sangma.
Da kaba ai khublei ïa ka kynhun ïalehkai phutbol kaba la jop ha ka Khelo India Youth Games, une u Myntri rangbah u la ong ba ka kynhun ka la pynsngew sarong ïa ka jylla bad bynrap kumne, “Ki la long ki nongjop bad kane ka long ka sap kaba ngi don bad kaei kaba ngi lah ban poi ha ka thong lada ngi pynleit jingmut bad shaniah ha lade," pynkut u Sangma.
Dang shen, u Myntri jong ka Sports & Youth Affairs, u Bah Shakliar Warjri u la pynkynmaw ïa ki nongïalehkai ba kin pyndonkam da ka Cash Award na ka bynta ka sap bad kiwei kiwei ki bynta jong ki ha ki Sports kiba ki la dep pyni sap.
“Ngi kum ka sorkar, ngi pdiang ïa ka jingtrei shitom jong phi ha kaba phi la lah ban ïoh khur ïa u medal hynrei kam kut tang hangne, dei ban don ka jingthmu ban poi sha ka thong namar ba phi dei ka lawei jong ka jylla," ong u Sangma.
Hadien katei, kine ki riewpawkhmat ki la sam ïa ka Cash Awards sha ki nongïoh pdiang ïa ki medal ha ka liang bapher bapher.
:Lai ngut ki rangbah ki la shah suba ba ki la donkti ha ka kam sniew, ha kaba la don ki paidbah jong ka shong kiba la bitar, ki la ïalum lang bad shoh bad dat ïa kine ki lai ngut bad kane ka la jia ha Rangsakona jong ka South West Garo Hills, kaba lam sha ka jingkhlad noh jong ki ar ngut kine ki rangbah ha ka miet jong ka sngi u Blei.
Katba ki pulit jong ka Garobadha outpost, ki la husiar shaphang kane ka jingjia ba la don ka kynhun jong kine ki riewsniew kiba la kem ha kine ki nongshong shnong ha Jaluagre (Mangsanggittim).
Ha ka poi ka kynhun jong ki pulit ha katei ka shnong, ki la lap ba lai ngut ki rangbah ki la shah shoh bad shah kem ha ki paidbah jong kane ka shnong.
La rah noh ïa kine lai ngut ha ki pulit sha Garobadha primary health centre hospital hynrei ha ka por ba don ka jingsumar, la ong ba ar ngut ki la mynsaw jur.
Katba ïa uba la khlad noh, la tip kum kyrteng ïa u kum u Balen G.
Sangma (30 snem ka rta) uba dei u khun jong u Gurin Ch.
Marak, uba la khlad noh, uba shong ba sah ha Skagre, PO – Rangsakona, bad u Sken D.
Shira (30 snem ka rta), u khun jong u Jison B.
Marak, uba shong ba sah ha Skagre, PO – Rangsakona, PS – Ampati, South West Garo Hills.
Ïa uba don hapoh hospital mynta, la tip ïa u kum u Betuwel D.
Shira (22 snem ka rta), u khun jong u Porindro Sangma, uba shong ba sah ha Arenggre, PO – Betasing, PS – Ampati,South West Garo hills.
La rah noh ïa u sha Civil Hospital, Tura na ka bynta ka jingsumar ban dang ïaid shakhmat.
Na katei ka jaka ba la jia katei ka jingjia, ki pulit ki la lap ïa kawei ka kali Maruti 800 kaba don u nombar B/R AS -15-7176 kaba la pyndonkam da kine ki lai ngut ki rangbah, kaba la bit da ka snam, ka mobile phone, ka tari Khukhri, ki katto katne ki identity card, ka pisa haduh T.
1700/-, Ka seal kaba hap hapoh ka kyrteng jong u Chairman, United Garo People Forum (UGPF), South Western Zone Ampati HQ Tura, ka kot thoh ba don ki kyrteng jong ki nongtrei jong ka United Garo People Forum (UGPF), Ampati Zone, South West Garo Hills.
Katba ïa ka met jong uba la khlad noh, la pynkit noh sha Ampati Civil Hospital ha ka kamra ba buh metïap na ka bynta ban pyndep ïa ka Post-Mortem Examination.
Ki pulit ki la dep ujor da ka Suo-moto case halor kane ka jingdonkti ki paidbah bad ka jingtohkit ka dang ïaid shakhmat.
Katkum ka jingïathuh jong ki pulit, ar ngut na kine ki lai ngut, ki la donkti ha ka kam sniew bad la shah kem teng halor ka jingdonkti jong ki ha ki kam sniew bapher bapher ha kaba ïadei bad ka kam pynïap briew, rahbor na ka bynta ban dawa pisa, kam dawa pisa, ki tiar siat bad kiwei kiwei ha South West Garo Hills District.
Ki pulit ki la dep pynbna ba lada don mano mano ba tip shaphang kine ki riewsniew ba donkti ha kane ka kam sniew, la kyrpad ïa ki ba kin pyntip sha ka thanad jong kane ka shnong mar mar bad yn nym pynithuh ïa ki bad yn ai da ka buskit ïa ki.
Ki pulit ki la kyrpad ïa ki paidbah ba kin nym shim ïa ka aiñ hapoh ka kti jong ki bad sangeh ban donkti ha kum kine ki kam ïashoh ïa dat.
Ki pulti ki lah ban shimkhia bad pynshitom ïa kiba donkti, maham ki heh pulit.
:Ka jingpyntrei ïa ka bynta jong ka surok na Jingkieng Borbasing, Ranikor shaduh Lad Alikwareng ka la ïaid beit shakhmat ha kaba u contractor bad ka NHIDCL kim shym la patiaw satia ïa ka jingbthah u Symbud Myntri, u Bah Prestone Tynsong ba dei ban shna pynheh kum ka 2-lane, bad ka jingshna ka la long hi kum ka single lane.
Ban shu pynkynmaw ïa kane ka Surok 2 Lane naka liang ka Company NHIDCL kala shna pynkit noh ïa ka Surok haka jing jngai kumba 3 kms tam eiei bad naka liang ka Seng FKJGP South West Khasi Hills District kala leit ïa kynduh ïa u Deputy Commissioner South West Khasi Hills District bad ruh haka naka liang ka Seng FKJGP ha ka 4 tarik u Nohprah, 2023 kala byrngem ban phah daka PIL lada kane ka company shna surok kam lah ban pyntrei daka 2 Lane kumjuh ruh watla u Bah Prestone Tynsong u ba dei u Myntri jong ka Tnad PWD jong ka Sorkar jylla u la leit jurip hi mar khmat ha ka 30 tarik u Naiwieng 2023 ha ryngkat ki ophisar Sorkar bad ruh la ïa donlang ruh u MLA ka thaiñ Bah Pius Marweiñ ha kaba ha ka tei ka jing leit jurip u Bah Prestone Tynsong u la kular ban phah pyn trei biang ïa ka Company NHIDCL daka 2 Lane ban pynheh shuh shuh ïa kane ka surok namar ka long kaba rit hynrei kane ka paw shai ba ka Company NHIDCL kam shem la patiaw ei ei ha kaba mynta kala pyndep ïa ka jing Siang ha baroh shi lynter kane ka surok bad ka long shisha kaba rit bad lada ïa kynduh kali heh ka long kaba shitom wat ïa ki kali rit ban ki ïaid na ki nala bad ïa ki jingker jong kane ka surok ki la pyntrei shait shait bad khlem ïoh i dak eiei ban tih ne ban pynheh ïa kane ka surok.
Ka Seng Khasi Kmie ha ka Sngi U Blei ba la dep, ka la pyllong ia ka Pyneh Rngiew Kiew Lum Sohpet Bneng ka arphew san.
Hakane ka leh niam Pyneh Rngiew Kiew Lum Sohpet Bneng la ia shim bynta da ki khun u Hynniew ba kynthup ia u Khynriam, u Pnar, u Bhoi bad u War kiba dang bat ia ka niam tynrai ba la seng la buh da ki long shuwa manshuwa jong ka jaitbynriew Hynniewtrep.
Ka Pyneh Rngiew Kiew Lum Sohpet Bneng ka kynthup ka ia duwai ka phirat bad kiwei ki jinglehniam shuwa ban kiew sha kliar jong u Lum Sohpet Bneng uba don ha thain Umiam Khwan ban phyndep ka lehniam kaba kynthup ia ka duwai ka phirat bad ia ka sneng ka kraw kaba ia dei bad ka thymmei, ka nongrim bad ka larity jong ka jaitbynriew Hynniewtrep bad ban nguhlet ia u Trai Nongbuh Nongthaw bad u Nongpynlong ha kliar u u lum kyntang Lum Sohpet Bneng halor ka Duwan ka Dupat  Sohpetbneng.
U Lum Sohpet Beng u dei u lum kyntang jong ka jait bynriew Hynniewtrep Hynniewskum namarba dei lyngba jong kata ka Jingkieng Ksiar Sohpet Beng ba ki khad hynriew trep ki khad hynriew ki ia hiar ia kiew shane ka pyrthei lyngba ka Jingkiew Ksiar Sohpet Bneng shuwa ba ki Hynniewtrep Hynniew Skum kin shongduh hangne ha sla pyrthei.
Ka leh niam Pyneh Rngiew Kiew Lum Sohpet Bneng ka kynthup ia ka jingai nguhlet ia u Trai Nongbuh Nongthaw uba la ri la sumar kyrpang ia ka jaitbynriew Hynniew Trep Hynniew Skum, uba la kyrkhu kyrpang ia kane ka jaitbynriew bad ka kyrpad ka kyrpon ia u Trai Nongbuh Nongthaw ban un nang kyrkhu ia kane ka jaitbynriew ba kan eh ka rngiew bad ka bok ka rwiang.
Ha kane ka leh niam la don ruh ia ka jingsam ia u khaw pyneh rngiew bad ia ka um ba ka tong na ki tyllong um jong u Lum Sohpet Bneng.
Ka leh niam Pyneh Rngiew Kiew Lum Sohpet Bneng, ka pynkynmaw ruh ba ka jaitbynriew Hynniew Trep Hynniew skum ka don la ka jong ka niam tynrai, la ka jong ka pyrkhat ka pyrdain, la ka jong ka jinghikai ban kamai ia ka hok, ban ri ia la ka jong ka akor ka burom bad ban pynneh pynsah ia la ka jong ka larity hangne ha sla pyrthei.
Ha kaba kum katei ka sngi, la kynmaw ruh ia ki katto katne ki rangbah jong ka Seng Khasi kum u Rangbah Sumar Sing Sawian (Bam kwai ha duwar u Blei), u Bah Mistin Tymthai, Bah Dipshon L Nongbri ki la long ki nongmait phang na ka bynta ka jingpynlong ia ka leh niam Pyneh Rngiew Kiew Lum Sohpet Bneng na ka bynta ban pynneh pynsah ia la ka jong ka niam tynrai bad kajingngeit da kane ka pateng kaba mynta bad ka pateng ka ban sa wan.
Kum shibynta ban lehlakam ia ka jingmih jong kiba bun ki karkhana beain shna mawit, ki bor Sorkar jong ka West Garo Hills ki la pynjari ia ka hukum hapohka Section-177 Cr.
P.
C.
hapoh jong katei ka district.
Kane ka jingpyntrei kam ia katei ka ain, ka long ba West Garo Hill District ka la mad ia ka jingpynjakhlia ia ka mariang na kadaw jong ka jingmih jong ki karkhana sha mawit beain kham tam lei leishilynter jong ka surok Damalgre-Garobadha.
La iathuh ruh ba ka longkaei kaei kaba isaitmet ban iohi ba ki jaka rep ki jaka riang ki lasdang ban duh bad mih pat ha ki jaka jong ki da ki karkhana shna mawitbeain.
Ia kane ka hukum la pynmih da u Deputy Commissioner jong kaWest Garo Hills Deputy Commissioner u Jagdish Chelani ban tehlakam iakane ka jingmih bein jong ki karkhana bad ban iada ruh ia kajingpynjakhlia ia ka mariang.
Kiba pynkhein ia kane ka ain ki shahpynshitom la ong u Deputy Commissioner Jagdish Chelani.
Ka Khun Hynniewtrep National Awakening Movement (KHNAM) ka la kynnoh ïa ka sorkar jylla ba ka la pynkheiñ ïa ki kyndon jong ka khyrnit ba hynriew jong ka riti ka synshar jong ka India da kaba tyrwa ïa ka jingpynjlan haduh hynriew bnai ïa ka samoi treikam jong ka KHADC bad JHADC.
Ha ka jingkren myn ha ka sngi nyngkong, u President jong ka KHNAM, u Bah Thomas Passah u la ong ba ka jingtyrwa jong ka sorkar, ym tang ba ka pynkheiñ ïa ka khyrnit ba hynriew hynrei ka la knieh ïa ka hok jong ki paidbah ban jied biang ïa ki nongmihkhmat ha ka por ba biang.
U Passah u la ong, “U Lat u dei ban shim ïa ka rai bad ngin sa phah ïa ki nongmihkhmat jong ngi sha u Lat, da kaba kyrpad ïa u ban pynthikna ïa ka kyndon jong ka Para 6A jong ka khyrnit ba hynriew ne Sixth Schedule.
"U la pynshai ba ka KHNAM kan nym pyrshah ïa ka jingtyrwa jong ka sorkar jylla, lada ka ïaid katkum ka aiñ ka kyndon ba la buh ha ka Section 6A jong ka khyrnit ba hynriew.
Hynrei, u la kam ba katei ka jingtyrwa ba dang shen ka la kylla na ka Section 6A.
Da kaba pynpaw halor ka jingtuklar jong ka sorkar jylla ha ka jingtreikam jong ki council, u Passah u la kyrpad ba donkam ban pynthikna ïa ka jingtreikam jong kine ki council, da kaba ong ba ka la dei ka por ban leh ïa kaba donkam.
U MLA ka UDP bad uba dei ruh u Myntri sorkar, u Bah Paul Lyngdoh myn ha ka 5 tarik Rymphang, 2024, u la ong ba kam don kano kano ka jingbakla lada u Lat ka jylla Meghalaya un kren da ka ktien Hindi ha ka jingïalang mang tyngka ka ban sa long jong ka State Assembly.
“Ngam ïohi ba kan don kano kano ka jingbakla lada u Lat ka jylla u kren da ka ktien Hindi bad ha kajuh ka por u lah ban kren ruh ïa ka ktien English.
Kane kam long kaba thymmai.
Lada phi ïohi ha Ïing Dorbar Thawaiñ, ki ktien hapoh ka khyrnit kaba Phra la shah ban kren bad phi lah ban sngap ïa ki ktien kiba phi lah ban sngewthuh.
U Lamphang u lah ban kren ïa ka ktien kaba u lait bha ban kren bad ki nongsngap ki lah ban sngap ïa ka ktien kiba ki lah ban sngewthuh," kren u Bah Paul sha ki lad pathai khubor.
U Bah Paul u la pynthikna ruh ba kine ki ar tylli ki ktien jong ka jylla kata, ka ktien Khasi bad Garo dei ban pynkylla “translated".
“Ym tang ka ktien English hynrei kine ki ar tylli ki ktien ka jylla dei ban pynkylla sha ki ktien jong ki.
Ngi im ha ka pyrthei teknoloji, phi lah ban kren kino kino ki ktien bad mar mar phi lah ban sngewthuh ïa ki ktien kiba phi tip.
Kumta ngam ïohi ba kan don kano kano ka jingeh," u la ong.
U nongaiktien ka sorkar MDA, u la ong lada u Lat u kren tang da ka ktien Hindi khlem pyn kylla ne “translation", ka long ka mat bap her ha baroh ki liang.
Dangshen, ka seng Liang Pyrshah VPP ha ka shithi ba la phah sha u Lamphang ka Assembly, u Thomas A Sangma, ki la byrngem ba kin nym shong ïa ka jingïalang lada u Lat u kren da ka ktien Hindi khlem don nongpynkylla sha ka ktien English.
Ka tnat Pulit jong ka jylla, myn ha ka 5 tarik Rymphang ka la pynmih ïa ka jingmaham ïa ki paidbah ka jylla halor ka jingmih ki kynhun tyrwa tiar kum ki FedEx.
Kine ki kynhun ki ju thok ju shukor da ka ba leh kum ki agent jong ki nongtyrwa tiar kum ka FedEx.
Ka jingthok ka kynthup lyngba ki phone call ban buh thong ïa ki paidbah da kaba shu kam thok ba ïa ka song tiar ka dei ha ka kyrteng jong ki kaba don ïa ki tiar khaïi be-aiñ bad ban pynngop ïa ki paidbah tang ban ïoh pisa.
U SP ka nongbah, u Bah Vivek Syiem u la ong ba kum kitei ki riew shukor ki ju pyndonkam ruh ïa ki kyrteng ba ki dei na Central Law Enforcement Agencies kum ki Customs, CBI, NCB, bad kiwei kiwei.
Kiba pyntip ba ïa ka kyrteng jong kine ki briew la pyndonkam ruh ha ki kam buhrieh pisa ba kamai be-aiñ bad pynbor ïa ki ban phah bun ka pisa sha ka Account kaba ki kam ba ka dei ka RBI Clearance.
Ban pyntieng ïa ki briew kiba ngat, kine ki nongshukor ki ju byrngem ruh ban kem ha kiba bun ki mukotduma.
Ki don ruh ki khep, ba ki bthah ïa ki lanot ban Register Online ïa ki jingujor lyngba ki Application kum ka AnyDesk, kaba lah pat ban shukor ïa ki briew ki bym bna eiei.
U Bah Syiem u la ai jingmut ba kim dei ban download kino kino ki app ba la ïoh na ka jingkren phone bad kino kino ki briew bym shym la ithuh.
La bthah ruh ïa ki paidbah ba ki dei ban pynthikna ïa kino kino ki phone call ha kaba ïadei bad ka jingwanpoi ki tiar khlem da phah ban wanrah.
La kyntu ruh ba lada don kum kine ki jingjia ba ki dei ban pyntip mar mar sha ki Police Station bad ba ki Pulit kin lah ban leh eiei.
La ong ruh ba ïa kane ka kam lah ruh ban ai jingtip sha ka Cybercrime helpline number 1930 bad ruh sha ka Police Control Room, Shillong ha u 0364-2215427 bad 6009196479.
U Bah Kitborlang Nongrem uba dei u State President jong ka National People Youth Front (NPYF) u la pynshai sha ki lad pathai khubor ha Mawkyrwat da kaba u la ther tyngeh ïa u Nongaiktien jong ka Voice of the People Party (VPP) ba u la kren lap lah khlem da tip ïa ki nongrim ha kaba ïa dei bad ka saiñ pyrthei bad kaba u la kynthoh ruh wat ïa ka kam shimet kum u nongïalam jong ki samla  na ka National People’s Youth’s Front (NPYF).
U Bah Kitborlang Nongrem u la ong ba utei u nongaiktien jong  ka VPP u la kynnoh ba ka Sorkar ba bam sap bad la pynlong  ïa ki MLA kum ki nongrah bull kumjuh ruh halor ka Reservation Policy ba u la ïashah ïa ki jait bynriew Garo, uba dei ruh u ta u Balia Syiangsdih ngam sngewpher ïa ki jingshah kynthoh shah dait hano hano namar ba ïa u briew u ba kup ïa ka Musari wat u pyrjong ruh um ïoh lad ban dait hynrei ïa kiba trei ha ki lyngkha ki ri Sai da ki phew jait ki khñiang ki wan dait.
“Ha kaba ïa dei bad ka jingkynnoh bam sap jong u Bah Kitborlang Nongrem ba u don ha ka liang jong ka Sorkar", u Bah Kitborlang Nongrem u don ban ong ba hato baroh kiba don ha ka liang jong ka sorkar ki bamsap mo bad naduh mynno kata ka VPP ka don ïa kata ka jingpynshisha ba kata ka sorkar ka bam sap lane kata VPP ka lah mo ban long noh kum kata ka nongbishar ïa ka bamsap jongno jongno kynthup ïa u Bah Kitborlang Nongrem.
Na kata ka daw u la buh ka jingkyrpad ïa ki paidbah ba kin da husiar na kiba kum kine ki nongïalam ki bymdon ïa ka dohnud bad mynsiem jong ka jingsngew synei ïa ki para briew, kata ka dei ka khubor ba u Bah Kitborlang Nongrem u kwah ban ai sha u Nongaiktien jong ka VPP.
Kawei pat halor ka jingkynnoh jong uwei na ki nongïalam ne kum u nongaiktien jong ka VPP ba u la ïalam ïa ka jingmut jingpyrkhat jong u paidbah ne pynjaboh ïa ka jingmut jingpyrkhat jong u paidbah tang kum kita ki nongrah bull na ka ïing jong ki MLA lane pynhiar kyrdan ïa ki MLA tang kum ki nongleh isynei, halor kane u Bah Kitborlang u la ong ba i mat une u rangbah uba dei u Nongaiktien jong ka VPP um pat ju leh isynei ïa ki paidbah ba duk ba suk mynno mynno na kata ka daw i mat um da don kata ka jingsngewthuh ïa ka dor jong ka jingleh isynei ïa ki para briew.
U la ong ruh ba hato nga lah mo ban die ïa ka Ri tang marwei haba ka jingdonbriew ha ka Ri India ka don kumba 160 klur hato marwei nga lah ban die ïa ka Ri, kumjuh ruh u la ong ba ngi sngew donbok ba u Prah  u jop  tang  saw ngut ki MLA lada jin da ki jop bun ki MLA tip ka ei ka ban jia ïa ki paidbah.
Shuh shuh une u nongaiktien ka VPP ym pat sngewthuh ïa ka dor jong ka jingleh isynei ïa ki ba duk ba kyrduh namar ïa lade um  kwah ban  leh i synei ïa ki paidbah namar ba lada ma ngi ngi leh i synei ïa kiba duk, ïa ki paidbah ki ong ka long ba ka pynjaboh, hynrei ïa lade pat ngi ïohi shai kdar ha ka por ba ki pynlong jingïalang ki rah syndon da ka  borti bright ban khrong syndon na ki paidbah kumta husiar ki paidbah kum ïa kine ki jait briew ong u Bah Kitborlang Nongrem uba dei u State President ka NPYF.
U Myntri ka Sorkar jylla uba long ruh u MLA u Bah Paul Lyngdoh, u la ong ba ka jingshimrai k Sorkar jylla ban pynjlan  ïa ka samoi treikam jong ka KHADC bad GHADC na ka bynta 6 bnai kam dei ka sien kaba nyngkong bad kum kine ki rai la ju shim rai teng mynshuwa.
U Bah Paul Lyngdoh u la ong ba ha ki snem ba la leit noh ïa ka Garo Hills Autonomous Council la pynjlan haduh 2 snem ha ka por ba u Dr Mukul Sangma u dei u Myntri Rangbah ka Jylla, bad ka jingpynjlan kaba 6 bnai haba ïanujor bad ka jingpynjlan kaba 2 snem ka dei ka jingpynjlan kaba la slem bha.
U la ong ruh ba ha u snem ba la dep, ki District Council ki la wan ban ïakren bad ka Sorkar Jylla  halor pan por shuh shuh na ka bynta ba Delimination Commitee kaba hap ban pynbeit bad phiah ïa ki Constituency kat kum ka jingdon ki vote.
U Symbud Myntri, u Ma Sniawbhalang Dhar, uba dei peit ïa ka Urban Affairs bad shimti kum u Chairman jong ka Regional Committee na ka bynta ka West Jaintia Hills District, u la pynbna shaphang ka jingïakren ban dang bteng ha kaba ïadei bad ka Block-I bad ka jingïateh ba dang sah teng bad ka Assam myn ha ka sngi nyngkong.
U Dhar u la ban jur da kaba ong ba ka jingsoi ïa ka jingïateh bad ka Assam, kam long kaba mar mar naba ka mat halor ka Block-I, ka dang don ha ka jingïakren.
Haba kren sha ki nongthoh kot khubor, u Dhar u la ong kumne, “Lada don kano kano ka jingïateh ka ban sa ïa soi, ngi hap ïakren tang bad ki nongshong shnong jong kato ka shnong bad ka jingkylli halor ka jingsoi noh mynta, kam pat mih naba ka jingïakren ka dang ïaid.
"Ka jingkren jong u Dhar ka la wan hadien ba ka Hynniewtrep Border Disputes Redressal Forum (HBDRF) ka la kyrpad ïa ka sorkar jylla ba kan nym ïaid shakhmat bad kano kano ka jingïateh lada ka jylla Assam kam pat phah biang ïa ka Block I sha ka jylla Meghalaya.
Ha kaba ïadei bad ki jingïalang jong ka regional committee, u Dhar u la ong ba kin dang khot na ka daw jong ka ilekshon ban wan jong ka Lok Sabha.
U la ong ba ka kaiphod ba khatduh jong ka regional committee ka dang sah teng, naba ka district administration ka dang pynlong da ka jingtreikam ha ka khappud na ka bynta ka jingsam ïa k shnong hapdeng ki Khasi bad ki Karbi.
Halor ka mat jong ka jingpynkynriah ïa ka Sweepers’ Colony na Them Iew Mawlong, u Dhar u la ong ba ka sorkar ka thmu ban pynlong sa kawei pat ka jingïalang bad ka Harijan Panchayat Committee (HPC) na ka bynta ban shim rai.
U la pynthikna ba ka sorkar ka kut jingmut ban shim rai halor katei ka mat hapoh une u snem, katba la pynshlur da ka ïing kashari.
U Dhar u la pynpaw ka jingkyrmen, da kaba ong ba baroh ar liang ki party shen kin sa ïashem na ka bynta ban pynbna halor kane ka mat.
U Symbud Myntri, u Ma Sniawbhalang Dhar, uba dei peit ïa ka Urban Affairs, u la pynmih da ka jingpynbna myn ha ka sngi nyngkong, ha kaba ïadei bad ka jingtreikam ban dang ïaid shakhmat jong ki projek smart city hapoh ka jylla.
U Dhar u la pyntip sha ki nongthoh kot khubor ba katba ïa ka bynta ba nyngkong jong ka smart road kaba dang ïaid shakhmat, ka la don ka jingshah pynthut na ka daw jong ka jingsniew ki surok bad ka jingdon jong ki pipe hapoh ki surok.
U la batai kumne, “Don ki bynta kiba la dep tih, hynrei ngim lah ban pyntreikam beit beit na ka daw jong ka jingdon kine ki pipe, katkum ka jingïoh jingtip jong nga na ka kaiphod.
"U Dhar u la ong ba ka jingïakren bad ka tnad Public Health Engineering (PHE) ka long kaba donkam, kaba yn dei ka daw jong ka jingpynslem ban pyntreikam.
Na ka bynta ban pynstet ka pyntreikam ïa kane ka projek, u Dhar u la ong ba yn sa thmu pynlong da ka jingïalang na ka bynta ka taïew ban wan, kaba yn sa don bynta lang ka Public Works Department (PWD) bad ki heh jong ka urban.
Shuh shuh, u Dhar u la ong ba la don katto katne ki projek smart city kiba la jan pyndep.
Dang shen, la don haduh 17 tylli ki projek smart city kiban dang pyntreikam ha kylleng ka jylla.
:Ha ka jingthmu ban pynhusiar ïa ki paidbah bad pynsngewthuh shaphang ka jingtreikam ka rukom thep vote hashwa ka ilekshon Lok Sabha, ka District Election Office (DEO) ka la wanrah da ka jingpyn sngewthuh lyngba ka mobile da ka kali Electronic Voting Machine (EVM) ha ka 11 tarik, Nohprah.
Ïa katei, la pynlong da u Bah RM Kurbah, Deputy Commissioner jong ka East Khasi Hills, ha rynkgkat ki heh ki haiñ jong ka election bad ki nongmihkhmat na ki seng bapher bapher.
Ka jingthmu ba nyngkong shadien jong kane ka jingsdang ka long ban batai bniah ïa ki paidbah halor ka rukom treikam ban pyndonkam da ki EVM.
Ka jingwanrah da ki kali EVM ka kynthup ïa ka jingleit jong ki sha ki steshon thep vote, kaba long ruh kum ka atiar ban ai jingnang jingstad ïa ki nongshong shnong ba kumno ban thep vote da ka EVM.
Ka Meghalaya Peoples’ Human Rights Council ka la rakhe ïa ka International Human Rights Day, kaba long ka jingdap 75 snem ïa ka jingpynbna ïa ka Universal Declaration of Human Rights bad ka jingpdiang ïa ka ha ka snem 1948.
Ka jingpdiang ïa kane, ka la pyllong ïa ki ri jong ka pyrthei ban burom ïa ka hok longbriew manbriew.
Ka phang pdeng jong kane ka jingrakhe ka long ka jinglaitluid, ka jingïaryngkat kyrdan, bad ka jingai ïa ka hok jong ki paidbah.
“Ha kane ka jingrakhe jong ngi ïa ka International Human Rights Day, ngi kyntu ïa ka Sorkar bad ïa ki nongmihkhmat bad ïa baroh kito kiba don ha ka bor ban pynthikna ba ka imlang sahlang ka long kaba lait na na ka jingpynkheiñ ïa ka hok longbriew manbriew bad ka ban bteng ruh na ka bynta ki pateng ki ban dang wan", la ong u Dino D.
G.
Dympep uba long u Shongknor jong ka Meghalaya People’s Human Rights Council.
U la ong shuh shuh, “Ngi burom ïa kito ki briew shimet, ki nongtrei mon sngewbha, ki nongïada ïa ki hok, ki nongïakhih da ka lynti kaba jai-jai, ïa kito kiba bat ïa ki kyndon jong ka aiñ, kiba kheiñduh ïa la ka jong ka jingim, kiba ïa khih na ka bynta ka hok jong kiwei bad ruh na ka bynta jinglailuid.
Kane MPHRC ka la kyntu ïa baroh kito kiba don ha ka bor ban ïada ïa ka hok longbriew manbriew bad ban shim ïa ki lad ki lynti ba ki jinglehbeiñ lehkhoh kin ym jia ha ka imlang sahlang hadien habud.
“Ngi kyntu ïa ka Sorkar ba kan tohkit ïa kito ki jingjia ha kaba la don ka jingkynnoh ba ka don ka jingpynkheiñ ïa ka hok longbriew manbriew bad ban pynshitom ïa ki nongleh kam sniew, ym tang ïa kito kiba mynta, hynrei ïa kito kiba mynshuwa ruh", la ong u Bah Dino Dympep.
Ka hok longbriew manbriew ka pynkup bor ïa ki paidbah bad ïa kine ki aiñ la kdew sha ha ka UN Declaration for Human Rights ka dang long kaba kaba donkam haduh kine ki sngi.
:Ka Ïing Bishar ba ha khliehduh jong ka ri, ka Supreme Court ka la bthah ïa ka Election Commission jong ka ri India ban pynlong ïa ka jingjied nongmihkhmat jong ka Jammu bad Kashmir ha ka 30 tarik Nailur, 2024.
Ka Ïing Bishar ba ha khliehduh ka la pynmih ïa kane ka hukum hadien ba ka sngap ïa kiba bun tylli ki mukotduma kiba la pyrshah ïa ka jingweng ïa ka Artikyl 370 jong ka Riti Synshar jong ka ri India, kaba ailad ïa ka jinglong jylla ba pura jong ka Jammu bad Kashmir.
U nongbishar ba ha khliehduh jong ka Iing Bishar Supreme Court, u D.
Y.
Chandrachud, kaba kynthup ïa ki san ngut ki nongbishar Constitutional, u la ong ba ka jingjied ïa ki nongmih khmat ka dei ka hok jong ki paidbah bad ym dei ban pynslem ban ai ïa kata ka hok jong ki.
Kane ka Ïing Bishar ka la ong, “Ngi bthah ba ka dei ban pynlong noh ïa ka jingjied ïa ki nongmihkhmat na ka bynta ka Ïing Dorbar Thaw Aiñ Jammu bad Kashmir ha shuwa jong ka 30 tarik u Nailur, 2023 bad ban wanrah biang ïa ka kyrdan jong ka Ïing Dorbar Thaw Aiñ Jammu bad Kashmir katba nang kloi nang bha.
:U Symbud Myntri rangbah ka jylla, uba dei ban peit ruh ïa ka tnad kam pohïing ha ka sorkar jylla, u Bah Prestone Tynsong, u la pyntip ba shen ka tnad pulit kan sa pynmih noh ïa ka jingpyntip halor ki kam ba lait ha ka tnad pulit.
Haba kren sha ki lad pathai khubor, ha ka 11 tarik Nohprah 2023, u Bah  Prestone Tynsong, u la pyntip ba shen ka tnad kan sa pynlait ïa ki jingpynbna na ka bynta ki 3000 tam ki kam ba lait ha ka tnad pulit.
“Ka jingpynbit pynbiang halor kane ka la jan dep bad ka jingpynbna na ka bynta ka jinglait kam ha ka tnad pulit yn sa pynbna shwa ban kut une u snem ne ha u snem thymmai" u la ong.
U la bynrap ba ka jingpynrungkam pulit ïa ki samla kan long na bynta ki kyrdan bapher bapher ki ban kynthup ïa ka kyrdan kam ha ki sub inspector, ka kyrdan armed branch constables, ka kyrdan unarmed branch constables kynthup ruh ïa ki pulit pynlip ding bad ki MPRO operator.
Ka Athletics Committee jong ka MDSA(Mawkyrwat District Sports Association) ka khot Selection trails na bynta ban jied ia ki khynnah ban leit ia shim bynta ha ka MEGHALAYA GAMES ka ban long ha TURA.
Ki snem ki long kumne 16snem shaneng bad 22snem shapoh ki khynnah ba wan trail kin wan rah ki Documents, Kum Aadhar card, Birth certificate, ka trail kan long ha Sakwang Playground ha ka 16th/12/2023 ha kapor 8:00AM ki players kin wan rah hi ia ki tiar ia lehkai bad kumjuh ruh haba ia dei bad ka BAM ki Events ki long :Shynrang –100M, 200M, 400M, 800M, 1500M, 5000M, 10000M, High Jump, Long Jump, Javelin Throw, 4X100M,  4X400 Mixed relay.
Kynthei –100M, 200M, 400M, 800M, 1500M, 3000M, 5000M, High Jump, Long Jump, Javelin Throw, 4X100M,  4X400 Mixed relay.
:U Symbud myntri rangbah ka jylla u Bah Prestone Tynsong ha ka 11 tarik Nohprah 2023, u la ther tyngeh ïa ki nongïalam ka VPP da ka ba kynnoh ba khlem da tip ïa ka jingshisha ki la pyrshang ban ïalam bakla va ki paidbah halor ka mat ban pynkynriah ïa ki jaitbynriew harijan na Them Ïewmawlong sha ka jaka ba don ka ophis jong ka Shillong Municipal Board.
Haba kren sha ki lad pathai khubor na ka liang u Bah Prestone Tynsong u la ong ba ka jingkynthoh ki nongïalam ka VPP halor ka rai ka sorkar ka dei tang ka jingleh politik ka ba khlem don ka jingshisha.
U la ong “ki pyrshang ban leh politik ïa kane ka mat khlem da tip ïa ka jingshisha ka don jingma ïa ki nongshong shnong ha katei ka jaka, bad halor kane ngam kwah ban ong eiei ne ban pynlut por ïa lade ha kum kine ki jingkynthoh bym don nongrim".
U la bynrap, “Haba ka sorkar ka ong ba ka donkam ïa ka jaka ba 1.
5 akar kam dei ba ngin pynlong trai ïa ki Harijan hynrei ïa kane ka jaka yn aiti sha ka Shillong Municipal Board".
U Bah Tynsong u la ong ïa ki nongïalam ka VPP ba wat pyrshang ban leh politik ïa kane ka mat bad haba kwah ïa ka jingshisha ki la dei ban wan kylli na ka sorkar ba kan ïoh ban pynshai ïa ki.
U la ong “nga ïoh ïa ka jingkren jong ki ba ki kynnoh ba ka sorkar kan ai ka jaka sha ki harijan hynrei kane kam dei ka jingshisha namar ïa ka jaka yn long trai da ka SMB.
“Hana nga ïohi ki ong lada ym lah ieh noh ïa ka VPP kan pynbeit, kan leh aiu kata ka VPP? Haba kim tip tang u ‘A’ u ‘B’ halor kane ka mat hynrei ki pyrshang ban ïalam bakla ïa u paidbah nga kyntu ïa ki nongïalam ka VPP ba kin wan ban pan jingshai na ka Sorkar.
Lah ban kdew hangne ba na ka liang ka VPP ka la phah da ka kyrwoh ban pynpaw ïa ka jingpyrshah jur halor ka rai jong ka sorkar ban ai jaka shuh shuh sa 1.
5 Akar nalor ka jaka ba don 2.
4 Akar sha ki jaitbynriew harijan, ka VPP ka la kdew ba kane ka jingpyrshah kam dei ïa ki nongtrei ka Municipal hynrei ka dei ban ai jaka ïa baroh ki harijan ba sah ha Them Ïewmalong namar bun na ki kidei ki ba shu sah beaiñ ha kane ka jaka.
Ka Sorkar Meghalaya kam don jingthmu ban pynjlan shuh ia ka jingtrei jong ka Khasi Hills Autonomous District Council bad ruh ia ka Jaintia Hills Autonomous District Council.
Ia kane la iathuh da u Symbud Myntri Rangbah, u Bah Prestone Tynsong.
U la ong ruh ba ka Sorkar kan ym lah ban pynjlan ia ki Autonomous District Council khlem ki daw kiba biang.
U Bah Prestone Tynsong u la iathuh ba ka jingpynjlan ia ka jingtrei kam jong kine ki Council ka dei na ka daw jong ka wan lynshop lynsher jong u khniang Covid-19 ia ka jylla Meghalaya bad ia ka pyrthei hi baroh kawei.
U Symbud Myntri Rangbah u la iathuh ba ka Sorkar mynta ka dang pynbeit pynbiang ia ki shnong ki thaw ba kin hap sha kine ki constituency.
Ka jingjied ia ki nongmih khmat jong kine ki artylli ki Autonomous District Council kan long ha ka snem ka ban wan 2024.
Dang shen, u Chief Executive Member ba mynshuwa jong ka Jaintia Hills Autonomus District Council u la kynnoh ba ka jingpynbit pynbiang ia ki shnong ki thaw jong ki constituency ka long ban pynjlan ia ka por trei kam jong kitei ki Council.
Ha kaba ia dei bad kane, u Bah Tynsong u la ong ba kane ka jingkynnoh ban pynjlan ia ki Council ka long ka khlem ki nongrim kiba biang.
U nongïalam jong ka seng Congress, u Saleng A Sangma u la kynnoh ïa ka jingdon bynta ka pisa pilaiñ halor ka daw jong ki nongïalam ba tbit ba kin ïasnohkti bad ka kam politik ha Meghalaya.
“Ngi tip ba ka pisa ka long kaba kongsan, khamtam ha ka jylla Meghalaya.
ym tang ha Meghalaya wat ha kiwei pat ki jylla jong ka India.
Lada ki paidbah ki sngewthuh ba bun, da ki hajar ngut ki paidbah kin thrang ban wan shakhmat na ka bynta ka ilekshon Lok Sabha, ym tang na ka seng Congress," ong u Saleng sha ki lad pathai khubor ha ka sngi nyngkong.
Lada ki paidbah ki pyrkhat shaphang ka jingkylla ym tang na ka Congress, hynrei don shuh kiba da ki spah ki biang ban ïangi ruh, kiba nang ba stad ba ïangi, kiba kiew kyrdan ban ïangi, kin jin da mihkhmat hynrei ki sheptieng ïa ki paidbah ïoh ki shet kylla ïa ki hadien kin sa die ïalade na ka bynta ka pisa bad uba lah ban thied ïa ki, namar kane, ka ri jong ngi kam don jingkylla, ka Meghalaya jong ngi kam don jingkylla.
Ym dei ki heh ki haiñ seng saiñ hima kiba leh politik, hynrei dei ki paidbah ba leh.
Dei namar kane ngi hap ban sngewthuh ïa ka jingshisha, ka jew ban ïathuh ïa ka hok," ong u Saleng.
Haba donkam ban pynsngewthuh ïa ki paidbah ba kin kylla ïa ka jingmut jingpyrkhat jong ki, u Sangma u la ong, “ngam shym ong ba da ki spah ngut ki paidbah ( ki beh ïa ka pisa) hynrei watla lada don 20 ne 40 per cent na ki, ka dang eh na ka bynta kito ki paidbah ba kin ïasnoh bad ka kam politik," katba u dang bynrap “shu mutdur phi kum ha kane ka por mynta phi ïohsngew beit ba ki nongïalam jong ka balang ki la pynïa phiah ïalade na ka kam politik hynrei kim dei ban leh kumta.
Ka dei ban don kata ka jingïatylli lang bad dei namar kata ki briew ba bha kim kwah ban mihkhmat naba don bun ka politik ym napdeng jong ki noingseng saiñ hima sima shimet hynrei napdeng ki paidbah hi.
"Haba kren shaphang ka ilekshon ban wan jong ka Lok Sabha, u la ong ba ka seng kan sa rai halor ki kyrtong na ka bynta ka Tura parliamentary seat.
“Ngim pat ïakren shaphang kata (ki kyrtong MP na ka bynta ka Tura) bad u president jong ngi.
Ka seng Congress kam pat shym la rai ym tang shaphang ka Tura hynrei wat ha kiwei pat ki jaka jong ka ri India ruh," ong u Sangma.
U Sangma u la kyntait ruh ban jubab halor ka jingkylli ba ïa ka kyrteng jong u la bna ba un long u kyrtong na Tura.
“Ïa mynta, ngam lah ban jubab halor kane.
Watla nga dei u MLA, nga dei ruh u nongïalam ba kit khlieh, te nga hap peit sa ïa kiwei pat ki kam jong ka seng bad hadien na ka bynta ki paidbah ïa mynta," ong u Saleng.
Haba la kren shaphang kiwei pat ki seng saiñ hima sima, kiba la dep pynbna lypa ïa ki kyrtong MP jong ki na Shillong bad Tura, u Sangma u la ong, “Ym dei ka jingpyn slem hynrei lada ka seng ka la dep pynbna lypa ïa ki kyrteng na ka bynta ka Tura bad Shillong kam mut ba kiwei pat ki seng kin hap bud lang, ka don la ka jong ka bynta bad ka stai lajong.
"“(Hynrei), ka seng Congress ka dang sngap jar (halor ki kyrtong MP na ka bynta ka Tura).
Kum ka seng jong ka India, ka Congress ka la dep pynïaid sa kiwei pat ki seng kum ka BCC, PCC bad ki district…," bynrap u Saleng.
Katkum ka jingkren jong u, katei ka jingtreikam ka la sdang mar mar hadien ba ka lap ïa ki kaiphod jong ka ilekshon 2023 Assembly.
Halor ka jingkam jong ka NPP kaba ba kan sa knieh ïa ka Shillong parliamentary seat na ka seng Congress ha kane ka kynti, utei u nongthaw aiñ jong ka Gambegre u la ong, “Baroh ki seng saiñ hima sima ki kren shaphang ka jingshaniah ha man ki ilekshon.
"U la ong ba ka shong ha ka jingjied jong ki paidbah, ong u Sangma ba ki paidbah ki dang shaniah ha ka Congress.
“Nga tharai ba ki paidbah ki shaniah ha ka Congress watla ka la shah shet kylla ha kiwei pat ki nongïalam hashwa ka ilekshon, hynrei ngam tharai ba ha kane ka kynti kan leh ïa kajuh namar ba ki paidbah ki shaniah ha ka Congress bad hooid kin sa wanphai biang sha ka Congress," ong u Saleng.
Ka Ïing Bishar jong ka Meghalaya High Court ha ka sngi nyngkong ka la hukum ban pynduh noh ïa u dewïong ba sah ba don haduh 5.
50 lak metric ton ha kaba kut jong une u bnai.
Ha katei ka jinghukum, na ka liang jong u Chief Justice (Acting), u HS Thangkhiew bad u Justice W Diengdoh u la ong, “La ong ba ïa u dewïong ba sah, uba khia haduh 5,50,000 MT uba dei ban shalan bad lilam da ka kompeni Coal India bad katkum ka jinghukum jong u Single Member Committee of Justice, u Katakey, u la ong ba yn sa pyndep ïa kajuh hapoh u Nohprah 2023.
La khmih lynti ba yn sa leh ïa kaba dei ban leh bad ïa u dewïong ba sah, yn sa pynduh noh ha kaba kut jong une u snem.
"U Superintendent of Police (SP) jong ka East Jaintia Hills, uba la don hi ha kane ka sngi, u la dep phah da ki lad lynti kiba dei ban shim ban pynbna halor kine ki mat bad ba ïa u dewïong kumba la hukum katkum ka jingbatai ha ka kaiphod jong ka 18th interim kaba kot haduh 4800 MT, la dep pynsangeh shwa.
U Advocate General u la ong ba ïa kane ka jingpyntreikam baroh ha kaba ïadei bad ka jingtreikam ba mar mar kumba la ong ha ka kaiphod jong ka 18th interim ka dang sah ha u Justice BP Katakey (ba la shongthait noh), uban sa pynmih ïa ka kaiphod ban sa bna.
Ka ïing kashari ka la pynbna ba khlem ka kaiphod bad thymmai, yn nym don kano kano ka jinghukum kaba lah ban phah ha kane ka por.
Ka la phah da ki kyrteng jong ki mat halor ka 19 tarik, Nohprah, ban ap ïa ka kaiphod jong u Justice Katakey halor ka kaiphod kaba la dep phah na u Deputy Commissioner bad kiwei kiwei ki heh ha kaba ïadei bad u dewïong katkum ka kaiphod jong ka 18th interim.
Ka ïing bishar ka la ong ruh ba ka jingwan hi jong u Superintendent of Police, East Jaintia Hills ha kato ka por bad dang ap kiwei pat ki jingpynbna halor kane ka mat.
Ha kaba pynkut noh ïa kane, na ka liang jong ka Court Master, ka la dep pynbna ba ka kaiphod jong ka 19th interim, la dep ïohpdiang na u Single Member Committee.
“Ha ka jingpeit ïa ki shuti ban dang wan bad ki sngi, na ka liang ka ïing bishar, to ai ba ka kopi jong ka kaiphod kan saphriang kaban sa peit da ki party jong ka Registry ha kane ka sngi.
La khmih lynti ba ha kawei pat ka sngi, yn sa phah da ka jingpynshai ha kane ka kaiphod," katkum ka jinghukum.
Uwei u samla u la shah kem ha ki briew, hadien ba u la thmu ban rung tuh ha ka 11 tarik, Nohprah, katba u dang rung ha kawei kawei ka ïing kaba radbah ka phalor.
Kiba ïohi ki lap ba utei u samla u la thmu ban rung tuh hapoh katei ka ïing bad ki la pyntip sha u pulit.
Katba dang ap ban wan ki pulit, la ong ba utei u samla u la injek thyrnia ïalade, kaba la pynlong ïa u ba un ïapler hajan ka madan Polo.
Ïa katei, ïa utei u samla, la rah noh da ka kali kit nongpang bad dang ap ïa ki jingtip baroh.
Uwei u nonghikai na ka Rangsapara Secondary School u la duh ei ïa la ka jong ka jingim katba uwei pat u nonghikai u la mynsaw jur hadien ba ki la shah thombor bad shah tuh pisa ha ki runar ki bym shym la ithuh dur khmat myn ha ka 11 tarik Nohprah, 2023.
Ïa kitei ki ar ngut ki lanot la tip kyrteng kum u S Chetri 49 snem karta bad u T R Sangma 48 snem karta.
Katkum na ka liang ki pulit, u S Chetri bad u T R Sangma katba ki dang ïaid na Nongstoin pyrshah sha Rangsapara da ka ar shaka, ki la shah pynsangeh ha ki katto katne ngut ki runar ki bym shym la ithuh durkhmat ha ka shnong Mynniar.
Kine ki runar ki la thombor ïa kine ki lanot.
La pynkit noh ïa ki sha Nongstoin Civil Hospital na ka bynta ka jingsumar.
Katba u Sangma u la khlad noh naba jur palat ka jingmynsaw.
La ithuh ruh ba kine ki lanot ki la shah tuh ïa ka pisa kaba ki rah, ong ki pulit.
Yn pyndep ïa ki jingdonkam baroh bad ïa ka post-mortem mynta ka sngi.
Yn pynlong ruh ïa ka jingthwet ïa ki runar kiba donkti.
U Symbud Myntri Rangbah ka Jylla, uba dei ruh ban peit ïa ka tnat PWD jong ka Sorkar jylla myn ha ka 11 tarik Nohprah, 2023 u la lum ka jingïalang na ka bynta ban wad ka lad ka lynti ban shna ïa ki surok na Nongbah Shillong bad na New Shillong Township (NST) ki ban pynïasoh bad ki surok bah, kum shi bynta ban pynduna ïa ka jingdheng kali ha Nongbah Shillong.
Haba kren sha ki lad pathai khubor u Bah Tynsong u la ong, " nga la khot ïa ka jingïalang ha kaba ïadei bad ka jingwad ïa ki lad ki lynti ban shna ïa ki surok na Nongbah Shillong bad ha New Shillong Township bad pynïasoh bad ki surok bah".
U la ong “nga la lum ka jingïalang bad ki ophisar ka Central Division PWD, ka Bypass Division PWD ka National Highway Division ha ka jingïadon ryngkat ki ophisar ka tnad Revenue bad ka tnad Forest, ki Deputy Commissioner".
U la bynrap, “kane ka jingïalang ka long ban ïa kren ban pyrshang ban wad ïa ki lad ki lynti ban shna da ki surok ki ban lah ban pynduna ïa ka jingdheng kali".
U Myntri u la ïathuh ba ka sorkar ka pyrshang ban wad ïa ki surok ban lah ban pynïasoh sha ki surok bah la kan dei sha Shillong Bypass Lane ïa ka Shillong Jowai National Highway – ngin pyrshang ban pynïasoh bad ki surok ha Shillong bad ha NST.
U la pyntip ruh ba na ka bynta kane ka jingthmu ban pynurlong ïa kane ka Project na ka liang ka sorkar kan pan ka jingïarap na ka sorkar kmie.
U la bynrap ba kine ki surok kin ym dei ki Four Lane hynrei ngi don ka jingthmu ban don ki surok ban pynduna ïa ka jingdheng kali ha Shillong.
U Chief Executive Members (CEM) ka Khasi Hills Autonomous District Council (KHADC) u Bah Pynïaid Sing Syiem mynta ka 12 tarik u Nohprah 2023, u la pynlait paidbah bad aiti ïa ka kali kit ñiut, sha ka Hima Khyrim ha ka jingïalang kaba la long hapoh Ïingsad Smit.
Haba kren ha kane ka sngi na ka liang u CEM ka KHADC u la ong ba ka kam ram jong ka KHADC ka long ban thaw ïa ki aiñ, ban pynneh ïa ka riti hynrei mynta ka kynti ka Council ka la shim ruh ïa ka sienjam ban wanrah ïa ka khuid ka suba ha ki shnong ki thaw.
U la ong," kum ki nongïalam ha ki shnong ki thaw ka jingeh kaba khraw tam ha ki shnong ki thaw ki long ha ka um bam um dih bad ki ñuit bad lada bakla ha ka jingpynbeit ïa kine ki jingeh kin shah weng kum ki nongïalam shnong".
“Kumta na ka liang ka KHADC ka ïohi shai ïa kine ki jingeh kumta ka Council ka la wanrah da ka aiñ kaba la tip kum ka Solid Waste Management Act 2020 ka ba mynta ka la ïoh ruh ka jingmynjur na u Lat ka jylla", u la bynrap.
U Bah Syiem u la ong hapoh kane ka aiñ ka Council ka la wanrah ïa shibun ki kyndon ban lah ban teh lakam ïa ka jingbret pathar ïa ki ñuit ki ñier, kane ka long kum ka jingshim ka council ïa ka nongkit khlieh ban wanrah ïa ka khuid ka suba.
Kane ka kali kit ñiut ka dei kaba la ai sngewbha lyngba ka Skhim Chief Minister Special Development Fund, ha kane ka jingïalang la ïa don ryngkat u Syiem ka Hima Khyrim u Paiem Dr Balajied Sing Syiem, ki Lyngdoh, ki Myntri ki MDC bad ki nongïalam shnong.
Hadien lai sngi ka jingwad ka ba khlem sangeh, mynta ka sngi ka 6 tarik Rymphang 2024, la lap ïa ka met ba sah jong u Bah  Marshall Marwein uba la jah hadien ka jingtwa u ñiut ha Marten.
Naduh ba jia kane ka jingjia, na ka liang ka Municipal ha ryngkat  ka kynhun ka SDRT bad ki briew kiba  ju tam tin jot lang ha Marten ki la pynlong ïa ka jingwad ïa u  Bah Marshall Marwein.
Kane ka jingjia ka la jia myn ha ka ka 3 tarik Rymphang 2024, ha ka por kumba 12 baje mynsngi, ha kaba u Bah Marwein u la leit ban wad tin jot ha katei ka jaka bret ñiut hynrei kynsan kynsan na ka jingbun u ñiut uba la lum thup ha kane ka jaka u la twa bad ban ïa une u Rangbah.
Hadien katei ka jingjia na ka liang ka kynhun pyllait im ka la leit mar mar sha katei ka jaka bad ka la pynlong ïa ka jingwad ïa une u rangbah naduh katei ka sngi.
U Bah Marwein uba dei na ka shnong Mawkyrwat bad u shong u sah ha Mawiong ryngkat ka kurim jong u bad ar ngut ki khun.
SHILLONG:Ka Sorkar Meghalaya kan hap ban bud ïa ki nongrim jong ka aiñ Lokayukta Act bad kan ym ïaid lait na ka.
“Kat kum katei ka aiñ, ngin ym lah ban pyndonkam ïa ki nongtrei Sorkar ba la shongthait.
Kane ka long ba kane ka aiñ ka kdew shai ba ki nongtrei Sorkar ba la shongthait ki long kiba ym don bor bad ki nongtrei Sorkar kiba ym pat shongthait ki long kiba donbor, “Ngim lah ban ïaid lait na katei ka aiñ", ong uMyntri bad nongaiktien jong ka Sorkar, u Bah Paul Lyngdoh.
Ha kaba ïa dei bad ka jingdawa jong ka party Voice of the People Party (VPP) ba dei ban thung biang ïa kito ki nongtrei Lokayukta, u Bah Paul u la ong ban pynkylla kam saiñ hima sima ïa katei aiñ Lokayukta Act ka long ka bym dei bad ka long tang ka jingpynthame ïa u paidbah bad ban ïaid lait na ki jingeh kiba dei ban ïaleh.
:Ka National People’s Party  NPP mynta ka sngi ka 6 tarik u Rymphang 2024 ka la ïoh ban pynlong ïa ka jing ïa kynduhlang naka bynta ki dkhot jong ka NPP Ranikor Block Committee ha ka jing ïa donlang u Bah Hamletson Dohling State Working president Meghalaya Dr.
Ampareen Lyngdoh MLA Minister jong ka jylla Meghalaya I ba dei ruh I kyrtong ban ïa khun ïa ka M.
P naka Shillong Parliamentary Seat kum ka kong san ha ryngkat da ka jing ïa donlang u Bah Kitborlang Nongrem State President NPYF Bah MacMillan Byrsat MLA barim ka Nongstoin Konstitwensi kiwei de ki nongkitkam jong party naka Ranikor Block Committee bad da ki hajar ki paidbah kiba la wan ha kane ka jingïalang kaba kila pynlong ha Rangthong Community Hall South West Khasi Hills District.
Ha kane ka sngi naka liang ka party NPP kala ïoh ruh ban jied ïa ki Nongkitkam jong ka Executive Committee jong ka Ranikor Block Committee haba la ïoh ban jied president ïa u Nelbi T.
Sangma bad Working president ïa u Mandilos Nongbri ha ryngkat ki 34 ngut ki Executive Members ha kajuh ka por la ïoh ruh ka jing pdiang burom ïa u Bah Mandilos Nongbri ha ryngkat bad ki kynhun kiba la wan pynïasoh ïalade bad ka party NPP.
Ha kane ka sngi la ïoh shibun ki jing kren naka Dr.
Ampareen Lyngdoh kum ka Kyrtong ka ban sa ïa khun ïa ka  MP naka Shillong Parliamentary Seat naka party NPP ban pynshai ïa ki kam ba naka liang ka party NPP kala leh ha kine ki snem ba ladep naduh ka Sorkar MDA-I haduh kane ka MDA-2 kumjuh ruh la ïoh jingkren na u Bah Hamletson Dohling Bah MacMillan Byrsat MLA barim jong ka Nongstoin Konstitwensi bad ki wei de ki riew rangbah ha ryngkat da ka jing ïa donlang ruh ki nongkitkam ba ha khmat jong ka party NPP kumjuh ruh naki dkhot nongkitkam jong kitkam ba ha khmat naka Ranikor Block Committee bad da ki spah ngut ki paidbah kiba la wan sakhi lang ha kane ka sngi.
U Myntri Rangbah Conrad K.
Sangma ha ka Sngi Baar ryngkat bad u Myntri ka thoh ka pule jongka Sorkar Meghalaya, uRakkam A.
Sangmaki la sam ia ki shithi thung kam ia ki346 ngut ki Lower Primary School Teachers ha ka prokram ba la pyllong ha State Convention Centre, alongside Education Minister Rakkam A Sangma.
Haba kren ha katei ka sngi, u Myntri Rangbah Conrad K.
Sangma u la ong ba kane kam dei ka por tang na ka bynta ban sam ia ki shithi tung kam, hynrei ka por ba ki nonghikai bad ka Sorkar kin iatrei lang ban pynurlong ia ka thong jong ka Sorkar.
Haba pdiang ia kine ki nonghikai bathymmai, u Conrad K.
Sangma u la ong ba ki nonghikai ki don ka bynta kaba khraw ban wanrah ia ka jingkylla bad ban saindur ia ka jinglong jong ki khynnah.
Ha kaba kren ha katei ka sngi, u Myntri ka thoh ka pule, u Rakkam A.
Sangma u la iaroh ia ka jingaiti jong ki nonghikai na ka bynta pynnang pynstad ia ki nongpule.
U Rakkam A.
Sangma u la byrngem ruh ia ki nonghikai ki bym leit hikai da kaba buh pateng ban hikai na ka bynta jong ki.
Kum shibynta jong kane ka prokram, u Myntri Rangbah ryngkat bad kiwei ki heh Sorkar kiba la don lang ha katei ka sngi, ki la pyllait paidbah ia ki tiar ai jinghikai Teaching Learning Materials Kit, na ka bynta ki khynnah skul kiba dang shu sdang leit skul.
Kine ki tiar ai jinghikai, kin wanrah ia ka jingmyntoi na ka bynta 35,000 ki khynnah skul kiba dang rit.
U Myntri ka tnat Social Welfare Minister, u Bah Paul Lyngdoh u la pyntip ba haduh mynta ka Meghalaya State Commission of Women (MSCW ) ka la ïoh ban pdiang ïa ki 6 tylli ki kyrteng  na ka bynta ka post Chairperson bad kane yn sa shim rai shen.
Ha ba kren sha ki ladpathai khubor u Bah Paul Lyngdoh u la ong ," 4 ngut ki kyrteng ba la jied da ka kommiti na ka bynta ka Post jong ka Chairperson jong ka Meghalaya State Commission for Women (MSCW) bad mynta  sa ar tylli ki applications la ïoh pdiang biang bad shen ïa kane  yn sa pyntip ruh ïa ka rai kaba khatduh hapoh kine ki taïew".
U Bah Paul Lyngdoh uba la pynlong ïa ka jingïalang ban khmih biang sa shisien jong ka tnad, myn ha ka 5 tarik Rymphang, 2024, u la ong ba ka jingjied ïa ka Chairperson  ka MSCW ka tnad ka kwah ban pynlong da ka lynti  kaba khuid ba suba bad kum shibynta ban ai ka lad na bynta baroh ki ïaid palat ïa ka kyrteng kaba la kdew da ka Search kommiti dei na kane ka daw ïa ki application la khot lyngba ki jingpynbna  na ka bynta ki kyrtong kiba kwah bad halor kane sa ar tylli ki application la wan pynpoi sha ngi".
Lah ban kdew hangne ba Ka Meghalaya State Commission for Women (MSCW) mynta kam don Chairperson naduh ba ka Phidalia Toi ka la ïehnoh ïa ka kam naduh u bnai Jylliew myn shem snem.
U Working President ka United Democratic Party, uba long ruh u Myntri jong ka Sorkar Meghalaya, u Bah Paul Lyngdoh u la pynpaw ïa ka jingsngewskhem ba mynta ka kynti ïa ka MP Election yn jop da ka party riewlum.
Haba kren sha ki ladpathai khubor u Bah Paul  u la ong ba ka jingphai khmat jong ki paidbah sha ki seng  riewlum, kan sa pynkylla khongpong ha kane ka jingjied ïa ki nongmihkhmat sha ka Ïing Dorbar Lok Sabha na ka bynta ka Shillong  Parliamentary Constituency.
U Bah Paul Lyngdoh u la ïathuh ba ki kyrtong MP ki tip kumno ban kren ïa ki mat elekshon jong ki hadien ba ki seng saiñ pyrthei  ki la dep jied ïa ki kum ki kyrtong ka MP.
U la ong shuh shuh ba mynta ka kynti ki paidbah ki angnud ban ïohi  ïa ki nongmih khmat jong ka Ïing Dorbar Lok Sabha ban dei na ki seng  riewlum bad ka jingïatreilang jong kine ki artylli ki seng ‘riewlum ka UDP bad HSPD hapoh ka RDA kan wanrah ka jingjop ïa u kyrtong jong ki.
Haba kren halor ka jingmih surok ki nngmihkhmat  ban rah ïa ki mat ïa kren sha surok u Bah Paul Lyngdoh u la ong ba ki paidbah ki long ki nongjied ïa ki nongmih khmat na man la ka constituency bad kawei kawei ka constituency ka don hapdeng 30,000 bad 50,000 ngut ki nongthep vote kiba jied ïa ki nongmihkhmat bad lada ki nongmihkhmat ki rah ïa ki jingeh jong ki paidbah da kaba kren ha ki surok bad ki lynti ki syngkien, ka jingjied nongmih khmat ruh ka kylla long lehnoh ei namar ba ki nongmih khmat ki dei ban kren ïa ki jingeh jong ki paidbah hapoh jong ka Ïing Dorbar Thaw Aiñ.
Ka Mawten Sports Club myn ha ka 6 tarik Rymphang, 2024 ka la ïoh ban pynkut noh ïa ka lympung ïalehkai kynjatbol phainal kaba la tip kum ka 3rd Above 40 Football Tournament 2023-24 ha kaba ka Sumer Veteran Football Club ka la rah ïa ka nam jop ha ka jingïalehkai ha madan Mawpyllun, Mawten, South West Khasi Hills District.
Ha ka jingïakhun ha ka jingïalehkai jong ka kylla step, ka Sumer Veteran FC bad Evergreen SC Nongjri ki la ïa khaid khlem da ioh ban ïa thep wat kawei ka kol ruh.
Haba wan biang ha ka jingïalehkai jong ka kylla miet, ka Evergreen SC, Nongjri ka la ïoh ban thep ïa ka kol ba nyngkong ha ka minit kaba 44 na u Bah Madanlar Hahshah, katba ka Sumer Veteran FC ha kane ka kynti ruh ka la ïoh ban pynphai ïa kol na u Kit Kharkongngor ha ka minit kaba 62.
Kumta ka jingïalehkai hapdeng ka Sumer Veteran FC bad ka Evergreen SC Nongjri ka la kut noh da ka Tie Breaker ha kaba ka ka Sumer Veteran FC ka la jop da 5 – 4 kol pyrshah ïa ka Evergreen SC Nongjri.
Ha kaba kut jong ka jingïalehkai, la sam ïa ki khusnam sha baroh ar tylli ki kynhun kata sha kaba jop ka la rah ïa ka khusnam ryngkat ka don pisa kaba 65 hajar bad kaba shah rem noh 25 hajar.
U kongsan uba la wan ban pynhap pyrda ïa kane ka lympung ïalehkai jong ka 3rd Above 40 Football Tournament 2023-24 u dei u Bah Robertjune Kharjahrin uwei na ki kyrtong sha ka MP Election.
Ka Ri-Bhoi Tourism and Environmental Development Forum (RBTEDF) kaba dei kawei na ki kynhun kaba ju kyntiew ïa ki kam jngohkai pyrthei ha Ri-Bhoi District mynta ka kynti ka la shim ïa ka sienjam ban pynlong da ka jingïaid kjat (Trekking) na Pahambirlum sha Pnah Kyndeng ha ka 10 tarik mynta u bnai kaba jngai kumba 5km kaba dei ka lawkyntang ba don ruh ka krem lymbit ba pawnam kaba don haka shnong Pahamskhen jong ka Raid Nonglyngdoh ha Ri-Bhoi District.
Kum ban shu pynpaw hangne ba ka Pnah Kyndeng ka dei kawei na ki lawkyntang jong ka Raid Nonglyngdoh bad ha katei ka lawkyntang kaba rben bad kup da ki dieng ki siej ka don ruh kawei ka krem kaba pawnam ba shong ki lymbit ba lah ruh ban sakhi ïa ka jingitynnad jong ka mei mariang.
Haba kren sha ki lad pathai khubor na ka liang u Bah Plielad Tiewsoh u Chairman ka RBTEDF u la ong ba na ka liang ka kynhun kan pynlong ïa katei ka jingïaid kjat shibynta ban pynpaw pyrthei bad ban nang kyntiew ïa katei ka jaka kum kawei na ki jaka jngohkai pyrthei, watla ïa katei ka krem lymbit la plie paidbah ïa ka dang ha kine ki khyndiat snem ba la leit.
Ha katei ka sngi kin don ruh ki prokram bapher bapher ban pynbyrngia ïa ki paidbah, ha kaba kum ka kynhun ka la khot bad wer ïa ki paidbah ba kwah ban shim bynta ha katei ka jingïaid kjat ba kin leit ban ai kyrteng ha ki nongïalam jong ka RBTEDF ha ophis treikam jong ka lane ban kynduh ïa ki nongïalam, ha kaba u Myntri ka tnad jngohkai pyrthei u Bah Paul Lyngdoh un sa ban wan ban shim bynta kum u kongsan ha katei ka sngi.
Ban pynkhlaiñ shuh shuh ïa ka jingtreikam jong ka NPP Mawkyrwat Block Committee, ha ka jingïalang ba lyngkot ka la don ka jingïathir ïa tai kumno ban pynïaid shaphrang ïa ki kam hapoh jong ka party bad kumjuh ruh ban ïa ai jingmut kumno ban sa pdiang ïa ki briew kiba wan pynïasoh thymmai ha kaba la ïoh jingkren ryngkat ki jingbatai na ki riew rangbah kata naduh u Bah Hamletson Dohling, State Working President, u Bah MacMillan Byrsat, MLA barim jong ka Nongstoiñ Constituency, bad kumjuh ruh na u Bah Himalaya Shangpliang, MLA barim jong ka Mawsynram Constituency.
Hadien ba kut jong ka jingïalang, u Bah Kitborlang Nongrem, State President ka NPYF haba kren ha ki lad pathai khubor u la ong ba ka long kaei kaei kaba pynkmen ïa ka party NPP hapoh jong ka South West Khasi Hills District namar myn ha ka 6 tarik u Rymphang, 2024 kum ki nongïalam ki la ïoh ban ïa kynduh ïa baroh ar tylli ki Block Committee kawei ha ka Ranikor Block Committee bad kawei ha Mawkyrwat Block Committee ha kaba da ki hajar ngut ki briew ki la ïa wan ban sakhi.
Shuh shuh u la pynsngew ba hapoh ka Mawkyrwat Block Committee haduh mynta ym pat lah ban pynthymmai ïa ka komiti ba pura hynrei u Adhoc President u don ban pynïaid ïa ki kam bad lehse shen ki jingkylla hapoh kane ka Mawkyrwat kin sa don bad ka rai jong ki kum ka party ha ka jingïalang ka long ban ap ïa kata ka por namar la sngewthuh ba kin bun bah na kiwei de ki political party ki don jingthmu ban wan pynïasnoh sha ka NPP.
“Watla kum u nongïalam u don hapdeng ki jingshah kynthoh na kiba bun ki liang hynrei u don pat ka mynsiem jong ka jingkmen namar ki jingkylla kin sa wan," ong u bah Kitborlang Nongrem.
U la pynshai shuh shuh ba tang da ka komiti kaba rim, kum u nongïalam u sngewthuh shai ba ki kam kin nym poi shano shano bad dei ha kata ka nongrim ba kum ki nongïalam ba la don lypa ki don ka jingpyrkhat ba lada don kino kino ki kynhun kiba wan ban pynïasoh kum ki nongïalam barim ki long kiba la kloi ban pdiang sngewbha.
Ha kaba kren halor ka jingthmu ban wan pynïasnoh u Bah Carness Sohshang sha ka NPP, u bah Kitborlang ula kren da kaba shai ba hooid ka la don ka jingïakren ba ma u bad ka kynhun kin sa wan sha ka NPP ban long noh ki nongkyrshan ba pura jong ka.
Namarkata, kum u nongïalam u don beit ba mynsiem ba lada don kino kino kiba wan pynïasnoh thymmai, u long uba la kloi bad pdiang kylluit mynsiem ïa kum kita ki briew.
Lai ngut ki briew ki la shah kem ha ki pulit myn ha ka 6 tarik Rymphang hajan ka jingkieng Lawmali ha kaba ki pulit ki la ïoh ban bat ïa kawei ka kali Hyundai i20 rong ïong kaba don ïa u Registration No.
AS01 AT0888.
Napdeng kitei ki lai ngut kiba la shah kem 2 ngut ki dei kiba la kham rangbah bad uwei uba dang khynnah, ha kaba une u khynnah la tip ba udei u khun jong uwei napdeng kine ki ar ngut.
Na kine ki briew, ki Pulit kila ïoh kurup 2.
10-gram u Heroin, 8 tylli u dawai kuli Nitrazepam, 2 tylli ki Spasmo Proxyvon, 10 IV tylli ki thyrnia injek, 6 tylli ki mobile phone, ka tari, bad T.
9710 ka pisa, kawei ka ar shaka kaba don ïa u registration No kali ML05-R-8293, 10 tylli ki tin duma, 66 tylli ki bilor plastic rit ba bit heroin bad kawei ka mobile phone ba sniew.
La ong ba kitei ki ar ngut ki rangbah ki dei kiba la don dak sniew ha ki kam thok kam shukor.
Ki bor ba dei peit jong ka East Jaintia Hills district ki la khang pyrshah ïa ka jingïakhih jong ki paidbah ha ka khappud India bad Bangladesh ha Bangladesh ne ban wan iuh kjat hapoh u pud u sam jong la India.
Ïa katei ka order, la pynmih da u District Magistrate, u A Baranwal myn ha ka sngi ba ar ha kaba u la ong ba kano kano ka kam khaïi tuh, ki kam khaïi tuh ïa ki masi ne ki song tiar mar tiar ba bha, kum ki kwai, kha tyrkhong, biri, sikret, slasha ruh yn nym shah.
“Ka jingwan iuh kjat jong ki briew da ka kjat ne kali ne kali kit nongleit nongwan ba hap hapoh 5 kilometar jong kane ka khappud naduh ka por 6:00 baje janmiet haduh 5:00 baje janmiet (la khang pyrshah)," ong ka order ne jinghukum.
Katei ka order ka la ong ba kumba la pyntip da ki BSF, ka AOR jong ka 172Bn ka jur ka jingkhaïi tuh ïa ki masi ne is song tiar ba bha bad kiwei kiwei ki tiar kum ki kwai, kha tyrkhong, biri, sikret, slasha bad kiwei kiwei.
Ka la bynrap ba ïa ka kaiphod, la ïohpdiang na ki shipai BSF ha kaba la ong ba ki nongkhaïi tuh bad kiwei pat ki la wan lum bun hajan u khappud ha ka por mynmiet na ka bynta ban khaïi tuh ïa ki mar bha na India sha Bangladesh bad kumta ter ter.
Ha katei ka order, la ong ba ki dkhot jong ki kynhun lehnoh bapher bapher bad ki Rohingya ruh ki lah ban iuh kjat hapoh u pud u sam jong ka India ha ka por miet, kaba lah ban ktah jur ïa ka jingap pahara jong ka jylla katba la bynrap ba la don bun ka jingshah pynïap jong ki nongshong shnong ha Umkiang ha ki nong Bangladesh da kaba ïaid lynti hapoh u khappud jong ka India.
Katkum ka jingong jong u district magistrate, kum ki kam khaïi tuh, kam sniew, dei ban ïoh jingïada khnang ban lah ban ïoh jingsuk bad jingshngaiñ ha ka District.
Ha ka jingïalang ba la pynlong da ka National People’s Party (NPP) myn ha ka 6 tarik u Rymphang 2024, ha Rangthong, ka MLA bad kaba dei ruh ka Myntri jong ka jylla ka ban sa ïakhun ïa ka MP na ka Shillong Parliamentary Seat, ka Kong Ampareen Lyngdoh haba ai jingkren ha kane ka sngi ka la ong, “ngan wad ïaphi, ngan sngap ïa ki jingud ki jingnam ki jongphi bad wat lada phim don u MLA na kane ka party NPP, kheiñ ba nga dei ma nga kata ka MLA jongphi.
"Ka la ong ruh ba ha ki kam kiba bun ka ju ïatrei ryngkat bad u MLA u Bah Pius Marwein bad  ka ju pyni ïa i ruh ba halor kane ka synshar ka khadar jong ka MDA 2.
“Ka jingiasyllok lang ka jong ki bad ngi ki nongïalam ka NPP ngi la pyrshang katba lah ban pynbit pynbiang ïa ki dong, ki shnong ki thaw bad ïa ki nongshong shnong kane ka thaiñ ngin ïai bteng ïa kane ka kam kaba bha", ong ka Kong Ampareen.
Ka la Ong ruh, “lada phi hap ban jied ïa ki MP ki jongphi jied ïa ka MP ba la pynïeng da ka NPP kaba dei trai jong kane ka sorkar MDA 2.
"Ka kong Ampareen ka la ai ïa  ka jingkitbok kit rwiang watla kane ka dang dei tang ka sien kaba nyngkong, da kaba ka la Ong ruh, “ma phi ki dei kita ki khohsiew, ki kpoh ki jongngi hapoh kane ka ïing ka sem jong ka jinglong jingman jong kane ka party NPP".
Shuh shuh ka la bynrap da kaba ka la ong, “leit sha ki shnong mynta ka sngi leit da ka mynsiem kaba shitrhem leit da ka jingmut kaba skhem ba ngin kner ïa la ki jong ki kti  jongngi ban ïarap ïaphi ha ki kam ba phi sngew donkam ban ïarap bad lada phi la kyrshan lem ngeit ba ngan sa wanphai bad kumba nga leh ïa la ka jong ka  constituency ha Laitumkhrah, ngan pynkiew, ngan trei shitom bad ngan pyni ïaphi ïa ka jinglah jongnga kum ka kynthei shibor  ba ngan lam khmat ïa ki jingdawa bad ki jingdonkam ki jong phi.
"Haba kren halor ka jingjied jong kane NPP ïa ka kum ka MP, ka Kong Ampareen ka la ong, ba ka sngew sarong ba ka NPP ka la kloi ban pynkup bor ha ïa ka, kaba dei tang ka riew kynthei shi bor.
Watla hapdeng kita ki nongpan ticket kiba bun kiba kham khrawbor ban ïa ka.
Ka la ong ruh, “ngan leh katba nga lah ba ngan pynsoi ïa kane ka jingjied jong ki da ka shibor bad ngan trei bor bah ha ki kam jongnga baroh.
Ka kam MP kan ym lah ban leh da ka party, ka kamram u MP ne ka MP ka dei ka jinglah jong ka jylla ka jongngi ha ka jingïalam jong ki nongïalam u Myntri Rangbah, u Symbud Myntri Rangbah, ki Cabinet, ki MLA, ki jongngi ban ïasyllok bad ka jingsynshar khadar jong ka ri India.
Phi la ïohi ïa ki kam pynroi, ki kam ban pynkiew.
Khie leit kylli na Constituency  kumno nga trei bha bad lada phi la ïoh ïa ka certificate kaba bit kaba biang kyrshan ïa nga, phi ka UDP kyrshan ïa nga, phi ka BJP kyrshan ïa nga, phi kita kiwei kiwei ki party sharum shaneng kat shaba phi don kyrshan tylli shisien kum ki Khasi Jaintia ïa nga, pyni seh shisien ïa ka pyrthei ba ngi lah ban ïatylli haba hap ban ïa jied MP.
"Ka la ong ruh ba ki khun samla jongngi kim pat ju ïoh kum ka jingithuh la ki dei ki nongïaleh sports, ki nongkhaii pateng , ki nongrep, ki nonghilai,  ki Nurse ki Doctor,  bad kumta ter ter.
“Ka party jongngi ka la wallam ïa kane ka synshar kaba bha kaba bit kaba biang bad nga don ha syndah bad ki nongïalam kiba ithuh ha Delhi.
Kam don jingmut ban phah da ki MP na kiwei kiwei ki party," bynrap ka Kong Ampareen.
Ka KSU myn ha ka 9 tarik u Nongprah 2023 ka la ïoh ban pynthymmai ïa kawei ka shnat treikam ka jong ka kaba shabar ka jylla bad kata ka long ka Dehradun Unit ha nongbah Dehradun.
Hane ka sngi lah don lang ruh u samla Pynkmenlang Sanmiet, u ban dei u Education Secretary ka seng, u Samla Iashanborlang Mukhim u ba dei u Assistant Finance Secy ka Seng, u Samla Nicholas Chyrmang uba long u Nongïalam ka KSU Delhi Unit.
Lah rakhe ruh ïa ka Freshers Meet  ba lah pynbeit da ka KSU Dehradun Unit, ha kaba u Samla Lambokstarwell Marngar u lah long Kum u Kongsan bad ka Kong Mily Rabon, kum ka Symbud Kongsan.
La wan ïa shim bynta ha kane ka Freshers Meet da ki samla Khasi kiba pule ha ka Nongbah Dehradun bad kumjuh ruh lah wan pynshngaiñ lem da ki samla pule na kiwei pat ki Jylla jong ka Thaiñ Shatei Lam Mihngi kiba kynthup ïa ki samla na Mizoram, Nagaland bad kiwei kiwei.
:U MLA ka South Shillong Constituency u Bah Sanbor Shullai mynta ka 12 tarik Nohprah u la hiar ban jurip ïa ka jaka ban shna ïa ka Urban Primary Health Center ha ka shnong  Lumparing Shillong.
Ïa kane ka project kan dei ka ban bei tyngka da ka tnad ka koit ka khiah jong ka jylla Meghalaya ha ka jinglut ka ban kot sha ka 4, 99,00,000 (4 klur 99 lak).
Kane ka jaka sumar yn tei ha ka jaka ba 6 akar tam bad kan dei ka jaka sumar ka ban down 10 tylli ki jingthiah bad ia kane ka Health Center yn pyndep noh ban shna hapoh ka 30 bnai.
Haba kren ha kane ka sngi na ka liang u Bah Sanbor Shullai, u la ong “ban ïoh ïa ki skhim ha ki shnong ki thaw kam dei ka ba suk, bad ban shu shong shi jaka ym lah ban ïohï ki skhim hynrei hap durut hap ban leit buddien haduh ban da ïoh".
U la ong “Na ka liang jong nga ban pynurlong ïa kane ka skhim nga la hap ban buddien ïa kane naduh ka kyrdan u Myntri Rangbah".
U la bynrap, “kane ka jaka sumar kan ai jingshakri ïa kiba bun ki nongshong shnong ban ïoh ka jingsumar kaba kyrkieh".
Ha kane ka jingïalang la ïadon lang u DMHO u Dr S.
Lyngdoh, ki nongïalam shnong kiba kynthup ïa u Bah Doncaster Shabong u Rangbah Lower Lumparing,  u Bah HB Wahlang u Rangbah Shnong ka Upper Lumparing, u Bah Shaipbar Wahlang u Rangbah Shnong ka Riat Laban Kynjat phutball, ki seng samla bad kiwei kiwei.
:Ka Seng Kynthei Jaïaw Langsning ka la pynhap pyrda noh ïa ka jingrakhe ïa ka jubili ksiar jong ka jingïaid lynti ha kaban snohkti lang ban synniang hapoh ka shnong.
Ïa kane ka jingrakhe la pynlong baroh shisnem naduh ka 12 tarik Nohprah 2022, bad ha shilynter ka jingrakhe la pynlong ruh ïa ki jingïakob bapher bapher na ka bynta ki khynnah, ha kaba la sam ïa ki khusnam ha kane ka sngi kut.
Ha kane ka sngi la don lang u MLA ka thaiñ uba dei u Myntri ha ka Sorkar, u Bah Paul Lyngdoh bad kumjuh u MLA ka Mawkynrew, u Bah Banteidor Lyngdoh kum ki Kongsan bad i kong B Kostimai Jyrwa kum ka Symbud Kongsan.
Na ka liang u Bah Banteidor haba kren ha kane ka jingrakhe u la pyrto ïa ki kam ba ka seng Kynthei bad ki longkmie jong ka shnong ki la leh na ka bynta ka burom jong ka shnong.
U Myntri ka tnat Social Welfare kum u Kongsan u la kren jam ha kane ka sngi ïa ka jingdonkam ka kti ka diang ka kti ka mon ki longkmir na ka bynta ban ïakhun pyrshah ïa u drug, ba kin don bynta lang ha ka awareness and de-addiction programme.
U la ong ba kane ka kam kam long shuh ban ïalehkai namar ka la rung ruh sha ki kyndong kynshrot bad sha nongkyndong, bad bynrap ba kam don jingmut ban ai ïa ki jingtei namar kin sepei lut lada klet ban tei ïa ki briew lajong kiba la ngop ha u drug.
U Bah Paul u la wer ia ka seng kynthei ban wan shakhmat ban pynthikna ba ka kyrteng jong ka shnong kan ym shu jah noh tang na ka jingsniew na u drug.
Ha kane ka sngi ki Kongsan bad i Symbud Kongsan ki la pyllait ruh ïa ka jingbuh thup lane ka souvenir jong ka seng bad la pynkut pat da ka jingpyhap noh ïa ka lama jubili.
Ki shipai India jong ka 101 Area bad ka Rajya Sainik Board,ki la pynlong ia ka jiniakynduh lang jong ki shipai ba la shongthait ba la tip kum ka Mega Ex Servicemen (ESM) ha Tura.
Haba ai jingkren ha kane ka sngi ka  dkhot jong ka ïing dorbar ,Lok Sabha ka Agatha K Sangma kaba long ka nongmih khmat ia Tura Parliamentary constituency ka la pynpaw ia ka jingsngewnguh ia ka jinglah jong kine ki shipai ban ai ia ka jingshakri jong ki na ka bynta ka ri.
Ka la ong ba bun ki shipai kiba la shongthait ha ka rta ba dang kham khynnah kumta ka sorkar ka la buh ia ki skim na ka bynta jong ki bad kine ki skim ki long kum ka CM Elevate and Promotion and Incubation of Market Driven Enterprises ( PRIME ) ia kaba kine ki shipai kiba la shongthait ki lah ban pyndonkam ia ki na ka bynta ki jingtrei jong ki bad ia kiba haing hasem jong ki.
Ka Sangma ka la iathuh ruh ba ka sorkar Meghalaya ka don ka jingthmu ban buh ia ka skul Sainik Board ha ka jylla.
Ka Sangma ka la iaroh ruh ia ka  Gorkha Training Centre bad ia ka Assam Regiment Centre kaba la pynshlur ia ki shipai kiba la shongthait na ka kam da kaba iarap ia ki ba kin ioh ia ki pension jong ki khnang ba ki shipai ba la shongthait kin ym iakynduh jingeh ban kin ioh ia ki pension jong ki.
U Director of the Rajya Sainik Board Meghalaya u Colonel Gautam Rai  u la ong ba kane ka jing pynlong ia ka jingiakynduhlang jong ki shipai kiba la shongthait kiba shong ba sah ha Garo Hills kan iarap ban pynduna ia ki jingeh ba kine ki shipai ki iakynduh.
U Colonel Gautam Rai  la ong ba na ka liang jong u un ialeh katba lah ban pyntikna ba ki shipai ba la shongthait bad ki ba haing ha sem jong ki ba kin ym iakynduh ia kino kino ki jingeh ha ka jingim ka jong ki.
Ki pulit ka West Khasi Hills District ki la pynlong ia ka  jingwad ia u nongpyniap jong u uwei u nonghikai skul uba la  shah pyniap bad ia uwei ruh uba la mynsaw  kiba la hikai ha ka skul Rangsapara Secondary School kane la jia ha ka 11 tarik  mynta u bnai ha ka shnong Mynniar.
Ka pulit  ryngkat bad ki ksew  na shillong ki la poi ha katei ka jaka ha Mynniar ban bud dien ia ki nongleh kam sniew.
U Superintendent of Police, West Khasi Hills District, u Bikram D.
Marak u la pyntikna ba kane ka dei ka kam pyniap briew bad ki pulit ki la registar ia kane ka jingjia.
U ne u heh pulit u la kyntu ia ki paidbah ba lada ki don kino kino ki jingtip shaphang kane ka jingjia kin pyntip sha ki pulit.
U T.
R.
Sangma u long uwei na ki nonghikai uba la iap na kane ka jingmynsaw ha kane ka jingjia bad ia ka met jong u la pynkit noh sha Nongstoin Civil Hospital na ka bynta ban leh ia ka post-mortem.
Kane ka jingjia ka la jia haba  kine ki nonghikai ki la shah thombor ha ki briew kiba ym lah ban ithuh ha ka por ba ki dang wanphai na ka jinghikai sku na  Nongstoin.
Baroh ar ngut kine ki nonghikai  katba ki dang iaid da ka motorbike bad haba ki la poi ha Mynniar ki la shah kdong ha ki briew bym ithuh.
Kine ki ar ngut ki la shah shoh ha kine ki briew ki bym lah ban ithuh.
Kine ki riewsniew ki la pynmynsaw ia u S.
Chetri bad u T.
R.
Sangma uba la shitom jjur bad iap noh.
Ia u S.
Chetri la pynkit mar mar sha Nongstoin Civil Hospital ban ioh ia ka jingsumaar.
Ki khubor ki iathuh ruh ba kine ki riewsniew ki la tuh ia ka pisa na kitei ki briew.
Ha ka kam ba lah ban ai jingïaroh, ha kaba ki heh pulit Traffic ki la leh ïa ka kam ba bha myn ha ka 12 tarik, Nohprah, ki la don bynta ha ka ban maramot ïa ka surok hajan Lumdiengjri.
Da kaba pyndonkam da ka kali pulit, kitei ki heh pulit ki la shim ha ka kti lade ïa katei ka mat, da kaba pynbna halor ki mat jong ka surok ha ka por mynsngi mynshai.
:Ka Organising Committee jong ka KSU Mawlai Circle myn ha ka 12.
12.
2023, ka la pyllong ka jingkhynra ïa ki mynder ba wan bylla ha ki bynta bapher bapher jong ka shnong Mawlai.
Ha katei ka jingkhynra na ka liang ka seng na ki thaiñ Mawiong, Nongkwar bad Ïew Rynghep ka la lap ïa shibun ki mynder kiba wan ban trei ïa ki kam ñiat rong, tah tiles bad kiwei ki kam trei misteri ki bym biang bad bym don kino kino ki kot ki sla khamtam ka work permit, na ka liang ka seng, hadien ba ka la lap ïa ki mynder ki bym don ki kot ki sla kiba biang ka la pynher krad lut bad pynphai sha ka jaka kaba ki wan bad ka la maham tyngeh ba kim bit ban dang wan trei wan ktah hapoh ka shnong Mawlai bad ha Ri khasi hi baroh kawei.
Na ka liang ka KSU Mawlai Circle ka sngew ban kyntu ïa baroh ki trai ïing, Contractor bad sha baroh ki para ri ba ki dei ban kiar na ka jingaikam aijam ïa ki mynder namar kane kan nang pynkharoi shuh shuh ïa ki mynder ri hangne ha ri jongngi bad kan buh jingma ïa ka ri bad ka jaidbynriew hi baroh kawei, namar ba lada ki mynder ki wan sha ka ri jongngi lada kim ïoh ki kam ki jam ba kim im bad kamai ja kpoh kin nym lah ban shong bad ban sah hangne ha ri jong ngi.
Kyntang ïawai ka seng ka ïawer ïa baroh ki para ri ban sangeh noh ban ai kam ïa ki briew ba na bar bad ban sdang ai kam para khasi kum shi bynta ba ngin ïaleh pyrshah bad ïada ïa ka jingsdang ban wan buhai shnong ki mynder ri hapoh ka ri baieid jong ngi.
Ïa kane ka kyrwoh la pyllait da u samla Macdonald Jitem uba dei u Assistant General secretary KSU Mawlai Circle.
u nongthaw aiñ na ka seng Voice of the People Party (VPP) na North Shillong, u Bah Adelbert Nongrum myn ha ka sngi ba ar u la kyrpad ïa ka sorkar jylla ban hukum ïa kiwei pat ki tnad ba ka phikir ïa ki nongtrei jong ki, kiba dei ruh ki nongshong shnong jong ka Them Ïew Mawlong, na ka bynta ban kiar ban ai haduh 1.
4 acre ka jaka na ka bynta ban pynkynriah ïa ki.
Ha kawei ka jingthoh, u Nongrum u la ong ba u la mynjur bad u Symbud Myntri, u Bah Prestone Tynsong uba hynnin ka sngi u la ong ba ïa ka jaka, yn nym ai sha ka longïing kaba don haduh 342 ngut.
“Nga la ai jingïaroh ïa ka sorkar jylla(ba kan pynkynriah noh ïa ki nongshong shnong jong ka Them Ïew Mawlong) hynrei ka jingkylli ka mih ba balei donkam ban ai tam ka jaka ïa ki.
Phi la rai ban pynkynriah noh ïa kine ki nongtrei jong ka Shillong Municipal Board (SMB) sha ka jaka SMB, shabas.
Hynrei balei ba phim kylli ïa kiwei pat ki tnat ba kin ai da ki quarter sha ki nongtrei jong ki, kiba dei ki nongshong shnong jong ka Them Ïew Mawlong, khnang ban lah ban kiar ban ai ïa ka jaka haduh 1.
4 acre kaba dei kaba tam na ka bynta ban pynkynriah ïa ki," ong u Nongrum.
Halor ka jingkyrpad jong u Tynsong sha ka seng VPP ba kan nym kren politik halor ka mat pynkynriah ïa ki, ha kaba utei u nongthaw aiñ ka North Shillong, u la ong, “Nga kwah ban pynkynmaw ïaphi ba ka VPP kan nym ïalam bakla ïa ki paidbah jong ka jylla.
Ka jingmih jong ka VPP kam dei na ka bynta ka politik hynrei na ka bynta ki polisi.
Ka jaka ka long ka jingim bad ngi hap ban pyrkhat shaphang ka lawei ban wan jong ki nongïoh pateng.
"“Shuh, shuh, lada maphi(Tynsong) kum u chairman jong ka High Level Committee (HLC) phi la ong ba phim don por (ban ïatai nia halor kane ka mat) te mano ban ai ïa ka por," ong u Nongrum.
U Nongrum shuh shuh, u la pynthikna ïa ki paidbah ba un bteng ban pynlong da ka follow-up halor kane ka mat, wat haba ka dei shabar ne shapoh jong ka Assembly.
“Kam shym mut ba nga dei uba isih ïa kitei ki nongshong shnong hynrei ha ka jingshisha nga isynei na ka bynta jong ki bad ka rukom im jong ki, kaba la i sait met.
Ka long ka kamram jong nga kum u khlieh jong ka konstituensi ban ïakhun na ka bynta ka hok jong ki ban pynkynriah ïa ki," bynrap u Nongrum.
Ka sorkar jylla ha ka shon shap jong ka(blueprint) ka la tyrwa ban ai tam haduh 1.
4 acre ka jaka na ka bynta ban pynkynriah ïa ki 342 longïing naba ka jaka ba la don lypa jong ka SMB kam pat biang ban pynsah ïa ki.
:Myn ha ka 12 tarik, Nohprah 2023, kaba la long ka jingkhmih halor ka jingïoh jingtip ba paka, ha kaba ka kynhun jong ka 193rd Battalion jong ka BSF Meghalaya ka ïoh lad ban kem ïa kawei ka kali hajan ka khappud Dulainala kaba hap hapoh ka East Khasi Hills district jong ka Meghalaya.
La lap ïa katei ka kali ba ka la kit palat pud da ki jaiñphong ba shongdor haduh T.
35 lak, kiba la thmu ban khaïi sha Bangladesh.
Katba u nongniah jong katei ka kali u la shah kem noh, naba u la pulom ban pynbiang ki kot ki sla na ka bynta ka jingsoi ïa ki jaiñphong.
Kitei kiba shah kem bad ïa ki tiar ba la ïoh kurup, la aiti noh sha ka Police station Danger na ka bynta ka jingtohkit ban dang ïaid shakhmat.
:Ka Hynñiewtrep Youth Council (HYC) Tyrsad Circle kum shibynta ban pynshlur bad ban kyntiew ïa ki khynnah skul bad ki skul kiba don ha ka thaiñ, ka la pynlong ïa ka jingpynkupburom ïa ki samla pule kiba wan shakhmat ha ka SSLC bad HSSLC kiba pule ha ki Secondary bad Higher Secondary School kiba don ha ka thaiñ bad ka jingai khusnam kyrpang ïa i Jubansuk Hynñiewta iba wan shakhmat duh ha ka B.
Sc ( Mathematics) La pynlong ia kane ka jingpynkupburom ha ka 12 tarik u Nohprah, 2023 ha ïingdorbar ka shnong Mawlum Tyrsad.
Ha ka jingkren jong u Bah Enlang Sawian u Education Secretary ka HYC Sengkmie kum u Kongsan u la ban jur ba ki samla pule ka jaidbynriew ki dei ban don ka mynsiem ïakhun ne competitive spirit namar ka mynsiem ïakhun ka duna palat ha ki samla pule ka jaidbynriew.
U la pynpaw ruh ba ki samla pule kim dei ban khmih lynti than tang ïa ki kam sorkar hynrei ban phaikhmat ruh sha ki kam kompeni bapher bapher kiba ka jingsiew ka kham heh ban ïa ki kam sorkar ruh.
U Bah Staising Kharbteng ha ka jingkren jong u u la kyntu ïa ki khun samla ba ki dei ban don ka jingthrang ne aims ha ka jingim jong ki khnang ba kin nang ban pynkhreh ban ïoh kheit ïa u soh ka jingjop bad ban kiar ïa ki diengpyngkiang kiba lah ban ktah ïa ka lawei baphyrnai jong ki.
La ïoh ruh ïa ka jingkren na u Bah Shanlang Khongsit u Rangbah Kur ka Kur Khongsit, ka jingkren ai khublei na u samla Bansharai Sawkmie Asst.
General Secretary HYC Tyrsad Circle bad la pynïaid ïa ka jingïalang da u Bah Phrangsngi Rangslang u General Secretary ka circle.
La ïadon ryngkat ha kane ka sngi u Bah Shanlang Marwein dkhot CEC, kong Banisha Nongsiej dkhot HYC Women’s wing,Bah Bhaboklang Sohshang President ka circle, ki dkhot ka seng, ki kmie ki kpa bad kiwei kiwei.
La pynshitrhem ruh ïa kane ka jingpynkupburom lyngba ka jingrwai na u Samla Vicky Kharshiing bad la sam ïa ki Momento bad kiwei kiwei ki jingai sngewbha da u kongsan bad kiwei kiwei kiba ïadon ryngkat ha kane ka sngi.
U Myntri rangbah ka jylla Meghalaya, u Conrad K Sangma, myn ha ka 7 tarik, Rymphang, u la sam da ki cheque sha ki 120 tylli ki Self-help Groups (SHG) bad ki nongïoh jingmyntoi jong ka Pradhan Mantri Krishi Sinchayee Yojana (PMKSY-WDC 2.
0) ha ka State Convention Centre, ha ryngkat u Myntri jong ka Soil and Water Conservation of Meghalaya, u Marcuise N Marak.
Haba kren ha katei ka sngi, u Sangma u la ong ba watla ka jylla ka la shah kyrkhu da ki jingdon jingem jong ka mariang, hynrei ka long kaba eh ban pynbiang ïa ka um.
“Te kumta, ki tnad bapher bapher ki la trei shitom na ka bynta ban pynbiang um bad ka PMKSY WDC 2.
0 lyngba ka jingtreikam na ka bynta ka jingpynbiang um bam um dih(Watershed Management), ka jingpynïoh um na ka mariang(Natural Resources Management) (kum na ki dam barit baria, pung, nan, bad kiwei kiwei), Ka jingthung ïa ki dieng, ka prokram ban pynbha ha ka rep ka riang bad ka jingpyntreikam na ka bynta ban im ja kpoh bad ïoh bai ja kpoh, kaba yn long ka maw jam ba kongsan ha ka ban pynbiang um bam um dih hapoh ka jylla," ong u Conrad.
“Nga pynshlur ïa ki dkhot jong ka SHG ba kin pyndonkam ïa ka tynrai jong ka pisa khnang ban ïaid beit ïaid ryntih ka prokram," ong u Myntri rangbah.
U Myntri ka tnad Bording u Abu Taher Mondal myn ha ka sngi Ba-ar, ula pyntip ïa ka jingeh ban ïoh jaka na ka bynta ban pyntrei ïa ka Pumped Hydro Storage Project (PHPs) hapoh ka jylla kaU Mondal ula ong, “ka jingïoh jaka ka dei ka jingeh namar kata, ngin sa ïakynduh ïa ki briew bad ngin sa buddien ïa ka mat bad ngin phaikhmat mynta sha ki jaka bym don ba shong briew mano mano ruh.
"Ka National Thermal Power Corporation (NTPC) kala phah ïa ka Pre-Feasibility Report sha ka Tnad bording halor ka jingpynlong ïa ka jingwad bniah ba ka la leh ha kawei ka jaka ban pyntrei ïa ka Pumped Hydro Storage Projects.
Ka Diengsong ha East Khasi Hills district ka dei kawei ka jaka kaba la thmu na ka bynta kane ka project.
Haba kylli, u Mondal ula ong, “Ngi dang bishar ïa baroh ki kaiphod ba la ïoh pdiang namar kan shong ruh ba ha kano ka rukom ngin lah ban pyntrei ïa ki PHPs namar kane ka donkam ka jinglut ka ba bun bad ngi dang wad ïa ki lad ki lynti mynta.
"U la pynshai shuh shuh da kaba ong ba haduh 4 tylli ki jaka la lah ban ithuh bad jied na ka bynta ban pyntrei kam ïa ka PHPs, ka jingthied khyndew ka ïai long kaba kongsan.
U Mondal u la batai ruh halor ki jingdonkam jong ka PHPs da kaba kdew ba ka jingdonkam na ka bynta ban don jaka shuh shuh na ka bynta ban shna dam ha ki wah bad ha ki jaka riat.
U la batai shai ruh da ka a ong ba ha ka (Off – Peak Hours) lane ka por kaba bun tam ka jingpyndonkam ïa ka bording, yn shim ïa ka um kaba lah ban donkam ïa ka bor, ka dor ka lah ban kiew katba ka jingïoh bording ha ki por ba donkam kan long ka jingmyntoi.
U S.
C Sadhu, uba long u Secretary barim  jong ka tnad Community & Rural Development (C&RD) and Forest Environment un wan shimti kum u Deputy Commissioner bathymmai jong ka East Khasi Hills District.
Katkum Ka notification ba la pynmih na ka liang jong ka ka Tnad Personnel & AR (A)  ha ka 6 tarik Rymphang 2024, la pyntip ba ïa ka Kong R.
M Kurbah, ka IAS (SCS: 2010) Deputy Commissioner, East Khasi Hills District, Shillong la shah pynkynriah bad ha ka jaka long ka un wan da u SC Sadhu.
Katba ïa ka kong RM Kurbah la  thung kum ka Secretary ka Tnad Community & Rural Development, Fisheries, Water Resources, A.
H & Veterinary Department bad kumjuh ruh kum ka Director ka Community & Rural Development (C&RD).
Ka Kong R.
M Kurbah kan shimti ïa ka kam naduh ba la pynkhamti ïa ka.
U Myntri jong ka tnad bording ilektrik, u AT Mondal myn ha ka sngi ba ar u la ong ba yn sa pynbna ïa ka tarik na ka bynta ban khang ïa ka jingkieng Dam.
“Ha ka sngi ban khang noh ïa kane ka jingkieng, ngin sa pyndep ban khang noh shi syndon bad pynthikna ba yn nym shah ban ïaid kali lyngba kane ka jingkieng na ka bynta saw haduh phra kynta," pynbna u Mondal.
U la ong ba ka tnad kan sa ïakren bad ka coordination committee, kaba kynthup ïa ka MeECL, PWD, Transport department, district administrations (East Khasi Hills bad Ri Bhoi) bad ki pulit, na ka bynta ban rai halor kane ka mat.
“Hadien ka jingïalang, ngin sa pynbeit ïa ka tarik ba biang ynda ngi la khang (jingkieng Dam) na ka bynta ban pynïaid kali na shawei sha jaka," bynrap u Mondal, da kaba ai jingmut ïa ki kali ba kin pyndonkam ban ïaid na kawei pat ka surok khnang ban kin poi sha ka jaka ba ki thmu ban poi.
U Mondal u la ong ruh ba ïa ka jingshna ïa ka jingkieng dam,kan sa shimpor kumba 3 haduh 4 bnai ban pyndep.
Ha kaba ïadei bad ka jingpynïaid ïa ki kali, u Mondal u la batai kumne, “Ïa mynta, ki kali yn nym shah ban ïaid ïa ki kali heh, naba yn shah tang ban ïaid tang ïa ki kali rit na kane ka jingkieng Dam.
Hynrei, ha ka sngi ban khang ïa kane ka jingkieng Dam, ngin khang naduh saw haduh ohra kynta.
Hadien ba la plie ïa kane ka jingkieng Dam, yn sa buh da ki lynti ïaid narud surok na shiliang sha shiliang jong ka jingkieng, kaba yn shah ïa ki kali rit ba kin ïaid (ym palat ïa ka 4 Metric Ton) bad ïa ki kali kit nongpang ruh kumjuh.
Ha ka sngi ba ngin pyndep ban shna ïa kane ka jingkieng Dam, yn nym shah ban ïaid kali lyngba kane ka dam.
".
U Myntri ka tnad bording ilektrik, u AT Mondal u la kyrpad ïa ki paidbah Meghalayan myn ha ka sngi ba ar, da kaba phah ïa ki ba kin jied ban buh noh da ki smart meters.
Da kaba pynbna halor ka jingsdang ban pyntreikam da ki projek smart metering, u Mondal u la ong ba bun ki briew ki dang don jingthut ban buh da ki smart meters.
U la ban jur halor kane ka jingïoh jingmyntoi, da kaba ong kumne, “te kumta, ngi la kyrpad ïa man ki nongsiew bill light ba katba lah ka bha ban buh da ki smart meter, namar ba kane kan nym pyn kulmar jingmut ïa ki ha ka ban siew bill light.
Lada don kano kano ka jingkulmar khlieh na ka MeECL halor ka jingkiew ka bai light, baroh ka jingkulmar khlieh kan sa jah.
"U Mondal u la ong ba ka jingpyntreikam ïa ki smart meter, ka dang ïaid shakhmat, lem bad don kiba la dep buh ïa ki bad ki jngthmu na ka bynta ban buh ïa kim ka dang ïaid shakhmat.
U la pynthikna kumne, “Don kiba la buh ïa ki smart meter bad ngin bteng shuh shuh ban buh da ki smart meter.
".
U Myntri ka tnad bording ilektrik, u Abu Taher Mondal myn ha ka sngi ba ar u la ong ba ka jylla ka kyrmen ha ka ban ïoh light tad haduh mynta, katba shem jingeh ha ka laiñ bording, watla ka jylla ka shaniah ha ki projek hydropower.
“Ka pateng jong ngi ka long kaba shaniah ha ki projek hydropower bad na ka bynta jong ka central generation, kaba la don lypa hynrei ngi dang biang ka jingïoh bording," ong u Mondal sha ki nongthoh kot khubor.
“Hynrei, ngi la khmih biang(ïa ka jinglong jingman ka bording ilektrik) man la ka taïew bad ngi dang pyrshang ban peit haduh katno ngi lah ban pynduna bad kumno ngin peit ha ka liang jong ka jingpynlip light ne load-shedding," ong u Mondal.
Utei u Myntri u la pynbna ba ïa ka projek 3-megawatt hydel power ha Riangdo, West Khasi Hills, la sdang pyntreikam khnang ban lah ban pynïoh tam ka bording ilektrik.
“La don ka jingai jingmut na ka liang jong kiba la tbit ba ngi lah ban pynkylla ïa kane ka projek sha ka 6MW bad ngi dang khmih biang halor kane ka mat (hashwa ban shim rai)," ong u Mondal.
U Mondal u la ong ba ka detailed project reports (DPR), la dep pynbiang na ka bynta ban sdang pyntreikam sa kiwei ki projek mini hydel power.
“Mynta ngi dang khmih ïa ka jinglah ban pyntreikam bad kumjuh ruh ka jingbei tyngka," ong u Mondal.
Utei u Myntri u la pyntip ba la dep buh da ka tender na ka bynta ban pyntreikam ïa ka Chief Minister’s Solar Mission.
“To ngin ïapeit kumno ka jubab ka long.
Kane kan nym dei ka solar park ne solar plant.
Man la ki thliew ïing jong ki briew, kin sa ïoh da ki solar panel halor sad ïing jong ki.
Katba long, ki paidbah kin shim hynrei lait noh tang ha Shillong bad ha kiwei ki jaka, kiwei pat ki jaka kiba ïoh sngi bha," bynrap u Mondal.
:Ka International Water Conclave kaba la dep pynlong ha Shillong, kaba la don lang u Myntri ka Meghalaya’s Water Resources Minister, u Coming One Ymbon, kum u chief guest.
Ha kane ka prokram, ka la don ka jingthmu ha ka ban tyngkai ïa ka um, da kaba pynlong da ki jingïalehkai, kum ka jingdro dur, quiz bad ki jingïakop shondur.
U Sakhil Ahmed, Additional Chief Secretary jong ka Meghalaya, u la ban jur halor ka jingdonkam ban tyngkai, da kaba kyrpad ïa ki samla ban don ka jingmut ban pynleit jingmut halor ka jingsumar ïa ka mariang bad tyngkai um.
U la ban jur halor ka jingkit khia na ka pateng sha ka pateng, ha kaba u la kren halor ka jingdonkam ban pyndonkam da kijuh ki jingdon jingem jong ka mariang na ka bynta ka lawei.
U Myntri, u Ymbon u la pdiang ba ka jingïoh um ka Meghalaya ha ka por ba jynjar, da kaba pynshlur ïa ki samla ba kin tyngkai bad ïada ïa ka mariang, ha kaba u la ban jur ba ka um ka long kaba kongsan ha ka kolshor jong ka jylla bad ka riti ka dustur.
Watla ïoh jingkyrkhu na ka bor mariang, hynrei ka pyrthei ka dang shem jingeh ha ka ban ïoh um naba jur ka jingduna um bad jaboh ka lyer.
Kane ka prokram ka long kum ka rynsan ban pynbna ïa kum kine ki jingeh, da kaba wanrah baroh kiba la tbit bad ki heh nongtrei ba kin khmih ha ka ban tyngkai ïa ka um.
Katba katei ka prokram ka dang ïaid shakhmat, ki nongïashim bynta ki la khmih lynti ban noh synñiang ha ka ban pynwandur ïa ka rukom long ka mariang na ka bynta ban lah ban tyngkai um bam um dih ha ka lawei ban wan.
Da ki spah ngut ki nongshong shnong ka Tiehsaw, Nongstoiñ ki la ïamih paidbah na ka bynta ban pynlong ka jingïakhih ïaid kjat mynta ka 7 tarik Rymphang, 2024, na ka bynta ban dawa ïa ka jingbishar hok halor ka jingshah pynïap ka Kong Wansaralin Wanniang, kaba dang ar met ha la u jong u kurim uba ka la ïshong ïa khlad, u Biangkupar Nongsiej myn ha ka 2 tarik Rymphang, 2024.
Kane ka jingïakhih la pynlong da ka Dorbar Shnong Tiehsaw, kaba la sdang da ka jingsngap jar kaba 1 minit ha ka madan ïalehkai ha Tiehsaw na ka bynta ban pynpaw ïa ka jingsngewlem na ka bynta katei ka lanot.
Ki nongshong shnong ki la pynlong da ka jingïaid kjat naduh ka madan ïalehkai ha Tiehsaw  pyrshah sha Non-Bah, bad pynkut ha ka ophis trei kam ka Deputy Commissioner WKHD.
Ki nongïakhih ki la pynrem jur ha ka jingleh donbor utei u runar u bym don shuh ïa ka mynsiem ïatip lem bad ki la ruh ïa ka lama ïong ryngkat ki placard kiba thoh ïa ki ktien pynrem jur halor katei ka jingjia.
U MLA ka Nongstion bad ki nongmihkhmat na ki katto katne ki dkhot ka NGOs ki la ïasnohkti bad ki nongshong shnong ha kane ka jingïakhih.
Kine ki nongïakhih ki la pyrta ïa ka slogan ban dawa da ka jingpynshitom kaba tyngeh ïa u runar.
Ka Executive Committee jong ka Dorbar Shnong ka la leit ban ïakynduh ruh ïa u Deputy Commissioner ka West Khasi Hills bad u Superintendent of Police, bad ki la ai ruh ïa ka dorkhas na ka bynta ban dawa ba dei ban ai da ka jingpynshitom kaba tyngeh pyrshah u runar.
Ha kine ki juk ba mynta ka dei ka juk ba ki briew ki la shai ym shuh kum ha ki por ba la dep  lada  ïa nujor ha ki jingnang jingstad ha ka khuid ka suba ngi lap shibun ki jingkylla ha ki shnong ki thaw bad kumjuh ruh haba phai ha ki jinglehkhuid wat ha ki ïing ki sem ne ha kum ka sem ka riam ka beit.
Hynrei haba phai pat ka ki jaka ba long ïew ki juh ki briew kiba wan na ki shnong ki thaw kiba la nang la stad kiba tip ïa ki jinglehkhuid kaba pyni jaboh bad kaba i sait met ka long ba la lap tyngkreiñ ba ki briew imat ki nang tang ban leh khuid tang ha ïing ha sem hynrei ha ki jaka ba long ïew wat lada la don lypa ki jaka theh ñuit ba la shna kyrpang ban theh ne buh bha ïa ki jakhlia ki plastic ki kot jot ki bilor bad shibun kiei kiei lap ha rud jong ka Ïew Mawkyrwat ka la long shisha kaba i sait met shisha ki jingjaboh bad ki jingjakhlia.
Namar kata hato kine ki pynjaklhia mano ban wan bret ha to ki dei ki nongshong dukan ne nongshong ïew hapoh ka ïew Mawkyrwat ne dei ki briew kiba wan ïew kiba leh khlem akor haduh katne? Hato ka jing lehkhuid tang ha ki tyngkong ïing jong ki ka wanrah  mo ïa ka koit ka khiah ne ïa ka khuid ka suba.
Lada ka long kumne kam myntoi ka jinglehkhuid tang ha ki kamra shet ja ne tang ha ki ïing la jong khlem da ñiewkor pat shabar ka ïing ne shabar ki shnong ki thaw.
Lada ki paidbah kim pat sngewthuh ïa ka jingkordor jong ka jinglehkhuid tang hapoh ïing  hato ka wan rah mo ïa ka koit ka khiah lada shabar ngi klet pat ban lehkhuid.
Ki nongïalam ka JAC Khun hajar ka Hima Sohiong, myn ha ka 8 tarik Rymphang 2024, ki leit ban ïakynduh ïa u Symbud CEM ka KHADC u Bah Pynshngain N Syiem, ban bud dien ïa ka jingdawa haka ba ïadei bad ka Hima Sohiong.
Haba kren sha ki ladpathai khubor u Bah Purningstar Shabong u Chairman ka JAC u la ong ka kane ka jingïakynduh ka long ban pynkynmaw halor ka jingdawa ban weng noh ïa u Bashemphang Thabah na ka khet Lyngdohship Hima Sohiong.
Ka jingkyrpad ban ai ka kaiphot halor  ka Inquiry Report halor ka jingtohkit pyrshah ïa u Bashemphang Thabah halor ka jingdawa jong ka JAC bad  Ka jingdawa ban pynlong da ka Election ban jied ïa u Lyngdoh ba pura jong ka Hima Sohiong.
“Na ka liang ka Joint Action Committee naduh u snem 2019 ka la dep ban ujor pyrshah ïa u Bashemphang Thabah halor ki kam be-aiñ be-riti jong u bad ka la dawa ban weng noh ïa u na ka khet Lyngdohship Hima Sohiong.
Kane ka jingdawa ka la ïai bteng ter ter haduh mynta ha kaba ka JAC ka la kynduh bun bun sien bad aiti da ka shithi jingdawa ha ka KHADC bad ka la ïai bud dien ïa kane ka kam na ki por sha ki por," u la ong.
U la bynrap, “halor kane  na ka liang ka Executive Committee kaba rim ka la shim khia hadien ka jingdawa kaba jur na ka liang ki khun ki hajar ka Hima Sohiong ha kaba ki la tur paidbah sha KHADC hapoh ka jingïalam jong ka JAC bad ka KHADC ka la weng shipor  ïa u Bashemphang Thabah bad ka thung  ïa u Bah A.
E.
Gatphoh ban tohkit halor ka mat jingdawa jong ka JAC.
"U Bah Shabong u la ong ba mynta ka sngi ka long ban  dawa  ban pynsted noh ïa kane ka kam bad ban weng noh mardor ïa u Bashemphang Thabah na ka khet Lyngdohship Hima Sohiong uba dang don mynta ha poh ka jingshah weng kam shipor.
“Lada na ka liang ka KHADC ka dang ïai pynslem ban weng  noh ïa u Bashemphang Thabah na ka khet Lyngdohship jong ka Hima Sohiong, na ka liang ka JAC ha ryngkat ki khun ki hajar jong ka Hima Sohiong kan hap ban wan tur paidbah biang sa shisien sha KHADC ha kano kano ka por bad ha kum kata ka por, na ka liang ha KHADC ka dei ban shim ïa ka jingkit khlieh halor ka jing pynslem bad ka jingkuman jong ka," u la bynrap.
Ka JAC ka dawa ruh ban ai ia ka kaiphot jingtohkit ka ba na  ka liang u Inquiry Officer ula dep ban phah sha ka Executive Committee, ïa ka Inquiry Report halor ka jingtohkit pyrshah ïa u Bashemphang Thabah kat kum ka jingdawa jong ka JAC, kumta ngi kyrpad rit ha khmat jong phi ba phin sngewbha ban ai copy lang sha ka JAC ïa ka tei ka Inquiry Report khnang ba na ka liang ka JAC kan ïoh jingtip ban peit bniah.
Hadien ba la dep ban weng noh ïa u Bashemphang Thabah, ka JAC ka la dawa ruh ba ka KHADC ka dei  ban pynkloi noh ruh ïa ka Election ban jied ïa u Lyngdoh ba pura jong ka Hima Sohiong khnang ba ka shynshar khadar ha poh ka Hima Sohiong kan ïaid beit ïaid ryntih noh nangne sha khmat.
“Ka jingïaid beit ïaid ryntih ha ka shynshar khadar trai Ri trai muluk hapoh ka Hima Sohiong ka dei ka jingthmu bad ka jingangnud jong ka JAC bad ki khun ki hajar jong ka Hima Sohiong hi baroh kawei," u la bynrap.
Ka KSU Mawlai circle myn ha ka 8 tarik Rymphang, 2024, hapoh ka jingïalam u Samla Edie Malngiang (General secretary) bad Samla Sam Lyngdoh Nonglait (Education secretary) ka la leit ban ai da ka jingujor sha i principal jong ka Sacred Hearts Boys Higher Secondary, i Fr T.
Kharsyntiew halor ka jingthoh bakla ïa ka kyrteng jong ka shnong Mawlai ha ki sweater jong ki khynnah School Sacred Heart Boys, kat kum ka jingthoh ha ki sweater ha ka jaka ban thoh ‘Mawlai’ la thoh pynban ‘Mawali’.
Kane ka jingbakla ka ban thoh ïa ka kyrteng jong ka shnong Mawlai ka la ktah bad wanrah ka jingsngewdiaw ïa kiba bun ki paidbah nongshong jong ka shnong Mawlai kumjuh ïa ki khynnah skul ba pule ha katei ka skul, kumta na ka liang ka seng ka la ïoh ban pynsngew sha i principal ba in khmih bad phah pynbeit noh ïa kane ka jingthoh bakla bad ban ai noh da kiwei ki sweater kiba biang bad ba beit ka jingthoh bad spelling kaba dei jong ka shnong Mawlai.
Na ka liang i principal i la pyntip sha ka seng ba na ka liang ka school ka don ka jingïateh bad ka H.
B Textiles (School Uniform Embroidery Dealership) na ka bynta ban pynbiang ïa ki Uniform skul jong ki khynnah skul bad ka don ka jingleh bakla na ka liang ka H.
B.
Textiles bad mar sien ïoh jingtip ba ka don ka jingprint bakla ha ki sweater i lah phah pynbna ha Assembly ban phah lum lut baroh ki sweater jong ki khynnah ba don ka jingbakla ka jingthoh i la pyntip ruh ba ki sweater kiba ba don ka jingbakla ka jingthoh ki dei na ka size 26 bad 38 bad ym baroh jong ki khynnah school bad i principal i la pynpaw ruh kum ka skul hi baroh kawei ki don jingngewsih ha kaba ïadei bad ka jingprint bakla ïa ka kyrteng jong ka shnong Mawlai namar kane ka jingbakla ka la ktah ïa ka school bad ka shnong Mawlai hi baroh kawei bad i la pyntip ruh na ka liang ka school ka la shim khia bad ba kan nym dei shuh ban dang jia kumne ha ki por ban sa wan.
Hadien ba ka Khasi Hills Autonomous District (Regulation and Administration of Land) Bill 2021 ka la long aiñ na ka liang ki nongïalam ka United Hynniewtrep Movement (UHM) myn ha ka 8 tarik Rymphang 2024, ki la leit ban ïa kynduh bad u Symbud CEM ka KHADC u bah Pynshngaiñ N Syiem ban kyntu ïa ka Autonomous Council ba ka dei ban pynregister ei ïa ki jaka ha ki thaiñ khappud.
Haba kren sha ki ladpathai khubor u President ka UHM u Bah Chalie J Rani u la ïathuh ba kane ka mat ban pynregister ei ïa ki jaka ki puta jong ki nongshong shnong ha ki thaiñ khappud ka dei kaba la shim khia da ka seng naduh u snem 2018.
“Ka seng ka dawa na ka Sorkar ba ka dei ban register ei ïa ki jaka ki puta jong ki nongshong shnong ha ki thaiñ khappud, namar ba ka Sorkar Assam ka la tyrwa ban register ei ïa ki jaka jong ki, hynrei ki nongshong shnong kim kwah ban register sha Assam kumta ki la wan ban kyrpad na ka seng ban kyntu ïa ka Sorkar Meghalaya ba kan register ei ïa ki jaka jong ki," u la ong.
U la bynrap, “halor kane na ka liang ka seng ka la pynlong ruh da ka jingïakhih ha u snem ba la dep ban pynurlong ïa kane ka jingdawa, ha kaba na ka liang u Symbud Myntri Rangbah ka jylla u Bah Prestone Tynsong u la khot ïa kren bad pyntip halor ka jingpdiang ka District Council ïa ka Land Bill bad phah sha ka tnad DCA bad na ka tnad DCA la phah biang sha DC ban bishar biang bad hadien la lah ban ai jingmynjur ban long aiñ bad kumta ngi wan ban bud dien ïa kane.
"U Bah Rani u la ïathuh ba ha kane ka jingïakynduh bad u Dy CEM u la ïathuh ba ka don la ka jong ka jingpynbeit ïa ka dor bad ha ki thaiñ khappud ka duna bha ka dor, hynrei na ka liang ka seng ka la kyntu ba ka Autonomous District Council ka dei ban pynlait ei ïa ka jingregister ïa ki jaka ha ki thaiñ khappud.
Na ka liang u Bah PN Syiem u la kular ban shim khia ïa kane ka jingdawa bad shen ka Executive Council (EC) kan sa khot da ka jingïalang ban ïa kren halor kane ka mat.
Ka Hynniewtrep Youth Council (HYC) Rimuliang Circle, ka la phah ïa ka jingujor sha ki bor pynïaid jong ka West Khasi Hills District mynta ka sngi halor ka jingshah thombor jong ki nongshong shnong ka thaiñ Langpih ha ki pulit ka Assam.
U Bah Diatasbor Wanniang, uba dei u President of HYC Rimuliang Circle, u la kam ba ki pulit ka Assam man ka por ki ju bat ïa ki kali bad talasi ïa ki kali kiba ïaid lyngba ka surok na Kamphoduli sha Langpih khlem kino kino ki daw, ki ju daiñ kuna ruh ïa ki kali kiba kit mar na ka bynta ka kam khaïi shimet.
“Kaba sngewphylla ka long ba myn ha ka 6 tarik Rymphang, uwei u pulit Assam u la pynsangeh ïa ki kali shimet kaba lam shaduh u pud ka jingïania ha kaba ki pulit ka Assam ki la bat noh ïa kine ki kali.
Ki nongshong shnong kane ka thaiñ ki la hap ban pan jingïarap na ki pulit ka Meghalaya ban lait na ki," bynrap u President.
Ka HYC ka la kyrpad na ka bor pynïaid jong ka West Khasi Hills District ban leh eiei halor kane bad ban ïakren bad ki nongpynïaid jong ka Kamrup District ha Assam na ka bynta ban ïada ïa kino kino ki jingïakajia ne ki jingjia bad ban lah ban teh lakam ïa ka jingshongsuk shongsaiñ ha ki thaiñ khappud.
Ki la dawa ruh na ka Sorkar Jylla ba kan pynstet noh halor ka jingïapynbeit pud hapoh Langpih Sector.
:U Bah Renikton L.
Tongkhar MLA ka Mawkyrwat Constituency myn ha ka sngi ka 13 tarik u Nohprah ha ryngkat da ka jingïadonlang u Bah I.
Lawrynniang BDO ka C&RD Block Mawkyrwat ki la ïoh ban plie paidbah noh ïa kawei ka jaka jngoh kai pyrthei kaba itynnad kaba la tip kum ka Urnar Viewpoint kaba don ha shnong Mawrap South West Khasi Hills District ha kaba ïa kane ka Urnar Viewpoint la shna lyngba ka skhim Mahatma Gandhi National Rural Employment Guarantee Act ( MGNREGA) jong u snem 2022-23 ha ka mang tyngka kaba T.
9 lak tam ba la pyntrei da ka VEC Mawrap bad kumjuh ruh na ka skhim CMSDF ha ka mang tyngka kaba 2 lak sanphew hajar tyngka bad ïa kane ka Urnar Viewpoint la pynïaid da ka  Sharailang Tourism Cooperative Society LTD Mawrap South West Khasi Hills District.
U Bah Renikton L.
Tongkhar haba kren ha kane ka sngi u la pynpaw ka jingsngewnguh ïa ki paidbah jong kane ka shnong ba ki don ka mynsiem ban ïa trei lang ban kyntiew ha ki kam jngohkai pyrthei da kaba u la ïa wer ïa ki nongjngohkai pyrthei na kylleng napoh ka Ri khasi jong ngi bad kumjuh ïa kiba nabar ka jylla  ban wan sakhi hi da la ki jong ki khmat ban wan peit ïa shibun ki jaka jngohkai pyrthei kiba itynnad tam kiba don hapoh ka South West Khasi Hills District.
Ha kane ka sngi la ïa don ryngkat naduh ki rangbah shnong ki paidbah jong ka thaiñ bad la pynshit pynshngaiñ shuh shuh lyngba da ka jing rwai na u Bah Amnis Shangdiar.
Ka North Garo Hills District Commerce & Industries Centre ka la pynlong ïa ka ‘District Industrial Exhibition 2024’ kaba 2 sngi ha Industrial Estate in Babupara, Mendipathar naduh  ka miet jong ka sngi Palei bad haduh ka miet jong ka sngi Thohdieng.
Ha kane ka Exhibition la don haduh 30 tylli ki basa, ha kaba la ïoh ban pyni ïa ka mar ki mata kiba kynthup ïa ki jaiñ ba la thaiñ hi da ki nongshong shnong ka Meghalaya, ki tiar ba shna hi da ki kti, ki jingbam bapher bapher, kynthup ïa ki ashar bad kiwei kiwei.
Ïa kine ki tiar baroh ba la pyni hangne ki dei kiba la shna da ka kynthun Society and Self-Help Group.
Ki bor Sorkar ki la iathuh ruh ba ha kane ka Exhibition la ïoh ruh ban pyni kyrpang ïa ki jingdeng, kum ki khoila, ki jingdeng ryndang bad ki sati ba la shna da ki kynthei jong ka jylla.
La ïathuh ba kine ki mar ki dei ki ba la shna na ki siej bad ka shken.
Haba kren ha katei ka sngi, u N.
R.
Marak, uba long u Functional Manager, District Comm.
& Ind.
Center, NGH, Resubelpara u la ïathuh ba ka don ka jingai jinghikai ha Mendima kumno ban shna ïa ki jingdeng na ki siej bad ki shken, kiba long ki tiar kiba lah ban ïoh na ka mariang.
U la ïathuh ba kine ki kynthei kiba la wan sha kane ka jingai jinghikai ki la ban pyndonkam ïa ki siej kiba ki lah ban ïoh na ki lum jong ka Garo bad kane ka jingdie ïa kine ki tiar kan ïarap ban kyntiew ïa ka ïoh ka kot jong ki.
U la ïathuh ruh ba kane ka jingai jinghikai la pynlong da ka kompani bapaw khmat kaba na Guwahati, Assam.
U N.
R.
Marak ula ïathuh ba kane ka tnad Sorkar kan pynlong ruh ïa ka jingïateh bad ka jylla Maharashtra ha kaba kan thied ïa kine ki jingdeng bashna na ki siej.
Ha kawei pat ka liang, ka Pesina K Sangma kaba na Chandmari, Tura ka la ïa shim bynta ha kaba pyni paidbah ïa ki jingbam bad umsoh ba ka pynmih bad ai kyrteng  ASAME Food and Beverages.
Ka Pesina ka la long kaba la pyntbit bha ïalade ban shna waiñ bad ka waiñ kaba ka pynmih ka long na ki soh ba lah ban ïoh na Garo.
Kumba ka long haduh mynta, ka Pesina ka pynmih ïa ki waiñ na u syiem, u soh mongkarnet, u soh trun bad na ki syntiew kiba kyrpang jong ka Garo bad tip ïa ki kum ki Me.
Gong flower ne ki syntiew-dieng kiba lieh bad na kiwei ki jingthung ba lah ban ïoh na ka mariang.
Ka la sdang ban pynmih ïa kine ki waiñ naduh ka snem 2002.
:U kpa jong u Manoranjan, uba dei uwei na ki saw ngut u la shah kem na ka daw jong ka jingdonkti jong u ha ka ban kawang da ki tyndong pynmih tdem ne smoke canister ha ka Lok Sabha myn ha ka 13 tarik, Nohprah, da kaba ong ba u khun jong u un shah phasi lada lap ba u donkti shisha ha katei ka kam.
Katba ki briew ba donkti ha kane ka jingjia, la ithuh ïa ki kum u Sagar Sharma bad u D Manoranjan(35), lem bad ka Neelam Devi(42) bad u Amol Shinde(25).
U kpa jong u Manoranjan u la ong kumne, ‘Lada u la leh ïa kawei kaba la pynduh ïa ka hok jong ka imlang ka sahlang, um dei hi ruh u khun jong nga.
Lada u bakla, ai u mat shah phasi noh.
Ngim don bynta eiei ruh em bad kano kano ka seng saiñ pyrthei.
’Katba ka jingtohkit halor katei ka jingjia kan dang ïaid shakhmat.
Katei ka jingjia ka la jia ha ka jingdap 22 snem jong ka jingshah thombor ki pulit ap pahara ha ka Ïing Dorbar Thawaiñ jong u 2001 ha ki ehrang Pakistan bad kaba lam sha ka jingkhlad jong ki khyndai ngut ki mynsiem briew, kynthup ïa ki pulit ap pahara.
:U Myntri rangbahduh, u Vice President Jagdeep Dhankhar, u chairman ka Lok Sabha, u Om Birla, Kharge, Sonia Gandhi, nongïalam jong ka seng Congress ha ka Lok Sabha, u Adhir Ranjan Chowdhury bad u nongïalam jong ka Trinamool Congress, u Derek O’Brien, ki la kynmaw burom ïa ki pulit ba la kyllon ïap ha ka phyllaw jong ka Ïing Dorbar Thawaiñ.
Ka President jong ka Imdia, ka Murmu bad u Modi ki la kren shaphang ka jingshlur bad ka jingïai shah jong ki pulit ap pahara, kiba la ïakhun pyrshah ïa katei ka jingshah thombor jong ki ha ki ehrang.
U Kharge u la pynpaw ka jingkynmaw bad ka jingsngewnguh jong u, da kaba ong ba ka ri India ka ïeng ïatylli pyrshah ïa ka kam lehnoh.
Ha ka jingshah thombor jong katei ka Ïing Dorbar Thawaiñ jong u snem 2001, kaba la leit thombor da ki ehrang Lashkar-e-Taiba bad ki Jaish-e-Mohammed, kaba lam sha ka jingkhlad jong ki khyndai ngut ki briew, lem bad ka jingkyllon ïap ki ehrang ruh kumjuh kiba la shah siat ïap ha kitei ki pulit ap pahara.
U Myntri jong ka Animal Husbandry and Veterinary, u Bah AL Hek, myn ha ka 13 tarik, Nohprah, u la pynpaw ka jingsngew jong u halor ka jingjur ka jingkhaïi tuh ïa ki masi sha Bangladesh lyngba ka jylla Meghalaya.
U la ong ba kum kine ki jait jingjia kiba u la ïoh jingtip halor ka jingkhaïi tuh, ha kaba u Hek u la ong ba ki heh ba dei peit ïa ka tnad veterinary ki dang bteng ban ïatreilang bad ki pulit jong ka Border Security Force (BSF) bad ki pulit jong ka jylla ban teh lakam ïa kum kane ka jait kam khaïi tuh masi.
U la ong ba ka tnad ka shimkhia bad phikir ïa ki masi ba la ïoh kurup tad haduh ban da dei ka por lilam.
Haba la kylli ba ka tnad ka dang ïoh ne em ïa kum kine ki kaiphod halor ka kam khaïi tuh, u Hek u la ong ba teng teng la ïoh ïa kum kine ki kaiphod bad la phah sha ka tnad.
SHILLONG:Ka tnad pulit pyn ïaid kali (Traffic Police) ha ka jylla mynta myn ha ka 13 tarik Nohprah 2023, ki la ïoh ban pynpra noh ïa ki 181 tylli ki tyndong pynsawa ki ba la ïoh ban kurup na ki ar shaka bad ki kali.
Ïa kine ki tyndong pynsawa la ïoh ban pynpra noh ha phyllaw ka Police Reserve Shillong, da ka ba tylliat da ka road roller ha ka jingïadon ryngkat u Superintendent of Police u Bah Sylvester Nongtnger, u S.
P (City) u Bah Vivek Syiem, u K Prasad u SP (traffic) bad kiwei kiwei.
Haba kren sha ki lad pathai khubor na ka liang u Superintendent of Police u Bah Sylvester Nongtnger, u la ong ba “na ka liang ka Shillong Traffic Police ka la trei shitom ban kurup ïa kine ki tyndong sawa na ki kali bad ki ar shaka kaba la sdang naduh u bnai Kyllalyngkot haduh mynta ka kynti ha kaba la ïoh ban kynrup haduh  320 tylli ki tyndong pynsawa  bad haba ngi la ïoh ban kem ïa ki ngi la kyntu ïa ki trai kali ba kin wengnoh da lade hi hynrei haba ngi shem ba ki dang pyndonkam hi ïa kane kumta ngi la kurup biang bad mynta haduh 181 tylli ki ba ngin  sa pynjot noh mynta".
U la bynrap “Na ka liang ka STP kan dang bteng ïa kum kane ka jingkynra na ka bynta ban khang lad ban pyndait ïa kum kine ki tiar ki ba long be-aiñ bad na kine ki jingïohkurup la ïoh ruh ban daiñ kuna haduh T.
12 Lak tam tang mynta u snem bad ïa kane la aiti sha ka sorkar jylla.
"Ha ba kylli u la ïathuh ba bun ki tyndong pynsawa kiba la ïoh ban kurup ki dei na ki ar shakar bad ki don na ki kali ruh, bad ka jingdaiñ kuna ka long T.
5000 kum ba la buh da ka tnad.
U la ong ba kane ka dei ka khubor sha ki nongñiah kali ba kim dei ban pyndait ïa kum kine ki tiar ha ki kali jong ki bad dei ban pynneh kumba ka long.
U Bah Nongtnger u la ïathuh shuh shuh ba na ka liang ka tnad kan dang ïaid shakhmat ban talasi ïa ki kali bad kumjuh ban sa talasi ruh ïa ki kali ba tah ïa ki ït ïong.
Na ka liang u Bah Vivek Syiem u la ïathuh ba ka jingkurup jong ka tnad ïa kine ki tyndong pynsawa ka long hadien ba don ka jingud na ka liang ki paidbah kaba  la pynthud ïa ki khyllung khynnah ki tymmen.
“Ki kali bad ki ar shaka kaba ju pyndait ïa ki tyndong pynsawa  ka ju pynmih ïa ki jingsawa ki bym lah ban shah, na ka ta ka daw na ka liang ki nongshong shnong hi kiba la pyntip ïa kane bad kum ka tnad ka shim khia ïa kane".
U la bynrap,“Na ka liang ka tnad ka dang khynra ïa ki briew kiba ñiah  khlem akor ïa ki kali bad ki ar shaka bad ki pulit ka SPT ka ju buh ïa ki na ka bynta ban peitngor ïa ki samla kiba ju mlien ban dih kyiad bad ñiah kali bad ïa ki bym don laisen bad ban the lakam ïa kano kano ka jingjia kaba sngewsih".
SHILLONG:U CEM ka KHADC u Bah Pyniaid Sing Syiem u la ïathuh ba ha ka dorbar tlang ka Executive Committee (EC) kan wanrah ïa ka Khasi Jaintia Autonomous District Fishery Amendment Bill 2023, bad kane ka long ban pynkup bor ïa ki dorbar shnong na ka bynta ban pynneh ïa ki wah, bad ki um bam um dih kham tam ïa ki doh um.
Haba kren sha kilad pathai khubor u Bah Syiem u la ong ba, “kane ka dei ka PrincipalAct jong u snem 1954 hapoh ka KHADC, kaba ai bor ïa ki shnong ban ïatrei lang bad ka Council ban pynneh pynsah ïa ki  wah, ki um bam um dih bad khamtam ïa ki doh um, kane ka ACT 1954 ka ai bor  ban khang lad ïa ki briew ban pynïap ïa ki doh um doh wah".
U la bynrap, “haba wanrah ïa kane ka Bill kan pynjanai shuh shuh ïa ka jingpyntreikam jong ka EC lyngba ki Policy jong ka hapoh kane ka Bill bad kane yn lah ban pynurlong tad yn da la ïoh jingmynjur na u Lat ka jylla".
U la ong shuh shuh, “kane ka Bill kan long ka Bill ka ban wanrah ïa ki jingtreikam kaba janai ban pynneh ïa ka khuid ka suba ha ka mariang".
:Ha ka jingïalang jong ka Executive Committee, kaba la long myn ha ka 13 tarik Nohprah 2023, la shim ïa ka rai ban wan rah ïa ki katto katne tylli ki Bill ha ka Dorbar Synrai ka ban sdang ha ka 20 tarik Nohprah 2023, ka ban kynthup ruh ïa ka Administration of Clan Bill ïa kane la pyntip da u CEM ka KHADC u Bah Pyniaid Sing Syiem.
Haba kren sha ki lad pathai khubor na ka liang u Bah Pyniaid u la ïathuh ba ha kane ka jingïalang la shim ïa ka rai ban wanrah bad  ban pdiang ïa ka Bill hapoh ka Dorbar Tlang, ka ban long naduh ka 20-22 tarik Nohprah 2023.
“Ha kaba ïadei bad ka Clan Bill ha ka Dorbar kyrpang, ka EC ka la  ïoh ban wanrah ïa kane ka Bill hynrei na kiba don ki jingduna ngi la rai ban thaw ïa ka Special Committee ban bishar bniah bad kane ka Draf Clan Bill, bad na ka liang ka Committee ki la dep ban bishar bad ïa kane ka Bill mynta ka kynti" u la ong.
U Bah Pyniaid u la ong lada la ïoh ïa ka jingmynjur ban pyntrei kam ïa kane ka Bill kan weng ïa ki jingeh kiba mih ha kiba bun ki kur, namar ka  jingthmu kane ka Bill hi ka long ban ïoh ban tehsong ban pyntylli ïa ki kur bapher bapher khamtam ban pynbeit ryntih ïa ka rukom trei kam ki Seng Kur ha Ri khasi.
Haba kylli u la ong ba “Ka jait bynriew Khasi  nalor ka synshar khadar tynrai, ka kur ka jait ruh kadei kawei kaba ngi ju bud na u men barim bad kane ka ai jait kaba ngi bud sha ka kmie ka pher na ki wei ki jaitbynriew.
“Ka Khasi Social Custom Lineage Act ka shu batai ban ai Khasi Tribe hynrei ban pyntylli tehsong bad pynjanai ïa ka rukom treikam ki kur bad ïa ka jingithuh ïa ki kur kan long lyngba ka Clan Bill" u la ong.
Haba kylli u la ong ruh, “Ïa ki khasi ki ba shim jait kpa kat kum ka Lineage Act, kam don ka jingithuh bad nga kyntu ïa ki nongïalam ka Syngkhong Rympei Thymmai ba kin wan ban ïa kynduh ban pynbeit thymmai ïa kane namar ba kane ka jingbud ban shim jait na u Kpa kan sa tyngkhuh ha ka shongkha sang".
U la bynrap “Ki don la ka jong ka jingsngewthuh, ki ong ai jait kpa kan biang kan bit,  ka jingai jait kmie kan pynsynjor ïa ka jaitbynriew kane ka long kaba bakla namar ka shong ha ka jait ïing namar ka jingbym lah ban tehsong ha ka longïing kaba wanrah ka jingsynjor ka jaitbynriew bad tang ba ai jait kmie kan synjor kam dei".
“Ka jingaijait kpa ka dei kaba be-aiñ namar da ngim ong ruh ka long hi namar kim ïaid kat kum ki jingbud u khasi" u la bynrap.
Ka Myntri sorkar bad ka kyrtong jong ka seng NPP na Shillong parliamentary seat, ka Kong Ampareen Lyngdoh ka la rai ban pynlong da ka jingïaid kampeiñ ha u Kyllalyngkot, la shem snem.
“Ngan sa pynlong da ka jingïaid kampeiñ ha ka 8 bad 9 tarik, Kyllalyngkot," ong ka Lyngdoh ha ki lad pathai khubor.
Da kaba ong ba ka la pynkhreh na ka bynta ka ilekshon ban wan jong ka LS, katei ka nongthaw aiñ jong ka East Shillong ka la ong, “Haba ka seng ka i biang i bit ïanga ba ngan long ka kyrtong ba kongsan ha ka MP, nga hap ban pynthikna ba nga dei ban leit rung ha man ki thliew ïing briew ha ki sngi ban wan.
Ngi don por tang haduh u bnai Ïaïong ban pynkhreh ïalade naba ka ECI shen, kan sa pynbna ïa ki tarik jong ka ilekshon.
"“Nga la trei shitom na ka bynta kane ka ileskshon, ba ngan long ka MP jong ka Shillong parliamentary seat jong ka jylla jong ngi.
Lada ki paidbah ki i bit ïanga, kin sa vote ïanga.
Ngan sa pyrshang shitom na ka liang jong nga," ong ka Kong Ampareen.
Ka la kyntait ruh ban ïathuh bniah bad ong kumne, “ha ka politik, ngi ju buhrieh ïa ki jingthmu jong ngi hynrei ngin sa pynpaw ïa ki ha ka por ba sdang kane ka kampeiñ.
"Ka Lyngdoh ka kyrmen ruh ki paidbah kin mynjur ïa ka kum ka kyrtong naba kane ka dei ka sien nyngkong ba kum ka kynthei briew, ka ïoh lad ban long ka kyrtong na ka Shillong parliamentary seat.
“Ym pat don kawei ka kynthei ruh ban shah jied na kane ka konstituensi.
Lada ki paidbah ki ibit ïanga ban long ka nongai ktien kum ka MP, te nga la pynkhreh ïalade," ong ka Kong Ampareen.
SHILLONG:U CEM ka KHADC u Bah Pyniaid Sing Syiem u la ïathuh ba ha ka jingïalang jong ka Executive Committee ka Council kaba la long myn ha ka 13 tarik Nohprah, 2023 ka la shim ïa ka rai ban pyntrei kam ïa ka Welfare Skim na ka bynta ki nongtrei ka KHADC kiba don 800 ngut.
Haba kren sha ki lad pathai khubor u Bah Pyniaid u la ong ba  na ka liang ka EC kan mang ïa ka jingïarap ban long kum ka Medical Allowance na ka bynta ki nongtrei jong ka KHADC.
“La 70 snem ka jingdon jong ka District Council, bad haba phai sha ki jingdonkam ki nongtrei ka Council kam don ka ka jingïarap pisa haba ki pang ki shitom kane ka buh jingeh ïa ki nongtrei jong ka," u la ong.
U la bynrap “Ha ka jingwan ka EC mynta  tang san bnai hangne ngi la ïohi ba don ki nongtrei kiba la hap ban mad ka jingeh haba ki mad ïa ka jingpang jingshitom khamtam ka jingshitom kaba hap ban sumar shabar ka jylla".
U Bah Pynïaid u la ong ba ka District Council, kan ïatrei lang bad ka SBI Bank ka ban ai da ka Special Group Insurance Medical Package  ka ban long ka jingïarap ïa ki nongtrei jong ngi.
U la bynrap, “kane ka premium yn bei da ka EC ka KHADC bad ka jingmang kan long kat kum ka rta ki nongtrei, ka ban long T.
3 Lak haduh T.
7 Lak shisnem kat kum ka rta".
SHILLONG:U CEM ka KHADC u Bah Pyniaid Sing Syiem u la pyntip paidbah ba ïa ka Tamasa Mawbynna lane ka Monolith Festival jong ka KHADC yn pynlong ha ka 1 tarik haduh 3 u Rymphang 2024.
Haba kren sha ki lad pathai khubor u Bah Pyniaid u la ong halor ka jingpynkhreh ïa ka tamasa Mawbynna lane ka “Monolith" Festival, hadien ka jingwan jngoh arsien ngi la buh ïa ki tarik hynrei na ka daw bym lah ban kiar la hap ban pynkynriah noh".
U la bynrap " hynrei  hadien ka jingpynbeit bad ka sorkar jylla hadien ba la ïoh ban ïakynduh ïa u Myntri Rangbah  la shim ïa ka rai ban pynlong noh naduh  ka 1 tarik haduh ka 3 tarik Rymphang, 2024 ha Khasi Heritage Village Mawphlang".
:U MLA ka Mawkyrwat Constituency u Bah Renikton L.
Tongkhar myn ha ka 13 tarik Nohprah, 2023 ha ryngkat ki katto katne ngut ki rangbah ka thaiñ u la leit jurip hi ïa ka surok ba la pyntrei lyngba ka PMGSY skhim ba la pyntrei da u wei u Contractor uba la sangeh noh ban trei  ïa kane ka surok,Halor kane ka bynta haba ai jingkren ha ki lad phathai khubor u la ong ba na ka liang jong u, u la dep ban ïa kynduh ïa u Myntri jong ka sorkar jylla ba dei peit ïa ka tnad PWD Roads ban kyrpad ïa u ban ïoh mang pisa thymmai (sanction) biang ïa kane ka surok kaba la sah teng ban pynpoi ha ki 6 tylli ki shnong kata ha ka thaiñ Mawkhyrwang shaduh Nongnam  kaba yn duna ïa ka 16 km tam eiei kiba don haduh 6 tylli ki shnong kiba la shem lanot shisha na kadaw ba kim don ïa  ka surok kali da kaba ki hap ban ïaid da ki kjat kumba 3 kynta ei ei.
Halor kane ka bynta u la ong ba u Myntri jong ka tnad PWD u la kular ban mang pisa thymmai noh bad ngi dang ap sa ïa ki kot ki sla na ki trai jaka kiba hap ban ïaid lyngba kane ka surok  ha kine ki thaiñ bad ha dien kata na ka liang ki Engineer jong  ka tnad PWD kin sa leh ïa kaba donkam.
Kyrmen skhem ba kane ka surok kan ym don shuh kino kino ki jingpynthud bad ba kan ïaid beit ïaid ryntih ban pynpoi surok noh ha kine ki shnong kiba don ha duh 6 tylli ki shnong.
Ïa ka jingap kaba la slem bha ban pyndep tei ïa ka Ïew Laitumkhrah hapoh ka projek Smart City, la thmu ban pyndep ha u Rymphang 2024.
Da kaba pyntip halor kane, hadien ba la dep pynlong ka jingleit jngoh ïa katei ka ïew ha ka 13 tarik, Nohprah, u Symbud Myntri ba dei peit ïa ka Urban Affairs, u Bah Sniawbhalang Dhar u la ong, “nga kmen ban ïohi ïa ka jingtreikam kaba dang ïaid shaid shaid ha ka rukom kaba biang.
Kyrmen ba ngin lah ban pyndep ïa katei ka projek ha kaba kut taïew jong u Rymphang 2024.
La dep pynlut ïa katei ka projek haduh T.
38 klur.
La synran lang ïa u Dhar da ka Myntri sorkar bad ka nongthaw aiñ jong ka East Shillong, ka Kong Ampareen Lyngdoh bad kiwei kiwei ki heh sorkar.
U la ong ba ka tnad ka kyrmen ba lah ban aiti ïa katei ka building ban pyndep shna ha ka taïew ba nyngkong jong u Lber.
“Mar syn pyndep shna, ngin sa leit pat sa kawei ka bynta jong ka projek," bynrap u Dhar.
Haba la kylli ïa u, u Dhar u la ong ba ka por ban pyndep shna ïa katei ka ïew, la pynjari noh na ka daw jong ka jingwan lynshop lynsher ka khlam Covid.
Katkum ka jingkren jong u, kumba la ïoh ïa ka kaiphod jong kane ka projek, katei ka ïew ka don haduh 183 tylli ki dukan bad ka jaka pynïeng kali kaba lah ban ïeng ki kali haduh 100 tylli.
Haba kren sha ki lad pathai khubor, Ka Kong Ampareen Lyngdoh ka la ong ba ka la kmen ba u Symbud Myntri u la tuh ïa ka por jong u ban leit jngoh ïa kane ka projek da kaba bynrap “Ngi la hun ka mynsiem halor ka jingtreikam ïa kane ka projek".
Ha ka jingkren halor kane ka projek ka ban sa long kaei kaba ki paidbah jong ka Laitumkhrah kin sah jingkynmaw ha ki snem ban wan, ha kaba ka la ong kumne, “Kane ka long ka burom jong nga na ka bynta i pa jong nga, i Bah Peter Garnette Marbaniang iba la khlad noh.
La don arphew hynñiew snem ba im don lang shuh bad ngi, ngi wanrah ïa kane ka projek na ka bynta ki paidbah jong ka Laitumkhrah.
"Katkum ka jingkren jong ka, kane ka building kan pynbiang lut na ka bynta ki nongdie dukan, ka jaka pynïeng kali bad kan pynsuk ïa ki nongthied jingthied.
Ka Lyngdoh ka la ong ba ka jingmyntoi nyngkong kan dei na ka bynta ki paidbah jong ka Laitumkhrah bad kane ka long kaei kaei kaba kim lah ban ïakren ïasuk.
“Ngi dei ban pynkup bor ïa ki spah ngut ki samla kiba don ka kam lajong bad ka jingmut jingpyrkhat ban seng kam lajong naba baroh ki lah ban don bynta ha ka kam lajong.
Ngin sa don da ka rukom treikam ban khmih bniah kaba yn dei katkum ka jingdonkam.
Ngin sa peit ïa kaei kaba ngin lah ban leh ban pyndonkam ban pynbiang baroh," ong ka Ampareen.
Shuh shuh, katei ka nongthaw aiñ na East Shillong ka la ong ba ka bynta ba ar jong katei ka projek ka dang ïar shuh shuh naba ki dang peit sa ïa ka jingdon bynta jong ka jaka jong ka dorbar.
“Ïa mynta kaba ka dorbar ka don mar khap bad katei ka Ïew, hynrei ngi dang peit ban wanrah na ka bynta jong ki ïa ka jingtei ba biang ha ka imlang ka sahlang kaban kynthup ïa ka ophis jong ka dorbar, ophis na ka bynta ki seng samla, ophis na ka bynta ki seng longkmie, ka jaka na ka bynta ka jingïalang ne meeting, ka jaka na ka bynta ban pynïeng kali bad kan sa biang lut kumne.
Ngin ïatreilang bad ka sorkar," ong ka Kong Ampareen.
Haba la kylli ïa ka Lyngdoh, ka la ong ba ki paidbah kin klet ïa ki por ba jynjar kaba ki mad halor ka jingpyndep ïa kane ka projek.
“Kane ka projek kan dei kaba biang tam eh na ka bynta ka shnong Laitumkhrah bad ka nongbah Shillong bad nga kyrmen ba kan sa dei ka jaka kaba ngin lah ban pynïoh ïa ka jingkmen bad ka lad pynïoh kam pynïoh jam.
Yn sa jia kiei kiei kiba bha ha kane ka Ïew," bynrap ka Ampareen.
U Myntri rangbah ka jylla Meghalaya, u Conrad K Sangma uba ha ka 13 tarik, Nohprah, u la ong ba ka sorkar ka la kut jingmut ban pynïar ïa ka kam pynroi hapoh ka jylla bad ban nym don bynta ha “kam pynïar ba shu jied.
" Ha ka jingleit plie jong u ïa ka Nongkseh Indoor Stadium ha Nongkseh kaba hap hapoh ka Mylliem konstituensi, u Sangma u la ban jur ba ka jingdonkam jong ka jingban shimkhia ïa man ki paidbah jong ka jylla Meghalaya, watla ki don ki jingïasnoh ki kam seng saiñ hima.
Katba na ka Mylliem konstituensi, la mihkhmat da u MLA ka liang pyrshah na ka seng Congress, u Bah Ronnie V Lyngdoh, hynrei u Sangma u la ong ba shisien ba la shah jied, yn nym don kano kano ka jingpynïapher hapdeng ki konstituensi synshar bad ki konstituensi liang pyrshah.
U la pynkynmaw da kaba buh da u maw nongrim na ka bynta kane ka lympung madan ïalehkai ne ka indoor stadium la don ar snem shiteng mynta bad u la pynpaw ka jingkmen ha ka jingleit plie jong u ïa ka.
U Sangma u la ong ba katei ka indoor stadium kam dei ka building hynrei ka long kum ka jingnoh synñiang na ka bynta ka lawei jong ki samla ka jylla Meghalaya.
U la kyrpad ïa ki samla ba kin pyndonkam na ka bynta ki prokram ai jinghikai, ki jingïalehkai, ki jingput jingtem bad ha ka ban pynïoh kam pynïoh jam.
Une u Myntri rangbah u la ban jur halor ka jingkyrshan na ka liang ka sorkar ïa ki nongseng kam lajong lyngba ki prokram kum ka CM Elevate.
Da kaba pynbna shaphang ka jingbei tyngka kaba la kot haduh T.
2.
1 klur na ka bynta ka madan ïalehkai phutbol ha Nongkseh, u Sangma u la kren shaphang ka jingpeit ïa ka jingtyrwa ban pynkiew ïa ka health center hapoh kane ka jaka.
U la pyntip ruh shaphang ka jingïakop halor ka jingwanrah ïa ka skhim pynïoh um kaba kot haduh T.
15 klur.
Halor ka jingkren shaphang ka jingjop jong ka sorkar, u Sangma u la ong ba haduh T.
40,000 klur la dep pynlut ha ka ban tei ïa ki building ha ki san snem ba la dep.
Haba pynïanujor ïa kane bad ka bai lut bai sep hashwa jong u snem 2018, u la ong ba la ïohi ïa ka jingïar ba kiew stet stet, da kaba kdew kti hangne ba ka jingtreikam ba stet stet ba la shimti da ka sorkar MDA.
U Sangma u la kren ruh shaphang ka jingdonkam ban noh synñiang na ka bynta ki samla, da kaba pynbna ïa ki ba ka long ka atiar ba heh bad ka jingbiang ki tiar ki tar ha Meghalaya.
“Ngi la pynlut kumba 7000-8000 klur man la u snem ha ki kam pynroi, te lada phi pynlut 7000-8000 klur ha ki projek pynroi man la u snem bad lada ngi kheiñ, ka la kot haduh T.
40,000 klur ka pisa kaba ngi la dep pynlut ha ki san snem ba la dep ha kaba ïadei bad ki kam pynroi bapher bapher ha ka ïoh ka kot bad ki projek kiba dang ïaid hapoh kane ka jylla jong ngi," ong u Sangma.
“Hashwa jong u 2018 ka la kot sha ka 2500-3000 klur bad mynta ka la kot haduh 7000-8000 klur man u snem.
T.
2500-3000 klur ha ki khatsan snem ba la dep ka la poi haduh T.
40,000 klur kaba mut ba kaei kaba ngi la dep pynlut ha kine ki san snem ba la dep ka long kaei kaba ngi la dep pynlut ha ki arphew san snem hashwa ka jingwan synshar ka sorkar MDA.
Ngam shym la ong ba ki la pynlut duna bad ngi la pynlut kham bun, hynrei ka jingpynïanujor ka long kaba donkam ban ïathuh ha phi ïa ka rukom pynïar ha ka kam pynroi kaba dang ïaid mynta," bynrap u Sangma.
U Addition Deputy Commissioner ka East Khasi Hills District, u Bah Peter Passah u la ïathuh ba ka jingïakren hapdeng ki bor synshar district bad ki dkhot ka North East Petroleum Masdor Union ka la long kaba seisoh bad ki dkhot jong ka tei ka kynhun ki la sngap ïa ka jingkyrpad jong ka Sorkar Meghalaya bad mynjur ban bteng noh biang ïa ka jingwanwah ïa ka petrol sha Meghalaya.
Ïa kane ka jingïakren la pyllong ha Circuit House ha Ri Bhoi District bad ïa shim bynta da u Additional Deputy Commissioner ka East Khasi Hills, u Bah Peter Passah bad u Additional deputy Commissioner ka Ri Bhoi, u Bah M.
B.
Tongper bad ki dkhot jong ka Petroleum Association of Meghalaya ïa kaba la ïalam da u President, u Bah Kenney C.
Khriam.
Ïa kane ka jingïakynduh lang la pyllong ban ïa poi sha ka jingïasngewthuh jingmut lang ban pynkut noh ïa ka jingsangeh wan rah petrol sha Meghalaya.
Ha kane ka jingïakren, na ka liang jong ki dkhot jong ka North East Petroleum Mazdor Union ki la dawa ka ba Sorkar Meghalaya ka dei ban pynlait noh ïa kito kiba la shah kem ha ki pulit ka Meghalaya, kiba long ki dkhot jong ka khlem kano kano ka jingbuh kyndon, wat la ki la donkti ha katei ka jingleh bakla kaba ka ïa dei bad petrol.
Haba kren ha ki nongthoh kot khubor hadien jong katei ka jingïakynduh lang, u Bah Peter Passah, u la ïathuh ba ka jingpynpoi petrol biang sha Meghalaya kan sa bteng biang.
Hynrei, ha kaba ïa dei bad ka jingdawa ban pynlait ïa kito kiba la shah kem, U Bah Peter Passah u la ong ba na ka liang jong ka Sorkar kan ym lah ban leh eiei halor kane bad ka shong sa tang ha ka Ïing Bishar ba kan ai ïa ka rai mano uba pynkheiñ aiñ bad uno u bym shym la pynkheiñ aiñ.
:Kawei ka longkmie ka la mynsaw jur bad khyndiat ka la don ka jingjulor ïa ka ïing ka sem jong ka hadien ba ka kynhun jong ki hati khlaw ki la leit rung hapoh ka phyllaw ïing jong ka ha South West Garo Hills district kaba hap ha ka khappud Bangladesh.
