“Namar ka jingduna ki lad ha ki kam sorkar bad ka jingbym bym trei hok ha ki ophis sorkar ne ki jaka trei ba shimet ka pynlong ïa kiba bun ki samla ba la nang la stad kiba wad kam ban sngew kutlad bad ngop ha kiba bun ki kam sniew.
Ka sorkar ba kan leh kiba bun ki kam kiba lah ban kyntiew ïa ki sap khnang ban plie lad ïa ki samla ban ïeng ha la ki jong ki kjat," ong u Bah Chyne.
U la ong ruh ba kane ka jingsngew kutlad ka pynlong ruh ïa kiba bun ki jingjia kam sniew kum ki kam tuh kam thiem ne kiwei pat kiba lah ban ïoh pisa da kaba suk  namar ka kyrduh kam kam kyrduh jam ki samla hapoh ka jylla.
“Na ka daw ka jingkyrduh kam, da ki hajar ngut ki samla kiba la heh kyrdan pule ki thep wat ïa ki kam Grade-4 tang ban ïoh kam sorkar namar lada iohkam sorkar kan kham suk ka rukom trei bad bun ki jingmyntoi, namar ki kam jong ki riew shimet ki siew duna dor palat, kumta ka sorkar ka la dei ban thaw ki lad ki lynti ban ïarap ïa ki samla da kano kano ka rukom," ong u Bah Chyne.
U la ong ba lad jngohkai pyrthei ka long kaba biang bha ban kyntiew na ka bynta ban pynbun ki kam namar kan pynduna ruh ka jingtuid kyrthep ki briew ba na nongkyndong sha ki jaka Sor bad kumjuh ruh lada lah ban ai kam ïa ki briew ka jylla.
“Lada ka sorkar ka shim khia ban kyntiew ïa kane ka karkhana bym pynmih tdem  kata ka jngohkai kan ïarap ruh ïa ki samla ban trei wat tang ban long ki nongkdew lynti na ka bynta ki briew ba nabar bad kin iohkam ruh lyngba kane," ula ong da kaba pynpaw ba kaba kham donkam eh na baroh kadei ba ka sorkar kadei ban thaw ruh ki lad ba ki kot ba la pule ki khynnah skul dei ban pynrung da kiba lah ban kyntiew ïa ki sap khnang ban pynduna ka jingpep skul shiteng por.
Shillong, 11 Lber:Ka UHM North Khasi Hills District ka la leit ban ujor sha ki bor ba dei peit ia ka tnad bording namar ka jinglip ding kaba khah khah ha ka thaiñ Umsning.
Katei ka seng kaba la ialam da u Aiban shan Syngkli President bad u Dapkupar Nongrum General Secretary ki la leit ban ia kynduh ia ka kong I Diengdoh kaba dei peit ia ka thaiñ Umsning.
Ha ka jingiakren bad ki nongialam katei ka seng katei ka ophisar ka la kular ban shimkhia ba katei ka jingjia kan ym jia shuh.
Ka la leit ia kynduh ruh ia u Rajiv Dutta uba dei peit ia ka meter reading namar ba ka don ka jingdkoh ha ka jingshim jingkheiñ ia ka bai thangding kaba la pynpoi sha manla ki thliew ing.
Shillong, 11 Lber: Ka Myntri kam pohiing ka jylla ka Kong Roshan Warjri ka la ong ba ka sorkar jylla kam don jingtip ba ka don ne em ka jingduna doh masi ha jylla namar ka jingioh lad ban shalan tuh ia ki masi sha Bangladesh.
Haba jubab ia ka jingkylli mynta ka sngi hapoh ka iing dorbar thawain ba la wanrah  da u nongialam liangpyrshah u Dr Donkupar Roy uba kwah tip la ka long kaba shisha ne em ba ka jylla ka duna doh masi namar ka jingshalan tuh sha Bangladesh, ka Kong Roshan ka la ong ba kam bna eiei la ka don ne em ka jingduna doh ha iew.
“Ngam tip eiei ia kane", la ong ka Kong Roshan.
Ka kong Roshan ka la kubur ba ka la don ka jingshalan tuh ia ki masi sha Bangladesh bad ki pulit ki la ioh kurup 1065 tylli haduh mynta ki masi.
Ka la ong ban tehlakam ia kane, ka sorkar ka la don ka jingiatreilang hapdeng ki shipai BSF.
Katba u MLA ka Nongkrem u Bah Ardent M Basaiawmoit uba la wanrah ia ka jingkylli halor kane ka mat, u la ong ba lada ka sorkar kam lah ban khang lad ia ka jingkhaii masi beain sha Bangladesh, kan bha ba kan shu thaw noh da ka ain ban ioh khaii laitlud.
U Bah Ardent u la ong, “Dei ban pynlong ain noh ia ka khaii masi lada ki pulit kim lah ban tehlakam ia ka jingkhaii tuh ia ki masi".
U Bah Ardent u la ong ba ki pulit ki la phiel ban khang lad ia ka jingkhaii masi ha kane ka jylla kumba ka paw, bad kaba lyngngoh ka long ba ia ki nongkhaii tuh ia ki masi, la ioh bat da ki dkhot ka seng ki nongotdoh ka Khasi Jaintia Butchers Welfare Association (KJBWA).
“ki pulit kim leh eiei ban kem ia kiba khaii tuh masi hynrei dei ki dkhot ka KJBWA kiba ioh bat", la ong u Bah Ardent.
U la ong ba ka long kaba lyngngoh ba ki pulit kim lah ban iohi ban kurup ia ki masi kiba la shalan tuh da ki spah tylli sha Bangladesh ha kine ki sngi.
U la kyntu ia ka sorkar ba ka dei ban ai bor ha ka KJBWA ban pyniaid ia ka shalan thied masi namar ka tip bha ia ki briew kiba dei hok ki nongkhaii bad ki bym dei kiba thmu ban shalan tuh sha Bangladesh.
Wahlyngkhat, 11 Lber: Ka 11 tarik u lber ka dei ka sngi sah kynmaw na ka bynta ka shnong Wahlyngkhat naba ha kane ka sngi la pynbna ia katei ka shnong kum ka shnong kaba lait na ka jingleit bar pathar bad ka shnong kaba la biang ki painkhana ban leit shabar ne ka Open Defecation Free Village.
La pynbna ia katei ka shnong kum ka shnong ODF da u BDO ka Pynursla C&RD Block u bah PS Tynsong ha ka jingialang paidbah kaba la long ha madan phutbol ka shnong Wahlyngkhat.
U Secretary jong ka shnong Wahlyngkhat u bah Marvelous Khonglam u la iathuh ia ka khana lyngkot jong katei ka shnong kumno ba ka la ioh ia kata ka nam kum ka shnong kaba lait na ka jingleit bar pathar.
U la ong ba ka Wahlyngkhat ka dei ka shnong kaba hap hapoh ka Raid Nongblai bad la sdang nyngkong ia ka jingpynkhuid shnong ha katei ka shnong dei ha ka 2 tarik u risaw, 1990 bad hadien kata ha u snem 2006 ka dorbar Shnong ka la shim ia ka rai ban ym shah shuh ia ki nongshong shnong ba kin pyllait pathar ia ki sniang hapoh shnong hynrei ki dei ban set khop hapoh sem lajong bad ha juh utei u snem u la ong ba la rai ba baroh khoit ki longing ki dei ban don la ka jong ka jong ka painkhana.
Ha utei u snem u la ong ba la buh ia ki jaka bret niut ha kylleng ki jaka bad la maham ia ki nongshong shnong ban bret pathar ia ki niut bad ki jaboh hynrei ki dei ban bret ha ki jaka ba la buh bad la hukum ba kin bret ruh ha ki thliew ba la tih kyrpang.
Hadien 10 snem naduh ba la shim ia kitei ki rai la lah ban wanrah ia ka jingkhuid jingsuba hapoh katei ka shnong tad haduh ba ka la ioh ia ka nam kum ka shnong kaba lait na ki jingleit bar kulmar bad kiba lait na ki jaboh ne kata ka Open Defecation Free ( IDF).
Shuwa katei ka jingialang u bah Tynsong BDO ka Pynursla u la plie paidbah ia ka jaka leit shabar paidbah hapoh ka shnong kaba don harud jong ka surok bah.
Ha katei ka sngi la pynshongshit ia ki kynrem ki lyndan da ki jingpynbyrngia ba bunjait na ki khynnah skul jong ka Tbeh Jingshai L.
P bad Upper Primary School, Wahlyngkhat bad shuwa ban pynkut ka jingialang la aiti ia ka syrnod kum ka shnong ODF da u BDO ha u Rangbah Shnong katei ka shnong u bah Wankloi Khonglam.
Nalor u BDO kiwei pat kiba ai jingkrne ha katei ka sngi ki kynthup ia u Mark West Kharkongor (State Consultant SBM), ka kong Eva Buhphang ka District Co-Ordinator, u bah A.
S Marbaniang bad kiwei pat, la don lang ruh ki ophisar na ki tnad sorkar bapher bapher kiba don ha Pynursla , u OC ka Pynursla u bah M.
Rymbai bad ki kynhun jong ka Swachh Bharat Mission.
Nongbah/Mawshuit,10 Lber:7 tylli ki shnong kiba hap hapoh ka Raid Mawshuit (12 Shnong) kaba hap hapoh ka Hima Sohra kim shym la ioh khaw reshon la ar bnai mynta kata naduh ba sdang u snem 2016 haduh kine ki sngi.
Ki 7 tylli ki shnong ki bym shym la ioh khaw rashon ki long ka Nongbah, ka Dewiong, ka Mawtongreng, ka Thang kyrta, ka Pdang,ka Lyngsteng bad ka Jaraiñ.
Ki paidbah na kitei ki 7 tylli ki shnong ki la ud la nam ia katei ka jingeh kaba ki ia kynduh na ka daw ka jingioh bym khaw rashon.
Mynta ka sngi u Rupang u la hiar sha ka shnong Nongbah Maw shuit kaba long pdeng ia baroh ki 7 shnong jong ka Raid Mawshuit ban tip ia ka daw ba kipaidbah kimioh khaw rashon.
Tang mar ia poi ha katei ka shnong kiba bun ki longkmie ki longkpa ki la wan ban ia kynduh ia u Rupang ban pynpaw ia ka jingeh bad ka daw balei ba kim ioh ia u khaw rashon kaba dei ka hok jong ki kaba ka sorkar India ka la bhah kyrpang ia ki.
Ha katei ka jingleit jurip la lap ba ka daw ka dei namar ba kam shym la don ka jingiasngewthuh jingmut ha kam Sordar Shnong bad na ka kam Sordar Shnong ka la mih pat sa ka jingbym hun ia ka kam thung ia u nongsam rashon ( Dealer) ha katei ka Raid, nangtei ki la mih ki jingujor sha ka ophis u Sub-Divisional Officer –SDO( Civil) Sohra Sub-Division bad hangtei ka la sahkut sbak ka kam khaw reshon ha katei ka Raid haduh kine ki sngi mynta.
Katkum ka jingiakren bad kiba bun bah ki nongshong jong ki 7 shnong kiba la wan sha Nongbah-Mawshuit mynta ka sngi –ki la iathuh ba ka daw tynrai kaba la mih ka dei beit na ka kam sordar ha kaba ki la kynnoh ba baroh katei ka jingkulmar hapoh shnong ka mih na ka daw ka jingleh thur mur u Syiem ka hima Sohra u Pa’iem Freeman Singh Syiem.
Kumba la ia thuh da kiba bun ki nongshong shnong ki la ong ba ka jingsdang baroh ka dei na ka kam Sordar Raid ,ki la ong ba hadien ka jingshah weng noh u bah Dajied Khongshei na ka kam Sordar ha u Syiem ka Hima Sohra na ka daw ka jingbym khot Dorbar da ki bun bun snem, u Syiem ka Hima Sohra u la thung Acting Sordar noh hapoh ophis jong u hi da u bah Pon Shabong bad la wan ban pynithuh ia u bah Pon kum u Acting Sordar da u myntri ka Hima Sohra u myntri Mynjur Majaw.
Ar snem tam u bah Pon u la neh kum u Acting Sordar hynrei utei ruh u leh kumjuh ki la ong bad um shym khot Dorbar Raid bad kiba bun ki nongshong shnong jong ka Raid ki leit kyrpad sha u Syiem ka Hima Sohra ba un phah khot Dorbar noh ha u Acting Sordar hynrei ki la ong ba ka shu kut tang ka jingkohnguh khlieh jong u Syiem ka kam pat kam poi shaei shaei ruh.
Hadien katto katne por u bah Pon Shabong u la risaiñ noh na ka kam Acting Sordar ha ophis u Syiem Sohra bad katei ka Raid ka shong khlem nongsynshar hynrei ki la ong ba ki shu iohsngew wur wur wer wer ba tang mar ia risaiñ u bah Pon ki la ong ba u Syiem u la thung Acting Sordar biang na ophis jong u da u bah Ngen Khongshei bad thung noh ia u bah Pon kum u Secretary jong ka Raid.
Haduh mynta kitei ki paidbah nongshong shnong ki la ong ba kim ioh jingtip na u Syiem mano ba long Acting Sordar ha katei ka shnong bad ym shym la pyntip sha ki hynrei kyndit ki la ong ba ki la ioh jingtip ba u bah Ngen Khongshei u la trei ia ka kam jong u kum u Acting Sordar bad u la jied thymmai ruh ia ki dkhot jong ka Vigilance Committee bad nangtei katei ka komiti ka la jied ia u bah Hem Khongrymmai kum u nongsam khaw rashon ( Dealer).
Ki paidbah ki la kynnoh ba katei ka jingjied ruh ym hapoh shnong Nongbah Mawshuit kumba ju leh naduh ki por ba mynshuwa hynrei la shu khot paralok ha Mawtjuh (ka shnong ba kut ka surok Khad-ar shnong) bad ym shym la pynjari paidbah namarba ha ka por ba mynshuwa ki la ong ba ia ki dkhot ka Vigilance Komiti dei ban jied paidbah bad shuwa ban jied ia u nongsam khaw rashon ( Dealer) la ju pynjari ba ki paidbah ba don kad rashon kin ia wan lut ban jied ia u briew uba ki mon.
Ki paidbah na ki 7 tylli ki shnong jong ka Raid Mawshuit kim hun ia ka jingjied Dealer ha katei ka Raid bad kim pdiang ruh ia u bah Ngen Khongshei kum u Acting Sordar , ki la ong ba kim ithuh ia uta u Acting Sordar uba ki paidbah kim tip kim bna eiei mano ba la jied ia u bad mynno bad mano ba la ai bor ia u ban jied nongsam khaw rashon ( Dealer).
Na katei ka daw ki la leit ban ujor ia ka kyrteng u bah Hem Khongrymmai sha ka ophis u SDO Sohra.
“La bun bunsien ngi la leit sha ka ophis u SDO ,la mih ruh ki jingiania, dang katto katne sngi ngi la wan ar kali , ym patlah pynbeit bad khadduh u SDO u la hukum ia ka Sub-Inspector jong ka tnad Supply katei ka ophis ban wan hi dalade hangne" ong u bah Lukas Khongjee uba pyni artad ia ka shithi ba u la ioh na ka ophis u SDO ba ka SI Supply kan wan sha katei ka shnong ban pynbeit na ka bynta ka kam khaw rashon.
Tang hadien katto katne por ka Sub-Inspector jong ka tnad Suplly ka Sohra Civil Sub-Division ka kong Zareen Kharkongor ka la wan poi ha katei ka shnong Nongbah –Mawshuit kumba la hukum u SDO.
Tang mar ia sdang ka jingialang ki paidbah ki la ieng khrui naba shong ban tur shajan ka kong Zareen ban pynpaw ba ki pyrshah ia ka kyrteng u Dealer u bah Hem Khongrymmai na ka daw ba la shu jied sop sop ia u khlem ka jingtip lang ki paidbah ka shnong bad ki la pynpaw ba ki kwah ban jied da uba thymmai.
Ka kong Zareen ka la ong ba ia ka kyrteng u bah Hem la dep mynjur da ka Vigilance Committee bad u Acting Sordar hynrei ki paidbah ki la pynphai nia da kaba ong ba kim ithuh ia u Acting Sordar bad ki lakyntu ia ka ban sngap ia ka sur u paidbah bad dei ban ailad ba kin jied hi ki paidbah ia u Dealer, hadien ka jingialang kaba khluit kaba u paidbah u la pyni beit daiñ daiñ ka kong Zareen ka la ong “Lada phi kwah ban jied hi ruh, leh katba phi mon, hynrei mano ban soi bad mynjur ia ka kyrteng u Dealer ba phi jied lada khlem u Acting Sordar bad ka Vigilance Committee".
Namar ka jingkhluit palat ka jingialang ki pulit na ka ophis u SDPO Sohra kiba la wan synrna ia ka kong Zareeen ki la hap ban pynkynriah ia u paidbah kham shadien naba u la tur ruh sha ka jaka ba ka shong.
Ha kaba khadduh ka la pynmih ia ka rai ba ia ka kyrteng u Hem Khongrymmai yn pynsangeh noh shuwa tad haduh ban da lah ban pynbeit da kumwei pat bad ia katei ka rai la ia soi paidbah ha katei ka jingialang.
Lah ban kdew ba ia ka jingujor halor ka kam nongsam khaw rashon ha ka Raid Mawshuit la lamkhmat da u bah Lukas Khongjee, u bah Semi Khongshei ryngkat ki 30 ngut ki paidbah kiba bat ia ka kad rashon.
Haba kren bad u nongthohkhubor u bah Lukas u la ong ba katei ka jingleh donbor ki katto katne ngut ha ka Rshnong kam dei tang ka sien kaba nyngkong hynrei ki la pynthud ruh wat ia ka kam kaba pyntrei lyngba ka skhim 100 sngi ne ka NREGS.
Shillong, 11 Lber:Ka Pangam Raliang Border Development Committee ka Committee kaba kynthup ia ki saw tylli ki sengbhalang (FKJGP JH, JYF, HNPF bad ka JSU ha ryngkat ki Rangbah Shnong bad ki nongshong shnong jong katei ka thain) ka buh ia ka jingdawa na ka Sorkar Jylla ba dei ban pyntrei beit sha khmat iaka jingkieng ha Kuriliya da kaba ai ruh ia ka jingiada ia ki Nongtrei na ka tnad kam poh iing jongka jylla.
Ka long ka ba sngew khia haduh katta katta, ban iohi ba ka jingtrei ia kane ka jingkieng kaba pyn iasoh ia bun tylli ki Shnong kiba don ha ka thain khappud bad ka jylla Assam, ka la sangeh noh haduh mynta, wat lada na ka liang ki bor District jongka West Jaintia Hills, ki la dep hiar sha kane ka jaka, hadien ba la wan ban pynsangeh jubor da ki pulit Assam.
Ka Pangam Raliang Border Development Committee, ka la kynthoh ruh ba lada ka sorkar kam lah ban pyniaid shakhmat ia ka jingtrei biang ia kane ka jingkieng, ka pyni ba ka sorkar jylla,  kam don satia ka jingbah khlieh na ka bynta ki para doh para snam kiba im ha ri lajong ha kitei ki thain bad ruh ka pyni ba ki nongialam hapoh ka sorkar ki long kiba tlot bad kiba tieng pyut.
Ka Pangam Raliang Border Development Committee, ka dawa na ka sorkar ba ka dei ban pyntrei beit shakhmat ia kane ka jingkieng da kaba buh da ki lad jingiada na ka tnad pulit, namar kane ka dei ka hok bad ka khyndew ka shyiap jongka jylla bad ka jaitbynriew.
Ka Pangam Raliang Border Development Committee kan sa shong pyrkhat ha kane ka taiew ban wan ban shim ia ka rai halor kane ka jingkieng lada ka sorkar kam lah ban pyntrei biang ia kane ka jingkieng, pynkut ka khubor na u Secretary ka Committee uba dei ruh u president ka JSU.
Shillong, 10 Lber:U MLA ka UDP na Shillong West u Bah Paul Lyngdoh u la takrain ia ki kyndon thungkam ka tnad pulit ia ki kynthei, ba ka long ka sngew thamula.
“Ha ka jingpynmih ia ka jingpynbna thungkam, ka tnad pulit ka la buh kyndon ba ki kynthei kiba aplai ki dei ban mareh hapoh 7 minit ne duna ha ka jingjngai kaba 3 km.
kane ka jingbuh kyndon ka long kaba lyngngoh ba wat ki nongmareh ba long nyngkong ha ka Olympic ruh kim pat lah ban pyndep ia kane ka jingjngai", la ong u Bah Paul Lyngdoh haba wanrah ia kane ka mat hapoh ka iing dorbar thawain mynta ka sngi.
“Ki kynthei ba mareh ha ka Olympic ha ki snem ba la dep kum ha u snem 1975haduh  1993, ki pyndep 8 minit tam ha ka jingjngai kaba 3 km.
Kumno ki kynthei jong ngi kin pyndep ha kane ka por ba la buh da ka tnad pulit.
Hato ka tnad pulit ka pynmareh ban thungkam ne ban pynmareh Olympic", la ong u Bah Paul Lyngdoh.
Kat kum ka jingong u Bah Paul Lyngdoh, u chairman ka Central Recruitment Board  ka la pynmih ia ka jingpynbna ban thep kam 1425 tylli ki kam ha kane ka tnad.
U Bah Paul Lyngdoh u la ong ba kane ka jingleh jong ka tnad pulit ka long kaba dkoh haduh katta katta bad dei ban pynbeit ia kane ka jingbakla.
“Ia kane ka tnad dei ban pyniaid da ka kynhun jong ki stad ki jhad, ym da ki riew shimet ne ki katto katne", ula ong.
U Bah Paul Lyngdoh u la ong ruh ba ka jingkhang ban aplai bun ki kam, ka dei ka jingbuh kyndon kaba bakla ba kane ka tnad ka la leh ia  kaba bakla.
“Wat ka UPSC ruh kam ju khang ia ki kandidet ban aplai bun ki kam ba lait hynrei ka shong ha ki samla ban jied", u la ong.
U la kdew ruh ba katkum ka jingpynbna, la kdew ruh ba ki kandidet ki dei ban nang ban kren ia kata ka Regional Language bad u la kwah ban tip kaei kata ka regional language haba ha Meghalaya lait na ka ktien phareng, dei tang ka ktien Khasi bad Garo kaba la ithuh kum ki ktien bynrap.
Haba jubab ia kane ka mat ba la wanrah da u Bah Paul Lyngdoh, ka myntri kam pohiing ka Kong Roshan Warjri ka la pynthikna ba ka sorkar kan bishar biang ia kane ka kam bad kan sa leh ia kaba donkam.
“Lada don ka jingbakla, ngin sa pynbeit ia kane", la ong ka Kong Roshan.
Shillong, 11 Lber:Ar ngut ki shijur, ki la shah kem ha ki bor pyniaid shnong jong ka Laitkroh, Kynton Syrwa mynta ka sngi bad ka daw, ka long namar ba ki ialeh khlem rain, ha iwei i sanium, iba don ha kawei ka kper, naduh ka por 12baje nohsngi, haduh ka por 6baje janmiet.
“Katei ka jingjia, ka la pynlehrain shibun ia ki khyllung khynnah, kiba iaid na katei ka jaka, haba ki iohi, ia kitei ki arngut, ba ki ialeh khlem rain" ong U bah Darius Mawlieh, haba iakren bad U Rupang mynta ka miet.
Haba ki kynthei khynnah, ki la iohi, ba katei ka jing ia leh ieid jong kitei, ka iai bteng khlem sangeh, kumta, ki la wad ia ki riew rangbah jong ka shnong, kiba dang don shabar (namar ba ka dei mynsngi) bad ynda haba ki la ioh jingtip, ia katei ka jingjia, ki la leit mar mar sha katei ka jaka bad ki sa bat ia kitei ki arngut, haba ki lap dalade ruh, ba ki dang ia muja ha katei ka kam awria.
U Bah Darius, u iathuh ba utei u shynrang, uba dang i samla lud bha, u dei imat, uba dang 35snem ka rta, katba ka kynthei briew te, kaba la i thei iaw shibun bad kaba la antad, ba ka don kumba 50snem shaneng, ong U bah Mawlieh.
Kitei ki arngut, kim shym la iathuh satia ia ki kyrteng jongki, wat la utei u shynrang, u shu iathuh ia ka kyrteng sin jongu, da U Bah Donstar, hynrei katei ka thei iaw, te kam shym la iathuh satia ia ka kyrteng jongka.
Haba ka shnong, ka la pyntip sha ki pulit Sohra ruh, hynrei, kim shym la treh satia ban shimti ia katei ka kam, namar ba ki iathuh, ba kam don ain satia ban bat ia kitei ki shijur, kiba dang ia leh ieid ha katei ka Shnong.
Hynrei, ki pulit, ki la shu iathuh, ia ki shnong, ba kin dain kuna noh tang mar T.
4 ne T.
5 hajar bad halor ka jingai jingmut ki pulit, ki bor shnong, ki la pan kuna na kitei ki shijur, tangba kim shym la siew satia, namar ba kim don pisa.
La iathuh ba kitei ki arngut, ki kam ialade, ba ki dei kiba trei ha Lawmali bad ki shim wai da kawei ka taksi, kaba leit buh nongkha khyllung sha Sohra.
Kat haduh ba thoh ia kane ka khubor, kitei ki dang don ha kti jong ki nong pyniaid shnong bad ki pulit, kim pat shym la leit shimti satia.
Nongstoin, 11 Lber:Ka jingiai wan jong ki khar Nepali kiba thymmai na Nepal bad na kiwei ki jaka ban buhai shnong ha ha ka thain Langpih, ka dang iai bteng haduh kine ki sngi kiba mynta, bad katei ka jingiai bteng ban wan buhai shnong da ki briew kiba thymmai na Nepal, ha katei ka thain; ka kdew shai ba ka jingia kut bad ka rai jong ki ar ngut ki Chief Minister ka jylla Assam bad Meghalaya lyngba ka jingialang, kaba la long ha ka 5tarik Jylliew 2010, kam shymla treikam ei ei.
Katkum ka jingiakut jong kitei ki ar ngut ki Myntri Rangbah jong ka Jylla Assam bad Megha laya, ki la shim ruh ia ka rai ban yn nym shah shuh ban wan buhai shnong lane kyntur pud ha ki jaka ia kajia, da ki briew kiba thymmai bad kiba na bar bad kata ka long katkum ka para -5 jong ka jing ia teh ki ar ngut ki myntri rangbah; hynrei kumba ka long mynta ki dang don bun bah ki khar Nepali ki la wan buhai shnong thymmai ha katei ka thain.
Ia katei la pynthikna ruh katkum ka jinglap jong ka KSU Raid mynsaw Langpih Area unit, lyngba ka kyrwoh ba la phah da u Samla Jylliewsing Marwein, ha kaba u la pynpaw ba ka seng ka la lap ba ki don haduh kumba 200 iing ei ei ki khar Nepali kiba la wan buhai shnong thymmai ha ki shnong kiba kynthup ia ka shnong Umtap, Mawsikar, Umwali, Umwahsiang, Umsohram,Mawbynna, Umlon, Umwahshar, Umlon, Makoibari bad ki wei ki wei.
Na ka liang jong ka seng ha kaba iadei bad katei ka bynta kala leit ruh ban ia kynduh ia u Deputy Commissioner ka West Khasi Hills u bah S.
Kharlyngdoh, myn ha ka sngi palei jong ka taiew da kaba ka la buh ia ka dorkhas halor katei ka bynta ia kaba la soi da u samla Jylliewsingh Marwein President ka Khasi Student Union (KSU) Raid Mynsaw, Langpih Area unit.
Kat kum katei ka dorkhas ba la phah da ka seng KSU sha u DC, WKH la pynpaw ba ka jingialang, kaba la long hapdeng ki myntri rangbah ka sorkar Assam bad Meghalaya, kaba la long ha ka 5tarik Jylliew 2010, ha kaba baroh arliang ki la ia rai ban ia pyrkhat tymmai ha kaba iadei bad ka border Area hapdeng ka jylla Meghalaya bad Assam bad ruh la rai ban phah ia ka kaiphot, hapoh ka 45 sngi, bad ha katei ka jingialang jong baroh arliang ki chief minister la rai ruh ba ym shah ban wan buhai shnong lane kyntur pud ha kine ki jaka ba don jing ia kynad.
Ha katei ka jingleit ia kynduh ka KSU na ka liang jong ka seng KSU, ka la kyntu bad kyrpad ia u DC, ban bishar bniah ia ka jing ia mynjur,kaba la ia soi lang da ki chief minister jong ki tei ki ar tylli ki jylla kaba la long ha katei ka tarik.
Na ka liang jong u DC ka WKHD, ha kaba iadei bad katei ka bynta u la kular ban shimkhia bad na kabynta katei ka kam un sa phah (forward) ia katei ka memorandum sha ka sorkar jylla.
Shillong 11 Lber:U Myntri Rang bah ka jylla u Mukul Sangma u la ong ba ka jingshah kynnoh jongu ha ki snem ba la dep kum uwei na ki chairman jong baroh ki seng lehnoh ha ka jylla Meghalaya, ka la pynkhlem rain ia ka jylla, ym tang ia u.
Haba jubab mynta ka sngi ia ka jingiatainia halor ka jingkren jong u Lat ka jylla, u Myntri Rangbah u la ong, ha kane ka jingshah kynnoh ka la pynsaphriang shaduh kylleng ki jaka kynthup sha ri Europe ruh.
“Haba nga la shah kynnoh kum u chairman jong baroh ki seng lehnoh ha ka jylla, la pynsniew dur ia ka jylla Meghalaya baroh bad ym tang ia nga shimet.
Nga la bthah ia kawei ka News Portal ba ka dei ban weng noh ia kane ka jingthoh kaba la saphred kylleng ka pyrthei haduh ba ki briew ki la tip lut.
Ngam banse ban leit shaduh ka iing Kashari halor kane ka jingkynnoh", la ong u Mukul Sangma.
Katkum ka jingkren jong u Myntri Rangbah kane ka dei ka jingthaw dur kaba sniew bha ia ka jylla bad ia u briew shimet kaba ktah, namar ha jaka ban ai jingmut ban tei ia ka kaba bha, la pyntieng ia ki briew ban wan sha kane ka jylla.
U Myntri Rangbah uba la kren kumba 3 kynta duna ha ka jingjubab hapoh ka iing dorbar hynne ka sngi, u la ong ba ka sorkar kan nym aili da lei lei ruh ia ki kam pyntriem ban ioh jaka ha ka jylla bad ka la shim bun ki lad ki lynti ban pynjem toin ia ki kam bymman.
U la ong ba ia ka kam lehnoh ha kane ka jylla bad ka thain shatei lammihngi ka India, la ioh lad ban pynkharoi namar ka jingioh suk ia ki tiar ialeh kum ka AK-47, bad kiwei.
“Ha India tang T.
2 lak la ioh ia ka suloi AK-47.
Lymda iatreilang ki jylla ka thain mihngi baroh, kan long kaba eh ban pynduh jait ia ka jingmih ki seng lehnoh namar ba ki tiar ialehkai ki wan lyngba ki khappud bar ri", la ong u Mukul da kaba kyntait ban khot iakren ia ki seng lehnoh lada kim sangeh shwa ia ki kam pyntriem jongki.
“Ngim lah ban khot iakren ia ki senglehnoh ha kane ka jylla khlem ki kyndon bad kata ka long, ba ki dei ban sangeh shwa ia ki kam pyntriem bad sa wan iakren", la ong u Mukul.
“Ngim lah ban pynlong ‘hero’ ia ki dkhot seng lehnoh da kaba khot iakren khlem kano kano ka jingbuh kyndon kiba donkti ban pynkhih thma ia ka ri bad ban leh ia ki kam bymman ba shyrkhei, ioh kan ialam bakla pynban hadien habud", u la ong.
U la ong ba kumba la shem, lada kawei ka seng ka wan iakren, ka mih sa kawei pat bad u la ong ba u Sohan D Shira u dei uwei uba la wan pyndem ha ka por ba u don bad ka ANVC hynrei hadien u la long uwei u runar ba shyrkhei ban leit phai biang sha khlaw ban ialeh pyrshah ia ka sorkar.
U la ong ba ka sorkar kam don satia kano kano ka jingleh shiliang ia kano kano ka kynhun kiengatiar la ka dei na Garo Hills ne na Khasi Hills.
“Balei ka sorkar pdeng ka la iai bteng ban niew beain ai ka HNLC, ka daw ba kongsan ka long ba ka dang iai bteng ban khot pakhang shnong, ban pynmih ia ka jingpyrshah ri hynrei, kan nym don jingeh ia ka sorkar ba kan pynlait noh na ka jingniew beain lada kim leh ia kum kine", la ong u Myntri Rangbah.
U la ong ruh ba ia ki ksiang ban iasyllok bad ki seng lehnoh, ym dei bat hung ka sorkar jylla hynrei ka dei ka sorkar pdeng kaba thung ia ki bad ka jingkynnoh ba ka sorkar kam leh eiei, kam dei satia.
“Ngi la dep thoh sha ka sorkar India ban thung ia ki ksiang hynrei, ka la ai jubab ba ki seng lehnoh ki dei ban sangeh shwa ia ki kam pyrshah ri bad kin sa leh ia kaba donkam", u la ong.
U la ong ba ha kine ki sngi, ki kam pyntriem ki la kham stait namar ka jingleh tyngeh ki pulit bad ka jingbyrngem ka GNLA ban pynbthei bom lada ym sangeh ban kynra ia ki, ka pyni ba ki la iakynduh jingeh.
Amlarem, 11 Lber:Ka Amlarem Upper Primary School, Amla rem hapoh ka Amlarem Sub- Division ka la ioh ban plie ia ka iing Skul thym mai ia kaba la iarap da ka SSA Skhim kaba la tei ha ka jinglut kaba la kot sha ka T.
20,0,2500 tyngka ia kaba la mang kyrpang na ka bynta ka pule ka puthi.
Ia kane ka iing skul ba thymmai la wan ban plie da u MLA ka 7-Amlarem Constituency bad uba dei ruh u Parliamentary Secretary ka Sorkar Jylla u Ma Stephan son Mukhim da ka jing donlang ka kong I Laloo, SDO Amlarem (Civil) , Ma PM Tariang SDSEO Amlarem, u Ma Kolmen Pohshna, President Synjuk Rangbah Shnong War Jaintia, ki Nonghikai, ki Khynnah skul bad lem bad ki kmie ki kpa jong ki khynnah skul bad nongshong shnong jong ka Amlarem hi baroh kawei.
Ka kong Laloo haba ai jingkren ka la iaroh ia ka jing shim khia jong ka School Managing Committee ba ki la pyntrei hok ia kane ka skhim na ka bynta ka jingbha jong ka shnong, ka la kyntu ruh ia ki khynnah skul ba kin sngew ba ka skul kan dei ka iing kaba ar jong ki bad ba kin dei ban sumar bad ban leh khuid ia ka skul, ka la kyntu shuh shuh da kaba ong ba ka lawei jong ka Ri ka dei ka kamra klas jong ki.
U kongsan u Ma Stephan Mukhim ha kane ka sngi ha ba u ai jingkren u la ai ka jingiaroh ia ki nongkitkam shnong ia ka jingjop jong ki ban tei ia kane iing skul, u la kyntu ruh ia ki khynnah skul ban kin dei ban don ka mynsiem ban trei shitom ia kaba pule ia ki kot khnang ba kin lah ban kheit ia u soh jong ka jingjop bad kiba don ka akor ka burom bad u la kyntu ruh ba dei ka kamram jong ki kmie ki kpa bad ia ki Nonghikai kumno ba kin saindur ia ki khun ha ka lynti kaba dei, khnang ba ka jingkyntiew ia ka pule ka puthi kan long kaba jop kumba la angnud da ka sorkar.
Shillong, 11 Lber:U Myntri ka tnad PWD ka jylla u Bah Sniawbhalang Dhar u la ong ba ki kontraktor ki shah ram ia ka tnad PWD, haduh palat 4 klur haduh ha kine ki sngi.
Haba jubab ia ka jingkylli ba la wanrah da u Dr Jemino Mawthoh hapoh ka iing dorbar thawain mynta ka sngi, u Bah Dhar u la ong ba ka sorkar ka shah kit ram ha ki kontraktor namar ba kam don pisa ban siew.
“Ka pisa kaba sah ban siew da ka tnad sha ki kontraktor ka la long T.
40386.
86 lak (400 klur tam) bad ia ki kontraktor ba pyntreikam ia ka skhim shna surok PMGSY ka long T.
60.
10 klur", la ong u Bah Dhar.
U la ong ba ka tnad kan ialeh tyngeh ban siew ia ki bill jong ki kontraktor katkum ka jingioh pisa.
Shwa ia kane, na ka liang u Dr Mawthoh u la ong ba kaei kaban jia lada kine ki kontraktor ki bym ioh ia ka Bill kin kiew sha iing kashari, bad kan long ruh ka jingban khia shuh shuh ia ka tnad lada ka long ha kane ka dur.
U la pynkynmaw ia ka jingjia ia ka tnad ialehkai ka jylla kaba la shah ai mukotduma ha ka kontraktor namar ba kam siew ia ka bill kaba la kot da ki klur.
Shillong, 13 Lber:Ka Executive Committee jong ka seng UDP Nongkrem kaba la ia shong pyrkhat ha ka 10 tarik u Lber ha iingsah jong u bah Draison Kharshiing hapoh ka jingialam ka President Circle ka kong Prety Kharpyngrope ka la khot aplikeshon ia kino kino kiba kwah ban aplai tiket na katei ka seng na ka bynta ka elekshon MDC shiteng samoi, kiba kwah ban aplai kyrteng ki lah ban phone sha ka President ha u no.
98621-84715 ha lane shuwa ka 21 tarik mynta u bnai.
Shillong, 13 Lber: “Kiba bun kiba kum kitei ki jait kot hynrei kin ym lah ban pyn khih win ia ka jingngeit ki Kristan, ki Kristan ki ngeit ha u Jisu ba la thoh ha ka bible bad ha ka Gospel ym ha kiwei pat ki kot" ong u Arch Bishop ka balang Katholik u Rev.
Dominic Jala haba kren sha ki lad khubor ha ka sngi saitjaiñ jong ka taiew.
U Arch Bishop u la ong ba ki riew ngeit Kristan da lei lei ruh kin ym shah ktah ha kiba kum kitei ki jait jingthoh.
Lah ban kdew ba ha ka 26 tarik u rymphang la pyllait paidbah ia ka kot ‘Christ Parichay’ kaba la thoh da u Ganesh Savarkar u hynmen jong u nongialam ka niam Hindu u V D Savarkar.
Katei ka kot ka dei kaba la pyllait ha ki 70 snem mynshuwa hynrei la pynmih biang ia ka mynta u snem.
Katkum katei ka kot la thoh ba u Jisu u dei u Vishwakarma Brahmin  uba la iap ha Kashmir bad lapynkhiah ia u da ki dawai kynbat na ki lum Mangkashang.
Shillong, 13 Lber:Ka jingiaseng synod kaba khadsaw jong ka Khasi Jaintia Presbyterian Synod Sepngi (KJPSS) ka la long ha ka Balang Kynshithem, kaba hapoh ka Kynshi disrict Mairang Presbytery ka la sdang naduh ka 10 tarik Lber bad kaba la kut noh mynta ka sngi ka 13 tarik Lber.
Ha katei ka jing iaseng Synod da ki phew hajar  ngut ki paidbah ki la tuid na kylleng ki jaka kiba hap hapoh ka Synod Sepngi, kumjuh ruh wat na kiwei Synod ki la poi ha katei ka jingiaseng bah.
Ha katei ka sngi la ioh sngew ia ki arngut ki nongkren kiba la ialap ia ka ktien u Blei, ha ka jingiaseng ba 10:30 baje mynstep la ioh sngew ia ka jingialap na u pastor P.
S Nongphlang bad ha ka jingiaseng ba 1:30 baje nohphai sngi na u pastor D.
S SohkhletHa ka jingiaseng kaba mynstep laioh ia ka jingkren na u pastor P.
S Nongphlang.
Ka phang pdeng kaba u la kren ka long shaphang ka “Jingshah hikai bakla ha ki nongiathuh lypa ne nongialap niam" ia  kaba u tei u pastor u la pynshong nongrim na ka ktien jong u Blei na u Judah 1:3 bad kaba 4.
Utei u pastor u dei ruh u Moderator barim  ka Ri Bhoi Presbyterian Synod u ba long ruh u wei na ki pastor rangbah ha ki snem ba lah jong ka Ri Bhoi Synod.
U Pastor D.
S Sohkhlet u la ai ia ka jingkren ha ka jingiaseng kaba ar, u la kren ia ka phang pdeng shaphang ka ‘bneng’, ki briew kiba kumno kin ioh ban shong ha bneng kaba u la pynshong nongrim na ka shithi sha ki philiphi 3:20 kaba ong, “Namar kata ka jinglong traishnong jong ngi ka long ha Bneng; nangta ruh ngi ia ap khmih lynti ia U Nongpynim, U Jisu Khrist Uba U Trai".
Haba pharia ia katei ka bynta, u Pastor Sohkhlet u la ong ba ka Bneng ka long ka Nongbah kaba Khuid kaba dei tang ki riewkhuid kiba lah ban shong ha ka, ka long ka Nongbah kaba U Jisu Khrist U long U Syiem jong Ka bad ki Angel kum ki nongap pahara lem bad ki jingtei kynroh kiba skhem bad ka khyrdop ha ka.
U la ong ruh ba ki briew kiba don hapoh jong ka kin ym iap shuh lano lano ruh, kiba kup ia ka jinglong samla shilynter bad kin ym tymmen shuh, bad kiba la ioh ruh ia ka jingsait da ka snam bakordor jong U Khrist kum u Trai bad U Syiem jong ka.
Ka Bneng kan ym lah ban ai jaka rung ia riew bymman bad kam pdiang ia kiba leh kam sniew, bad kita ki kam sniew u Pastor u la ong, ba ki dei ki kam bamsap, kiba buaid, kiba khwan ia ka bhah kiwei pat bad wat ia ki nongialam Balang ruh u Pastor u la tied tyngeh ba kin ym ioh jaka ha Bneng lada ki iai bteng ia ki kam pynpait Balang ban pynsakma kai ia ki langbrot kiba ki dei ban sharai hapoh jong ka, kaba ia kane u la ring dur na ka Shithi ba nyngkong sha ki Korinth 6:9 bad 10.
U la pyniasyriem ba ka Bneng ka long kum ka iinglieng u Noah, kaba pdiang ia kaba khuid hapoh jong ka bad kaba kyntait ia ki bym khuid ban pynkhuid ia ka jingsniew jong ka pyrthei.
Ha katei ka jingiaseng bah la iohsngew ia ki sur jingrwai na ki khun samla ka Balang kiba kynthup ia ka Balang Nongjri (Mawbuh Ri-Bhoi Presbytery), ka Balang Lyngkhom, ka Khasi Jaintia Presbyterian Synod Sepngi Standing Choir bad ka Balang Kynshithem, balang Presbyterian Nongryngew, balang presbyterian Mawprem bad na ka  jingiaseng khynnah jong ka balang Kynshithem.
Shillong, 11 Lber:U Myntri Rang bah ka jylla u Mukul Sangma u la ong ba ka sorkar jongu, kam dei satia kaba duk ban shna ia ki surok kiba tip top ki ban khring wat ia ki samla ban iaid bam lyer pyngngad (romantic road).
Haba jubab ia ka jingiatainai halor ka jingkren jong u Lat ka jylla mynta ka sngi halor ka lynti syngkieng, u Myntri Rangbah u la ong ba ka sorkar jylla ka don kyrhai ka pisa ban leh na ka bynta ki kam pynroi ha ka jylla.
“Ki surok ba bha ki kylla long ki jingialeh samla (romantic road) ruh bad wat ban leit iaid pyngngad mar syn iathoh ne Honeymoon ia ki shijur", la ong u Myntri Rangbah.
“Ngim dei kiba duk haduh katta katta, ngin theh pisa ban shna ia ki surok kiba paka ha ka jylla, bad ka sorkar kan mang pisa sha baroh ki konstitwensi jong 60 ngut ki MLA", la ong u Mukul.
U la ong ba ka sorkar mynta ka donkam ban pynkylla ia ka rukom shna surok ym shuh kum mynshwa ha kaba ki surok kim don plan ban shna ia ki nala um ha kum kane ka jylla kaba jur slap tam ruh.
“Ngin shna ia ki surok kiba paka kiba shngain bad kiba neh slem ha ka jylla", la ong u Mukul bad bynrap ba ka jingshna ia ki surok ba torti ka la pyndap ram ruh ia ka sorkar namar ba ka hap ban muramot man ka por.
Na ka liang u nongialam liangpyrshah u Dr Donkupar Roy haba weng noh ia ka phang ban pyrshah ia ka jingkren jong u Lat, u la ong ba ka sorkar ka dei ban leh kumba ka ialap.
Hadien ba la sngap ia ka jingkren kaba jrong bha jong u Mukul Sangma halor kiba bun ki mat, u Dr Don u la ong, “Ka dei ka jingkren (lecture) kaba sngew tynnad jong u Myntri Rangbah.
Hynrei kawei nga kwah ban ong, ka long, ‘leh kumba phi ialap’ (Practise as you preach)".
Shillong,13 Lber:Ka Nationalist People’s Party (NPP) ka la kynnoh ba ka sorkar Congress hapoh ka jing ialam u Dr.
Mukul Sangma kum u myntri rangbah ka jylla ka la pynkheiñ ia ki kyndon bad ki Aiñ ka District Council da kaba phah da kawei pat ka kyrteng sha u Lat ka jylla ban long kum ka MDC shu sieh.
Ka NPP kaba bat ia ka bor synshar hapoh GHADC ryngkat kiwei pat ki kynhun jong ka, ka la dep ban phah ia ka kyrteng u Conrad Sangma (u khun jong u Purno A Sangma) ban long kum u MDC shu sieh hynrei ka sorkar jylla ha ka jingialang ka kyn hun myntri jong ka ha ka sngi thohdieng jong ka taiew ka la mynjur ban phah sha u Lat da ka kyrteng ka Selma D Shira kum ka MDC shu sieh.
Ka NPP ka la kynnoh ba katei ka jingleh ka sorkar ka dei ka jingiaid lait ia ka riti synshar ka ri India.
Ha ka jingialang jong ka kaba la long ha ka sngi saitjaiñ jong ka taiew ka NPP ka la pynrem jur ia katei ka jingleh ka sorkar jylla.
Katei ka seng ka la shim ruh ia ka rai ban leit ia kynduh markhmat bad u Lat ka jylla ban ia kren ia katei ka phang.
“Kane ka dei ka jingpynkheiñ ia ka Rules 6(1) jong ka Assam and Meghalaya Autonomous District (Constitution of District Councils) Rules 1951" ong ka kyrwoh khubor na ka seng NPP.
Ka la pynbna ruh ba kan pynlong da ka jingiasoi paidbah ha ri Lum Garo bad kan pynlong da ka jingiashong kyraiñ ha ka lah sngi u blei hakhmat ophis ka GHADC ban pyrshah ia katei ka jingleh ka sorkar.
Haba kren halor katei ka phang u CEM ka GHADC u Augustine Marak u la ong ba ia ka kyrteng u Conrad la dep ban phah naduh u naiwieng jong u snemba la dep hynrei haduh mynta ruh ympat shym la ioh jingmynjur ia ka kyrteng jong u, “Ka bui ka la shu sah ha ka miej u Myntri Rangbah haduh mynta ruh, ngi laphah bun ki jingpynkynmaw hynrei haduh mynta ruh ngim pat ioh jubab eiei, ngi kyndit mynta ba ki la phah pynban da kawei pat ka kyrteng" kren bitar u Augustine Marak.
U Marak u la ong ba ka rai ki paidbah Garo kam dei ia ka seng Congress ha District Councilbad dei ban burom ia katei ka rai ki paidbah.
“Ka sorkar kam don hok ban pynduh ia ka hok kipaidbah ka Garo ba kin ioh ia kaei kaba ki la jied,kam dei tang ba sh upynremtang ka ktien hynrei ka dei ruh ka por kaba jngan bha" ong u Augustine uba la pynkynmaw ruh ba ka sorkar kam shym la burom ia ka jingkhlad ba kyndit u Purno A Sangma ha kine ki khyndiat sngi.
Shillong, 13 Lber:Ki shipai Border Security Force (BSF) ki la pyn thikna ha ka sngi saitjaiñ jong ka taiew ba ka seng lehnoh GNLA ka dang pynrung dkhot ha Bangladesh hynrei ki BSF ki la ong ba ki la kyntait laka seng HNLCka dang pynrung dkhot ne-em.
Haba kren sha ki lad khubor ha ka sngi saitjaiñ jong ka taiew u PK Dubey, IG, BSF ka Megha laya Frontier, u la ong ba kilehnoh kim don shuh ia ka ktem kaba neh ha Bangladesh hynrei ki shu don tang ki jaka rieh ba malu mala jong ki kiba kham bun la ong ba ka dei ha ki thaiñ ka Chittagong.
Katkum ka jingong u Dubey u la ong ba ka GNLA ka la poi sha Bangladesh namar ka jing khynra lehnoh kaba jur ha kane ka jylla , “Ki BSF ki la mang ar pyrton ki shipai ban ia khun ia ki lehnoh, la lah ban the la kam ia ki seng lehnoh ha kane ka jylla" u la ong.
Shillong, 13 Lber:Ka seng ki nong die doh masi ka Khasi Jaintia Butchers Welfare Association (KJBWA) ka la kyrmen ba ka sorkar hapoh ka jingialam jong u Myntri Rangbah ka jylla u Dr Mukul Sangma ba kan pynurlong ia ka jingdawa ka seng ban ai ban pyniaid ia ka Transit Pass ha ka jingthied masi kumba la ju leh naduh u snem 1993.
Ka seng ka la iaroh ruh ia u MLA ka Nongkrem u Bah Ardent M Basaiamoit uba la rah ia kane ka mat ha ka iing dorbar thawain ha kine ki sngi.
Ha ka jingpynlait kyrwoh,  ka KJBWA ka sngew kmen bad ka ai jingiaroh ia ka jingkren lem jong u Bah Ardent halor kane ka kam kaba ki nongotdoh ki la iakhih ha kine ki sngi hadien ba la jur palat ka jingiakhi ia tuh ia ki masi sha Bangladesh, kaba la buh jingeh ia ki nongkhaii masi bad nongotdoh ha kane ka jylla.
“Da ka jingmaitphang jong une u rangbah kum u nongialam ka HSPDP, la kyrmen ba ka sorkar jylla kan peit kloi noh ia ka dorkhas ba la phah da ka seng", la ong u general secretary ka seng Bah Generous Warlarpih.
Shillong, 13 Lber:Ki don haduh 12,481 ngut ki nonghikai skul SSA ha ka jylla kynthup ki Lower Primary ba don 5766 bad Upper Primary skul ki don 6715 tylli.
Ka tkum ka jingtip ba la ai ka sorkar, ka East Khasi ka don 774 tylli ki LP, 1392 ki UP, ka West Khasi Hills 660 LP, 852 UP, South West Khasi 280 LP, 519 UP, West Jaintia 616 LP, 495 UP, East Jaintia Hills 470 LP, 267 UP, Ri-Bhoi 662 LP, 546 UP, East Garo Hills 390 LP, 445 UP, North Garo Hills 250 LP, 357 UP, West Garo Hills 890 LP, 918 UP, South West Garo Hills 262 LP, 348 UP, bad South Garo Hills ki don 512 ngut ki nonghikai LP bad 693 ngut ki nonghikai ha ki UP skul.
Ka sorkar ka siew tulop T.
9,200 shi bnai ia ki nonghikai LP skul, bad T.
9,900 si bnai ia ki nonghikai UP skul.
Ia ki nonghikai Additional la siew T.
600 shi bnai na ka pla sorkar ha ki UP skul.
Shillong, 13 Lber:Ka Andrea Tariang ka samla na nongbah Shillong bad ka khun khadduh jong u bah Ruddy Wahlang kan ioh ia ka lad ban ak phlim lang bad u khlur ak phlim ka Bollywood u Amitabh Bachchan.
Ka Andrea ka dei ka samla kaba don ia ka sap ka phong ha ka kam shna jingrwai,ka kamrwai bad ka don ruh ka sap ban tem Guitar, ka dei ka dkhot jong ka kynhun tem Lavender Groove.
Shillong, 13 Lber:Ka sorkar ka la ong ba ka la dep sam haduh 4,07,012 lak tylli ki Ration Card na ka jingdon baroh 4,22,040 tylli sha ki briew ban ioh jingmyntoi na ka skhim khaw tad ka National Food Security Scheme (NFSS) ha ka jylla.
Haduh mynta, ka sorkar ka la ong ba  kane ka skhim NFSS kan ai khaw tad ruh sha ki 70,200 ki briew ba don AAY ha ka jylla.
Ka jingioh khaw kan long 5 kg shi khlieh shi bnai ha ka dor T.
3 shi kilo katba ia u khaw AAY kin ioh 35 kilo shi card ha ka dor  T.
3 shi kilo.
Kham mynshwa, u Myntri Rangbah ka jylla u Mukul Sangma ba ka sorkar ka la bthah ban pynsangeh shwa ia ka jingpyntreikam ia kane ka skhim namar ba ka la ioh ia ka jingujor na kiba bun ia ka jingdkoh ha ka jingpyntreikam ia kane ka skhim.
Ka sorkar ka la bthah ruh ba baroh kiba dei hok ban ioh kim dei ban jah kyrteng ban ioh jingmyntoi na kane ka jaka.
U MLA ka Nongthymmai u Dr Jemino Mawthoh u la ong ba ka sorkar jylla ka la dei ban pynsangeh shwa ia ka jingpyntreikam ia ka skhim khaw tad ka National Food Security Scheme (NFSS) ha kane ka jylla namar ba ka la don bun ka jingmih ka kynrum kynram ha kane ka jylla.
U Dr Mawthoh u la ong ba u la ioh shibun ki jingujor ia ka jingdkoh ha ka jingpyntreikam ia kane ka skhim ha ka jylla khamtam ha jaka sor ha kaba bun bah ki briew ba dei hok kim shym la mih kyrteng bad don ruh kiba la mih kyrteng sha kawei pat ka jaka kaba la pynkulmar thlim ia ki paidbah.
“Ha ka jingsngew jong nga, la dei ban pynsangeh shwa ia ka jingpyntreikam ia kane ka skhim namar ba ka donkam ban pynbeit shwa ia ki jingdkoh", la ong u MLA ka Nongthymmai.
U la ong ba ka katkum ka jingtip ba la ioh, ia ka khanasumari la leh da ka tnad Khein Briew ne ka Census katba ia ka kyrteng la phah sha ka tnad Sam Marbam (Supply) bad dei na kane ka daw, ba ka sa mih ka kynrum kynram.
Ka jingbym paw kyrteng jong ki briew kiba la dei hok ban ioh ka dei kawei kaba ka sorkar jylla ka dei ban pyrkhat bha ban pynbeit ia ka jingtreikam haduh ban pynrung  lut ia baroh kito kiba dei hok.
Wat ka KSU bad bun ki shnong ha sor, ki la pyrshah jur ia ka jingpyntreikam ia kane ka skhim khaw tad (NFSS) hadien ba ki la lap ba bun ki trai jaka kiba dei ki Khasi, kim shym la ioh ne mih kyrteng satia katba ki dkhar kiba shu wan nabar ruh, ki la ioh rung lut plain ban ioh jingmyntoi na kane ka skhim.
Shillong, 13 Lber:Wat la hapdeng ka jingpyrshah kaba jur na ka Co-ordination Committee on International Border (CCIB), ka kyn hun kaba donlang ki nongsynshar shnong ryngkat ki sengbhalang kaba kwah ba ia ka jingker sainar shiah dei ban pynieng beit na Zero Line, u heh BSF ha ka sngi saitjaiñ jong ka taiew u la pynbna ba ka jingker sainar shiah kan iaid beit na ka 150 Yard.
U PK Dubey IG BSF Meghalaya Frontier ha ka sien ba nyngkong ba u la ia kynduh ia ki nong thohkhubor ha ka sngi saitjaiñ jong ka taiew naduh ba u la shimti kum u IG ba thymmai, u la ong ba ia katei ka jingker sainar shiah katkum ka 150 yard la ju leh ha kylleng ka ri kaba don ha ki khappud.
U la ong ba 358 km ka jingker sainar shiah la lah ban pyndep bad ka kam ka dang iaid shakhmat sa 10 km, hynrei 12 km u la ong ba ym lah ban leh eiei namarba ka dei ha umbah.
“Ki dang don ki jingduna ha ki 108 tylli ki jaka,ngi dang don ha ka lynti ban pyndep ia ki" u la ong.
U P.
K Dubey u la ong ba u myntri rangbah duh ka ri u la hukum ba ia ka jingker sainar shiah baroh dei ban pyndep hapoh une u snem,hynrei u laong ba don katto katne tylli ki jaka ha kane ka jylla bym lah ban leh namar ym shym la ioh jaka.
U la ong ba yn pyllait khyrdop ia ki nongrep ban leit ban wan sha ka jaka rep jong ki.
Na katei ka jingker sainar shiah utei u heh BSF u la ong ba ka Meghalaya kan ioh nong 240 akar ka jaka.
Shillong, 13 Lber:Ha ka kyrwoh khubor ba la pyllait paid bah mynta ka sngi ka HNLC ka la ai por shibnai ia ka sorkar jylla ban thung ksiang noh na bynta ka jingiakren ia suk hapdeng katei ka seng bad ka sorkar jylla bad katei ka shibnai kan sdang naduh mynta ka sngi ka 13 tarik u Lber,2016.
Lada ka sorkar kan thung ksiang noh hapoh ka shibnai katei ka seng ka la ong ba kan ym khot pakhang shnong ha ka 15 tarik u nailar kaba dei ka sngi rakhe sngi laitluid ka ri India.
Halor ki jingkren u myntri rangbah ka jylla u Dr.
Mukul Sangma ha kine ki khyndiat sngi ha ing dorbar thaw-aiñ ka jylla ba ka seng HNLC ka dang donkti ha ki kam pynkheiñ aiñ da kaba khot pakhang shnong ha ka sngi Republic Day bad Independence Day ka kyrwoh na katei ka seng ka la ong ba ka jingkhot pakhang shnong kam dei ka kam pyntriem hynrei kam shym la donkti pat ha ki kam pyniap briew ne ki kamrahbor kumba long ha kiwei pat ki jaka ha kane ka jylla.
“Na bynta u myntri rangbah ka kham triem ka kam khot pakhang shnong ban ia ka kam pyniap bad ka kam rahbor" ong ka kyrwoh na u Publicity Secretary katei ka seng u bah Saiñkupar Nongtraw.
Katei ka seng ka la kdew ruh ba kiwei pat ki kynhun seng lehnoh kiba dang iaid lynti ha ka jingiasuk bad ka sorkar la lap ba ki donkti ha ka kam rahbor,kamlute bad ka kam pyniap briew katba ia ka HNLC pat u myntri rangbah um lah leh eiei bad u khynniat beit sha ka sorkar pdeng.
“Lada ka sorkar pdeng ka shem jingeh ngi ruh ngi don la ka jong ka tyllong ban ia kren beit beit bad u myntri kam pohing ka sorkar pdeng u Rajnath Singh ne u myntri rangbah duh ka ri u Narendra Modi" ong katei ka kyrwoh khubor.
Ka kyrwoh ka la pynkut da kaba ong ba kan ap ia ka jubab na u myntri rangbah kaba un jubab lyngba ki ladkhubor.
Shillong, 15 Lber:U Myntri Rang bah ka jylla u Mukul Sangma u la ong ba ka sorkar jylla kan thaw sa saw tylli ki Civil Sub-Division ha kane ka snem mang tyngka 2016-17 bad kine ki saw tylli ki Civil Sub Division ka Pynursla ha East Khasi Hills bad ka Mawshynrut ha West Khasi Hills katba ka Chokpot ha South Garo Hills bad ka Raksamgre ha West Garo Hills.
Ha ka jingkren maitphang halor ka mang tyngka jong u snem 2016-17 hynnin ka sngi, u Mukul Sangma u la ong ba khnang ban pynurlong ia ka jingangnud jong ki paidbah, ka sorkar kan thaw shuh shuh ia ki sub-division bad ki Block.
Ka sorkar ka la thaw ruh saw tylli ki C&RD Block kynthup ka Mawlai kaban pyniakhlad noh na ka Mylliem ha East Khasi Hills, ka Bhoirymbong ban pyniakhlad noh na ka Umsning ha Ri-bhoi District, bad ka Demdema Block ba pyniakhlad noh na ka Selsella ha West Garo Hills bad ka Reapara ban pyniakhlad noh na ka Betasing C &RD Block ha South West Garo Hills.
Nalor kine, ka la pynbna ruh ban thaw ia ar tylli ki Administrative Unit ia ka Ranikor ha South West Khasi Hills bad ka Rongjeng ha East Garo Hills.
Kane ka dei ka sien kaba ar ka sienjam kaba khraw kaba u Myntri Rangbah u Mukul Sangma u la leh hadien ba u la thaw kham mynshwa saw tylli ki district ha ka jylla.
“Ban wanrah ia ka roi ka par kaba sted bad kaba kham paka, bad ban pynduh jait ia ka jingduk ha ka imlang sahlang, ka sorkar ka la shim ia kane ka sienjam ban thaw shuh ia ki Civil sub-division, ki Block bad administrative unit, la ong u Mukul.
Nalor kine, u Myntri Rangbah u la pynbna ruh ban thaw bad pynkiew kyrdan ruh 15 tylli ki Police station ha ka jylla.
Kine ki long ka Diengpasoh Police Station ha East Khasi Hills, Umsohlait ha Ri-Bhoi district, Nonghyllam ha South West Garo Hills, Mawshynrut ha West Khasi Hills, Lumshnong ha East Jaintia Hills, Nartiang ha West Jaintia Hills, Damal Asim ha West Garo Hills, Hallidayganj ha West Garo Hills, Salmanpara ha South West Garo Hills, Damalgre ha South west Garo Hills, Gasuapara ha South Garo Hills, Siju ha South Garo Hills, Silkigre ha South Garo Hills, Sangkhinigre ha South Garo Hills bad ka Chiading ha East Garo Hills district.
Ia kine baroh ki Police station yn thaw noh mynta u snem 2016-17, la ong u Myntri Rangbah ka jylla.
Katba ia ki lai tylli ki Police Outpost la pynkiew sha ka kyrdan Police Station kynthup ka Mawngap Police Outpost ha East Khasi Hills, ka Jengal Outpost ha West Garo Hills, bad ka Kharkuta Outpost ha North Garo Hills.
Shillong, 15 Lber:U Myntri Rang bah ka jylla u Mukul Sangma u la wanrah hynnin ka sngi ia ka mang tyngka jong ka jylla kaba duna T.
1090 klur na ka bynta u snem 2016-17.
Ha kane ka mang tyngka, u Mukul Sangma uba bat ruh ia ka pla tyngka ka jylla, u la wanrah ia ka mang tyngka kaba T10,173 klur ha kaba u la bud antad ban ioh lum khajna T.
8981 klur bad ka capital kaba long T.
1192 klur.
Pynlait noh ia kiwei ki jingshim ram bad kiba dei ban siew da ka sorkar, ka jingkhein antad ban ioh pdiang mynta u snem kan long T.
9013 klur.
Ha ka liang ka jing pynlut, u Myntri Rangbah u la wanrah ia ka jing khein antad kaba T.
10,507 klur, ha kaba T.
8594 klur kan dei ka jingpynlut na ka jingioh lum khajna bad ka jingpynlut na ka capital kan long T.
1913 klur.
“Da kaba pynlait noh ia kiwei ki jingsiew ba ka sorkar ka dei ban siew, ka jingpynlut la mang kan poi sha ka T.
10,103 klur", la ong u Myntri Rangbah.
U la ong ba ka jingsiew ia ka sut jong une u snem 2016-17 kan kot sha ka T.
551 klur bad ban siew baibam tymmen kan kot sha ka T.
491 klur.
“Nga wanrah ia kane ka mang tyngka kaba duna pisa T.
1090 klur kaba long 3.
6 percent ka GSDP", la ong u Mukul Sangma.
Ha kane ka mang tyngka, ka sorkar ka la buh ban pynkiew ia ka jingshim khajna na ka kyiad na ka 20 percent sha ka 30 percent katkum ka Meghalaya Value Added Tax Act 2003, ka pynkiew ia ka bai shim khajna bai kit bai bah ia ki kyiad, beer, ka wine ba shalan sha ka jylla.
U la pynkiew ruh ia ka khajna VAT ia ka petrol na ka 20 percent sha ka 22 percent bad ka khajna na u mawshun la pynkiew na ka T.
40 sha ka T.
60 shi metric ton.
U Mukul u la ong ba ka khaii pateng ka pyrthei ka la hiar na ka 3.
4 percent ha u snem 2014 sha ka 3.
1 percent ha u snem 2015 kaba la ktah ia ka jinglong jingman ki iew ki hat ha ka pyrthei hynrei hapdeng kane ka jingeh, ka khaii pateng ka India ka la iaid neh haduh une u snem 2016-17 kumba la long ha u snem 2014-15.
U la ong ba katkum ka jingjurip, ka India ka la kiew haduh 7.
6 percent ha u snem 2015-16 bad la khmih lynti ba kan kiew sa palat ia 7 percent ha u snem 2016-17 bad ka jingkiew sha ka 8 percent sa ha ki ar snem ban wan.
“Na ka bynta u snem 2016-17, ka jingduna pisa la buh thong ba kan long 3.
5 percent ka GDP", la ong u Mukul.
U la ong ba na ka jingkhang ia ka jingtih dewiong ha ka jylla da ka NGT ha u snem 2014-15, ka jingduna pisa ka la kiew sha ka 3.
89 percent  hynrei kane ka sorkar ka la lah ban tehlakam ia kane ka jingduna pisa.
Nongpoh, 15 Lber:Ka jingwan jong ka surok 4-lane ha Ri Bhoi bad iaid lyngba jong ka sor Nongpoh, shibynta ka la pynitynnad bad pynkylluid shikatdei eh ia ka sor Nongpoh, hynrei kawei pat kaba ki paidbah ki iakynduh jingeh, kadei halor ka jingbym pat biang ne buh ryntih ia ki jaka ieng kali (Parking) kiba biang, kaba la wanrah ia ka jingkhapngiah bad buh jingeh ia ki paidbah nongleit nongwan.
Ha ka jingshisha ka sor Nongpoh, ka la dei ban lait na ki jingkhapngiah, namar ka jingwan jong ka surok 4-lane bad nalor jong ka surok 4-lane, la don ruh sa ar tylli ki surok ba kyrpang na ka bynta jong ki nongleit nongwan ia kaba la tip kum ki ‘Service Road’khnang ban nangpynsuk shuh shuh ia ki paidbah ha ka leit ka wan.
Kane ka jingbymbiang jong ki jaka ieng kali ha sor Nongpoh, ym tang ia ki paidbah kiba shem jingeh, hynrei wat ia ki Pulit Traffic kiba pyniaid ia ki kali, ki shem jingeh ban pyniaid beit pyniaid ryntih ia ki kali.
Kumba ka long mynta, ym pat don ki jaka ieng kali kiba paka ha sor Nongpoh, ha kaba naduh ki Bus, ki Sumo, ki Local Taxi, Auto bad ki kali jong ki riewshimet, ki pyndonkam ia ka Service Road kum ka jaka ieng (Parking), namar ba ym pat don ki jaka ieng kiba biang.
Haba iadei bad kine ki jingeh, na ka liang u Bah Markus Marten kum u President ka Nongpoh Region Auto Owner & Driver Association u la ong ba ka seng ka pynpaw ia ka jingsngewkhia kaba jur, namar tang na ka daw bay m don ki jaka ieng kali paidbah ki kali kamai bad wat ki kali shimet ki hap ban pyndonkam ia ka surok iaid kali kum ka jaka ieng jong ki kali kamai.
U la ong ruh ha ka jingshisha ka sorkar ka la wan rah ruh ia ka MUDA Complex, ba la buh lang ruh wat ia ki parking lot ban ieng ki kali, hynrei ka jingdon katei ka jaka ieng kali ha MUDA Complex ka la shu sepei,namar haduh mynta ki kalai kamai bad wat ki kali shimet ki dang hap ban ieng ha ki surok paidbah.
Ban pynsuk bad ban wan rah ia ka sor Nongpoh ban lait na ka jingkhapngiah ha ka leit ka wan, u bah Marten, u la kyrpad naduh ka bor District bad kumjuh ruh ia ka Nongpoh Town Committee bad wat ka bor Shnong ba kin shim khia ia kane ka kam, na ka bynta ban pyntreikam noh ia katei ka Parking lot kaba don ha MUDA Complex, Nongpoh, khnang ba ki kali kamai paidbah bad ki kali shimet ruh kin nym ieng shuh ha ki surok paidbah kaba la wan rah pynban ka jingkhapngiah ha ka leit ka wan, u la bynrap.
Shillong, 15 Lber:Ka United Hyn niewtrep Movement (sengkmie) kala maham jur ia ki Cinema kiba wah da ki dur pyni met pyni phad ha ki kynroh (Poster), katei ka seng ka la ong ba katei ka jingwah ia ki dur ba isaitmet ka ktah ia ka burom ka akor ki khun kynthei ka bri u hynniewtrep.
Ka la maham ia ki trai Cinema ba ki dei ban wah da ka dur kaba I donburom ym kiba pyn paw doh.
Katei ka seng ka la ong ba kan leit ban ia kynduh ia u DC ka East Khasi Hills District ban buh da ki kyndon kiba eh halor ka jing tah ia kine ki poster phlim kaba ktah ia ka imlang sahlang.
Ka kyrwoh na u General Secretary katei ka seng u samla Bryan Maxer Dkhar ka la byrngem ba kan leit ban tar lut ia kitei ki poster pynpaw doh lada kitrai Cinema kim kohnguh.
Shillong, 13 Lber:Wat la ka la don ka jingpyrshah kaba jur na ki sengbhalang khamtam na ka KSU ban pyntreikam ia ka National Population Register (NPR) ha kane ka jylla, hynrei ka jingpyntreikam ka la iaid shaid shaid haduh kine khamtam sha ki jaka nongkyndong.
Kat kum ka jingkhein na ka tnad General Administration Departement (GAD) ki la don haduh 85, 690 ngut ki briew na ki nongshong shnong ba don 29,66, 889 ngut kiba la leh ia ka NPR kiba iatip paidbah kum u Aadhar number ha kane ka jylla.
Kat kum ka khubor sorkar, haba khein kyllum ne percentage ka jingdon jong ki briew ba la buh kyrteng NPR ka long 2.
89 percent.
Kiba leh ia ka Biometric Enrolment ki don 1,12,885 ngut kynthup ki briew kiba trei ha ki kam shipai, bad haba khein kyllum ki don 3.
8 percent ha baroh kawei ka jylla.
Ka khubor sorkar ka la ong ba kane ka jingpynrung kyrteng Biometric Enrolment ka la sdang ha kylleng ki district ka jylla lait noh tang ka North Garo Hills, South Garo Hills, South  West Khasi Hills, bad ka East Jaintia Hills district ki bym pat sdang ban leh ia kane.
Ka sorkar ka la thmu ban pyntreikam ia kane ka jingpynrung kyrteng ha man ki Block bad ki jaka sor jong ka jylla ia baroh ki nongshong shnong lyngba ka jingpeit jong ka ophis u Deputy Commissioner.
Na ka liang u nongthoh khubor, u la ioh jingtip ba ka jingpynrung kyrteng ka la iaid mynta shaid shaid sha ki jaka nongkyndong kum sha ka thain Pynursla Block ha kaba jan baroh ki shnong ki la leh ia kane bad don katto katne kiba dang sngew artatien.
La iathuh ba ka jingpynrung kyrteng ia ki paidbah ha ka man ki shnong ha Pynursla Block ka la iaid shaid ha kine ki sngi.
Lah ban kdew ba ka KSU kham mynshwa, ka la pyrshah jur ia kane ka jingpynrung kyrteng ka sorkar ia ki briew ha ka NPR khlem pat da pynlong shwa ia ka jingpynshisha ia ki nongshnong shnong ha ka jylla ban tip ia ki briew kiba dei hok ki nongshong shnong bad ki bym dei hok namar ba lada shu leh lymmuh, ka jingeh ka long ba ki briew kiba shu wan nabar kin ioh rung kyrteng pynban kum ki nongshong shnong ka jylla.
Shillong, 15 Lber:Kumba 300 ngut kynthup naduh ki nong ialam bad ki dkhot jong ka seng Congress, UDP bad NPP na ri Lum Garo kiba la leit ban pyniasoh ialade mynta ka sngi sha ka seng BJP.
La pdiang burom ia ki ha ka jingialang bah kaba la long mynta ka sngi ha Williamnagar, East Garo Hills.
Uwei na ki nongialam ba ha khmat uba la leit ban ia soh bad ka BJP u dei u Santosh Marak u nongialam ka UDP uba la rem ruh ha ka elekshon MLA 2013 na Williamnagar ha ka Deborah Marak ka seng Congress.
Ha katei ka jing ialang bah la don lut ki nongialam ka BJP na kane ka jylla kynthup naduh u President Rangbah u Ma Shibun Lyngdoh, President Mahila Morcha ka kong Bianca Kyndiah, President Yuva Morcha u Egenstar Kurkalang,u President ka West Garo Hills district u Bernard Marak, General Secretary ka Kisan Morcha Rocky R.
Marak,General Secretary ka BJP u bah David Kharsati bad kiwei pat.
U Ma Shibun haba kren ha katei ka jingialang u la ong ba katei ka jingwan ia soh BJP ki nongialam bad ki dkhot jong kiwei pat ki seng saiñpyrthei kan dei ruh ka sngi sah kynmaw ha ri Lum Garo naba ka pyni ba ki paidbah ki la ngiah ia kiwei pat ki seng saiñpyrthei khamtam ka seng Congress hynrei ki la phai khmat mynta sha ka seng BJP.
U Santosh Marak uba dei ruh u Secretary ka UDP ha East Garo Hills u la ong ba ka rai ban leit ia soh BJP ka dei ka rai ba u la shim ryngkat bad ki paidbah katei ka District,u la ong ba ka seng UDP ka dei ka seng ka bym poi shano shano ruh bad ia kane u la ong ba la iohi ha ka elekshon GHADC kaba dang shu dep long ha u snem ba la dep.
“Ym don lynti shuh ia ka UDP naba kam poi shano shano ruh, ka seng Congress pat ka dei ka seng kaba shyrkhei bha ha ka kam bamsap" ong u Santosh haba kren sha ki lad khubor.
U bah David Kharsati haba kren ha katei ka sngi u la ong ba baroh shi katta ki paidbah ki la phai khmat sha ka Congress, NPP bad UDP hynrei mynta ki la sngewthuh bad dei na kane ka daw ba ki la wan noh sha ka BJP.
U la kynthoh ruh ia ka jingkynnoh ka seng Congress ba ka BJP ka dei ka seng kaba isih ia ki riewlum bad ki Kristan bad ka ba khang ban bam doh masi, “Baroh ngi ia tip ba ka sorkar pdeng kam ju khang doh masi bad kam lah ban leh kumta namarba ka dei ka kamram jong ka jylla,kane ka dei tang ka jingkynnoh jong kito ki bym don ishu ban kynthoh ia ka seng BJP, hynrei dei pynban ka BJP kaba ai jingkyrshan ia ki riewlum, mano ba ai mynsiem bad kyrshan ia u Prof.
G.
G Swell bad u Purno A Sangma ban ia khun ia ka shuki President, hato ym dei ka BJP, hato ka BJP ka pyrshah riewlum" ong u bah David Kharsati.
U bah David u la ong ruh ba ka sorkar BJP ka thaw lad kumno ban pynkhlaiñ ia ki District Council kynthup ka Meghalaya bad ka thaiñ shatei Lam mihngi katba ka sorkar UPA pat ka la thaw da ka komiti kaba ialam da u Veerapa Moily ban pynduh pyndam ia ki District Council.
Shillong, 13 Lber:Ka jingleh jong ki riew dusmon ka la pyniap lut ploin ia ki dohkha dohim ha wah Umtung kaba don ha Ri-Bhoi district, bad ia kane, la lap da ka seng RBPUO hynnin kaba la leit sha katei ka wah bad lap ba ki dohkha dohthli bad kiba im ha wah ki la per sha sla um namar ka jingshah ai bih.
Haba pyntip ia kane ka jingjia, u Bah R Rymbai, U publicity ka seng u la ong ba kane ka wah ka dei kaba ai jingim ia kiba bun bah ki shnong katei ka thain ban sum ban sait, ban khwai doh hynrei kane ka jingleh dusmon ka dei ka jingma bad kan long kaba dei ban leh da kaba tyngeh ia kum kine ki briew.
“Mar ia ioh jingtip ba la don ki dohkha ba la iap, ngi la leit peit ia katei ka wah ha kane ka sngi  u Blei bad la lap ba ka long kaba shisha ba baroh ki dohkha ki la iap lut haduh ba isynei ban peit", la ong u Bah Rymbai.
U la ong ba ka seng kan leit ban ujor sha ka deputy commissioner ka Ri-bhoi halor kane ka jingjia bad ban dawa ba ka dei ban leh da kaba tyngeh ban pynshitom ia ki briew ba don kti ha kane ka kam kaba long pyrshah ia ka ain.
U la maham  ruh ba ka seng kan nym map lada lap ia kum kine ki briew bad la kyrpad ruh ia ki paidbah ban ai jingiatreilang ban peit lem ba lada lap ne iohi ia kum kine ki riew dusmon, ki dei ban ai jingtip sha ka seng bad ruh sha ka sorkar ba kan leh ia kaba donkam.
Shillong, 15 Lber:U Chief Executive member (CEM) ka KHADC u la ong ba napdeng ki 8 ngut ki MLA/MDC, dei tang ma u, uba bud bad kohnguh ia ka riti synshar ka ri bad nakata ka daw, u iai sah kum u MDC/MLA ym kiwei 7 ngut kiba iehnoh ia ka kam MDC tang shu pdiang ka iing dorbar thawain ia ka Ain Khang Bat Arkam ka Prevention of Disqualification (Members of the Legislative Assembly of Meghalaya) Act, 2015 kaba la pyntrei kam naduh ka 1 tarik Risaw mynshem snem, ka bym lerkam haduh kine ki sngi.
“Nga don hangne ha iing dorbar mynta namar ba nga dei uba bud ia ka burom ia ka ain.
Hato nga dei u nongpyn khein ain haba nga bud ia ka riti synshar ka ri", la ong u Bah Pynshngain haba kaba twad jingshai halor ka ain khang bat ar kam, hapoh ka iing dorbar mynta ka sngi.
Na ka liang u Symbud Myntri Rangbah u Bah Rowel Lyngdoh u bym lah ban pynshai bha ia ka jubab, u la ong ba ka shong ha u briew shimet ban bud ia ka ain.
U la ong ba kane ka kam ban pynduh ia ka jinglong MLA/MDC, ka dang sah ha ka kti jong u Lat ka jylla bad ka sorkar ka dang ap ia ka jubab na ka election commission ka India halor kane.
U Bah Rowel u la iathuh ruh ba kane ka kam ka dang don ruh ha ka Kashari High Court.
Shwa ia kane, u Bah Ardent M Basiawmoit u la ong balei ka sorkar kam shym la leh eiei ia u Bah Pynshngain u bym shym la iehnoh ia ka kam MLA/MDC hadien ba la pdiang ia ka ain Khang Bat Ar Kam.
“Hato tang namar ba u dei na kajuh ka party, ka sorkar kam shym la leh eiei.
Lada sorkar kam lah ban pyntreikam ka mut ba kiba iehnoh ia ka kam MDC kin long tang ki riew leh biria".
Katba u Bah KP Pangniang u la ong mano ban ai jubab sha ki paidbah halor ka jingiehnoh kam ki 7 ngut ki MDC hadien ba la pdiang ia kane ka ain.
“Hato ka sorkar kan shim jingkitkhlieh ne ki MDC namar ba hap ban ai jingshai sha ki paidbah", u la ong.
7 ngut ki  MLA kiba long MDC kiba la iehnoh ia ka kam MDC  na ka KHADC ki long U Bah HDR Lyngdoh, Bah Ardent Miller Basaiawmoit, Bah Sanbor Shullai, Bah Metbah Lyngdoh, Bah HB Nongsiej, Bah KP Pangniang bad Bah Stephanson Mukhim ka JHADC.
Shillong, 15 Lber:U Myntri Rang bah ka jylla u Mukul Sangma hynnin ka sngi u la pynbna ba ka sorkar kan pynkiew ia ka Sepcial Rural Works Programme (SRUP) bad ka Special Urban Works Programme (SUWP) kaba ju tip paid bah kum ka MLA skhim na ka T.
1 klur sha ka T.
2 klur shi snem ia uwei pa  uwei u MLA baroh 60 ngut ha ka jylla.
Da kane ka jingpynkiew, uwei u MLA un ioh T.
10 klur ha ka san snem ka MLA skhim ba un pyntreikam ha ki konstitwensi jongu.
Haba wanrah ia ka mang tyngka jong u snem 2016-17, u Mukul u la ong ba kine ki skhim ba la ai ha uwei pa uwei u MLA, ki la wanrah ia ka jingmyntoi ia ki paidbah jong ki konstitwensi bad namarkata, ka sorkar kan pynkiew noh ia ka mang tyngka na ka T.
1 klur sha ka T.
2 klur shi snem ia man uwei pa uwei u MLA ha kane ka mang tyngka.
U la buh jingkhein ruh ban pynlut T.
811.
85 klur ha kane ka bynta kaba hap ha ka tnad Community and Rural Development.
Nalor kane ka MLA skhim, u Mukul u la ong ba kiwei ki skhim kum ka Construction of Road Programme, ka Chief Minister Special Rural Development Fund bad kiwei kin iai bteng ban treikam ha ki jaka nongkyndong.
Shillong, 15 Lber:Ki nongkyrshan ka seng NPP ha ri Lum Garo mynta ka sngi ki la shong kyraiñ ha phyllaw ka GHADCban pynpaw ia ka jingpyrshah ia ka sorkar jylla kaba la mynjur da ka kyrteng ka Selma D Shira kum ka MDC shu sieh ha ka jaka u Conrad Sangma uba ka District Council ka la ibit.
Ki paidbah kiba la wan sha katei ka jingiakhih ki la kynnoh ba katei ka jingleh ka sorkar ka dei ka jing pyniap ia ka synshar paidbah bad ka dei beit beit ka jingpynkheiñ ia ki aiñ ka GHADC kaba la ong ba ban jied ia u MDC shu sieh ka shong ha ka bor jong ka Executive Committee bad dei ban ioh jing mynjur na ka sorkar jylla bad ban mynjur ruh da u Lat ka jylla.
Ki nongiakhih ki la pyrta da ki jingpyrta kiba pyrshah ia ka Selma bad ki la dawa ruh ba dei ban weng noh ia ka kyrteng jong ka.
U CEM ka GHADC u Augustine Marak u la kynthah ia u myntri rangbah ka jylla u Dr.
Mukul Sangma ha kaba u la ong ba u myntri rangbah u tip bha ia ka Aiñ, hynrei katei ka jingleh jong u ka dei ka jingleh khnang tang ban ioh pynhap ia ka EC kaba mynta kaba bat ia ka bor synshar kaba ialam da ka seng NPP.
“Ka ka bat ia ka bor synshar ha ka sorkar pdeng, hato ka la ju pyni mo ba ka kwah ban pynghap ia ka sorkar Meghalaya ba synshar da ka seng Congress, balei pat ka seng Congress ka kwah pynhap ia ka sorkar ha GHADC" ong u Augustine Marak uba la ong ba ka NPP kan leit ban ujor sha u Lat ka jylla pyrshah ia ka tei ka jingleh ka sorkar jylla.
Shillong, 16 Lber:Ka Meghalaya Indigeneous Youth Federation (MIYF) ka la kam ba katkum jinglap ka RTI Act 2005, ka la lap ia  ka jingjyrsieh thungkam sop sop da u Director ka tnat Directorate Information & Public Relation (DIPR).
Ha ka kyrwoh ba la pyllait mynta ka sngi u General secretary Dani M Dunai u la ong ba ka seng ka la ioh ban pdiang ia ka jubab na u PIO ka DIPR ba ha katei ka tnad ki don ki kam kiba lait haduh 30 tylli, ha ki kyrdan ki bapher bapher kynthup ki Photographer, Journalist, LDA, Typist, Driver, Handyman bad kiwei kiwei hapoh katei ka tnat.
Ki kam kiba lait ki long kumne ha ka Ophis  u Director (Main Directorate) ki don 4 tylli, ha ki ophis  jong u District Public Relation Officer (DPRO) Khliehriat 4 tylli, ophis  jong u DPRO Resubelpara 4 tylli, ophis jong u DPRO Mawkyrwat 7 tylli ophis jong u DPRO Ampati 6 tylli ophis jong u DPRO Baghmara 1, ophis jong u Assistant Director Tura 1, ophis jong SDPRO Sohra 1, ophis jong u Assistant Director Shillong 2,ki kam ba lait baroh 30 tylli ki dang thylli.
Ka seng ka buh ia ka jingkylli  balei katei ka tnat DIPR kam lah ban thungkam  pura ha kitei jaka ba dang thylli, balei ruh la shu thung da ki ‘nongtrei shipor’, kane ka jingleh ka tnat DIPR kala pynduh ia ka hok jong ki khynnah wadkam wadjam kiba dei hok ban ioh iakitei ki kam.
Katkum ka jingtip jong ka seng ki ‘nongtrei shipor’ lah ban thung tang na ka bynta shipor, kat bym pat lah ban thung pura hynrei hangne pat ka long khongpong, khlem da thung kam shuh, katkum ka rukom ba dei ban thungkam bad kane ka wanrah ka jingkulmar ia kiba bun balang.
Utei u Director u la pynkhein ruh ia ka hukum ka Office Memorandum kaba pynmih da ka sorkar jylla ha ka 23 tarik Jymmang 2013 ha kaba khang shi syndon ban thung ki kam ‘shipor’ ha ki tnat sorkar.
Kaba  pynsngew lyngngoh shuh shuh ia ka seng ka long ba katei tnat ka la pyrshang ruh ban buhrieh bad jubab arsap ia ka RTI katkum ka jingpan jong ka seng, hynrei ka seng ka la pan jingpynshai biang sa shisien ban lap iaki jingshisha.
Kat kum ka jubab RTI dated 21 tarik Nohprah, 2015 kane ka tnat ka la thung sop sop biang sa kawei pat ka kam da kaba thaw bad shna kam khlem da don ka jaka kaba lait kata da kaba pynmih jubor ia kum ka kam (casual) ka Assistant Hindi Translator kaba la thung ha ka 1 tarik Nailar 2015 da u Director katei ka tnat khlem da ioh ka jingmynjur naka sorkar.
Ka seng ka kynnoh ba  U Director, u la iaid lait ruh na ki kyndon thungkam.
Ka seng ia mynta kam kwah ban thad iaka kyrteng jong ka nongshah thung, hynrei ka seng ka pyrshah jur bad dawa ban weng kam shi syndon ia katei briew kaba la thung beain.
Kat kum ha ka RTI ka la pyni ia katei ka briew la thung kum ka causal worker bad la siew sngi, hynrei kaba sngewlyngoh ka long kumno la shu thung ia katei briew haba ka bai bylla bad order kaba la pynmih da sorkar jylla haka 11 tarik Jylliew 2013 katkum ka Minimum Wages Act 1948 (act XI of 1948) kam iahap satia iaka jingsiew kaba la siew bad ka kyrdan kaba la thung ia katei ka briew.
Kat kum ka RTI kane ka tnat ka la thungkam dangshen lyngba ka MPSC ar ngut hapoh ka Directorate ka Hindi Translator bad Garo Translator bad don ruh katto katne tylli kiba la thung lyngba ka DSC ha ki District.
Ka jingkylli ka long balei ym shym la pan pat na bynta kitei ki kam kiba thylli naduh ka 2013.
Ka seng ka dawa na ka sorkar jylla ba dei ban btah noh ia u tei u Director ba u dei ban weng kam mardor ia kitei ki kam ba la thung sop sop bad dei ban pynbna noh ban thung kam pura ha kitei 30 tylli post kiba lait bad dei ban weng mardor bad shi syndon ia katei ka briew kaba la shah thung kum ka Assistant to Hindi Translator kaba khlem jingmut.
Ka seng halor kane ka suba jur ba don bun kiei kiei ba rieh ha lyndet.
Kumta ka seng kan nym shong thait ban lap ia ki jingshisha kiba rieh bad kan nym riej ruh ban sei madan lut iaki jingshisha baroh bad ka seng shen kan leit kynduh ruh ia ki bor ba halor ban dawa ban ai ka jingpynshai halor kane ka bynta.
Shillong, 15 Lber: Hadien ba la iapyni nia habar ka iing dorbar ha kine ki sngi kumba la paw ha ki lad pathai khubor, u Myntri Rangbah ka jylla u Mukul Sangma bad u Chief Executive Member (CEM) ka KHADC u Bah Pyn shngain N Syiem mynta ka sngi, ki la iatainia sa ha iing dorbar halor ka jingmih ka jingiahuri hura halor ka district council bad ka sorkar jylla kum ka kam Rang bah Shnong, ka kam MDC shu sieh, ka MUDA, bad kiwei.
U Myn tri Rangbah ka jylla haba jubab ia ka mat kaba la wanrah da u Bah Pyn shngain hapoh ka iing dorbar mynta ka sngi, u la kyntait ba ka la don kano kano ka jing ia tyngkhuh hapdeng ka sorkar bad ka district council halor ki mat ba iadei bad ka jingsieh MDC, ka Village Administration Bill (VAB) ka KHADC bad ka MUDA.
“Ka sorkar jylla ka la leh ia kaba dei ban sieh MDC da kaba iaid katkum ka riti synshar ka ri India.
Ka sorkar jylla hadien  ba la pule bha ia ki kyndon katkum ka artikil 163 ka riti synshar ka ri hadien ba la pdiang da ka cabinet.
Ka jingthung ia ki MDC shu sieh ha district council kam don satia kano kano ka jingtyngkhuh hapdeng ka sorkar bad ka district council", la ong u Myntri rangbah haba jubab ia ka jingpan jingshai na u CEM ka KHADC.
U Myntri Rangbah u la ong ba ki MLA kim dei ban bunkam ha ka jingtan tyllai bad bunkam ha ka jingiakynnoh, hynrei ki dei ban pyrkhat ia ka elekshon kaba la don hajan.
“Wat pynsyrwa kai ia ka por, ka elekshon 2018 ka la don hajan", la maham u Myntri Rangbah watla um shym la kdew dairet ia ka kyrteng jong u CEM ka KHADC.
“Kum u Myntri Rangbah ka jylla nga tip bad nga dei ban tip ia baroh kiei kiei bad kumno ki MLA ki leh", u la bynrap.
U Myntri Rangbah u la ong ba ka jingkynnoh ba ka sorkar ka la thmu ban thombor ia ka district council kam dei kaba shisha, hynrei ki district council kiba wanrah ia ka jingsngew kulmar.
“Ka sorkar kam don kano kano ka jingthmu ban knieh ia ka bor jong ki district council.
Ka komiti kaba la thaw da ka sorkar ba la khlieh da u Bah DD Lapang ban pynkup ia ki dorbar shnong hadien ba la mih ka rai ka High Court la pynduh noh namar ba ka sorkar kam kwah ban tuklar ia ki kam ka district council", la ong u Mukul Sangma.
U la bynrap biang, “Ia ka VAB ruh la buddien bha ka sorkar hadien ba la phah ka district council hynrei dei ka sorkar pdeng lyngba ka ophis jong u Lat ka jylla kaba la lap ia ki jingdkoh ka VAB namar ba la thaw khlem da iaid katkum ki kyndon ba ka sorkar ka la ai jingmut".
Shuh shuh u Myntri Rangbah u la ong ba ka jingtuklar ka KHADC ia ka kam ka MUDA ka long kaba la dier por namar ba ha ka por ba ka sorkar ka la pynmih ia ka jingpynbna paidbah ban wan noh ka MUDA sha ki jaka ka district council ha u snem 1991, ym don ba pyrshah hynrei balei ki la wan khyllie kitab biang ha kine ki sngi.
“Ha jaka ba ngin iathaw jingeh, ka bha ba ngin iatreilang ban weng ia kane ka jingeh", la ong u Mukul Sangma bad bynrap, ka sorkar ka la thmu ban pynkhlain ia ki district council ym ban pyntlot.
Halor ka jingshim ka sorkar ia ka jaka jong ka Saitsohpen Sirdarship ha Sohra, u Myntri Rangbah u la ong ba ka sorkar kan sa bishar bniah ia kane ka kam katkum ka rekod ka sorkar bad kan leh ia kaba donkam, kumba la pynsngew da u Bah Pynshngain.
Shwa ia kane, u Bah Pynshngain haba wanrah ia kane ka phang, u la ong ba ba katkum ka 6th schedule  ka riti synshar ka ri, ym shym la kdew ba ka sorkar ka dei ban sieh MDC hynrei dei u Lat ka jylla hadien ba phah da ka district council.
“Ngi la don shibun ki mat kiba iatyngkhuh hapdeng ka sorkar bad ka district council kum ka kam Rangbah Shnong, ka jingsah ponding ka VAB, ka jingskud jaka ka MUDA", la ong u CEM bad bynrap, ba ka la dei ka por ba ka sorkar bad ka district ki dei ban iatreilang ban wanrah ia ka jingbit jinggbiang jong ki paidbah.
U Bah Pynshngain u la ong ki Autonomous District Council (ADC) kim dei ki komiti hynrei ka met ba laitluid ba la pynkup bor da ka riti synshar ka ri bad u la ong ba ka MUDA kam lah ban wan skud jaka khlem ka jingmynjur shwa da ka district council katkum ka Meghalaya Country and Town Planning Act 1973.
U la dawa ruh ba ka sorkar ka dei ban aiti biang ia ka jaka jong ka Saitsohpen sirdarship kaba la shimti da ka sorkar ha u snem 1992, namar ba ka Saitsohpen ka dei ka sirdarship kaba la ioh naduh ka por jong ki phareng.
Shillong, 16 Lber:Ban lait na ka jingdheng kali  palat ha ka sngi U Blei  ka ophis jong ka Dorbar shnong  Smit ka la dep pynbit pynbiang  na ka bynta  ban pyniaid ia ki kali kiba wan sha ka tei ka jingiaseng synod , ia ki kali rit kiba wan  na ki thain Jaintia hills  kin rung na lad Smit ki iaid lyngba  ka shnong Urmasi-U-Joh  kin buh ia ki kali ha Parking no 1 pyrshah ka iing sad ka Hima Khyrim,  ha Mawmluh parking no4, ha madan  phutbol Wah ing syiem No 3, ha Donbosco Higher secondary, Smit parking No 10,Nangta ki kali heh pat kin buh ki kali ha ka parking No 18,  Mawmluh pyrshah ka Presbyterian school.
La pynbeit ruh ia ki kali rit kiba wan na ka thain Shillong kin rung na ka lad Nongkrem na Nongkrem sha Umphrup kin don artylli ki lad kawei sha madan Panhok ka parking No 2 harud ka wah Umiew bad ka wei kan poi sha Umiew Maw-U-Sam ha parking No 7 bad 8  ha syndah ka wah Umiew baroh artylli ki parking.
Hakine ki parking lah ban buh  ki kali heh bad kali rit kumjuh.
Bad ki kali kiba na ki thain Dawki- pynursla  kin iaid lyngba ka Liatlyngkot  khynthup ruh ia ki kali kiba wan na ki thain  Mawlai- Mawkynrew haduh Thangsni kin pynsangeh ia ki kali rit ha madan football Umtngew ka parking No 11 bad  ha khapmaw parking No 12.
Ki kali heh kin buh kali ha Madan football Mawkatein parking No 9 bad Masan Maw –U-Sam parking No 15.
Ki kali VIPS (kiba don car pass) kin rung na Lad Smits ha Smit kin buh ia ki kali ha Krisimai Syiemsad Stadium, ka parking No 17.
La ai ruh da ka “Ym bit rung" ia ki kali heh ki trok ban iaid lyngba ka shnong Smit ha ka tei ka sngi U Blei baroh shi sngi.
Ia ki kali kiba leit sha Shillong naduh thangsning sha rum kin iaid lyngba ka Laitdiengsai-Laitlyngkot, ym shah kali ha baroh ka surok Smit- Shillong bad Smit- Thangsning.
Shillong,15 Lber:16 ngut ki nong rung krem Pubon kynthup 4 ngut ki kynthei ki la leit rung ha ka krem Pubon kaba don ha Mawmluh ban leit pynkhuid ia ki jaboh jabaiñ kiba don ha katei ka krem.
Kitei 16 ngut ki la leit rung sha katei ka krem ha ka 13 tarik mynta u bnai.
Ka jingjrong katei ka krem ka long haduh 7 kilomitar,ki la sdang ban rung na ka lynti kaba don hajan ka MCCL bad katkum ka jinglap jong ki ki la ong ba ka dei ka krem kaba wan ba saw ha India.
Ha katei ka jingleit rung ki la iathuh ba ki la rung ia ki khohruh khoh ram kiba jngai kumba 2.
5km bad kila wan phai biang sha ka lynti kaba kylluid kaba kila iaid na shakhmat.
Ki la rung hapoh katei ka krem ha ka por 11:40 baje mynstep bad ki la mih ha ka por 2:50 baje janmiet.
La ialam ia katei ka kynhun rung krem da u Man bad u Prof.
Devesh Walia ha ryngkat ka jingtreilang bad u Kailash Varma.
Ka kong Ooma Tariang bad ka kynhun jong ki kim shym la lah ban pynkhuid lut ia ki jaboh kiba don ha katei ka krem hynrei ki la lah tang katto katne bynta hynrei ki la buh por ba kin leit rung biang sa shisien ban leit pynkhuid bha namarba ka thong ba katei ka kynhun Adventurers ka la buh hakhmat ka dei ban pynlong ia ka jylla Meghalaya kaba khuid bad kaba jyrngam.
Jowai, 16 Lber:U Deputy Commissioner ka West Jaintia Hills u la leit ban jurip ia ka Kshaid Krangshuri bad ruh ia ka jingkieng maw kaba naduh ki por u Syiem Jaintia kaba don ha Amlarem, Amlarem Sub-division ha ka jaka kaba la tip kum ka Umiaknieh lane ka Amchakniah ha ka ktien War Jaintia.
U Deputy Commissioner, u Arum Kr Kembhavi ha ryngkat ka SDO bad BDO Amlarem lem bad ki dkhot ka Raid Buam ki la hiar ban jurip ia katei ka jaka kaba khring ia ki nongwan jngoh kai pyrthei.
Ka jingleit jurip u DC sha katei ka jingkieng maw ka long hadien ba u la ioh ia ka jingujor ba ia ki shap ba la ohshrong ha ki maw ba latei ia katei ka jingkieng maw la airong bad kane ka jing airong ka la pynsniew dur ia katei ka jing ohshrong namar ka jingitynnad ka long tang lada lah ban pynneh katkum ba kitei ki jingohshrong ki long naduh hyndai hynthai.
Ia katei ka jingairong la leh da ka Raid Buam Environmental Protection Association ha ka jingthmu ban pynitynnad ia kitei ki jingohshrong, hynrei ka long pynban ka jingpyrshah na kiba bun ki liang kynthup nakito ki riew wad bniah bad kiba pule ia ka subject History.
Na kaliang u DC u la hukum ka katei ka seng badei peit ia ka mariang ha katei ka jaka ba kan pynkhuid noh ia katei ka rong ba la ai khnang ba ka jingitynnad kan long kumba dei ban long naduh ki por hyndai hynthai.
Shillong, 15 Lber:“Wat ju mlien ban thoh shithi sha ki tnad sorkar ne ban phah thung kam ia ki briew ha kano kano ka tnad sorkar hynrei dei ban pynsngewthuh ia ki samla ba kim dei ban leh kumne, namar ba kane ka dei ka lynti ka bym dei bad ka long ruh ka bynta ka kam bamsap", la ong u Myntri Rangbah u Mukul Sangma haba jubab ia ka mat kaba iadei bad ka jingpynduh noh ia ka jingthungkam ia kiba haiing hasem ne kiba iajan bala wanrah da u MLA ka Shillong West u Bah Paul Lyngdoh ha iing dorbar mynta ka sngi.
“Naduh ba nga la shah jied MLA nyngkong ha u snem 1993, ngam pat ju thoh shithi ban ong thung kam iano iano ne ban ai kam kontrak iano iano", la ong u Myntri Rangbah bad bynrap, ba kum ki MLA ki nongialam paidbah dei ban don ka jingshlur ban kren ia ki briew haba ki wan ban phah leh ia kano kano ka bym dei.
“Bunsien ngi ju tieng kum ki MLA ban nym iarap ia ki briew haba ki wan ban kyrpad ban leh ia ka bym dei ruh tang namar ba ioh rem ha ka elekshon.
Hynrei dei ban pyni ia ki ban pynsngewthuh ban nym dei ban leh ia ka bym dei", u la ong.
U la ong ba la don ki briew ruh kiba pyrshang ban pynbiej ia ki paidbah da kaba leit ban kam, ba ki don ka jingiajan bad u Myntri Rangbah bad ki pan pisa ban thung kam ha ki tnad sorkar.
“Nga la lap ia kane ha kaba ki la don ki briew ba wan sha nga bad kane ka dei ka jingleh ka bym dei ban ailad", la ong u Mukul.
Shwa ia kane, na ka liang u MLA u Bah Paul Lyngdoh haba wanrah ia kane ka mat, u la dawa ba ka sorkar ka la dei ban pynduh noh ia ka jingpynlong eksam da ki tnad sorkar hynrei dei ban pyniaid beit da ka MPSC bad DSC haba don kano kano ka jinglait kam.
U Bah Pual Lyngdoh u la ong ba ka MPSC bad ka DSC dei ban pynthymmai ia ka rukom treikam jongki namar ba ka la buh ia ka jingbym shaniah shuh ia ki paidbah bad khamtam ia ki samla namar ba kiba ioh kam ki dei tang kiba riew spah bad kiba don ka jingiajan bad kiba heh ba hain.
Shillong, 15 Lber:Ha ka 21 tarik mynta u bnai ki nongtrei jong ka tnad PWD Roads and Building kin leit ban shong kyraiñ ha Parking Lot ha Addl.
Secretariat kum ka dak ka jingpyrshah ia ka sorkar, namar ka jingpynslem ia ka jing dawa jong ki.
U General Secretary ka All Meghalaya Officiating Employees-PWD Roads and Building u bah David Rapmai u la ong ba lada ka sorkar ka dang sngap mynthi ia ka jingdawa jong ki ka lah ruh ban mih da kawei pat ka rai ia khih ha katei ka juh hi ka sngi kaba ki lah ban pynbna da kano ka lynti ia khih kin shim shakhmat.
U bah David u la ong ba la shim ia katei ka rai ia khih namar ka jing pynslem ka sorkar ban jubab ia ka jingdawa jong ki bad haduh mynta u la ong ba kitei ki nongtrei kiba don kumba 100 ngut tam ki sah ha ka umdum bad ka kam jong ki ka shu sahkut ha suiñ.
Khyndiat bnai mynshuwa u la iathuh ba ki nongtrei ka tnad PWD ki la leit ban ia kynduh ia u myntri ba peit ia katei ka tnad ban pynsngew ia ka jingeh jong ki hynrei ha ka jingiakynduh u la ong ba la ioh jingtip pynban ba ka tnad PWD ka khlemleh eiei bad kamdon kano kano ka ripod ha ophis u myntri.
U la iathuh ba katei ka seng ka ladon jingthmu ban ia kynduh biang ia u myntri hynrei kamioh lad shuh namarba u bun kamnaba dang iaid ka Dorbar Thaw-aiñ ka jylla,kumta ki la leit ban ia kynduh ia u Chief Engineer hynrei u la ong ba ka jingiakynduh kam pynhun ia ki naba kim ioh ka jubab kaba shai.
“Ngim don lad da kumwei pat ban pynbor ia ka sorkar ba kan sngap ia ka jingdawa jong ngi lait sa tang katei ka lad" ong u bah David Rapmai haba kren sha ki nongthohkhubor mynta ka sngi halor ka jingpynbna shong kyraiñ katei ka seng.
Katkum ka jingiathuh ki nongialam katei ka seng ki la ong ba ka tnad PWD ka la pynsangeh noh ia kitei ki nongtrei bad la bthah ba kin ym wan trei shuh bad yn ym siew tulop shuh ia ki.
Ki la ong ba katei ka jingpynsangeh ruh ka dei tang da ka ktien bad la shu pyntip ba ka dei ka hukum kaba wan na ki bor bahalor.
Kitei ki nongtrei ki dawa ba ka sorkar ka dei ban pynneh biang ia ka kam jong ki bad ban ithuh noh ia ki ruh ryngkat ka jingsiew kum ki nongtrei sorkar.
Haba la kylli laioh jingtip ba don napdeng jong ki kiba la trei lakumba 18 snem,don kiba 10 snem bad don kiba 5 snem ruh,kitei ki la pynheh pynsan ia ki khun jong ki lyngba katei ka kam hynrei ka jingpynsangeh kynsan ki la ong ba ka la ktah jur ia ka longing longsem jong ki naba kim don kam don jam shuh mynta.
Ki la iathuh ba ka kam ba ki trei ruh ki dei ki kam ki ym don nongtrei hapoh PWD bad ki bun ruh ki kam kiba lait kiba ka tnad PWD kam ju pynbna ia katei ka jinglait kam.
Ki la ong ba ia katei ka jingpynsangeh la leh tang ha ki katto katne bynta jong ka Khasi bad Jaintia Hills hynrei ki don pat ki nongtrei ki bym pat pynsangeh haduh mynta ruh.
Nongpoh, 16 Lber:Ki dkhot jong ka HYC Nongpoh Circle, hyn nin ka sngi ki la pynlong ia ka jingleit ban jurip ia ka Primary Health Centre (PHC), kaba don ha Byrnihat, shibynta ban shimkhia halor ki jingujor kaba la ioh na ki paidbah, ha kaba iadei bad ka jingeh kaba ki iakynduh nam ka por haba ki leit ban shah sumar ha, namar ka jingbym don tikna jong ki Doktor ha katei ka jaka ai jingsumar.
Ia kane ka jingleit ban jurip kaba la ialam da u samla Jayson Lenex Nongrum Assistant Secretary ka HYC Nongpoh Circle, ha ryngkat ka jingiasynran lang jong ki Nongkitkam ka HYC Nongpoh Circle, ba kynthup ia u President Bah Albert Nongrum, General Secretary Bah Nevan Marbanniang, u Bah C.
Mawrie Finance Secretary lem bad ki dkhot jong ka seng.
Ha kane ka jingleit ban jurip ia katei ka PHC kaba don ha Byrnihat, ki nongialam ka HYC Nongpoh Circle, ki la lap bad sakhi ruh da la ki jong ki khmat ia ki jingshisha, halor ki jingduna ha kiba bun ki liang ha kaba iadei bad ka rukom ai jingsumar bad ki lad ai jingiarap ia ki paidbah ha katei ka PHC.
Kumba ka long mynta, ym don Doktor ha katei ka PHC kaba don ha Byrnihat bad kane ka jingbym don Doktor ka pynsohsat bad pynjynjar shikatdei eh na ka bynta jong u duk u rangli ha katei ka thain, uba donkam ha kiba kum kitei ki jaka ai jingsumar na ka bynta ban leit shim dawai ne shah sumar.
Haba iadei bad ki jingduna ha katei ka jaka ai jingsumar, ki nongialam ka seng ki pyrshang ruh wad jingtip na ki bor pyniaid jong katei ka PHC, ha kaba ki la ioh ruh ia ka jingpynshai kaba malu mala na ki nongpyniaid ha katei ka PHC, kiba la pyni ia la ki jong ki daw kiba pynlong ia ki paidbah nongwan shim dawai ha katei ka jaka ai jingsumar ba kin shem ia shibun ki jingeh.
Haba kren halor jong kane ka phang halor ka jingbymdon Doktor, na ka liang ki bor pyniaid kane ka PHC, ki la ong, ha kane ka PHC la don tang u Dr.
Sabir Hussain, hynrei une u Doktor mynta u dang shim shuti bad kane ka jingbymdon Doktor, ym dei tang ki paidbah kiba shem jingeh, hynrei wat kiba trei ha katei ka jaka ruh ki shem ia kajuh ka jingeh.
Ki la ong ruh, ba kane ka PHC kaba don ha Byrnihat, ka peit haduh 5 tylli ki Sub Centre, ha kajuh ka por ki don haduh kumba 105 (shispah san) tam ei ki shnong bad kaba peit ia palat 41,000 ngut (sawphew wei hajar) tam ki nongshnong shnong, kiba hap hapoh ka jingpeit jingkhmieh jong kane ka PHC.
Ha kajuh ka por, hapoh ka jingpeit jingkhmieh jong kane ka PHC, ki shait don bun bha ki jingjia, kum ki jingaksiden bad kiwei kiwei, kumta nalor ka jingduna jong ki nongtrei, nangta ka jingduna sa Doktor, ka wanrah ia shibun ki jingeh.
Hadien ba la ioh ia ki jingpynshai na ki bor pyniaid jong katei ka jaka ai jingsumar, na ka liang ki nongialam ka HYC ki la ong, ka long shisha ka jingeh ia ki paidbah, kiba leit ban shah sumar ha katei ka jaka lada ym biang ki lad jingsumar, namar ha katei ka thain nalor ba kadei ka jaka shit, kumta ki jingpang ruh ki don ha kiba bun rukom, namarkata lada ym biang lei lei sa ki lad jingsumar, kan wanrah ia ki paidbah ha ka jingma.
“Ha kum kine ki jaka shit ki nongshong shnong ruh ki kloi bha ban ioh ia ki jingpang bapher bapher, kumta lada ym biang sa ki ai jingsumar ha ki jaka ba la buh kyrpang na ka bynta jong paidbah ha ki jaka ba kham jan, kan wanrah jingeh ia ki paidbah ban beh sha ki jaka ai jingsumar ba kham biang, lada jia ba wan lap ki jingshitom ba kyrkieh kyrkieh" ong u Bah Jayson Nongrum.
Namarkata, khnang ba kan nym don shuh kano kano ka jingeh na ka bynta jong ki paidbah bad kumjuh ruh ia ki nongtrei ha katei ka PHC, ka seng ka buh ruh ia ka jingdawa ban pynkylla noh ia katei ka PHC sha ka Community Health Centre (CHC), namar ka katkum ka jinglap jong ka seng, katei ka PHC kaba don ka Byrnihat, ka la trei ia ki kam kiba khia la palat ban ia ka CHC, bynrap u Bah Jayson Nongrum.
Jowai, 16 Lber:U Driver jong ka trok AS01CC- 2365 u la shah pyniap ha ki runar bym lah ban ithuh bad ia ka trok kaba u niah kaba don ruh u dewiong la rong tuh bad dang jahrngai haduh mynta ka sngi.
Utei u driver katei ka trok udei uba la tip kyrteng kum Santosh Ch.
Roy bad katkum ka jingujor u para jong u, u Rabindra Nath Roy, u la iathuh ba ki riew runar ki la pyniap ia u para jong u ha ka thain Khliehriat bad hadien ki la wan bret ia ka met jong u sha thain Phramer ha kaba ia ka met la lap hynnin ka sngi na Phramer.
Utei u para jong utei Santosh u la iathuh ruh ba ki riew runar ki la rongtuh ia ka trok ha ryngkat u dewiong shitrok uba katei ka trok ka kit.
Ki pulit ka Jowai PS ki la registered case halor kane ka jingjia bad ka jingtohkit ka dang iaid shakhmat.
Nongstoin, 16 Lber:Ki Nongialam shnong jong ki ar phew ar tylli ki shnong kiba hap hapoh ka Hima Mariaw, kila pynpaw ia ka jing bynniaw kaba jur halor ka jingleh thur mur jong u Acting Syiem ka Hima Myriaw ha ka dorbar Hima ba la khot da u Acting Syiem ba mynta  kaba la long ruh ha ka 19tarik Rymphang 2016.
Halor katei ka jingleh thurmur u tei u Acting Syiem ha katei ka dorbar na ka liang jong kitei ki sordar shnong na ki ar phew ar shnong ka Hima Myriaw ki la pyn paw ba kum ki nong synshar shnong bad ki riewrangbah jong ka Hima kim shym la lah shuh ban shu sngap jar ia ka jing shisha bad kila leit ban ujor bad buh syndon da ka jingthoh sha u Executive Member I/C  Elaka Administration Khasi Hills District Council, Shillong.
Katkum katei ka jingthoh kaba la phah da ki tei ki shnong ia kaba la soi ruh da ki secretary bad sordar shnong la ong ba hadien ba la dep ban ia soi kyrteng ha ka register ha ka jingwan dorbar da ki katto katne ki sordar bad ki riewrangbah ha katei ka sngi, na ka liang u Acting Syiem u la ong ba un sa pule ia ki dkhot jong ka Executive Dorbar Hima ba la pynkhreh lypa.
Shuh shuh ha katei ka Dorbar ha ka jingpule la ioh sngew ba la don baroh 15 ngut, 8 ngut ki dei kiba don kyrteng ha ka jingia sakhi ha ka Kashari jong ka District Council ba don burom kynthup ia u B.
K.
Syiem kum u Adiviser bala shah pynrem ha ka court ba don burom, u Acting syiem ha katei ka dorbar u la ong ruh ba u don ka bor bad u la maham ruh ba lada don mano mano ba ujor pyrshah ia kata kan dei ka kam shimet (personal) pyrshah ia u ta u briew ong ka jingthoh kaba la phah da ki ar phew ar tylli ki shnong.
Katei kajingthoh kala pynpaw ruh ba ha katei ka por kala mih kajingpyrshah na ki sordar bad ki riew rangbah ba dei ban jied da ka dorbar Hima bad kila pyrshah ruh ia ka jingkynthup Adiviser ia u B.
K.
Syiem u bala shah pynrem, hynrei na kaliang u Acting Syiem um shym la sngap bad u la ong ba ladei ban mynjur beit ia kaba la pule, bad hadien kata um lah ban rai namar ka jingpyrshah, kumta u la shimti beit marwei bad u B.
K.
Syiem u bala shah pynrem ban pyniaid Dorbar Hima.
Katei ka jingthoh ka iathuh ruh ba ha katei ka Dorbar ki ba bun ki sordar bad ki riewrangbah  ki la ia mih noh sha bar hynrei u B.
K.
Syiem u la pyniaid da ka bor bad kiba sah shapoh iing dorbar katto katne ngut ki la shu kohnguh beit katba u ong.
Na kaliang ki tei ki nongialam shnong na ki ar phew ar tylli ki shnong kim shym la don shuh kajing shaniah ia u Acting Syiem  bad ia ka kynhun  jong u kaba kynthup ia u B.
K.
Syiem  kum u Adiviser  bad ki briew jong u kum ka kam shi iing, namar la iohi shai ba kin sa mih bun ki jingleh klumar ha ka liang ka synshar ka khaddar.
Kitei ki nongialam shnong ki la kyntu jur ia u EM ba un peit lem ia katei kajingeh ba ka Hima ka ia kynduh bad khnang ban lait na kino kino ki jinghuri hura kitei ki nongialam shnong  kila kyntu ruh ia u EM ban pyniaid noh da ka ophis ka jong u ia ka jingai wai ban khrong bai musur ia ki iew ki hat bad ki gate jong ka Hima kumba ju leh ha baroh shikatta tad haduh ban da ioh da u syiem ba pura.
Jowai, 16 Lber:Ka Khasi Students’ Union, Jaintia Hills District Unit ka la pynpaw ia ka jingpyrshah jur halor ka jingthung kam shipor, ia uwei u sahep bar jylla uba la shongthait naka kam kum u Account Officer jong ka Comptroller Account General, uba la tip kyrteng kum u PK Deb.
Ka JHADC ka la thung ia utei u sahep bar jylla da kaba siew 50 hajar shibnai kaba kynthup 10 hajar shibnai ka Allowances.
Ka KSU JHDU ka la pynpaw ba katei ka jing thungkam ia utei u bar jylla ka long ka jingleh sop sop jong ka EC hapoh ka jingialam u ma Thombor Shiwat bad ruh kadei kaba pynkhien ia ka hok jong ki trai ri trai muluk ban ai kam ia u bym dei trai jylla ha ka ophis jong ka JHADC kaba dei ka tnad ban iada ia ki ritpaid.
Kaba pynlyngngoh shuh shuh ia ki dkhot nongialam ka seng ka long ba haba ki la ia kynduh ia ka Secretary ka Executive Committee, ka la iathuh ba ka EC ka la rai ban thung kam ia utei u PK Deb ka long namar bym don ki briew kiba tbit ha katei ka kam kiba dei na ka kynhun Khasi Jaintia.
Ka JHADC kam shym la khot ruh ia ka Advertisement halor kane ka jingthung kam Contractual basis.
Wat lada dei ka kam Contractual Basis ruh ka JHADC kadei ban khot da ka Advertisement khnang ba ki samla bad ki rangbah Khasi Jaintia kiba tbit ia katei ka kam ki ioh ia ka lad ban wan shakhmat ban thep ia katei ka kam.
“Ngi pynrem jur ia ka jingleh jong ka EC ka JHADC bad ngi dawa jur ba dei ban weng kam shisyndon ia u lane lym kymta u CEM hi udei ban hiar shuki".
Shillong, 16 Lber:Hynnin ka sngi, ka ing dorbar ka la thnam halor ka jingkynnoh ba ka don ka jingthung kam sop sop ha ka tnat pyniaid phatok.
U bah Paul Lyngdoh (UDP) u la rah ia katei ka phang, ha ka jingiakren ha iing dorbar.
Mynta ka sngi u bah BL Buam uwei na ki heh pulit u la pynshai ba ka kyrteng u khun jong u DG Prison ka la paw kum u nongiakhun ia katei ka kam, hynrei ia ka kyrteng jong u, ym shym la mynjur da u Chairman ban ioh ia katei ka kam.
U la ong ba ia ki kyrteng kiba la phah sha ka sorkar ym shym la kynthup ia ka kyrteng jong u, namar ba u la shah kyntait.
U la ong ba ki paidbah ki lah ban peit bniah ia ka Website jong ka Meghalaya Police hato la u Roll no.
251 na bynta ka kam Asst.
Jailor la phah ne-em sha ka sorkar, u la ong ruh ba ki paidbah ki dei ban peit hato ia utei u Roll No la mynjur ne em da ka sorkar.
U bah Buam u la ong ba katei ka dei tang ka jingkynnoh khlem nongrim ia u D.
G Prison.
Shillong, 16 Lber:Mynta ka sngi, ki paidbah nongleit nong wan, kiba da ki hajar ngut, ki la shah khang lynti ha ki shipai jong ka Gorkha Traning Centre, ha Happy Valley, haduh saw kynta, kaba sdang naduh ka por 10.
30 mynstep, haduh ka por 2.
30 nohsngi.
Kitei ki shipai, ki la khang ia ka khyrdop nar jongki, ha kaba kim shym la lah shah satia ia ki briew, kiba wan na Mawshbuit sha Shillong, lymne ia kiba leit na Shillong sha katei ka shnong bad katei ka la pynmih ia ka jingdheng kaba jur bha, ha baroh arliang ka surok, hajan katei ka ktem ki shipai Gorkha.
La iathuh shuh shuh, ba ia ki kali, kiba iaid lyngba na katei ka jaka ruh, ki shipai, ki da talasi bad knieh noh ruh ia ki laisen jongki bad ia katei ruh, ki leh khlem ka jing ia mynjur bad ki bor pyniaid jong ka Shnong.
U Secretery jong ka shnong Mawshbuit, U Bah Kyntiewbor War, ha ka jingiakren bad u nongthoh khubor, u iathuh ba hadien ka jingwan poi jong ki bor District, ka la don ka jingialang bad ki bor shnong, ha ryngkat bad U Adjutant jong ki shipai Gorkha bad ka dei ha ka por 2.
30 eiei, ba ka la wan ka jing ia mynjur, ba ki dei ban pynneh ia kaba la ju long naduh mynshwa, haduh ka 31tarik Lber 2016 bad kumta, kim dei satia ban khang ia ka iaid ka ieng ki riew paidbah, lyngba katei ka surok jong ka PWD.
U Bah War, ula iathuh shuh shuh, ba u kwah, ba U Deputy Commissioner jong ka East Khasi Hills, un khot kyrkieh noh ia katei ka jingialang, na ka bynta ban iakren ia ka jingshisha baroh, ha kaba u ong, ba ka jingthang ia katei ka khyrdop da ka GTC, ha u snem 1982, ka dei kaba beain, namar ba katei ka surok PWD, ka dei kaba la pyndonkam lypa da ka shnong Mawshbuit naduh ki snem 1850.
U Bah War, u iathuh shuh, ba ka jingkhang jong ki shipai, kam dei satia, kaba tang mynta, hynrei mynshwa ruh, ki la dep khang ha u snem 2012, hynrei, ha ka jingiakhih jong u paidbah, ki la hap ban ailad kumba ju long ia ka leit ka wan bad ka iaid ka ieng.
U Bah War, hi u ong, ba ki shipai, ki dei ban kynriah noh ia ka khyrdop, na ka surok jong ka PWD bad ba kin ker, katba ki mon sha ka jaka la jong.
Na ka liang jong ka kyrwoh khubor jong ki shipai, la iathuh ba ka jingpyrkhing ia ka iaid ka ieng, ka long kaba la pynjari ha kylleng ka Ri bad la iathuh ba mynta ka sngi, katba ki shipai, ki dang talasi ia ki kali, ki bym dei satia na katei ka shnong, ki paidbah, ki la pynlong da ka jingialum lymbung ha khmat ka khyrdop Dronacharya jong ka 58 Gorkha Training Centre bad ka dei halor katei ka jingjia, ba ki shipai ki sa khot ia ki bor District, ba kin tohkit mardor halor katei ka kam bad ka dei hadien ka jingialang, ba u paidbah u sa ia pra na katei ka jaka.
Shillong, 17 Lber:U MLA ka Nong thymmai u Dr Jemino Mawthoh ula ong ba ka jingpyntreikam ïa ka Shillong Greater Water Supply Scheme Phase-3 ka la phiel namar ban a ka jingbuh thong ban pyndep ha u snem 2015 kam shym la urlong satia.
Haba wanrah ia kane ka mat mynta ka sngi ha iing dorbar u Dr Jemino u la ong ba ka jingbuh thong ka sorkar ban pyndep ia kane ka skhim sam um ha sor Shillong ha u 2015 ka la phiel namar ba mynta ka la pan por biang haduh u snem 2017.
"Ha Nongrah haba nga la ialam ïa ki ophisar ka tnat PHE ban peit halor ka jingkyrduh um,  ki ophisar  kila ong ba kin sa shim khia ynda la pyntrei ïa ka phase-4.
Kumno kane ka lah ban long namar tang ïa ka Phase-3 ruh ym lah ban pyndep kumno ngin khmih lynti pat ïa ka Phase-4," ong u Dr Jemino.
Ula pynpaw ka jingsngew sheptieng ïa ka jingsdang ban kylla tyrkhong ki tyllong um kiba don ha ki katto katne ki shnong.
“Lada baroh ki tyllong um ki kylla tyrkhong kaei ka ban jia ïa ka PHE, kumno kan lah sam um sha ki shnong hapoh Shillong," ula ong.
U la ong ba ka jingduna ha ki rukom pyrkhat treikam ka long ka jingeh kaba khraw, ha ka jingshisha ka la dei ban don ka jingpyniapher ïa ki shnong kiba hap ha sha ki nongkyndong bad kiba hap ha sor halor ka rukom sam um.
Ula ong ruh ba ka jingtih maw ne shyiap ha jan ka Dam Mawphlang kan long ka jingma kaba khraw ïa ka jingdon ka um ha katei ka Dam.
“Ka dei ban don ka jingiatreilang kaba jan bha hapdeng ka PHE bad ka tnat Water Resources haba phai sha ka jingdonkam ka umbam umdih, khnang ba kan nym wanrah ka jingkyrduh um" ong u Dr Jemino.
Shillong, 16 Lber:U Nongialam liangpyrshah ha iing dorbar thawain u Dr Donkupar Roy mynta ka sngi u la kynthah jur ia ki bank kiba don ha kane ka jylla kiba shu shim bad phah thep pisa ia ki paidbah katba kim shym la ai kylla sha ki paidbah ka jylla.
Kane ka dei namar ba ka sorkar jylla kam shym la shim khia, kaba la pynlong ia ki ban leh mon.
Haba wanrah ia ka jingkylli hapoh ka iing dorbar mynta ka sngi, u Dr Donkupar u la ong ba ka jingthep bad ka jingshim pisa (credit-deposit ratio) ha kane ka jylla ka duna bha, ha kaba ka paw ba tang ka jingthep pisa jong ki paidbah ka jur katba ka jingai pat na ki bank ka duna bha.
“Ka pisa kaba ki paidbah ki thep ha ki bank ha kane ka jylla ka jur bha hynrei ia ka pisa jong ngi nangne la ai shabar ka jylla", la ong u Dr Donkupar.
“Ka pisa kaba ki paidbah kane ka jylla ki pynlang ha ki bank, dei ban pyniaid ha kane ka jylla na ka bynta ka jingmyntoi jong ki bad ka jylla hynrei kumba ka paw, ka pisa jong ngi kaba thep ha kane ka jylla, ki bank ki la kit shabar jylla", la ong u nongialam liangpyrshah bad bynrap ba ha kiwei kiwei ki jylla, ka CD Ratio ka la poi sha ka 150 percent hynrei hangne tang 50 percent ruh bun kim kot satia.
Na ka liang u Myntri Rangbah u Mukul Sangma haba jubab ia kane ka jylla, u la ong ba ka long kaba shisha bad na ka liang ka sorkar kan sa shim khia ia kane kumba la pynsngew da u nongialam liangpyrshah.
U la ong ba kumba ka long haduh mynta napdeng ki bank ba don ha kane ka jylla, dei ka SBI kaba bun tam ka jingthep pisa ka sorkar kaba la kot sha ka 782.
80 klur jong mynta u snem.
U la pyntip ba ki don 22 tylli ki bank ha kane ka jylla bad ka cd ration 2014 jongki ki long ka Allahabad bank 33.
36 percent, ka Andhra Bank 1.
90, ka Bank of Baroda 21.
70, ka Bank of India 31.
14, Bharatiya Mahila Bank 19.
31, Bank of Maharasthra 3.
49, Canara Bank 20.
37, Central Bank of India 80.
50, Corporation Bank 5.
33, Dena Bank 565.
6, Industrial Development Bank of India 70.
61, Indian Bank 53.
1, Indian Overseas Bank 21.
91, Oriental Bank of Commerce 18.
6, Pynjab National Bank 42.
20, Pynjab & Sind Bank 1.
79, State bank of India 36.
62, Syndicate bank 24.
19, United Bank of India 29.
92, UCO bank 30.
79, Union bank of India 18.
29 bad ka Vijaya Bank 22.
52.
Shillong, 17 Lber:Ka Elaka Saitsoh pen ka pynpaw ka jing nguh ïa u Bah P.
N.
Syiem, u CEM ka KHADC uba la shim khia ïa ka jingkyrpad ka Elaka ha kaba iadei bad ka jingklun jaka jubor jong ka sorkar ha Saitsohpen.
Ha ka kyrwoh ba la pynlait, u Sirdar u Bah TR Malngiang u la ong ba ka EC baroh kawei ka la pyrshang ban wad ïa ki lad ki lynti ban weng ïa kane ka jingeh kaba la ïa kynduh la slem bha bad dei ha ka 13 tarik Kyllalyngkot ba u CEM ula wan jurip ïa ki jingklun jaka jubor ka sorkar ha kaba ula kular ban shim khia bad kum ka shnong ngi ai khublei ha kaba khamtam ula rah ïa kane ka mat hakhmat ka ïing dorbar mang tyngka.
U Sirdar u la ong ba naduh ki por hyndai ka Elaka Saitsohpen ka dei kawei na ki Hima/Elaka kaba hap nadong shadong hapoh ka jingpyniaid ka District Council.
Dei ka District Council kaba pynlong ïa ka jingjied Sirdar, kaba ai sanad ïa u Sirdar, kaba mynjur ïa ki nongkitkam bad ki dkhot ka EC Elaka, kaba ai pata sha baroh ki nongshong shnong kynthup ruh ïa ki Office Sorkar katkum ki kyndon jong ka District Council, kaba peit bad pynthikna ïa U Pud U Sam, ka khyndew ka Shyiap bad kiwei.
“Ka Elaka Saitsohpen ka pynpaw ka jingkhublei ïa u CEM ba u sngewthuh shai ïa kane ka jingdonkam bad kum ka Elaka ngi Shaniah tylli ha ka jingstad u CEM lem bad ka Council baroh kawei bad ngi ngeit skhem ba da ka jingshim khia ka jingangnud ka Elaka kan poi sha ka jingjop," ong u Bah Malngiang.
Shillong, 17 Lber:Haba kyrshan ïa ka mat ba la wanrah da u MLA ka Shella mynta ka sngi, ha iing dorbar halor ka bording, u MLA ka UDP na Mawlai Constituency u Bah Embhahlang Syiemlieh ula ong ba ha Mawiong, Nongkwar, Kynton Massar bad Mawtawar ki Transformer ki la sniew mynta la kumba 3 haduh 4 snem balei ka MeECL kam lah ban shim khia halor kane.
U la ong ba ka sorkar ka dei ban pynthi kna ba kine ki shnong kiba la iakynduh jingeh ki dei ban ioh biang ia ka ding kloi.
“Balei ka MeECL kam shym la lah ban pynbha ia kine ki transformer kiba la sniew haba ia ka bill thang ding ki paidbah ki siew beit", la ong u MLA ka Mawlai.
Katba u MLA ka HSPDP na 34-Mawshynrut Constituency u Bah Witting Mawsor ula ong ba ki paidbah ki la ujor ba kim ïoh tikna ïa ka bording naba ha ka shi sngi ka bording ka neh tang 2 haduh 3 kynta katba ka bai bording pat ha ka shibnai ka heh bha.
“Ka bording tikna hynrei ka bai bording pat ka tikna bha ka jingsniew ki Transformer ka jur bha katba ka jingmaramot pat kam tikna, kumta la donkam ban ai jinghikai (Awareness) wat ïa ka tnat MeECL," ong u Bah Mawsor.
Na ka liang jong u MLA ka HSPDP na Rambrai-Jyrngam u Bah K P Pangniang ula ïathuh ruh ba ha Constituency jong u ki don ki shnong kiba hap ha Mawshynrut C&RD Block ki paidbah ki sah ha ka umdum khlem bording.
Halor kine baroh haba jubab ïa kane u Myntri ka tnat bording u Clement Marak ula pynpaw ba na ka liang ka tnat kan sa peitbniah halor kine ki jingpynpaw jong ki dkhot ka ïing khnang ban lah pynbeit ïa ki jingduna da kaba kyrpad ruh ïa ki paidbah ba kin siew tikna ïa ka bai bording.
Shillong, 17 Lber: U Myntri Rangbah ka jylla u Mukul Sangma u la kubur ba ki skhim ka sorkar pdeng ki iaid suki ban pyndep bad ka daw, ka dei namar ba ka sorkar ka slem ban ai Utilisation certificate (UC) ha ka por kaba biang.
Haba jubab ia ka jingkylli ba la wanrah da u Bah Paul Lyngdoh hapoh ka iing dorbar mynta ka sngi, u Mukul u la ong ba ka jingslem ban pynbiang ia ki UC ka dei namar ba ia ki skhim kum ka NLCPR ym shym la pyntrei da ka tnad sorkar hynrei la ai ha ki bor pyniaid kum ki skul Managing committee bad kiwei kiba ioh bynta ia ka skhim.
“Namar kane ka daw, ngi la thmu ban pyniaid thymmai noh ha kaba ia ki projek yn leh noh da ka sorkar khnang ba ka jingai UC kan long kaba sted kumba la buh por", la ong u Myntri Rangbah.
Na ka liang u CEM ka KHADC u Bah Pynshngain N Syiem uba la buh jingkylli, u la ong ba ka daw ba ka jingbym lah ka sorkar ban ai UC ka la pynlong ia ka sorkar ban nym pynlait ia ka pisa kaba dei ban ioh na ka projek ba la mang.
“Kane ka pyni ba ka sorkar kam lah ban ai UC ym dei ba ka pynslem", la ong u Bah Pynshngain.
Hynrei na ka liang u Mukul u la ong ba ka jingbym lah ban ai UC ha ka por kaba biang kam mut ba ka sorkar kam lah ban pynbiang ia ka UC hynrei ki don shibun ki sohkyrdot kiba iakynduh bad na kata ka daw, ka slem ka jingai ia ki UC.
Shillong, 17 Lber:U MLA ka Nong thymmai u Dr Jemino Mawthoh ula ong ba ka jingpyntreikam ïa ka Shillong Greater Water Supply Scheme Phase-3 ka la phiel namar ban a ka jingbuh thong ban pyndep ha u snem 2015 kam shym la urlong satia.
Haba wanrah ia kane ka mat mynta ka sngi ha iing dorbar u Dr Jemino u la ong ba ka jingbuh thong ka sorkar ban pyndep ia kane ka skhim sam um ha sor Shillong ha u 2015 ka la phiel namar ba mynta ka la pan por biang haduh u snem 2017.
"Ha Nongrah haba nga la ialam ïa ki ophisar ka tnat PHE ban peit halor ka jingkyrduh um,  ki ophisar  kila ong ba kin sa shim khia ynda la pyntrei ïa ka phase-4.
Kumno kane ka lah ban long namar tang ïa ka Phase-3 ruh ym lah ban pyndep kumno ngin khmih lynti pat ïa ka Phase-4," ong u Dr Jemino.
Ula pynpaw ka jingsngew sheptieng ïa ka jingsdang ban kylla tyrkhong ki tyllong um kiba don ha ki katto katne ki shnong.
“Lada baroh ki tyllong um ki kylla tyrkhong kaei ka ban jia ïa ka PHE, kumno kan lah sam um sha ki shnong hapoh Shillong," ula ong.
U la ong ba ka jingduna ha ki rukom pyrkhat treikam ka long ka jingeh kaba khraw, ha ka jingshisha ka la dei ban don ka jingpyniapher ïa ki shnong kiba hap ha sha ki nongkyndong bad kiba hap ha sor halor ka rukom sam um.
Ula ong ruh ba ka jingtih maw ne shyiap ha jan ka Dam Mawphlang kan long ka jingma kaba khraw ïa ka jingdon ka um ha katei ka Dam.
“Ka dei ban don ka jingiatreilang kaba jan bha hapdeng ka PHE bad ka tnat Water Resources haba phai sha ka jingdonkam ka umbam umdih, khnang ba kan nym wanrah ka jingkyrduh um" ong u Dr Jemino.
Shillong, 17 Lber:U Myntri ka tnad bording ka jylla u Clement R Marak u la ong ba ka MeECL ka la sangeh ban ai ding sha ki shnong Khahsyndha namar ba ki paidbah nongthang ding kim shym la siew ia ka bai thang ding kaba la kot sha T.
7 lak wat hapdeng ka jingiai pyrshang na ka liang ka MeECL ban pyntip man ka por sha ki.
Ha ka jingjubab jongu mynta ka sngi hapoh ka iing dorbar, u Clement u la ong ba ki paidbah ka Kharsyndha kim shym la siew bai thang ding 7.
31 lak katba ka bai thang ding bym siew da ki nongpyn donkam ding ha shnong Dalia ka la kot sha ka T.
5.
18 lak.
Ia kane ka mat la wanrah da u nongialam liangpyrshah u Dr Donkupar Roy namar ba kine ki shnong ruh ki dei ha ka konstitwensi jongu ha Shella kiba don sha khappud ka India bad ka Bangladesh.
U Myntri ka tnad bording u la ong ba ka ka shnong Kharsyndha ka la shong dum khlem ding la khyndai bnai mynta hadien ba ka MeECL ka la sangeh ban sam ding na ka jingbym siew jongki ia ka bai thang ding.
U la ong ba ki briew ka MeECL ki la pyrshang ban iakren da kaba ai ia ki paidbah  ban siew lai sien saw sien hynrei kane kam shym la urlong satia bad ka la hap ban sangeh noh ban ai ding.
U Clement u la ong ba ki paidbah nongkyndong ki sngewthuh bakla da kaba mutdur ba ka dei ka ding sorkar bad la shu iohei beit ym donkam siew eiei.
“Kum ki nongialam paidbah, ngi dei ban pynsngewthuh ia ki paidbah ba ki dei ban siew ia ka bai thang ding", la ong u Clement.
Shuh shuh u Myntri u la ong ba ha shnong Kalatek pat, ka jingbym ioh ding dei naduh ba sniew ka transformer.
U la ong ruh ba ka jingshah rah noh u transformer ha ka wah Umiam ha u snem 2010,  ka tnad ka dang shna ban buh da kaba thymmai ka 25 KVA transformer ha ka skhim RGGVY ha u snem 2011 ha ka jinglut kaba T.
10.
36.
U la ong ba ban ai bording sha ki shnong, ka MeECL ban shna thymmai ha ka jinglut kaba T.
25.
18 lak nadong shadong katkum ka DPR na ka skhim Deen Dayal Upadhya Gram Jyoti Yojana bad la aiti sha ka tnad bording ka ri ha u Nailur 2015.
Ha shnong Dalia bad ha Khahsyndha, yn bujli  ia ki transformer lada ki paidbah ki siew ia ka baiding kaba sah.
Na ka liang u Dr Donkupar u la ong ba ka sorkar kam dei ban pynshitom bein ia ki nongkyndong da kaba pynduh ding hynrei ka dei ban wad da ka lynti ban pynsngewthuh ia ki.
“Ki paidbah ki sngew bitar ia ka rukom sam ding ka MeECL namar ba ki ioh ding tang khyndiat kynta, katba ia ka bai thang pat ne ka bill la khein baroh shi bnai", la ong u Dr Don.
Na ka liang u MLA ka Mawshynrut, u Bah Witting Mawsor pat u la ong ba ka ding ka MeECL ka long ka bym thikna katba ka bill pat ka thikna thik thik, ka jingsniew kaba man ka por hynrei ka jingshna pat kaba tuk tak.
Shillong, 17 Lber:Mynta ka sngi ka 17 tarik u Lber ha ka por 2:30 baje nohphai sngi uwei u nongniah trok Assam u bymshym latip kyrteng uba niah ia ka trok kaba don ia u nombar AS-01-BC-0959 u la shoh ia uwei u pulit pyniaid kali katba ma u bad ar ngut ki paralok jong u ki dang pyniaid ia ki trok ha katei ka surok bah.
Ha katei ka jingjia utei u pulit u la mynsaw jur bad la pynkit ia u sha Down Town Hospital kaba don ha Guwahati, Assam.
Hadien katei ka jingjia utei u nongniah trok ryngkat u nongiarap jong u ki la phet krad noh na katei ka jaka, katba ia ka trok pat la ioh bat da ki pulit.
Shillong, 16 Lber:U Nongialam liang pyrshah u Dr Donkupar Roy u la ong ba ka jingkhmih lynti ka sorkar ban ai ia ka pule puthi kaba paka ka dei ban iaid bad ka jingsiew jong ki nonghikai kaba biang.
“Kumno ngin khmih lynti ba ka jing hikai kan long kaba paka khamtam sha nongkyn dong haba ia ka tulop jong ki nonghikai skul dang kham heh bun shah ka tulop jong ki peon, ki chowkidar", la ong u Dr Don haba shim bynta ha ka jingiatai nia halor ka jingkren mang tyngka jong u Myntri Rangbah ka jylla.
U Dr Don u la ong ba ka tnad pule puthi ka dei kawei kaba kongsan tam ha ka ri bad kiwei kiwei ki ri ki kiew sted namar ba ki phaikhmat kham kyrpang ia ka pule puthi.
“Ka jinghikai kaba paka ka dei ban long ruh ryngkat bad ka jingsiew kaba paka khnang ban ioh ia ka jingmih kaba paka", la ong u Dr Don.
U la ong ba ki skul sha nongkyndong ki long lyngkrang bad ka long synei ia ki nonghikai ban trei ia ka kam namar ba ka tulop ka bym iahap.
Ha jylla Sikkim ka tulop jong ki nonghikai skul SSA ka long haduh T.
25 hajar shi bnai katba ma ngi hangne ha jylla, ka long tang T.
6-7 hajar shi bnai", la ong u Dr Don bad bynrap, ba ka sorkar ka siew tulop kaba heh ia ki peon, ki chowkidar, ka la dei ruh ban siew ka tulop kaba heh ia ki nonghikai.
Ha kawei ka liang, u Dr Don u la ong ba ka tnad ka rep ka riang ruh ka dei kawei kaba ka sorkar ka dei ban ai ia ka jingpynleit jingmut kaba kham kyrpang.
U la ong ba bunsien ki ophisar sorkar, ki kmen ban shong tang ha shuki ban leh ia ki file work ne shu soi kot hynrei, ki dei ban leit sha ki jaka nongkyndong ban peit ban iarap ia ki briew kumno ban pynkiew ia ka rep ka riang.
“Nga la ju iohi bad ju lap ba bun ki ophisar ki shu shong beit ha shuki ha ophis da ki bnai, bad ki taiew, ban leh ia ki kam kot (file work) bad kim don mynsiem ban leit tur sha jaka nongkyndong", la ong u Dr Donkupar.
U la ong ba ka sorkar ka la dei ban leh eiei ban thungkam noh ia ki samla kiba la leit pule na ka bhah sorkar ha ka rep ka riang namar bun kim pat ioh kam wat la bun kiba la jan palat rta noh kiba la ap slem na ka sorkar.
Jowai, 16 Lber:Ki paidbah kiba shong basah ha ka thain khappud India -Bangladesh ha East bad West Jaintia Hills ki la pynpaw ia ki jingsngewsah khun swet ha khmat ka sorkar jylla namar ba duna palat ki kam pynroi naduh ki surok kali haduh ka umbam umdih bad wat ha ki lad ai jingsumar haba ki pang ne shitom.
Ha ka jingshisha ia ka Surok naduh na Sunapur shaduh Huroi bad Hingaria bad ruh shaduh kwator- Borghat ban mih sha Muktapur ka la don ha ka map jong ka sorkar India hapoh ka jingpeit ka Border Road Organisation (BRO), hynrei namar ba ka tnad PWD jong ka sorkar Jylla ka la shimti noh ma ka tang na ka daw ba ki nongmihkhmat ki kwah ban ai trei ia ki nongkanbas jong ki ha ki por election, katei ka surok ka la sahkut khlem pyndep haduh kine ki sngi.
Ka jingbymdon u surok ha ki thain border ka la ktah shi katdei ia ki paidbah haduh ba ki sngew khunswet hakhmat ka sorkar jylla.
“Na ka daw ka jingbym don surok, ngi la duh bun ki mynsiem ba kordor kiba ieid bathoin jong ngi, namar ki khlad noh ha shiteng lynti shwa ban poi sha ki jaka ai jingsumar kiba jngai shaduh Umkiang, Lumshnong PHC lane Khliehriat bad Jowai", la ong u Rangbah shnong ka Hingaria u ma Thepmon KhonglahU Secretary Shnong ka Huroi pat u la iathuh ba ki paidbah ka thain kim lah satia ban pynpoi ia ki mar rep mar riang sha ki iew ki hat namar bym don u surok.
Kane ka jingbymbiang Surok ha ka thain khappud ka la buh ruh ia ki shipai iada pud, ki BSF ha ka jingeh kaba khraw khamtam ha ka por Lyiur ba don ka jingshlei um ha ki wah bapher bapher kaba khang lynti ia ki ban iaid lynti.
“Ym don surok, ym don mobile Network, ngi shem jingeh bha ban im ha kine ki khappud ka Meghalaya, ngi ruh kum ki briew ngi donkam ban ioh iakren ia ki ba haiing hasem, kiba ieid bathoin jong ngi, hynrei ngim lah satia namar ka jinglehklet palat ki bor sorkar ia kane ka thain Khappud", la ong uwei na ki heh BSF.
Ki paidbah ka thain bad ki shipai Iada pud, ki pynpaw ba ka surok bad ka jingbuh pyntreikam ia ka Mobile Phone da kaba buh ia ki Tower ha ki thain Khappud ka long kaba donkam bha.
Ha kaba iadei bad ka dawai dashin bad ki jaka ai jingsumar kyrkieh, ki paidbah ki la ioh jingkyrshan shi katdei eh na ki shipai BSF hynrei ha kaba iadei bad ki longkmie kiba kha ba pun ka long kaba eh, namar ki hap ban kit ia ki da ki khoh bad rah ia kida kaba iaid kjat bad bun kiba la khlad noh ha shiteng lynti.
“Ngi la duh ia kiba bun ki baieid bathoin jong ngi ha kane ka rukom", la pynpaw u ma July Nongpluh uba dei u Secretary Shnong ka shnong Huroi.
Kiwei pat ka jingeh jong ki paidbah ka thain Khappud India – Bangladesh ki long ka jingbymdon bording bad ka jingbym biang ka umdih kaba khuid, la pynpaw ki paidbah ka thain.
Shillong, 17 Lber:Lashai ka sngi, kan don ka dorbar Pyllun jong ka Shnong Mawshbuit, ha ka por 8baje mynstep bad ka daw, ka long na ka bynta ban iakren, halor kane ka jingshah khanglad jong ki paidbah ban iaid lyngba ka khyrdop jong ki shipai Gorkha, kaba la jia hynnin ka sngi.
U Bah Kyntiewbor War, General Secretery ka Shnong Mawshbuit, haba iakren bad u nongthoh khubor, u iathuh ba ha katei ka dorbar, yn don lang U MLA ka Constituency, U bah David Nongrum bad kumjuh ruh U MDC jongki, U Bah Pyniaid Syiem.
Haba la kylli, la kin leit ne em ban iakynduh bad U DC, U bah War, u iathuh ba ia katei ka mat, kin sa iakren ha ka jingialang, ka ban long ha ka Sngi Saitjain.
U bah War, u kyntait ba kan don kano kano ka jing ia kynduh bad U DC jong ka East Khasi Hills, lashai ka sngi, namar ba u ong, ba ki kwah, ba kan don shwa ka dorbar Shnong, ha shwa ba kin leit iakren bad ka Sorkar.
Ha kawei pat ka khubor, ka myntri kam pohiing ka jylla ka Kong Roshan Warjri ka la ong ba ki paidbah ka shnong Mawshbuit ki la pyrshah ia ka jingpang number jong ki shipai ka GTC ia ki kali kiba dei ban iaid na ka khyrdop shipai bad ban nym shah ia kiwei ki kali ki bym don number ha ka list jong ki shipai.
Haba wanrah ia ka jingthoh halor kane mynta ka sngi ha iing dorbar ba la wanrah da u nongialam liangpyrshah u Dr Donkupar Roy ha ka zero hour notice, ka Kong Roshan ka la ong ba hynnin ka sngi ki shipai ka GTC ki la leh ia kane namar ba hadien ba la mih ka jingjia ha Pathankot ha kaba ka ktem shipai Air Force ka la shah hiar thma ha ki lehnoh na Pakistan.
“Kum ka jingpyrkhing ia ka jingshngain, ki bor shipai ki la leh ia kane da kaba bthah ia ka bor shnong Mawshbuit ban ai ia ki number kali kiba dei ban iaid lyngba katei ka khyrdop hynrei na ka liang ki paidbah ki la pyrshah jur bad ka la mih ka jingiania bad na ka liang ka sorkar ka la bthah ia ka bor synshar district ban mareh bran bran sha katei ka jaka ban iapynbeit ia kane ka kam", la ong ka Kong Roshan.
“Ka jingialang hapdeng ki bor synshar district, ki bor shipai bad ka bor shnong Mawshbuit kan long lashai ka sngi ban iapynbeit ia kane ka kam", la pyntip ka myntri kam pohiing.
Shillong, 17 Lber:U Symbud Myn tri Rangbah ka jylla ba peit ia ka tnad pule puthi u Dr RC Laloo u la ong ba ki nonghikai skul SSA ha kane ka jylla kim dei satia kiba thung da ka sorkar jylla hynrei dei kiba thung da ki bor skul shimet da ka kontrak bad namar kata, kim dei ki nonghikai ba pura ka sorkar ban siew ha ka tulop kaba heh.
Haba jubab ia ka mat ba la wanrah da u MLA ka Mawshynrut Bah Witting Mawsor mynta ka sngi hapoh ka iing dorbar,  u Dr Laloo u la ong ba “Ia ki nonghikai skul SSA ha kane ka jylla la thung da ki School Managing Committee bad ym da ka sorkar".
U la ong, “Ha kiwei ki jylla ia ki nonghikai la thung da ka sorkar bad ki dei kiba la pyndep ia ki kyrdan ba biang bad ka jingtbit.
Kiba hikai LP Skul ki dei ban pyndep ia ka HSSLC ryngkat ka mark ym duna ia ka 45 percent, bad namarkata, ka tulop kaba siew da ka sorkar ka long kaba heh", la ong u Dr Laloo bad bynrap, ba hangne ha jylla Meghalaya ruh, ka tulop jong ki nonghikai LP skul kiba thung da ka sorkar kam dei kaba rit kaba long T.
22 hajar eiei ha ka shi bnai.
U la ong ba ki nonghikai ki dei ban pyndep ia ka jingialeh ia ka State eligibility Test kaba long katkum ka kyndon ba la buh da ka sorkar na ka bynta ki nonghikai.
Shwa ia kane, na ka liang u Bah Mawsor u la ong ba ha kiwei ki jylla kane ka thain, ka tulop jong ki nonghikai skul SSA ka la long kaba heh bha bad u la wanrah ia ka nuska kum ha jylla Sikkim ki ioh T.
40 hajar ki nonghikai SSA LP bad T.
48 hajar UP, ha Arunachal Pradesh ki ioh T.
21 hajar LP,  T.
26 hajar UP, Manipur T.
29 LP, T.
31 UP, Mizoram T.
20 LP, T.
25 UP, Assam T.
24 LP, T.
26 UP, Tripura T.
19 LP, T.
23 UP.
Katba ha kane ka jylla Meghalaya ki ioh tang T.
9 hajar LP bad T.
9 hajar shiteng UP.
U la kyntu ba ka sorkar ka dei ban peit bad ban pyrkhat ia ki nonghikai da kaba pynkiew ia ka tulop jongki kumba long lem kiwei ki jylla.
Jowai, 17 Lber:Ki Nongialam barim ka Joint Action Committee, Jaintia Hills (JACJH) ki la hiar sha shnong Psiar kaba shnong kaba don hajan eh ka Block I ha West Jaintia Hills ban leit jngoh ia kawei ka skul Upper Primary kaba la seng da ka JACJH hapoh ka jingialam ka kong Phidalia Toi ha u snem 1998.
Ki nongialam barim ka JACJH kiba la hiar sha katei ka shnong ki kynthup ia ka Secretary radbah, ka kong Phidalia Toi ha ryngkat u President barim, ma LD Lakiang, Vice President barim, u Dolloi Chawas Lyngdoh, Secretary barim, Sannio Siangshai, u ma Gilbert Sten u ma dei ruh u Ex JACJH Member bad Ex MDC nalor kiwei kiwei ha kaba la synran lang ruh da ki nongialam ka Jaintia Students’ Union (JSU) kiba kynthup ia u President ka sengkmie u ma Rikut N Parien, u President ka Mynso unit, u samla Lawyer son War.
Ka jingleit jngoh ia katei ka skul ka long ruh shi bynta ban iadon bynta lang bad ki nonghikai bad ki dkhot ka SMS ha ka jingialehkai sports ki khynnah katei ka skul bad saw tylli kiwei pat ki LP School kiba don ha katei ka shnong.
Ka kong Phidalia Toi ka la long ka kongsan ban plie ia katei ka jingialehkai bad u Dolloi Raliang u la long u Symbud kongsan.
Haba kren ha ka jingialang, ka kong Phidalia Toi ka la pynkynmaw ia ka jingeh jynjar jong ki paidbah ka thain Block I kaba la ktah ruh wat ia ki paidbah ka shnong Psiar bad Khatkasla kiba hap hapoh ka Meghalaya bad kiba hap ruh shabor u pud ka jingiakhajia pud (Block I)  hapdeng ka Assam bad Meghalaya.
“Ki Paid Khasi Pnar kiba shong basah ha Block I naduh Moolber shaduh Moojem bad shaduh Mookhim bad ter ter shaduh Jrikyndeng ha kito ki por ki la ia kynduh shibun ki jingeh ba har rukom na ka daw ka jingbymbiang bad jingbym pynbeit ia u pud u sam ka Jylla Meghalaya ka ka Assam", la ong ka kong Toi.
“Kane ka la ktah ruh wat ia ka shnong Psiar bad shnong Khatkasla na ka daw ka jingkyntur pud ka Assam shaduh wah Myntang wat lada ka Psiar bad Khatkasla kim shym la hap satia hapoh Block I lane hapoh u pud ka jingiakhajia pud ki ar jylla", la bynrap ka kong Toi.
Haba kren shaphang katei ka skul kaba la seng da ka JACJH, ka la iathuh ba ha u snem 1998, namar ka jingbymdon UP School ha baroh kawei ka thain, ka JACJH ka la shim ia ka rai ban seng ia katei ka skul na ka bynta ka jingmyntoi ki khun ki kti jong ka thain baroh kawei.
“Da ka jingiatrei lang ki paidbah na ki 14, 15 tylli ki shnong jong ka thain Block I ha ryngkat ki paidbah ka shnong Psiar bad Khatkasla ki la ia mih paidbah bad la trei pyndep ia katei ka shul tang shi sngi", la ong ka kong Toi,Ka JACJH ha katei ka por ka la seng bad tei ia ka iing skul, la shna ia ki ben bad ki des tang shisngi, namar ka jingiatylli jong ki paidbah kane ka thain, la iathuh  u ma Gilbert Sten.
Ha kaba iadei bad katei ka skul, ka kong Toi ka don ka jingthrang ban kyntiew kyrdan noh ia katei ka skul na ka UP sha ka Secondary School.
Ka kong Toi ka la kular ia ka SMC ban siew ia ka Tulop na pla la jong na ka bynta ka tulop ki nonghikai bad ka la btah ruh ia ki dkhot ka SMC ban thung ia ki nonghikai bad ban pdiang ia ki khynnah skul ha une u snem ban wan.
Kane ka jingthmu jong katei ka nongialam barim ka JACJH, kan long ka jingiarap kaba khraw tam ia ki khynnah skul jong ka thain khamtam ia kito ki longiing longsem kiba ym don lad ban phah skul ia la ki khun sha sor Jowai ne Shillong, la pynpaw u Rangbah shnong ka Psiar u ma P Synnah.
Ka kong Toi ka la kyntu ruh ia ki kmie ki kpa ban phah skul ia ki khun ki kti jong ki wat lada duk ne kyrduh namar ka jingstad ka dei ka spah ka bym don ba lah ban tuh ne die.
Ka la kyntu ruh ia ki nonghikai ban ki shakri ym ban trei tang na ka bynta ban ioh kam khang ba ki klur kari kin mih na kane ka thain.
Ha kane ka jingialang, la ioh ruh ka jingkren na u ma LD Lakiang, ma Gilbert Sten bad u samla Rikut N Parien nalor kiwei kiwei.
Shillong, 18 Lber:U Myntri ka tnad PWD u Bah Sniawbhalang Dhar u la ong ba ka surok na Mawjrong sha Khadar shnong, ka sahkut khlem lah ban pynsiang rong dei namar bym pat don pisa ka sorkar.
Haba jubab ia ka jingkylli ba la wanrah da u Bah Titosster Well Chyne mynta ka sngi, hapoh ka iing dorbar, u Bah Dhar u la ong ba haduh mynta ia kane ka surok, la siang rong tang 17 km na ka 25 km.
“Ia ka bynta kaba sah, dang sah teng bad ka tnad kam pat leh eiei namar ba kam don pisa hynrei lada ka don pisa kan sa peit ia kane", la ong u Bah Dhar.
Na ka liang u MLA ka Sohra u la kyntu ia u myntri ba un shim khia ban pynmang pisa na ka tnad ban siang rong noh ia kane ka surok kaba la slem khlem pat ioh rong.
Shillong, 18 Lber:Hynnin ka miet  kawei ka jingjia ba sngew sih, ka ding kaba rhem bad ba klang ka lah ioh ban pynjulor bad bam duh ia kawei ka iing kaba dei ka jongi Kong Lumida Lyngdoh.
Kane ka jingjia ka la jia ha ka shnong Mawlai Mawiong Block C, donbok ba ha kane ka jingjia ym shym la don kino kino ki jingjia ba sngewsih lait noh tang ka jingduh bad jingjulor ki tiar ki tar.
Katkum ki khubor ba lah ioh jingtip la iathuh ba ka ding ka lah sdang ban ieng ha ka por 11 baje mynmiet, ha katei ka por ba jia ka tei ka jingjia ki don tang 2 ngut ki khun kiba dang khynnah bad ka kmie jongki namar ba don kawei pat ka jingjia ba sngewsih kaba la takhuh bad kane ka longiing.
La iathuh ruh  kane ka iing ka dei iing kaba la shna da ka dew bilat shiteng bynta bad ka dieng shiteng bynta ,katba ka bynta kaba la ing lut ka dei kaba la shna da ka dieng kumjuh ki tin ba tap ia ka iing.
I khun jongi Kong Lyngdoh i  la ong ba, baroh ki jingdon jingem kiba la buh ha katei ka iing ki la julor lut bad duh lut.
La iathuh ruh ba ka meter ilektrik  bad ki waiar light ruh ka lah ing lut bad mynta ki hap ban shong ban sah shipor hapdeng ka jingdum.
Na ka liang u nongmihkhmat ka Mawlai u Bah Embhah Syiemlieh mar ia ioh jingtip ia kane ka jingjia ba sngewsih u la leit ban jurip bad sngewlem ia kane ka longiing.
Na ka liang utei u nongmihkhmat u la nohsyniang bad iarap da ka song tyngka sha kane ka longiing na ka bynta ki jingdonkam ba kyrkieh kiba kane ka longiing ka la duh.
Ha kajuh ka por u Bah Embhah u lah ai mynsiem ia i Kong Lyngdoh ba im dei ban duh jingkyrmen wat la i la mad ha kane ka jingjia ba sngewsih, hynrei i dei ban pdiang ia kaei kaba la jia, bad in don ruh ka jingngeit kaba skhem ba wat la i lah duh bun na ka jingshah pynjulor ha ka ding, hynrei ki jingtheh kiba na sha lyndet ki ap naba u Trai nongbuh nongthaw u tip kham bha ia ki jingdonkam jongngi ki briew ba roh.
Shillong, 18 Lber:“Ngam ju kular ban ai civil sub-division ne ban ai kano kano ia ki paidbah hynrei nga ju ong ba ngan peit ia ka jing donkam jong ki paidbah", la ong u Myntri Rangbah ka jylla u Mukul Sangma haba jubab ia ka jing iatainia mynta ka sngi halor ka mang tyngka ha iing dorbar thawain.
Kane ka jingkren jong u Myntri Rangbah ka long hadien ba ki liang pyrshah ki la ther ba ka sorkar ka leh shiliang ban ai sub-division, ban thaw Block bad ban buh Police Station ha ka jylla.
“Nga la shah kyn noh ba nga kular ban ai Civil subdivision ha ka por elekshon ha Songsak hynrei hadien ba ka election Commission ka la bishar bha ka shem ba nga khlem kular", la ong u Mukul.
U la ong ba la dei ban sangeh ban ialehkai politik kaban pynduh jingmyntoi ia ki paidbah ka jylla bad ban khang lad ia ki kam pynroi.
“Ki paidbah ka thain West Khasi Hills ki la pynpaw ba ki shah iehbein ha ka sorkar, bad ki kwah ban ioh ia ka surok ba la mang pisa ka tnad Ministry of Road Transport (MoRT) ka sorkar India hynrei ki don kiba leh politik ban pyndkoh ia kane ka jingthmu", la ong u Mukul haba kren shaphang ka surok ban shna na Nongstoin sha Mawthabah kaba la kynnoh ba ka dei ka lad ban ioh tih ia u uranium.
“Ngam ju kular ban ai kano kano hynrei nga ju kren ba ka sorkar kan peit bad kan leh ia ka jingangnud jong ki paidbah", u la ong.
Ha kawei ka liang, u la ong ba ka por ka la dei ban pynbna khubor shabar ba ka jylla Meghalaya ka dei kawei ka jylla kaban lah ban khring ia ki briew ban wan kai.
“Ia ka thain shatei lammihngi ka India, la ju niew kum ka jaka ba iakajia bha hynrei ngi dei ban phah da kawei ka sur ba ka jylla Meghalaya kam dei kumta", la ong u Mukul.
Halor ka surok, u Mukul u la ong ba kane ka tnad ka dei kaba donkam tam ba ka sorkar ka la shim hakhmat eh bad namarkata, ka la ot noh ia ka mang tyngka 20 percent na kiwei ki tnad sorkar mynshem snem namar ba ka kwah ban thep noh ka pisa sha kane ka tnad kaba donkam.
U la ong ba ka sorkar ka la aiti ha ka kompnei na Japan ban shna ia ka surok Shillong-Dawki kynthup ban shna ia ka jingkieng Dawki.
“Ia ka jingpynkhreh ban shna ia ka jingkieng Dawki, la leh ha ka por ba nga long myntri PWD ha u snem 2003-04 hynrei namar ki daw, la pynkylla ia ka DPR na ka por sha ka por haduh mynta ka dang sahteng.
Halor ka pule puthi, u la ong ba ka sorkar kan wad lad kumno ban pynshlur ia ki samla ban seng skul ha ki jaka nongkyndong kumba ai jingiarap kumba la leh ia ka tnad jngohkai pyrthei ban seng buh dukan, jaka sah ia ki nongwan jngohkai.
“Nga la don ka jingthmu ban thaw lad ban pynshlur ia ki samla ban seng skul kiba biang ha ki nongkyndong khnang ba ki briew na nongkyndong kim donkam shuh ban wad skul kaba bha sha sor.
Lada ngi lah ban leh kumne, ki briew na nongkyndong kin sngew ba ki ioh jingkyrkhu", la ong u Mukul Sangma.
U la ong ruh ba ka sorkar kan shim khia ban kyntiew ia ka rep ka riang ha kaba ki briew kin kiew ka ioh ka kot.
“Lada ki nongkyndong ki riew spah, lada bha ka rep ka riang, ki nongsor ruh ki riew spah", la ong u Mukul.
Shillong, 18 Lber:Ka sorkar jylla ka la pyndam noh ia ka result jong ka eksamin thung kam ia ki Non-Bonded Nurse ne ki nos bym pule na ka bhah sorkar, hadien ba ka la shem ba la don ka jingai mark sbun (grace mark) ia ki kandidet khlem pat ioh jingbit na ka sorkar.
Ia kane  iathuh da u Myntri ka tnad ka koit ka khiah u Bah AL Hek haba jubab ia ka jingkylli mynta ka sngi hapoh ka iing dorbar halor ka jingkylli ba la wanrah da u Bah Paul Lyngdoh.
“Mar ia mih ha ka lad pathai khubor ba ka la don ka jingai mark sbun ia kiba ialeh ia ka kam nurse, ngi la shong jingialang bad la thung da ka jingtohkit bad la lap ba ka la don shisha kum kane bad hadien kane, ka sorkar ka la rai ban pyndam noh ia ka result bad kan sa pynmih biang ia ka jingpynbna ban ialeh biang ia kane ka eksamin", la ong u Bah Hek.
U la ong ba ia kane ka jingai mark sbun ia ki kandidet la leh hi da ki briew jong ka tnad ka koit ka khiah khlem ka jingai jingbit na ka sorkar.
U la ong ba ka sorkar kan sa tohkit ia ki ophisar kiba donkti ha kane ka kam bad kan leh ia kaba donkam katkum ka ain.
U la iathuh ba ki don 719 ngut ki nongialeh ia kane ka eksamin ban pyndap ia ka kam kaba lait 180 tylli ha u snem 2013.
Shillong, 18 Lber:Ka bor pyniaid ka Assam Rifles Public School (ARPS), Laitkor ka la pynshai ba ha u snem 2006, ki nongtrei ki la leit ujor sha ka High Court Guwhati halor ka jingbym siew ia ka 6th CPC bad ka kashari ka la hukum ban siew sha ki nongtrei kat kum ka 6th CPC naduh u snem 2006.
Hadien kane, ka bor pyniaid ka la ujor sha ka Supreme Court da kaba aid aw ia ka jingeh ha ka liang ka pisa ka bor skul hynrei ka Supreme Court ka la ai rai ha u snem 2015 ia ki nongtrei ka ARPS ban siew ia ka 6th CPC arrear phra bnai naduh ka 20 tarik Lber 2016 bad la siew ia ka arrear kumba la bthah da ka Supreme Court.
Ka School Management Committee ban siew ia kane ka arrear kumba la hukum ka Kashari ka la pynkiew ia ka bai skul jong ki khynnah skul kumba 60% jong u snem 2016-17.
Hynrei ki bor pyniaid ki la ong ba kam long kaba iahap ban leh ia kane bad hap ban khang noh ia ka skul, ha kaba la pyntip sha ki kmie ki kpa jong ki khynnah ha u Nohprah 2015.
Ka bor pyniaid ka la pynlong ia ka jingiakren halor kane bad ka la rai ban ba ki nongtrei kin nym shim shuh ia ka Special Duty bad Transport Allowances bad kin shim ia ka tulop ka 7th CPC hadien lai snem ba la pyntreikam bad la rai ban bteng ia ka skul ha u snem 2016-17 bad ka la don ka jingpynkiew ia ka bai skul sha ka 50% bad 10 % man u snem.
Hynrei na ka liang ki kmie ki kpa bun ki pyrshah ia kane bad bun ki la pan transfer certificate noh ia ki khun jongki bad kane kan ktah shuh shuh ia ka skul.
Hadien kane, la pyrshang ban thaw lad ha kaba ym dei ban pynthut ia ka jingpule jong ki khynnah.
Ka jingmih ha ki lad pathai khubor ka long ka bym shisha khlem da pynshisha kaba long pynban ban pynbudnam ia kane ka skul Assam Rifles, namar ba ka bor pyniaid ka skul kan pyrshang baroh ban pynbha ia ka skul bad ban nym ktah kano kano ia ki khynnah skul, la ong ka kyrwoh na ka bor pyniaid ka Assam Rifles Public School, Laitkor.
Shillong, 18 Lber:Ka la pyn par ñiangkhriat bad pynher syrngiew ia baroh ki paidbah ka thaiñ Upper Shillong, tang mar ia tip ia ka jingjia shah pyniap jong kawei ka samla ha Saw Mer shiteng, Upper Shillong ha ka dong Par Maw.
Tang mar ia ioh jingtip ia katei ka jingjia mynta ka step u Rupang u la leit sha ingsah jong katei ka khynnah samla kaba la shah pyniap ban wad ia ki jingtip kiba bniah.
Mar ia poi ha katei ha ka shnong u Rupang u la ia kynduh nyngkong eh ia u Rangbah Shnong ka Saw Mer shiteng u bah R.
Nongbet; hadien kata la ia kynduh sa ia u SP City u bah Vivek Syiem bad hadien katto katne por la ia kynduh sa ia ki samla kiba leit wad ia katei samla kaba jah na ing bad ki la iathuh ia ka khana kaba jrong kumno ki leit lap ia ka metiap jong katei ka samla.
Katei ka samla kaba la shah pyniap ka dei kaba la tip kyrteng kum ka Shailinia Khar-rymbai, ka dei ka khun ba-ar jong I kong Waiñ Khar-rymbai, katei ka samla ka don saw ngut shi para.
Katkum ka jingiathuh ki nongshong shnong jong katei ka shnong ki la ong ba katei ka samla ka dei kaba tip sngi bha bad kam ju kham shang pathar, hynrei ka lapmiet lap sngi ban peit ia ki para ha ing naba ka dang shu dep artad ban ia leh ia ka eksamin Matrik kaba dang shu kut shen ha kine ki khyndiat sngi.
Katkum ka jingiathuh ki ba ha iing ki la ong ba ha ka miet 17 tarik haduh ka por 7:00 baje mynmiet katei ka samla ka dang don ha ing bad ka dang shet jingshet, hynrei ha ka por 7:30 baje ne 8 baje duna eiei ka la mih na ing bad naduh ba ka la mih ka la jah syndon jlang.
Hadien ba kam shym wan[bteng sla 7]phai shuh kiba haing ki la kulmar jingmut bad ki la sdang ban wad ia ka, ki la leit peit ha ing ki para marjan ruh kamdon,ki la pyrta la bun bunsien ruh shu jar jar beit bad hadien kata ki la khreh ban shu leit wad noh ia ka kylleng kylleng.
Naduh ka por 9 baje eiei mynmiet ki samla jong katei ka shnong ki la leit wad ia ka, dei tad haduh ka por 12 baje ne 12 duna eiei ba ki samla jong katei ka shnong ki la kyndit ban lap pynban da ka metiap jong kaba la thiah lyngktar ha sha ring khlaw ha ka jaka kaba don sharum ka ingsah jong ka, kaba long pynnoh bad kaba shimpor tang kumba ar minit eiei ban iaid kjat.
Haba ia kren bad katto katne ngut ki samla kiba leit wad bad kiba la lap ia ka ha katei ka miet ki la iathuh ba ha ka por ba ki la lap ia ka –ka la long khuit bad kam don jaiñ don nep shuh, hynrei ki la ong ba la iohi sa tang ka snam kaba lyngkien ha katei ka khlaw bad ki la ong bad na ka ki dak ki shin kiba paw ki la ong ba ka la shah batbor.
Ki la iohi ruh ba la don bun jaka ki dak mong ha ki bynta ka khlieh jong ka, kaba ki la shu antad ba ki runar ki la tied ia ka da ki kynja tiar kiba nep, kiba ki la ong ba lah ban dei da u tyrnem uba don jinglied prek bad la tied ia ka da ka bynta jong u tyrnem uba don jinglied prek namar ba ka paw ar tylli ki dak mong ha kawei ka bynta.
Nangta ki la iathuh ba la dung da ki kynja tiar kiba nep kiba la antad ba lah ban dei da ka tari ne da ki nar rod na ki bynta ka kpoh jong hajan ka jinglong kynthei jong ka bad ki snier ki la mih shabar, hynrei ki la ong ba ha ka por ba ki dang lap, ki la iohsngew ba u klongsnam jong ka u tied dik dik; kumta ki la kit noh bak ia ka sha ingsah jong ka bad ki la pyntip mar mar sha ki bor shnong bad ki bor shnong pat ki la pyntip mar mar sha ki pulit bad ki pulit ki la kit noh ia ka sha Civil Hospital, Shillong hynrei haba la poi hangtei ki doktor ki la pyntip ba ka la iap shuwa ban poi sha katei ka Hospital.
Kat kum ka jingantad ki nongshong shnong katei ka shnong ki la ong ba ki runar kiba la pyniap ia katei ka samla ki lah ban don bun ngut naba ki la ong ba ka dei kaba khlaiñbor bad kaba heh briew kaba ki la mutdur ba tang uwei u shynrang un ym lah ban ia khun bad ka marwei.
Hadien katto katne por u Rupang u la hiar ban peit ia katei ka jaka kaba la lap ia ka metiap jong ka bad haduh ka por mynstep la iohi ba ka snam ka la dam bit ha ki sla dieng bad ha ki phlang.
Ha katei ka step ha ka jingiakynduh bad u SP City u bah Vivek Syiem u la ong ba katei ka jingjia ka dei kaba la thikna ba ka dei ka jingshah pyniap bad u la ong ba ki pulit kin dang tohkit ban ioh kem ia kiba donkti.
Haba u Rupang u la tohkit bha na ki ba ha ing la ioh jingtip ba katei ka khynnah ka ju bat Mobile hynrei ha ka por ba jia katei ka jingjia ka buh noh ia ka Mobile sha ing bad ka khlem rah lang bad ka.
Ia ka mobile la shimti noh da ki pulit, iathuh ki trai ing.
Hynrei la ong pat ba hadien katei ka jingjia ha ka miet 17 tarik hi ki pulit ki la kem ia uwei u briew uba dei u maduh trai jong katei ka samla bad utei u briew u dei uba la tip kyrteng kum u Pir Khar-rymbai.
Ki samla katei ka shnong ki la iathuh ba dei u maduh jong ka u Pir uba la lap nyngkong eh ia ka metiap jong ka, hynrei u la shah kem noh ha ki pulit, namar ba u don dak mong ha kti jong u.
Haduh ba thoh ia kane ka khubor ka metiap jong katei ka samla ka dang don hapoh Civil Hospital na ka bynta ban pyndep ia ka post Mortem.
Shillong, 18 Lber:U MLA ka Sohra u Bah Titosstar Well Chyne u la ong ba ka thain Pynursla, Sohra bad ka Shella ki dei ban ai noh ban long kum kawei ka district ka ban tip kum ka South East Khasi Hills District.
Haba shim bynta halor ka jingiatai halor ka jingkren mang tyngka jong u Myntri Rangbah ka jylla hapoh ka iing dorbar mynta ka sngi, u Bah Titos u la ong ba kine ki jaka ki la biang bha ban ioh ia ka district haba pynshong nongrim ia ka jingheh ka jaka, ka jingdon briew nalor kiwei ki jingdon kam.
“Ka Sohra ka la dei ka Civil Sub-Division kaba la thaw naduh u snem 1978 kaba la rim tam ha ka jylla.
Lada ngi shim lang ia ka Shella-Bhola ganj, Laitkroh bad Pynursla C&RD Block ka jingdon jong ki nongshong shnong ka la kot sha ka 1.
40 lak ngut ha kine ki lai tylli ki Block bad palat 26 hajar ki tnum iing", la ong u MLA ka Sohra.
“Nga dawa ba ka sorkar ban pynlong noh kum kawei ka district ia kine ki lai tylli ki Block khnang ban wanrah ia ka jingsynshar bad ka roi ka par sha tyngkong iing jong ki paidbah", la ong u Bah Titos.
Nalor kane, u MLA ka Sohra u la ong ba ka sorkar ka la dei ruh ban pynkiew kyrdan noh ia ka Laitlyngkot PHC sha ka CHC ha ka kyrteng jong u myntri rangbah barim bam kwai ha duwar Blei u Bah BB Lyngdoh uba dei na kane ka shnong.
U la kyntu ruh ban thaw ia ka PWD Sub-Division ia ka thain Laitlyngkot bad ban buh ia ka Police Outpost ha Mawjrong khnang ban ai ia ka jingshakri kaba kham jan bad kham paka sha ki paidbah jong ka thain Sohra.
U la ong ba ha ka jingshisha, ka sorkar ha u snem 2012, ka la don ka jingiakren bad iarai ban buh noh ia ka Police Outpost ha katei ka jaka hadien ba la mih ka jingpyniap briew ha ka Sohra tang namar ka jingsuba menshohnoh bad ka jingbuh ia ka Police Outpost kan ai ia ka jingshngain ia ki paidbah ban don ka jingiajan bad ka tnad pulit ban pynneh ia ka suk ka sain haba don kano kano ka jingjia bad ban tem ia ki kam sniew.
Ha kawei ka liang, u MLA ka Sohra u la dawa ba ka sorkar jylla ka dei ban pynbna noh ia ka Rangjyrteh kaba don ha jan Laitduh ka Shella konstitwensi kaba dei ka jaka sain nar kaba naduh hyndai.
“Ia kane ka jaka dei ban pynbna noh kum ka Jaka Hyndai ( Heritage Site) kaba dei ka jaka kaba donkam bha naduh hyndai bad pawnam bha ia ka jingsain nar", la ong u MLA ka Sohra.
Shillong, 17 Lber:U Symbud Myn tri Rangbah ka jylla ba peit ia ka tnad pule puthi u Dr RC Laloo u la ong ba ki nonghikai skul SSA ha kane ka jylla kim dei satia kiba thung da ka sorkar jylla hynrei dei kiba thung da ki bor skul shimet da ka kontrak bad namar kata, kim dei ki nonghikai ba pura ka sorkar ban siew ha ka tulop kaba heh.
Haba jubab ia ka mat ba la wanrah da u MLA ka Mawshynrut Bah Witting Mawsor mynta ka sngi hapoh ka iing dorbar,  u Dr Laloo u la ong ba “Ia ki nonghikai skul SSA ha kane ka jylla la thung da ki School Managing Committee bad ym da ka sorkar".
U la ong, “Ha kiwei ki jylla ia ki nonghikai la thung da ka sorkar bad ki dei kiba la pyndep ia ki kyrdan ba biang bad ka jingtbit.
Kiba hikai LP Skul ki dei ban pyndep ia ka HSSLC ryngkat ka mark ym duna ia ka 45 percent, bad namarkata, ka tulop kaba siew da ka sorkar ka long kaba heh", la ong u Dr Laloo bad bynrap, ba hangne ha jylla Meghalaya ruh, ka tulop jong ki nonghikai LP skul kiba thung da ka sorkar kam dei kaba rit kaba long T.
22 hajar eiei ha ka shi bnai.
U la ong ba ki nonghikai ki dei ban pyndep ia ka jingialeh ia ka State eligibility Test kaba long katkum ka kyndon ba la buh da ka sorkar na ka bynta ki nonghikai.
Shwa ia kane, na ka liang u Bah Mawsor u la ong ba ha kiwei ki jylla kane ka thain, ka tulop jong ki nonghikai skul SSA ka la long kaba heh bha bad u la wanrah ia ka nuska kum ha jylla Sikkim ki ioh T.
40 hajar ki nonghikai SSA LP bad T.
48 hajar UP, ha Arunachal Pradesh ki ioh T.
21 hajar LP,  T.
26 hajar UP, Manipur T.
29 LP, T.
31 UP, Mizoram T.
20 LP, T.
25 UP, Assam T.
24 LP, T.
26 UP, Tripura T.
19 LP, T.
23 UP.
Katba ha kane ka jylla Meghalaya ki ioh tang T.
9 hajar LP bad T.
9 hajar shiteng UP.
U la kyntu ba ka sorkar ka dei ban peit bad ban pyrkhat ia ki nonghikai da kaba pynkiew ia ka tulop jongki kumba long lem kiwei ki jylla.
Shillong, 18 Lber:Na ka por sha ka por u nongialam ka Maitshaphrang Movement u bah Micheal Syiem u la dawa na ka sorkar ba kan thaw noh ia ki Rules jong ka aiñ shongkha shong man kaba la pass naduh u snem2012 kaba la tip kum ka Meghalaya Compulsory Registeration of Marriage Act, 2012.
Katei ka jing pynslem ka sorkar ka la pynlong ia utei u rangbah ban shim da ki lynti ia khih da kaba leit ban shong kyraiñ marwei ha khmat ka Main Secretariat.
Hynrei hadien ba u la dep ban ia khih marwei hi ka sorkar ka la pynmih ia ka jingpynbna ba ia ki Rules jong katei ka Act la dep thaw naduh ka 5 tarik u risaw, 2015 bad la pynmih ruh ha ka Meghalaya Gazatte ha katei hi ka sngi.
U bah Micheal Syiem u la pynpaw ka jinglyngngoh ba la san bnai tam mynta ka sorkar ka la buhrieh ia kitei ki rules bad ka la sei paidbah pynban hadien ba la ia khih.
U bah Micheal u la ong ba ka sorkar ka la dei ban pynbna paidbah ha ki kotkhubor ha utei hi u bnai risaw hynrei ka la buhrieh pynban, “Ka dei ka jinglehraiñ ia ka sorkar jylla, hato ka khlem iohi mo ha ki kotkhubor ia ki jingdawa bad balei ka sorkar ka iohi kotkhubor tang hadien ba ia khih?" ong u bah Micheal.
“To kam pher mynta ki la thaw ia ki Rules, ki la pynslem kam lei lei, hynrei kaei kaba ngi kwah mynta ka long ba ka Act ka la don, ki rules ki la don, ngi kwah ba kin pyntreikam noh ia katei ka Aiñ" ong u bah Micheal Syiem uba la bynrap biang da kaba ong ba un pynlong da ka jingpyntip paidbah ha ka dur jong ka jingtah kynroh, ban pynbna paidbah ba katei ka Aiñ shongkha shongman ka la treikam.
Shillong, 18 Lber:U Myntri Rang bah ka jylla u la ong ba ka jylla ka la mang pisa ban pynlut ha une u snem 2016-17 ka long katkum ka jingsngewthuh thikna ban trei, bad ka long kaba donkam ban thaw dur thymmai ia ka rukom mang pisa ban leh da ka sorkar pdeng bad ki sorkar jylla ban lait na ka jingkulmar.
U la ong ba ka rukom mang pisa kaba thymmai la ai jingmut da ka 14th Finance Commission kaba la pdiang da ka sorkar pdeng.
U la ong ka jingmang pisa ka jylla jong u snem 2016-17, ka long ba katkum ka jingsngewthuh ka sorkar pdeng ka la don hapdeng ka jingpynkhreh ba ha ka mang tyngka kaban bud la shem snem, ka jingiaphiah ia ka mang tyngka jong ka plan bad non-plan yn pynduh noh.
U la ong ba ka mang tyngka kaba duna pisa 1913 klur jong u snem 2016-17 kan long katkum ka jingpynlut ban tei ia ki kam pynroi bad ia kiwei ki kam ka sorkar.
U la ong ba ka jingmang pisa kaba duna ka pyni ia ka jingbiang ka jingmang pisa jong ka jylla.
“Lada ngi peit ia ka mang tyngka, kaba la buh antad ban ioh pdiang T.
10,173 klur bad ka jingpynlut kaba T.
10, 103 klur, pynlait noh ia ka jingsiew ia ki ram, ngi sngewthuh ba ngi don ka bynta ban dang ioh lum na T.
10, 173 klur na ka mang pisa kaban pynlut kaba long T.
10, 103 klur hynrei ngi donkam ban siew ruh ia ka ram", u la ong haba jubab ia ka jingiatainia halor ka mang tyngka mynta ka sngi ha iing dorbar.
Katkum ka jingong u Myntri Rangbah, ka mang tyngka ba la paw ha ka sorkar pdeng ia ka jylla ka long T.
4291 klur hynrei ka jingpynduna ia ka jan poi sha kaT.
600 klur bad kane ka la buh ia ka jylla ban ioh T.
3668 klur.
“ka jingpynduna ka la ktah ia ka jingsdang kumno ngin pyndonkam ia ka jingtheh pisa ha ki bynta bapher bapher", u la ong.
“Namarkata, ngi donkam ban khmih lynti ban pynlut kunai bha ia ki kam bad ban kham theh ha ki kam pynroi ba kham kongsan kum ka surok bad ka la ot noh ia ka mang tyngka 20% na ki tnad ha ka non-plan" u la ong.
Ha kajuh ka por, u la ong ba katkum ka snem 2011-12, ka jingkhein antad jong ka Gross State Domestic Product (GSDP) ia u 2015-16 ka long T.
27,304 klur na ka GSDP kaba T.
30, 034 klur ha u snem 2016-17.
U la ong ba ka jingioh jong u briew ha u snem 2015-16 la khein antad ban long T.
83,474 bad T.
89,890 ha u snem 2016-17.
Nongpoh, 18 Lber:Ki bor pyniaid ka Civil hospital Shillong ki la pyntip ba ym pat don ba wankam ia ka metiap jong u Rymphang Mar wein, uba la khlad noh ha ka 16 tarik Lber, ha katei ka Hospital, ha kaba haduh mynta ym pat don u wei ruh na ka liang jong kiba ha iing ki ban wanmih.
Katkum ka khubor ba la ioh na ki pulit, la iathuh ba ia u Rymphang Marwein la lap da ki pulit ka Ri Bhoi, uba la don hapdeng ka met kaba shitom ha Shnong Shangbangla bad hadien kane ki pulit ki la pynkit noh ia u sha Civil Hospital Nongpoh, na ka bynta ban ioh ia ka jingsumar, hynrei namar ka jingshitom kaba jur, kumta la pynkit noh sha Civil Hospital Shillong.
Kumta na ka liang ki pulit ka Ri Bhoi, ki la kyrpad ia kiba ha iing ba kin leit shim noh ia katei ka metiap, kaba dang don mynta ha jaka buh metiap ha Civil Hospital Shillong bad ia ka postmortem la pyndep da ki doctor jong katei ka Hospital.
Shillong, 18 Lber:Ka tnad Shillong Municipal Board (SMB) ka la shu bret lymmuh ia ki jaboh ba lum na ki iing briew ha jaka theh niut ha Marten, Mawlai Mawiong khlem pyniakhlad satia ia kiba long pyut bad ki bym pyut.
Ka myntri ka tnad pynroi sor, ka Kong Ampareen Lyngdoh haba jubab ia ka jingkylli ba la wanrah da u MLA ka Nongthymmai, u Dr Jemino Mawthoh, ka la ong ba ka daw ba ka Municipal ka la shu bret khlem pyniakhlad ia ki jaboh ba pyut bad bym pyut ka long namar ba ki paidbah kim pat bud ia ki kyndon ba la bthah da ka sorkar ban buh ia ki jaboh ba pyut bad bym pyut la kajong kajong.
“Ngi la sam ia ki borti theh niut ar tylli ha man ki thliew iing ba kin buh ia ki niut ba pyut bad bym pyut la kajong kajong hynrei ki don ki jaka ha kaba ki briew kim shym la bud satia ia kane bad namarkata, ka Municipal ka la hap ban shu bret noh kumto khlem pyniakhlad", la ong ka Kong Ampareen.
Ka la ong ba la donkam ban ai ia ka jingshai kaba biang ia ki paidbah ba kin sngewthuh bad ba kin bud ia kane namar ba ka long kaba donkam.
“Wat hapdeng ka jingai jingshai, ki paidbah kim shym la bud ia kane ka jingbthah", la ong ka Kong Ampareen.
Ka la ong ba nalor ki shnong ba hap ha jaka ka Municipal, ki don sa 54 tylli ki shnong kiba hap hapoh ka map ka sor, kiba don hapdeng ka jingpynkhreh ka sorkar ban pyniar ia kane ka projek.
Shwa ia kane, u MLA ka Nongthymmai u la ong ba ka jingthmu ka sorkar ka la phiel namar ba kam shym la lah ban pyniakhlad ia ki jaboh ba pyut bad bym pyut katba ia ki paidbah pat ka bthah ba kin leh kumba ka la bthah.
Shillong, 20 Lber:Ha ka jingpyniar ia ki tnad treikam bapher, ka sorkar jylla la imat, kumba kam shym la iaid satia mar ryngkat, na bynta ki District bapher ha ka Jylla.
Dang shen, ka sorkar Jylla, ka la thaw ia saw tylli ki Civil Sub-Division bad na kitei ki saw tylli 2 ka dei ha Khasi –Jaintia kata ka Pynursla bad ka Mawshynrut bad 2 pat ka dei ha ri lum Garo,kata ka Chokpot bad ka Rak samgre.
Ka la pynbna 4 tylli ki C&RD Block hangne ruh la iohi ba 2 ka dei ha Khasi-Jaintia kata ka Mawlai bad ka Bhoi Rymbong, katba 2 pat ka dei ha ri Lum Garo ha Dendema bad Rerapara.
2 tylli ki Administrative Unit kawei ha Khasi-Jaintia kata ha Ranikor bad kawei pat ha Rongjeng-East Garo Hills.
Ka jingpynbna Police Station ka sorkar ka la pynbna 6 tylli ha Khasi –Jaintia kata ka Diengpasoh, ka Umsohlait, ka Nonghyllam,ka Mawshynrut, Lumshnong bad ka Nartiang.
Katba 9 tylli pat ha ri lum Garo ki long ka Damal Asim, Halli Dayganj,Salmanpara, Damalgre,Gasuapara, Siju, Sangkhinigre, Silkigre bad ka Chiading.
Saw tylli ki Border Hat 3 ha Khasi-Jaintia kata ka Bholaganj, Shibbari, Ryngku bad kawei pat ha ri Lum Garo kata ka Nailkata.
Na kitei ki jingpynbna pyniar tnad ka sorkar la iohi ba kaba kham i tyrkhong tam ka dei ka ri Lum Jaintia –hangtei la iohi ba kaba ka sorkar ka la pynkiew kyrdan ka long tang kawei ka Police Station ha West Jaintia kata ka Nartiang bad kawei ka Police Station ha East Jaintia kata ka Lum Shnong lait nangta ym don eiei shuh.
Sa kawei pat ka dei ka Ri-Bhoi bad ha ri-Bhoi la iohi ba kaba la kiew kyrdan ka dei tang ka C&RD Block ha Bhoi Rymbong bad kawei ka Police Station ha Umsohlait.
Jowai, 20 Lber:Ka jingiaseng KJP Synod Mihngi kaba khadsaw ka la kut noh mynta ka sngi ha kaba da ki phew hajar ngut ki paidbah ki la wan tuid na kylleng ka ri Khasi bad Jaintia.
Ki heh sorkar naduh u Chief Minister, u Dr.
