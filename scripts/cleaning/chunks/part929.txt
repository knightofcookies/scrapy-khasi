Shwa ia katei ka jing jia katei ka trok kaba la pynher sted bha ka la dep tynrah shuwa iaka wei ka kali maruti Van ha Ladthadlaboh Jowai bad hadien ba ka la dep tynrah ia ka  maruti Van kala nang pynher sted shuh shuh bad ynda kala poi ha khmat ka Jingkeng Myntdu ( jingkeng Pamblah) ka la tynrah markhmat ia ka Maruti Aulto 800 jong  u ma Rimar Biam na ka shnong Kdiap.
Katei ka trok ka dei kaba la niah da u  Laitmi Phawa uba  na ka shnong Madur West Jaintia Hills u ba la shoh khawiang, ki pulit ka Jowai PS  kiba don hajan hangta ki la iarap marmar ia kita kiba mynsaw bad kem ruh ia u nong niah kane ka trok katba ia ka metiap la kit sha Jowai PS ban pyndep ia kaba donkam.
Shillong,17 Nailur:Ka KJP Assembly ka la kyntait ban ai jaka ia u bah Ardent M Basa iawmoit, CEM KHADC ba un pynlong jingialang ha ka 19 tarik mynta u bnai ha Madan Student bad ia kane ka jingkyntait ban ai jaka, ka la phah ruh da ka jingthoh kaba long ka jubab halor ka jingpan jingbit jong u ban pyn long jingialang ha katei ka jaka.
Haba ia kren bad ki nongthohkhubor ha kam ra treikam jong u ,  u Pastor N.
S Phawa Administrative Secretary i/c Office Administration Christian Communi cation, SHRO Ministry, Trust Jingiaseng Kynthei u la iathuh ba ha ka sngi palei jong ka taiew ba la dep u bah Ardent u la phone ia u ban ia kren ban pyllait jaka ha Madan Student, hynrei ka network jong  ka phone ka la thud noh bad um shym la ioh ia kren shuh, pynban ha ka sngi thohdieng kata ka sngi kaba bud u la iohi ha ki kot khubor ba u bah Ardent u la pynbna ba un pynlong jingialang ha ka 19 tarik ha Madan Student.
Kham hadien u Pastor, u la iathuh ba u la ioh pdiang ia ka shithi na u bah Ardent kaba u la pan jingbit lyngba ka jingthoh, bad mynta ka sngi la jubab ia katei ka jingpan jingbit jong u ba ym shym lah ban ai jaka ha Madan Student ba un pynlong jingialang.
Haba batai bniah balei ba ka Assembly kam lah ban ai jaka ia u bah Ardent, u pastor Phawa u la ong ba katei ka dei kaba la slem bha, kaba la don lypa naduh shuwa ba un shong ha ka shuki kaba u shong mynta kaba u la don haduh saw snem ha Assembly.
U la ong ba na bynta ka Madan Student ka la don ka komiti kaba dei ban peit ia katei ka madan, ka Student Field Management Committee kaba ki dkhot jong ka ki kynthup ia ki Rangbah Shnong bad ki dorbar shnong jong ka Jaiaw Pyllun.
U la pynkynmaw ba ka jingialang  paidbah kaba khadduh eh ba la pynlong ha Madan Student ka dei ka jingialang ILP  bad ia katei ka jingialang ruh la ai lad hadien ba la iatai sani bha hapoh ka komiti, bad ba ka dei ruh ka mat kaba sngewkhia kaba la shimkhia da baroh ki sengbhalang.
U Pastor u la ong ba ha katei ka madan ka la don ka rai ban ym shah ia kino kino ki sengbhalang ne ki seng sain pyrthei ban pynlong jingialang ne ki jingiakhih lait noh ki jingialang jong ki skul bad ki jingiaseng.
U la pynpaw ka jingsngewkhia jur, namar ka jingleh ka sorkar ha ki sngi ba la dep, kaba la shu bret ia ki nongiakhih kiba leit ban shah thngan ne iakhih paidbah ha kino kino ki jaka bad la shu leit bret ia ki sha Madan Student, khlem da kynjoh ktien, hynrei u la ong ba nangne shakhmat ki bor pyniaid kim ailad shuh ia kum kitei ki jingleh ka sorkar.
Lah ban pynkynmaw ba ha ka por ba u bah Ardent u la pynbna ba un pynlong ia ka jingialang ha ka 19 tarik u la pyntip ba u dang pan jingbit ban pynlong ha madan student, hynrei kham hadien haba ia kren bad ki nongthohkhubor u la pyntip ba ka jingialang jong u ha ka 19 tarik kan iaid beit kumba la pynbna, kaba ki paidbah ki la pynkhreh ban tuid sha madan student.
Shillong, 17 Nailur:Ka Iew dohsniang ha Iewduh ka la ktah ia ka die ka thied ha ka Iew naduh ba mih khubor ba la lap ia u wieh hadoh.
Ha ka jingiakren bad u president ki nongdie doh sniang, u Bah Donlang Kharumnuid, u la ong ba ha kine ki sngi shi taiew eiei, ka iew dohsniang ka la hiar bad ka la ktah shibun eh ia ka jingdie.
U Bah Kharumnuid u la iathuh ba mynshwa baroh kawei ka Iewduh la ia die haduh 30 haduh 40 tylli ki sniang ha ka shi sngi hynrei mynta pat 10 tylli ki sniang ha ka shi sngi.
“Mynshwa ngi iadie laiphew  eiei ki sniang ha ka shi sngi hynrei mynta shiphew tylli ki sniang ngi iadie", la ong u Bah Kharumnuid.
La iathuh ba namar ka jingduna iew ka la pynlong ruh ia katto katne ngut ki nongdie ba tang na uwei u sniang la pynlong ia ki ba kin iasam lang ia ka doh ban iadie namar bym lah pynlut ba sniew eh ka iew.
Haba kren bad ki katto katne ki nongdie dohsniang ki la iathuh ba kim pat ju lap ia u wieh ba jrong ha ka doh sniang bad ki la pynpaw ba kim tip shuh naei kita ki wieh ki mih.
Kane ka jingsdang duh nong ka iew ka la mih hadien ba saphriang ka khubor ba lap ia u wieh na ka dohsniang ha kane ka taiew ba ladep.
Na ka liang jong u President ka seng ki nongdie Dohsniang la iathuh ba ha ka jingshisha ki ladep ia kynduh ia ka ophisar ba dei peit ia ka doh bad ka la pynshai ruh ba kam don jingma ban bam ia ka doh lada shet bha.
Ia ka dohsniang la wanrah nabar jylla kum na Assam bad na kiwei ki jaka namar ba tang na kane ka ri Khasi Jaintia kam  pat lah ban bsa doh sniang ia ki paidbah.
Kumba long mynta ka dor dohsniang ka dang eh kajuh ka dor T.
240 shi kilo.
Ka Khun Hynniewtrep National Awakening Movement (KHNAM) it’s emergent meeting hence in the presence of all the four MDC’s has resolved to clarify that the four MDC’s are intact and there is no such contemplation or move from the Party or it’s MDC’s to work with the Congress in the District Council.
Shillong,17 Nailur:Hadien ka jingia kynduh hapdeng ka sorkar jylla  kaba la lam khmat da u Dr.
Mukul Sangma Myntri Rangbah ka jylla, ka kong Roshan Warjri myntri kam pohing ka Jylla lem bad ki dkhot ka seng lehnoh ANVC kaba la long mynta ka sngi ha Police Guest House, u Dr.
Mukul u la ong ba ka jingialang ka la rai ba ka jingiakren ba khadduh ban ia soi ia ka jingiateh soskular hapdeng ka sorkar bad ki ar tylli ki seng lehnoh ANVC bad ka ANVC-B kan long ha ka 24 tarik mynta u bnai ha Delhi, ha kaba ha katei ka jingiakynduh yn ia soi soskular  noh, hapdeng ka sorkar  jylla bad ka sorkar pdeng.
U Dr.
Mukul u la ong ba ha katei ka jingialang la khot ia baroh ar tylli kitei ki kynhun seng, hynrei ka ANVC-B kam shym la wan.
Haba kren sha ki nongthohkhubor, hadien ba la wai katei ka jingialang u Dr.
Mukul, u la ong ba ka sorkar ka la kren ym tang sha kitei ki ar seng, hynrei sha baroh ki kynhun senglehnoh ha kane ka jylla ba kin mih shakhmat na ki ktem jong ki ban wan sha ka jingiakren iasuk bad ka sorkar  bad ba kin ioh ruh ia ki jingmyntoi kiba ka sorkar kan ai sha kikaba kynthup ia ka lad ba kin kamai ja kpoh ialade bad ka jingiasyllok.
U la pynpaw ba ka jingdon ki seng lehnoh ha kane ka jylla ka ktah ym tang ia ka thain ne ka ia jylla hynrei ka la ktah lut, wat ia ka thain shatei Lam mihngi baroh kawei.
Ha katei ka jingialang, kaba mynta ka sngi, na ka liang ka ANVC, la wan ban mih khmat da saw ngut ki nongialam jong ka, kiba kynthup ia u Arist Sengram Sangma Publicity Secretary, u Jaggam Momin Joint Secretary, u Togan Marak Liason Officer bad u Doreng Malja Sangma u Political Secretary.
Haba kren sha ki nongthohkhubor hadien ba la wai ka jingialang u Arist Sangma, u la ong ba ka ANVC haduh mynta ka dang pynneh bad ieng skhem ia ki jingdawa jong ka ia ka Garoland, hynrei ka jingdawa kam long shuh pat da ka jingiaumsnam hynrei da ka lynti kaba beit.
U la iathuh ba haduh mynta ki la don haduh 161 ngut ki dkhot ka ANVC bad ia ki tiar ialeh kim pat shym la aiti sha ka sorkar, hynrei la set khop hapoh ka jingpeit jong ki ar liang, ka sorkar bad ki dkhot katei ka seng, bad shen kin sa aiti noh hadien ba la pyndep ia ka jingiakren ba khadduh ha Delhi.
U la pynpaw ka jingsngewkmen halor ka jingkhot ia kren ka sorkar ia ka ANVC-B bad u la ong ba kan kham pynkmen shuh shuh lada kiwei pat ki seng lehnoh kiba don ha ri-lum Garo kin wan shakhmat ban ia kren ia suk bad ban ia khun ia ki jingdawa lyngba ka lynti kaba beit ym da ka jingiaumsnam.
Haba la kylli na u Arist kiba kum kino kita ki song jingiarap ba ka sorkar ka la ia kren ban ai ia ki, u la ong ba haduh mynta kim pat ong eiei bad kin sa pyntip ha ka sngi ban ia kren khadduh ha Delhi ha ka 24 tarik.
Haba la kylli biang ba kum u lehnoh ANVC, ki la pyniap ia kiba bun bah ki briew, kumno ki sngew ba katei ka kam pyntriem ka long kaba dei, u Arist u la ong ba ka dei ka bym banse bad ka dei ka bynta jong ka jingialeh.
U Janggam haba kren sha ki nongthohkhubor, u la ong ba ka politik ka dei kawei na ki bynta ba katei ka seng ka iohi ba lehse kan lah ban pynurlong ia ka jingdawa jong ki.
Lah ban pynkynmaw ba shuwa ban khot ia katei ka jingialang kaba la long mynta ka sngi,  ka jingialang ba khadduh kaba la long hapdeng ka sorkar bad katei ka seng lehnoh ka dei ha ka 5 tarik u kyllalyngkot mynta u snem, bad na katei ka jingialang la ia kut ban pynlong biang da kawei pat ka jingialang kaba la dep ban pynlong mynta ka sngi.
Ka jingdawa ba nyngkong jong ka ANVC ka long ban thaw ia ka jylla Garo la jong hynrei kham hadien ka la dawa ban thaw noh tang ia ka Garoland Autonomous Council kaba iahap bad ka Bodoland Territorial Council.
Hynrei hadien ba la lap ba kane kam iadei ha kane ka jylla kaba la don lypa ki district council, ka ANVC ka la pdiang ban pynkhlain noh ia ki district council khamtam ka Garo Hills Autonomous District Council da kaba pynkup bor shuh shuh bad pynbun ia ka jingdon jong ki dkhot.
Ka la don ka jingslem ban iasoi ia ka jutang ba khadduh namar ba ka sorkar pdeng ka kwah ban pan jingshai ia ka jingpynbun ia ki MDC na ka 30 ngut sha ka 40 ngut ha GHADC bad ruh ban pynbun ha kiwei pat ki Autonomous Council kynthup ka KHADC bad ka JHADC.
Shillong,17 Nailur:Ki pulit ka tnad CID bad Shillong Special Cell ba la ialam da u Inspector P.
Suchen, myn ta ka janmiet jong ka sngi balang ki la pynap shrip bad ki la ioh ban kem pyllen pyllein ia u Sub Divisional School Education Officer u Lutfer Rahman na ophis trei kam jong u na Mairang, West Khasi Hills.
Ka Spl Superiten dent of Police, CID ka kong CA Lyngwa , MPS ka la iathuh ba utei u SDSEO u la dawa pisa haduh T.
30 hajar tyngka na u wei u nonghikai uba la tip kyrteng kum u DMI Mawnai , bad katei ka jingdawa pisa ka long ban ai ia ka syrnod pynkynriah kam ia u na Nongthymmai Goverment LP School sha Nongbah Bynther Goverment LP School.
Ka SP Lyngwa ka la iathuh ba katkum ka jingtohkit utei u SDSEO u dei uba mlien ban leh ia kum kitei ki kam bad u ju dawa pisa na ki nonghikai ha kaba ia dei bad ki rukom treikam.
Shillong,18 Nailur:Ki bor pyniaid District ki la ai por shisngi mynta ka sngi, ia ki nongdie jain lilam ha jingkieng Motphran  ba kin sei lut phar ia ki jain ki nep bad ki tiar ki tar jong ki kiba dang sahkut hajrong katei ka jing kieng, naduh ka por ba ki bor district ki la wan ban khang dam noh ia katei ka jingkieng.
Mynta ka sngi palei ka por ba la ailad ia ki nongdie jain Motphran ban sei lut phar ia baroh ki jingdon jingem jong ki kiba dang sahkut sah ha ki dukan bad ki kudam kiba don ha katei ka jingkieng, la wan ruh ban ia don ryngkat da ki bor pyniaid District kaba la wan ban mih khmat da ka Majistor ka kong I.
Majaw ha ryngkat ki ar ngut ki myntri ka hima Mylliem u myntri K.
Langstieh uba dei Incharge ia ka Iewduh bad u myntri M.
Kharlukhi uba peit ia ka pla tyngka ka Hima Mylliem.
La iohi ba ha itei i por ba lyngkot ba ki bor pyniaid District, ki la ailad ia ki nongdie jain ban lum ia ki tum ki tam jong ki, kiba bun na ki, kiba dang sahkut ki tiar sha jrong jingkieng ki la wan ban lum ban lang kat kaba ki lah, hynrei haba ia kren bad u nongthohkhubor ki la ong ba katei ka por ba la ai por tang shisngi ka la lyngkot than ia ki bad kim tharai ba kin lah ban pyndep tang mynta ka sngi bad ki la pynpaw ba ki la dei ban ioh lada kloi eh kumba ar sngi eiei.
Haba kren sha ki nongthohkhubor ki ar ngut ki myntri ka Hima Mylliem ki la pynkynmaw biang ia ki nongshong iew ba kin leh khuid ia ka Iewduh, bad ka la bthah ruh ba kin pynkhuid ia ki rud ki kiar ki dukan jong ki kynthup kit num bad ki slep kiba la sop soh pailen, kiba wanrah ka jing ijli ia ka iewduh.
Ha kaba ia dei bad ka jingkieng Motphran u myntri Langstieh, u la pynpaw ka jingsngewdiaw ban duh noh ia katei ka jingtei sahnam, hynrei u la ong ba ka dei pat ka ba buh jingma ia u paidbah hi bad kumta ka sorkar ka la hap ban pynkhyllem noh ia ka, u la kren bynnud ba katei ka jingkieng kan long tang ka jingsah kynmaw ha ka khana ka pateng ki khun ki kti ki ban wan.
Katba u myntri Kharlukhi pat u la ong ba lada ka sorkar ka dang don jingthmu ban tei sa kawei pat ka jingkieng ha ka jaka ka jingkieng motphran ka hima Mylliem kan long kaba kloi ban ia snohkti lang.
Ha katei ka sngi ba ki bor district bad ka Hima Mylliem ki la wan iuh kjat khadduh ha jingkieng Motphran, sa kawei pat ka jingdawa ka la ap lypa, namar ba ki paidbah ki la ai ksai lypa ia kane sha u myntri K.
Langstieh, bad katei ka jingdawa  kan sa mih shen na ki nongshong dukan ha khrum bad ha syndah ka jingkieng Motphran , lada jia ba ka don jingktah eiei kum ka jingjulor ia ki dukan jong ki ha ka por ba pynkhyllem ia ka jingkieng Motphran.
Shillong, 18 Nailur:Ka Meghalaya High Court, ka la pyn mih ia ka hukum jongka, ha ka 11tarik Nailur 2014, ha kaba ka la pynskhem ia ka sanad, kaba U bah HP Oflyn Dohling, Rangbah Shnong, Malki, kaba la ai da U Syiem jong ka Hima Mylliem, kaba treikam naduh, ka 4tarik Iaiong 2012, ha kaba katei ka sanad, ka kren shai, ba kan kut haduh lai snem.
Ha ka rai kaba la pynmih ha katei ka sngi, ka kashari, ka la bthah ba U Bah Dohling, un dang iai bteng ban long u Rangbah Shnong jong ka Malki, haduh ban da jied ia uwei pat U Rangbah Shnong bad kaba long katba kum ka dustur riti.
Ka kashari, ka ong ruh, ba lada jia ba ki nongshong shnong, kim iahap jingmut ia ka jingtreikam jong U Rangbah Shnong, ki la dei ban ujor shwa sha U Syiem Mylliem, halor ki jingeh jongki bad ba un pan jingpynshai na U Syiem Mylliem, halor ka jingujor, kaba long pyrshah ia u bad ka dei hadien jong katei ka jing bishar ia baroh arliang, ba yn sa lah ban shim ia ka rai bad wat lada dei ban jied ia U Rangbah Shnong thymmai, kan dei ban long katba kum ka dorbar kaba beit bad kaba kum ka dustur ka riti.
Shillong,18 Nailur:Ka State Co-Ordination Committee of Coal Owners, Miners & Dealers Forum ka la kyntu ia baroh ki nongdie bad ki nong khaii dewiong ba kim pat dei ban siew ia ka bai khajna ban kit dewiong uba mut ban leit die, haduh ban da ioh ia ka jingbishar ka ban pynhun ia ki  ka ban long ha 10 tarik u risaw, 2014.
Katei ka Forum ha ka kyrwoh ba ka la pyllait paidbah ka la iathuh ba naduh ka 11 tarik haduh ka 17 tarik mynta u bnai ka la don sha Delhi ban leit ia shim bynta ha ka mukotduma jong ka Ing Bishar ka NGT, ka Forum ka la ujor halor ka jingbthah ka NGT lyngba ki kyndon Re-Constitute Committee ban siew khajna ia u dewiong ba la dep sei shuwa ban shalan ne pyniaid iew ym kumba ju long baroh shi katta shuwa ban khang tih dewiong.
Ka la pynpaw ba ka long kaba shitom ban siew khajna ia ki nongkhaii dewiong namarba ka iew dewiong kam iaid bha, bad sa kawei pat ka dei namar ba lada siew shuwa kumba la bthah shano kin leit die bad lan kin ioh ia ka bai dewiong.
Ha katei ka jingleit Delhi ka Forum ka la ujor ruh halor ka jingbym ioh lad ki ar District kawei ka West Khasi Hills bad kawei pat ka South West Garo Hills.
Ia ka West Khasi Hills la rai ban ailad noh ban kit ia u dewiong ba la dep sei shabar katba ia ka South Garo Hills pat yn ioh ia ka jingbishar ban shah kumba la shah ia kiwei ha ka 19 tarik u nailur 2014.
Ka NGT ka la bthah ruh ia ka sorkar ban wanrah ia ka kaiphod ba la dep shim jingkhein katno u dewiong ha South Garo Hills u don bad hap ban wanrah ia ka jingkhein ha katei ka sngi.
Ka NGT ka la bthah ruh ia ka sorkar jylla ban pynkhreh ia ka jubab ha katei ka sngi shong bishar ka ban long ha ka 10 tarik u risaw.
Shillong, 18 Nailur:Ka North Eastern Hills University Students Union (NEHU SU), ka la phah shithi sha U President jong ka Ri, sha u myntri rang bahduh, shaka myntri jong ka tnat pule puthi ka sorkar India nalor kiwei, na ka bynta ban thung ia U Vice Chancellor ba pura ha katei ka University.
Ha katei ka shithi, la ujor halor ka jingpynmih slem ia ki result jong ki eksamin bapher bad nangta la pyni ba ka rukom sam ia ka bai bam sha ki samla pule kam ju long ha ka por kaba biang bad nangta sa ka jing bym don um, don ding ilektrik, ki long katto katne ki jingeh, kiba mih na ka bynta ki samla kiba sah hapoh Hostel.
La dawa da katei ka seng, ia U Vice Chancellor ba pura, uba don jingtbit, na ka bynta ban pyniaid beit ia ki kam jong katei ka University bad la ong da ka NEHUSU, ba ka kwah da u briew, u bym don bynta ha ka sain pyrthei, namar ba ki Vice Chancellor kiba la dep thung baroh shi katta, ki dei ki bym nud ban shim ia ki rai kiba dei bad katei ka la buh jingeh, ia ka pule puthi ha katei ka University bad katei ka seng, ka dawa, namarkata ban thung noh bran bran ia U Vice Chancellor, uba pura ha katei ka University.
Shillong,18 Nailur:Ki ar sngi jong ka taiew, ka sngi thohdieng bad ka sngi saitjain kin dei ki sngi ba khadduh eh ia ki paidbah ka jylla ban iohi ia ka jingkieng Motphran, ka ban sa shah pynkhyllem noh ha ka miet 20 tarik mynta u bnai.
Kitei ki ar sngi ki dei ruh ki sngi ba ki paidbah kin ai khublei khadduh ia ka jingkieng Motphran, kaba kin ym iohi shuh lano lano ruh ia katei ka jingkieng kaba la don da ki bun bun snem.
Lah ban ong ba ha ka miet 20 tarik  kan dei ruh ka miet ka ban pynpangmet bad ka ban pynjawummat ia ki bun bun ngut ki briew kiba kynmaw ieid ia ki kam ba ki ju tyngkhuh ha katei ka jingkieng,  khamtam ia ki nongdie jain bad kiwei pat ki nongdie jingdie ha jingkieng Motphran, ba kin iohi ba ka jingkieng kaba la pynheh pynsan, kaba la bsa la pjiah bad kaba la pynnang pynstad ia ki, kan sa shah pynkhyllem noh.
La ju ioh sngew na ka jingiathuh ki longkmie ba la kham tymmen, kiba la shong die jain la bun bun snem ha jingkieng Motphran bad kiba la shimti ia ka  katei ka kam na ki kmie tymmen kpa tymmen jong ki, ba ki ju iathuh ba ki la shong die la bun bun snem bad katei ka jingkieng ka la long ka pliang ja jong ki kaba la pynheh pynsan bad ai kamai ia ki.
Na ka jingiathuh jong ki, lah ban ong ba ka miet 20 tarik kan long ruh ka miet iam briew na bynta jong kito kiba la longbriew man briew na ka jingkieng Motphran, ba kin iohi ia jingshah pynkhyllem katei ka jingkieng kaba long ruh kumba dung u nam sarang ha ka dohnud jong ki.
“Ka sorkar ka la ibit ban pynkhyllem noh ia katei ka jingkieng aiu ngin ong hynrei kumba long lem kiwei pat ki jaka sahnam ka jingkieng Motphran ruh kan sah sa tang ha ki jingkynmaw bad  ki khana ka pateng ha ki khun ki kti bad ki ksiew ki miaw jong ki samla, ki tymmen bad ki khynnah rit kiba dang lah ban bat ia ka bor kynmaw jong ki shaphang ka jingdon katei ka jingkieng" ong kawei na ki longkmie, kaba ju im ja kpoh na katei ka dukan.
Pynursla, 18 Nailur:Ki paidbah ka thain Pynrusla, ki la ud bad jynjar shibun eh, namar ka jingsniew palat ka surok bah  NH-40 Shil long Tamabil (Dawki) ha ka bynta na Lyng kyrdem sha Pynursla.
Ha ka jingia kren bad ki nongniah kali, ki nongshong kali mynta ka sngi bad ki nongthoh khubor, ki paidbah katei ka thain ki la pynpaw ia ka jingsngew bynniaw ia ka jingsniew khlemakor kane ka surok kaba ju bna nam kum ka surok kaba bha bad kaba skhem bha.
“Ka surok ka la sniew palat naduh Lyngkyrdem haduh Pynursla kaba jngai tang 6 km eiei hynrei ka jingslem ban iaid kam duna ia ka shiteng kynta", la ong u Bah Donkupar Khongsit uwei na ki nongniah kamai indica ha katei ka thain.
U la ong ba lada ka surok ka bha kum mynshwa, ka shim por tang kumba 10 minit eiei ban poi na Lyngkyrdem sha Pynursla, hynrei ha kine ki ar snem eiei, kam long shuh kumta.
Kumjuh I kong S Khongsni na Pynursla I la ong ba ka jingsniew ka surok ka la buh jingma bad ka jingeh ia ki nongleit nongwan ym tang ia ki kali.
“Ngi kiba shong kali, ngi shaniah ha ki nongniah bad sngew tynnad ba ki nongniah kali kamai ha ka thain ki long kiba husiar bad niah bha khamtam ha ka por dum bad slap", I la ong.
“Ka jingma ka long khamtam ia ki longkmie ba ar met bad kiba pang ba shitom kiba hap ban pynkit sha sor namar na ka jingsniew palat ka surok, la nang pang shuh shuh pynban", la ong I kong S Kurbah iwei na ki nongshong shnong ka Pynursla.
Ki la kyntu ia ka sorkar ba ka dei ban peit lem ia katei ka surok kaba la sniew palat ban shna pynbha noh khnang ba ki paidbah kin suk kin sain ha ka iaid ka ieng.
Katba u Bah Rit ba ju niah kali kamai, u la ong ba ka jingsniew ka surok ka la wanrah ruh teng teng ia ka jingjia aksiden, namar ba ki nongniah ki la hap ban kiar ia ki thliew ki syar.
U la ong ba lada ka jingsniew ka dang iai bteng, ki kali kamai kim banse wat ban hap pynkiew noh ia kai shong kali khnang ban pynmih ia ka bai shna ba sniew ka kali man ka sngi.
Lah ban kdew ba kane ka surok, ka dei ka surok bah kaba iaid bun bha ki kali ban leit sha Dawki, Shillong bad ka dei ruh ka lynti ka ban ialam ban poi sha Mawlynnong, kawei na ki shnong ba khuid tam ha Asia ha kaba ki nongjngohkai pyrthei ki la hiar man ka sngi ban leit jngoh kai.
Hynrei ka jingsniew ka surok, ka la pynkhohnioh ia ki nongleit nongwan bad ka la pynlehrain ia ka sorkar bad ki nongialam ki khlem shim khia.
Kine ki paidbah katei ka thain, ki la kyntu jur ia ka sorkar ba ka dei ban shna pynbha noh ia katei ka surok kloi katba lah ban lait na ka jingkordit jong ki paidbah.
Shillong,18 Nailur:Ka Balang Unitarian Madan Laban, ka la rakhe ia ka lyngkhuh snem ba 127 jong ka mynta ka sngi ha Madan Laban,ha kaba  U bah Rowell Lyng doh, myntri rangbah ba ar, u la long u kongsan.
La seng ia ka Ba lang Unitarian Madan laban ha u snem 1893 da i kong Sianti Mai Wahlang, i kmie jong u Bormurai Riat Laban, bad ha katei ka por ba la seng i Sianti Mai Wahlang ( Bam kwai ha Dwar u Blei) i la ia trei ryngkat bad u Babu Robin Roy, i kong sianti Mai i nongseng ia katei ka Balang, i la khlad noh ha ka 17 tarik u kyllalyngkot 1897 tang saw snem hadien ba  i la lah ban pynieng ia katei ka Balang kaba don mynta ha Madan Laban.
Ha katei ka sngi rakhe ia ka lyngkhuh snem ba 127 ka Balang Unitarian ne ka Balang Wei Blei, la ia don lang ki nongialam bapher bapher ba kynthup ia u Phadar jong ka All Saint, u Maharaj na Ramakrishana Mission bad kiwei pat kiba la shah khot sngewbha.
Shi bynta kum ka jingrakhe ia katei ka lyngkhuh snem la pynlong da ka jingiaseng bad ha shuwa ia kata la tbeh ia ka ding mombati da u kongsan bad kiwei pat kiba la shah khot sngewbha.
La ai ka jingiasyllok ha katei ka jingiaseng da u Dr.
Ronald Gary Dunai, uba la kren shaphang ka jingsuk jong ka mynsiem bad kiwei pat ki kam pyntriem kiba la mih ha satlak kane ka pyrthei.
U bah Rowell Lyngdoh haba ai jingkren ha katei ka jingrakhe kum u kongsan, u la ong ba ka long kaei kaei kaba sngewtynnad ban iohi ba ka don kum katei ka Balang Wei Blei kaba la khot la lum lang ia baroh ban ia shakri bad ban mane ia uwei u Blei.
U la kyrkhu kyrdoh ba katei ka Balang kan nang kiew shaphrang ha ki kam ba bha ba ka dei ban noh synniang sha ka jaitbynriew khamtam ha ka jinglong ba kynja mynsiem.
Ha shuwa ban sdang ia ka jingiaseng ka la don ruh ka jingpyndeng syntiew ia u dur Mot jong u Hajom Kissor Singh Nongbri, uba la pynieng hakhmat katei ka Ing mane kaba don ha Madan Laban.
Shillong, 18 Nailur:U Myntri ka Cooperation u Bah HDR Lyng doh hynne ka sngi u la plie ia ka tnad kaba 47 jong ka Meghalaya Cooperative Apex Bank Ltd (MCAB) bad ia ka ATM ha Demthring.
Kane kadei ka branch kaba 47 jong ka MCAB ba la plie ha kane ka jylla,bad ia ka ATM  kaba 6 ha ka jylla.
Ha kane ka sngi la donlang u MLA kane ka thain u Bah Jemino Maw thoh kum u symbud kong san, u Chairman ka MCAB u Bah WK Kyn diah u ba pyniaid ia kane ka jingialang,u Managing Director ka MCAB u Bah DF War nalor kiwei pat.
U Bah Kyndiah haba kren ha kane ka jingialang u la iathuh ia ki khana jingjop jong ka MCAB bad ia ka thong jong ka ban pyniar ia ka jngtrei kam ha baroh ki 11 district ha ka jylla na bynta ban shakri ia ki paidbah.
Katba u Bah DF War u la batai lyngkot ia ki jingtreikam bad ki jingiaid lynti jong ka Bank ha kine ki 43 snem ba ladep.
U kongsan ha kane ka sngi u Bah HDR Lyng doh u la iaroh ia ka jingtreikam jong ka MCAB kaba la lah ban ai ia ka jing shakri ia ki paidbah na ki sngi sha ki sngi.
U la kular ruh ban a ka liang jong ka sorkar kan ai ka jingkyrshan na bynta ban pynkhlain shuh shuh ia ka jngtreikam kane ka bank.
La ioh jingkren ruh na u Symbud kongsan u Bah Jemino Mawthoh u la ong ba kane ka MCAB kan wanrah jing myntoi ia ki paidbah khamtam ia ka konstiwensi jong u.
Ha kane ka sngi la ioh ruh ia ka jingkren na u Rangbah Shnong ka  Demthring bad ka Ma danriting.
Shillong,18 Nailur:Ka FKJGP Central Body ka la  pynpaw ia ka jing sngew sarong haba ki nong shong shnong jong ka jylla ki wan rah ia ka nam bad ka burom lyngba ka jing noh synniang ka jong ki ha ki liang bapher bapher kum shibynta ban kyntiew ia ka burom jong ka Jaitbynriew.
Ha kane ka kynti ba mynta  ka Seng ka la phah ia ka kyrwoh ai mynsiem bad ai khublei kaba kyrpang ia u Rangbah Lambok Thabah u ba dei ruh ha kajuh ka por Editor jong kawei na ki lad pathai khubor ha ka ktien khasi kata ka kotkhubor ‘U Nongsain Hima’ lyngba ka jing iohpdiang jong utei u Rangbah ia ka Khusnam ‘National Award Ramnath Goenka Excellence in Journalism Award’ ha kaba na ka liang jong ka Sumitra Mahajan, Speaker Lok Sabha ka dang shu dep pynkup burom dang shen ia utei u rangbah ha ka jingialang kaba kyrpang kaba la long ha Nongbah New Delhi dang shen.
“Ka Seng ka shim ia kane ka kabu ban ai khublei kyrpang ia u Bah Lambok Thabah bad kumjuh ruh ia baroh ki nongtrei jong ka kot khubor ‘U Nongsain Hima’ na ka bynta kane ka jingjop jong ki bad kum ka Seng ngi sngew ba lyngba kane ka jingjop kan long ruh ka burom kaba khraw ia baroh ki lad pathai khubor ha ka jylla bad ruh kum ka jing ai mynsiem ia baroh ki nongthoh khubor khnang ba kin dang lah ban nang trei kham bha shuh shuh ban pynjanai na ka bynta ban shakri ia ki paidbah lyngba ki lad pathai khubor, namar baroh ngi don la u jong u synniang u bynhei ban noh ha ka ban shakri ia ka Jaitbynriew"  Ong ka kyrwoh na ka FKJGP.
U Aldrin Lyngdoh, u rangbah na Shillong, ba u trai kam ha hotel ha ka jylla U.
P.
(Agra) ia pyniap noh ialade namar ba khlam don pisa ne jingbum na ka jingwan ka khlam coronavirus.
Sngewbha ban poi kubor sha ka kmei bad  U pa jong kane u briew kum ba la khlad.
Nga ioh kane khubor na facebook.
Phi la ban contact U rangbah DSP Hibu jong jylla Delhi.
Ka contact No 9810083486.
I la kren bat U rangbah para Polit sha jylla UP (Agra) ban tykna u tuh briew ba la khlad.
Khublei shibun (wat sngew ieie ka jing bakla syngtoh jonga.
Ki don palat 6hajar ngut kiba la leit ban pyniasoh thymmai ialade, sha katei ka seng ehrang ISIS, naduh ba ka Ame rica, k tba kum ka jinglum jingkhein jong ka  kyn hun, kaba na UK, ka Syrian Observatory for Human Rights.
Ka France, ka la jer kyrteng thymmai ia katei ka kynhun ehrang, da kaba kam, ba ka dei ka kynhun ot khlieh briew bad kan nym khot shuh ia katei ka seng, da ka kyrteng ISIS.
La iathuh ba ka jingleit rung sha katei ka seng ehrang ISIS, ka nang jur nang jur, naduh ba ka US, ka leit hiar thma bad ther bom haduh 167sien, naduh ka 8tarik Nailar mynta u snem.
La iathuh ba ka don ka jingtreikam bha jong ki social media, kiba la nang iai pynshlur ia kiba bun, ba kin leit rung sha katei ka seng ehrang bad ka ISIS, ka la pynmih ia ki video bad ki lad phah khubor, ha ka ktien phareng ban pynshlur ia kiwei ruh, ba kin ia soh bad katei ka seng.
Na kine ki 1,300ngut ki nongwei, kiba leit rung sha ka ISIS, ha une u bnai, ki dei kiba ha ka rta kaba hapoh 15 haduh 20snem ka rta bad ki bym pat ju don bynta ha ki kam pyntriem kham mynshwa, ong U  Abdurrahman Saleh, uba dei u nongkren jong katei ka kynhun lehnoh.
La iathuh ba kiba leit pynrung dkhot thymmai ialade, ki don kumba 20ngut ha ka shisngi shisngi, ha ka nongbah ba shatei jong ka Syria, ka nongbah al-Bab, nalor kiwei pat ki jaka.
Shillong,18 Nailur:U CEM ka KHADC u bah Ardent M Basa iawmoit haba kren sha ki katto katne ki lad pathai khubor, u la ong ba kam don ka jingkylla ia ka jaka, ba  u la pynbna ban pynlong jingialang ha Madan Student lashai ka 19 tarik u nailur, ia katei ka jingpynbna u CEM u la pynbna hadien ba la paw ha ki khubor, ba um shym la ioh jingbit ban pynlong jingialang ha katei ka madan.
Haba kren sha ki katto katne ki nongthohkhubor, u bah Ardent u la ong ba ka jingialang kan iaid beit kumba la pynbna ha madan Student ha ka por 2 baje noh phai sngi, haba la kylli la kin don ne-em ki nongialam seng sain pyrthei ki ban kren ha katei ka jingialang nalor jong u, u la ong ba kan shong katkum ka jingdonkam ha katei ka jingialang ka ba long lashai ka sngi.
Ha kajuh ka por, u la kyntu ia ki paidbah ba kin wan sha katei ka jingialang, ha kaba un ioh ban pynshai paidbah ia baroh ki jingkynnoh kaba u la shah kynthoh ha ki MDC ka UDP ha kine ki khyndiat por halor ka kynrum kynram hapoh ARPA, kaba bat ia ka bor synshar ha District  Council.
U la ong ruh ba ha katei ka jingialang un pynbna paidbah la un dang bteng ne iehnoh ia ka kam CEM.
Shillong,18 Nailur:Ki bor pyniaid District ki la ai por shisngi mynta ka sngi, ia ki nong die jain lilam ha jingkieng Motphran  ba kin sei lut phar ia ki jain ki nep bad ki tiar ki tar jong ki kiba dang sahkut hajrong katei ka jing kieng, naduh ka por ba ki bor district ki la wan ban khang dam noh ia katei ka jingkieng.
Mynta ka sngi palei ka por ba la ailad ia ki nongdie jain Motphran ban sei lut phar ia baroh ki jingdon jingem jong ki kiba dang sahkut sah ha ki dukan bad ki kudam kiba don ha katei ka jingkieng, la wan ruh ban ia don ryngkat da ki bor pyniaid District kaba la wan ban mih khmat da ka Majistor ka kong I.
Majaw ha ryngkat ki ar ngut ki myntri ka hima Mylliem u myntri K.
Langstieh uba dei Incharge ia ka Iewduh bad u myntri M.
Kharlukhi uba peit ia ka pla tyngka ka Hima Mylliem.
La iohi ba ha itei i por ba lyngkot ba ki bor pyniaid District, ki la ailad ia ki nongdie jain ban lum ia ki tum ki tam jong ki, kiba bun na ki, kiba dang sahkut ki tiar shajrong jingkieng ki la wan ban lum ban lang kat kaba ki lah, hynrei haba ia kren bad u nongthohkhubor ki la ong ba katei ka por ba la ai por tang shisngi ka la lyngkot than ia ki bad kim tharai ba kin lah ban pyndep tang mynta ka sngi bad ki la pynpaw ba ki la dei ban ioh lada kloi eh kumba ar sngi eiei.
Haba kren sha ki nongthohkhubor ki ar ngut ki myntri ka Hima Mylliem ki la pynkynmaw biang ia ki nongshong iew ba kin leh khuid ia ka Iewduh, bad ka la bthah ruh ba kin pynkhuid ia ki rud ki kiar ki dukan jong ki kynthup kit num bad ki slep kiba la sop soh pailen, kiba wanrah ka jing ijli ia ka iewduh.
Ha kaba ia dei bad ka jingkieng Motphran u myntri Langstieh, u la pynpaw ka jingsngewdiaw ban duh noh ia katei ka jingtei sahnam, hynrei u la ong ba ka dei pat ka ba buh jingma ia u paidbah hi bad kumta ka sorkar ka la hap ban pynkhyllem noh ia ka, u la kren bynnud ba katei ka jingkieng kan long tang ka jingsah kynmaw ha ka khana ka pateng ki khun ki kti ki ban wan.
Katba u myntri Kharlukhi pat u la ong ba lada ka sorkar ka dang don jingthmu ban tei sa kawei pat ka jingkieng ha ka jaka ka jingkieng motphran ka hima Mylliem kan long kaba kloi ban ia snohkti lang.
Ha katei ka sngi ba ki bor district bad ka Hima Mylliem ki la wan iuh kjat khadduh ha jingkieng Motphran, sa kawei pat ka jingdawa ka la ap lypa, namar ba ki paidbah ki la ai ksai lypa ia kane sha u myntri K.
Langstieh, bad katei ka jingdawa  kan sa mih shen na ki nongshong dukan ha khrum bad ha syndah ka jingkieng Motphran , lada jia ba ka don jingktah eiei kum ka jingjulor ia ki dukan jong ki ha ka por ba pynkhyllem ia ka jingkieng Motphran.
Shillong, 18 Nailur:Ym tang ba don kata ka jingsngew khoh nioh ba don wieh ha ka doh sniang, hynrei wat ka doh masi ruh ka lah ban don jingma ia ki briew ba bam ia ka doh, lada shu ot doh pathar khlem da test ki doktor, la ong u President barim ka seng doh masi ha Iewduh u Bah H Warjri.
Haba iakren bad u Rupang mynta ka sngi Palei, u Bah Warjri u la ong ba mynshwa ha ka ki snem 1980 eiei ka doktor mrad na ka tnad Veterinary ki ju wan peit (check) ia ki masi shwa ba ki nongthied masi kin thied na ki dkhar kiba wan die masi ha iew Khana para.
“Kane ka jingleh ka jingshim khia jong ki doktor na Veterinary ka long ban tip la ki masi ki don jingpang ne em", la ong u Bah Warjri  bad u la bynrap ba ki ju thied ia ka doh masi na ki dkhar ba wanrah ia ki masi na shabar.
Hynrei kane ka jingwan test ki doktor na ka tnad Veterinary ia ki masi, ki la shu jah klep naduh ki snem 1990 eiei haduh kine ki sngi.
“Ngim tip balei ki doktor na katei ka tnad ki shu jah syndet naduh kitei ki snem", la ong President barim ka seng ki nongdie doh masi uba la die doh ha Iewduh naduh u snem 1952.
U Bah Warjri u la ong ba ka jingwan test ki doktor ia ki masi ba wanrah, nabar ka long ban tip la ki masi ki dei ki ba koit ba khiah ne em shwa ba ki nongdie doh ki thied ia ka masi bad ruh khnang ba ka doh ba ki die sha ki paidbah kan nym don jingma eiei ruh em ia ki lada ki bam ia ka doh masi.
“Ia ki masi la wanrah na Bihar, Uttar Pradesh, na Assam bad na kiwei kiwei ki jaka, ngim da tip thikna ki dkhar ki wanrah ia ki masi kiba kumno", la ong u shuh shuh u Bah Warjri.
Ha ka jingshisha kum ki nongthied kiba ju mlien bad im ha kane ka kam ki lah hi ban ithuh ia ki masi kiba pang ne kiba koit, hynrei ka pher hi, lada ki leh ki doktor kiba la dep pule bad kiba la pas ha ka jingpule doktor mrad, u la ong.
Ha kawei ka liang ha kaba iadei bad ka die ka thied ha kine ki sngi u Bah Warjri u la ong  ba ka iew ka la hiar haba ia nujor bad ki por mynshwa; namar ba mynta la bun ki dukan shnong ki die doh ha man ki dong jong ki sor Shillong.
Kawei pat ka long ba ki briew mynta kim da smat shuh ban wan thied doh na Iewduh namar ba la jur ka sahkut  kali bad ka jingbym don ka jaka ieng kali.
Kawei pat ka daw ka long ba bun ki draibar kali tang shu iohi ba ki briew ki kit pla khung kim ju treh shuh ban kit ia ki bad kane ka la pynngiah ia ki paidbah ba kin wan iew sha Iewduh.
U la ong ba ka iew mynta ka hiar lypa, wat la hadien ba don ka jngmih khubor shaphang ka doh sniang ha kine ki sngi hynrei ka die ka thied ka dang kham biang bha ha kipor mynshwa.
“Mynshwa ngi ju ot doh masi kumba 60 tylli eiei shi sngi hynrei mynta pat ka la hiar sha ka 40 tylli eiei ki masi ha ka shi sngi", la ong u Bah Warjri bad u la bynrap ba mynshwa u ju kamai kumba T.
30 hajar eiei hynrei mynta pat u kamai tang T.
15 hajar eiei kane kadei ka bun eh.
Ha kajuh ka por haba iakren bad ki nongdie dohkha ha Iewduh ki la iathuh ba naduh ba mih khubor halor ka jingdon wieh ha dohsniang, ki la kham heh iew ha kine ki khyndiat sngi.
“Mynshwa ngi ju die kumba 3 mon ha ka shi sngi hynrei mynta ngi lah kumba 5 mon ha ka shi sngi", la ong uwei na ki nongdie dohkha ha Iewduh.
Shillong,19 Nailur:Ha ka 22 tarik u Nailar ki nongshong shnong jong ar tylli ki shnong kiba hap hapoh ka Mawlai, ka Mawiong Umjapung bad ka Maw iong Rim ki la ioh ia ka jingthoh na ka tnad MeECL lyngba ka Meg halaya Power Distribution Corporation Limited, kaba la thoh da u Assistant Executive Engineer, Revenue Sub Division II, MePDC, B.
C house Shillong, bad ha katei ka jingthoh la batai ba katkum ki kyndon ka CEA Regulation bad ka Meghalaya Elect Supply Code 2012 Regulation 7.
2 baroh ki meter ki dei ban long da u Static Meter, hynrei u meter ha ki ki longing jong ki ar shnong u dei u Electro Magnetic Meter, bad ka tnad ka la pyntip ba donkam ban bujli noh kyrkieh ia u, ha ka jingthoh ka tnad Me ECL ka la kyrpad ia ki longing ba ki dei ban thied noh da u Static Energy Meter katkum ka kapasity bad ban wan rah sha ka ophis jong u AEE hapoh ka 10 sngi ba la ioh pdiang ia ka jingthoh.
Ha katei ka jing thoh la thoh “Lada phim lah ban thied/bujli ia u meter kumba la kdew haneng, ngi na ka liang jong ka ophis MEPDC, ngim banse ban bujli hi ia u meter jong phi, katkum ka kyndon CEA (Installation & operation of Meters), 2006"’.
Halor katei ka jingthoh u bah Process T Sawkmie , MDC ka Mawlai u la thoh da ka jingthoh sha u Chief Secretary ka jylla u bah Barkos Warjri ban pyntip sha u ba katei ka jingthoh kaba la phah da ka tnad MePDC sha ki paidbah ka dei ka jingthoh kaba la khor eh, bad u la ong ba katei kam dei ka rukom ban pyntip sha ki paidbah da ki ktien khor, kaba pyni ba ka tnad ka la khein poh ia ki paidbah.
U la thoh ruh sha u CS ba ia mynta ka shem jingeh ia ki paidbah ban kylliang lane bujli noh ia u meter barim sha uba thymmai, namarba u meter ba ki pyndonkam mynta u dang treikam bha, u la thoh ruh sha u CS ba ka tnad ka dei ban ailad ia u paidbah ban bujli pat ia u meter haduh ba u meter barim un da sniew.
Ha katei ka jingthoh u bah Sawkmie u la suhlang ruh ia ka jingthoh kaba ki ar Dorbar Shnong ki la aiti sha u kaba pyni ba kim pdiang ia katei ka hukum ka tnad MePDC ban bujli noh ia u meter barim sha u ba thymmai, ha ryngkat ki daw kiba ki la pyni ba u meter ba rim u dei uba la dep Test, bad pynthikna bad la wan teh da ki briew jong ka tnad MeECL bad haduh mynta u dang treikam, ryngkat kiwe pat ki daw.
Haba la wad jingtip na ki katto katne tylli ki longing halor katei ka jingjia ki la iathuh ba ka tnad MePDC ka la buh dor T.
900 tyngka ia ki ban bujli ia utei u meter rim sha u meter ba thymmai, bad ki la pynpaw ba kim kwah ban bujli tad haduh ba u meter ba la rim un ym treikam shuh.
Shillong,19 Nailur:Lah ban sakhi ha ki khyndiat snem ba la dep,  ba u Myntri Rang bah ka jylla u Dr.
Mukul Sangma, u ju sngew tynnad bha ban rwai, bad u don ka sur kaba syiang ban rwai kaba u la pyni ia katei ka sap rwai jong u ha ki katto katne tylli ki jingialang paidbah.
Hynrei mynta la iohi pat ba u CEM ka KHADC ruh u bah Ardent M Basaiawmoit, u dei uba tbit ban rwai ha kaba ia kane la iohi ha ka jingialang paidbah kaba la long mynta ka sngi ha Madan Student, kaba u la rwai ka jingrwai ‘Kynmaw trai ka Ri Khasi’.
Ha katei ka jingialang u bah Ardent u la ong “Nga kwah ban dang iai kynduh, bad kwah ban ia treilang na ka bynta ka Jaitbynriew, nga kwah ba phin ailad ia nga ba ngan rwai shi dkhot ia ka jingrwai na ka balang Kristan, ban phai sha u Blei ban kynmaw ia ka Ri baieid jong ngi"  bad shuwa ba un kren u la rwai shi dkhot ia kane ka jingrwai,“Kynmaw trai ia ka Ri Khasi, Kynti u barim bajah; Shon ka muhor u Jehobah, Ha ka pateng ba dang sah; Trai ba bha, ieng ban da-Ia ka ri na ka jingma’, hadien kitei ki dkhot u bah Ardent u la sdang ia ki jingkren jong u.
Na ka bynta ka jingmyntoi ki nongpule, ngin pynkynmaw sa ar tylli ki dkhot na katei ka juh ka jingrwai kaba ong “Kynmaw ia ki rympei Khristan, Hapoh ing pohsem nang trei.
Ai ha kine ki ‘persara-Ka umjer ka jingaiei; Trai nang trei ba ngin sei; Ia ka sap tipbriew tipblei’.
‘Ha ki pateng bynriew baroh, Me la long ka jaka rieh; Ngin ym syier la dum ka lawei,Lada me, men long ka stieh; Trai babha, ieng ban da, Ia ka ri na ka jingma’.
Shillong,18Nailur:Mynhynnin ka sngi ha ka jingiakren bad u Pastor NS Phawa Administrative Secretary i/c Office Administration Christian Communication, SHRO Ministry, Trust Jingiaseng Kynthei ka KJP Assembly, u la ong ba ka komiti ba dei peit ia ka Madan Student ka ‘Student Field Management Comittee’ ka la kyntait ban ai jingbit ia ka jingpan jingbit jong u CEM ka KHADC u bah Ardent M Basaiawmoit, ban pyn long jingialang paidbah ha katei ka madan, bad katei ka rai ka dei ym tang ia u bah Ardent; hynrei ia baroh ki seng bhalang bad  ki seng sain pyrthei ne ia kino kino ki kynhun ia khih.
U la ong ba katei ka jingbym ailad ban pyn long jingialang paidbah ka dei ka rai kaba la don lypa la slem.
Hynrei, wat la u pastor u la pynbna ba ym shym la ailad  ia u bah Ar dent ban pynylong jing ialang ha katei ka madan, hynrei ki lad khubor ki la iathuh ba katei ka jingialang u bah Ardent kan iaid beit ha Madan Student.
Halor katei ka khubor sa shisien biang u Rupang u la ioh ban ia kren bad u Pastor Phawa halor katei ka phang, u Pastor u la ong ba ka dei ka jingshisha ba la ailad ia u bah Ardent ban pynlong ia katei ka jingialang ha Madan Student, bad ia ka rai la pynkylla ha ka shiteng miet jong ka juh katei ka sngi, kaba long khongpong bad kaei kaba u la dep ban ia kren bad ki nongthohkhubor ha ka por mynsngi ha kamra treikam jong u.
U la iathuh ba ha ka miet sngi balang,  u bah Ardent u la phone ia u ban kyrpad ban pyllait khnang khnang, ia katei ka jaka bad ha ka phone u pastor u la ong ba u bah Ardent u la iathuh ba u la dep ban kynjoh ktien bad ban ia kren bad ki Rangbah Shnong kiba dei ki dkhot jong ka Mangement Komiti bad kham hadien u pastor u la ong ba ha ka por 11 baje mynmiet  ka la poi ka phone sa na u bah Pariat u Rangbah Shnong ka Jaiaw Pdeng, uba ia kren bad u Pastor ba dei ban pyllait jaka khnang ia u bah Ardent bad ha ka phone u bah Pariat u la ong ba u la dep ban ia kren bad kiwei pat ki Rangbah shnong, kiba dei ki dkhot jong ka Komiti, iathuh u pastor bad na ka liang u pastor ruh u la kohnguh bad la ai jaka ia u bah Ardent.
Haba la kylli katno ngut ki dkhot ka Management komiti ki don,  u Pastor u la ong ba ki don 11 ngut bad kitei ki dei 6 ngut na ka Balang bad 5 ngut ki Rangbah Shnong ki dong bapher bapher ka Jaiaw.
Ha katei ka jingiakren bad u Rupang bad haba la kylli na u Pastor, ia ka bai wai, na ka bynta ban pynlong jingialang ha katei ka madan,  u la jubab, ba na ka bynta ki prokram ba ia dei bad ki kam balang ka komiti ka buh dor T.
1000 tyngka, katba ia kiwei pat ki kam T.
1500 tyngka.
Haba la kylli biang ia ka bai wai na ka bynta ka jingialang u bah Ardent la khein katno, u Pastor Phawa u la jubab ba na ka bynta katei ka jingialang ym don jingiakren dor, bai wai bad kam don ruh ka jingiakren ban ai ei, hynrei ka jingiakren ka kut tang ban pyllait ia ka madan.
La kylli biang na u Pastor, la katei ka jingialang u bah Ardent kan dei ka sien ba khadduh ban pyndonkam jingialang paidbah ha Madan Student, ne kan dang don ruh ka lad ia kiwei pat ki Seng sain pyrthei ha katei ka madan, u pastor um pat shym la nud ban ong ba ka dei ka sien ba khadduh, hynrei u la ong ba ka komiti kan hap ban shong pyrkhat biang ioh dang don ki jingpynkylla ia ki rai ba la don lypa.
Ha kaba ia dei bad ka khubor kaba U Pastor kham ha shuwa u la pynbna ba ka komiti kaba ki dkhot jong ka ki kynthup ia ki 5 rangbah shnong ka Jaiaw kam ailad iano iano ruh ban pynlong jingialang paidbah ha Madan Student ne kino kino ki jingiakhih lait noh ki jingiaseng bad ki kam skul, u pastor u la ong ba katei ka jingpynbna jong u ka dei tang ka jingpyntreikam ia ki rai ba la don lypa, na ka shuki ba u shong; hynrei kam thew bad kam mut ban pynsngewthuh bakla lane pyndiaw iano iano.
Shuwa ban pynkut ia ka jingiakren u Rupang u la kylli na u Pastor NS Phawa, hato lashai ka sngi un leit lang ne-em sha ka jingialang ha Madan Student, u la ong “Em,  ym shym la khot ianga".
Shillong, 19 Nailur:Na ka bynta ka jing thmu ban pyntwa ia ka jingkieng Motphran, ka tnad pyniaid kali ki pulit, ka la pynbna ba la mana ban iaid kali naduh ka 20 tarik haduh ka 21 tarik mynta u bnai naduh ka por 7 baje janmiet sha thain Motphran.
Ki kali ba wan thain Jaiaw sha Khyndai Lad kin iaid lyngba ka surok Riatsamthiah bad  Umsohsun lyngba ka Wahingdoh hajan ophis u Syiem Mylliem, Mawkhar.
Ki kali la shah ban iaid haduh Municipal Parking Lot pyrshah ka  Synod complex bad phai na katei ka jaka ieng kali.
Ki kali ba wan na Khyndai Lad ki lah ban iaid sha duh Cherra rim lyngba ka them Metor.
Ki kali ba wan na Iew Mawlong kin iaid sha jaka ieng Sohra bad ki kali ba wan thain Khyndai Lad kin iaid shaduh Bimola point.
Yn nym shah ieng kali naduh Khasi National Durbar Hall Mawkhar haduh jaka ieng kali ka Municipal ha Mawkhar.
Naduh Bimola Point shaduh Iew Mawlong bad them Metor ym shah ban ieng kali, la ong ka jingpynbna na u  Bah  N.
K.
Syiem, MPS u Superintendent of Police (Traffic),  East Khasi Hills, Shillong.
U paidlang ka Scot land,ula kyntait ban ia khlad noh bad ka England, kaba ki la ia don lang ha kajuh ka Ri, la 307snem kynthih bad katei ka dei ka dak jong ka jingai mynsiem, ia u myntri rangbahduh David Came ron.
Na ki 32tylli ki jaka jong ki Council bapher, la pynbna ia 30tylli ki Council, kiba la dep rai ban kyntait ban ia khlad bad ka England, da kaba ki vote bad ong “Em"  bad kitei kiba ong, ki la poi sha ka  1,877,252 vote pyrshah ia ki 1,512,688, kiba ong “Ho,oid" lane kiba kwah jinglaitluid, katba kum ka result kaba mih mynta ka sngi.
Katei ka wan rah ia ka jingjop, kaba long 55 percent, katba kaba rem, ka long tang 45 percent.
Katei ka rai, kaba mynta ka sngi, ka long, kaba la iaid mynta la ar snem kynthih, naduh ba ka Scotland, kala pyniasoh ialade bad ka  United Kingdom ha u snem 1707.
Ka nongbah Glasgow, kaba dei ka Council, kaba heh tam jong ka Scotland bad ka dei ka nongbah, kaba lai, na ka jingheh tam ha Bilat, ka rai ban kyrshan ia ka jinglaitluid noh jong ka Scotland, ha kaba ka ai ia ka vote jongka, kaba long  194,779 la 169,347, ha kaba ka Dundee, West Dunbartonshire bad ka North Lanarkshire ruh ki vote “Yes".
Katba ka Edinburgh, kaba dei ka nongbah jong ka Scotland, ka kyntait ia ka jinglaitluid, da kaba rai ban kyntait da  194,638 la 123,927, katba ka Aberdeen, ruh ka kyntait ban laitluid, da kaba vote  tam 20,000 vote.
Shillong, 19 Nailur:Ka seng iakhih py rshah dewiong, kaba la ai kyrteng ka  Movement for Indigenous Peoples’ Rights and Livelihood, ka la rai ban sangeh shi syndon ia ka jingkit mar jong ki trok, ka ban sdang naduh ka 23tarik mynta u bnai bad katei ka dei ka rai kaba khlem buh por ban pynkut.
Ka jingshim jong katei ka seng ia katei ka rai, ka dei halor ki mat kiba la ujor da katei ka seng, ia ki rai pyrshah paidbah jong ka seng, ba la khlieh da u KS Kropha, Addl Chief Secretery, ha kaba dei ka jinglum kha jna lypa na u dewiong nalor kiwei kiwei pat bad nangta sa ka jingduh kamai kajih jong kito kiba ju trei dewiong bad nang ta sa ka jingsiew ram siew shah sha ki Bank bad kiwei de ki jingeh.
Ha ka 3tarik Nailur 2014, katei ka seng, ka la phah da ka jingthoh sha u myntri rangbah, ha kaba ka la ai por shiphew sngi, ba un weng noh ia kitei ki rai pyrshah paidbah, hynrei hduh mynta, ym shym la don kano kano ka jubab na ka sorkar.
Katei ka seng, namarkata, ha ka jingialang jongka, ha ka 18tarik Nailur 2014, ka la rai ban pyntreikam da ka jingsangeh kamai, kaba naduh 23tarik Nailur bad ter ter shakhmat.
Ka seng, ka khot namarkata ia kito ki trok kit umphniang, ki trok kit mawshun, ki kali kamai shapoh bad shabar ka Jylla, kiba kit dewbilat, kiba kit dewiong bad kiwei kiwei de ki kar bad katei ka jingteh kan nym treikam ia kito kiba kamai hapoh ka Jylla, kiba iaid tang hapoh ka Jylla, kiba kit maw, kit shyiap bad kumta ter ter, ong ka kyrwoh na U bah Erwin K.
Syiem Sutnga, Vice Chairman bad U Ma KC Rymbai, General Secretary katei ka komiti.
Shillong, 19 Nailur:U MP ka Tura u PA Sangma u la khot ia u Myntri Rangbahduh ka ri u Narendra Modi ba un wan ban plie paidbah ia ka lynti rel na Dudhnoi-Mendipathar  ha Garo Hills.
Ia kane ka lynti rel ha ka sien ba nyngkong ha kane ka jylla, yn sa plie paidbah shen.
Ha ka shithi ba la thoh sha u Myntri Rang bahduh ka ri u  PA Sang ma u la ong ba kane ka projek kaba hap ha jaka jongu, ka la long kaba la khreh nadong shadong ban plie paidbah noh bad kan long ka burom ia ki paidbah ka jylla lada u Myntri Rangbahduh ka ri un wan ban iuhkjat ban plie ia ka.
Ia kane ka projek lynti rel la pdiang naduh u snem 199-93 hynrei ka slem ban pyndep namar ka jingeh ha ka rukom shim jaka puta.
U Purno u la ong ba ym tang ki paidbah jong ka thain Garo Hills hynrei baroh kawei ka thain mihgngi ka India kin sngew burom lada la wan plied da u Myntri Rangbahduh ka ri u Modi.
Shillong, 19 Nailur:Ka jingslem ka sorkar ban pynmih ia ka dor thymmai na ka bynta ka bai shong kali bos saw, ka la pynlyngngoh ia ki paidbah nongleit nongwan ha ka nongbah.
Haba iakren mynta ka sngi bad ki katto katne ki nongshong bos, ki la ong ba naduh ba la mih khubor ba ka sorkar kan pynhiar biang ia ka dor bos, ki la khmih lynti ba kan pyntreikam noh.
Hynrei mynta la jan dap bnai, kane ka rai jong ka sorkar kam pat shym la treikam satia.
Ha ka jingshisha ka sorkar ka la dep shong jingialang ha ka 26 tarik u bnai ba la dep, bad ka la rai ban pynhiar biang ia ka dor bos saw sha ka T.
5 ha ka jingjngai kaba 5 km.
“Ngi lyngngoh aiu ka sorkar ka la leh ia ka dor bos thymmai", la ong uwei u rangbah ba ju shong bos na Motphran sha Madanrting bad u la ong ba ka jingshim dor kaba thymmai ka la ktah jur bha khamtam ia kiba duk ba suk.
“Haba pynkiew pat ka sted bha hynrei haba ong ban pynhiar ka suki", u la ong biang.
Hynrei haba iakren bad ka myntri ba peit ka tnad sor, ka Kong Ampareen Lyngdoh ka la ong ba ka la dep aiti ha u Principal Secretary ka Urban ba un pynmih ia ka jingpynbna ia ka jingbuh thymmai ia ka bai shong bos.
“Ngi la rai ba u Principal secretary ba un pynmih ia ka jingpynbna paidbah halor ka jingbuh dor thymmai ia ki bos", la ong ka Kong Ampareen.
Hynrei haba kylli, balei ka slem ban pynmih ia ka jingpynbna, ka Kong Ampareen ka la ong, “ngan sa kren noh ia u Principal sectreayr ba un leh ia kane kam bad ngan kylli u la dep pynkhreh ne em ia ki jingdonkam baroh".
Lah ban kdew ba ka sorkar ka la rai ban pynhiar ia ka bai shong kali saw (Shillong Public Transport Service) hadien ba la mih ka jingsngew pyrshah bad ka jingujor na ki paidbah ia ka jingpynkiew dor  naduh ka 1 tarik u Nailar ba la dep.
Ka Kong Ampareen Lyngdoh ka la ong ba ka jingialang kaba long ha kane ka 26 tarik ka la shim ia ka rai ban buh dor T.
5 hapoh ka jingjngai kaba 8 kilometre.
Kane ka rai jong ka sorkar ka long hadien ba ki paidbah ki la ud ia ka jingbuh dor thymmai ka sorkar namar ba tang shu kiew kali, hap sei T.
10 tyngka.
“Ngi la rai ba u Principal secretary ka tnad sor ba un pynmih ia ka jingpynbna paidbah halor kane ka rai ia ki dor thymmai", la ong ka Kong Ampareen.
Katkum ka jingiathuh ka Kong Ampareen, ka dor thymmai kan sa treikam noh shen mar ia pynmih ka sorkar ia ka jingpynbna paidbah ha kine ki sngi ban wan.
Shillong, 19 Nailur:Ka sorkar ka la thmu ban pynkhlain ia ka jingbang jong ki khynnah ha ka sobjek Saian bad Jingkhein bad na ka bynta kane, ka la pynlong ia ka jingai jinghikai ia ki nonghikai ba kin ai ia ka jinghikai kaba paka ia ki khynnah naduh ka klas primary haduh secondary.
Ka jingai jinghikai kaba san sngi lynter na ka bynta kane ka phang, la pynkut ha North East Regional Institute of Education (NERIE) ha Umiam ha kane ka sngi Thoh dieng.
Ia kane ka prokram ai jinghikai la pynlong da ka RMSA-SEMAM, ka sorkar Meghalaya bad ka NERIE.
U secretary ka tnad pule puthi ka jylla u Bah FR Kharkongor ha ka jingkren jongu ha kane ka sngi, u la maitphang ia ka jingdonkam ban pynkhlain ia kine ki ar tylli ki sobjek bad kumno ka tnad ka la shim khia ban ai ia ka jinghikai ia ki nonghikai ban long kiba tbit ha kine ki sobjek.
U la ong ba katkum ka jinglap jong ka National Achievement Survey (NAS), ka la iaroh ia ka jylla Meghalaya kaba la kloi ban shim ia kane ka sien jam ban pynrung ia ka jinghikai ha kine ki ar tylli ki sobjek ia ki khynnah naduh ba ki dang rit.
U la ong ba donkam ban bet ia u symbai ba bha ban ai ia ka jinghikai ha kine ki sobjek ia ki khynnah skul khnang ba kin sngew tynnad ban shim ynda ki la kiew sha ka kyrdan ba kham shalor ruh ha ka jylla.
U la kyntu ia ki nonghikai skul ban ai ia ka jinghikai kaba bang bad kaba kmen ia ki khynnah khnang ba kin sngew tynnad ban pynleit jingmut ia kine ki ar tylli ki sobjek ha ki kamra klas bad shabar ruh.
Katba u Prof MK Mishra u la kdew ia ka jingdonkam jong ka sobjek saian bad jingkhein da kaba ong ba donkam ban aiti khambun ka jinghikai ha kine ki sobjek da kaba pynkylla ia ki rukom hikai ba mynshwa.
Ki dkhot ka Directorate jong ka Educational Research and Training (DERT), DIETs bad ki nonghikai skul na kylleng ki jaka ki la iashim bynta ha kane ka jingai jinghikai kaba san sngi.
Ha kane ka sngi, u Bah Kharkongor u la pynlait paidbah ruh ia Heritage Kit ba ka shna da ka RMSA, ka sorkar Meghalaya.
Ka jingthmu jong kine ki tiar ka long ban pynlong ia ki khynnah ban kheinkor ia ki jinglong ba kyrpang ka jylla, ka kolshor jong ka jylla Meghalaya.
Ia kine ki tiar yn sam pat sha ki khynnah.
Shillong, 19 Nailur:U Symbud Myntri Rangbah ka sorkar jylla u Bah Rowel Lyngdoh u la ong ba ki projek bording kiba ka sorkar ka la jied ban ai pyntrei ha ki kom peni ki dang sahkut beit kumto khlem pat iohi dak eiei ia ka jingiaid jong ka kam watla la bun snem ka la iaid.
Haba kren hynne kum u kongsan ha ka jing ialang halor ka jingiatai ia ka jingdon ki lad ki lynti ba pynmih bording ha kane ka thain shatei lam mihngi ka India hynne ka sngi thohdieng, u Bah Rowel u la ong ba ka sorkar ka ju shaniah ha ki kompeni shimet ban leh ia ka jing surbe ia kino kino ki projek ban pyn mih bording hynrei ka sorkar kam da don jingtip bha la kita ki kompeni kidei kiba tbit ne em ha kane ka liang.
Na kane ka daw ki projek bording ki suki bad teng teng kim long kam bad kane ka dei na mar bym don ka jing tbit ban leh ia ka kam.
“Ngi la jied ia ki kompeni ba kin pyntrei ia ki projek bording hynrei ki kam ki sah teng namar ba ka sorkar kam don ka jingtbit haba ka jied ia kita ki kompeni la kidei kiba tbit ne em", la ong u Bah Rowel bad u la bynrap ba dei na kane ka daw ki projek bording kiba la aiti ha ki kompeni ha kane ka jylla ki la sahkut la bun bun snem khlem lah pyntrei kam.
U la iaroh ia ka kompeni jong ka sorkar ka MeECL ba ka la lah ban leh bha ha kaba ka la lah ban pynmih bording kumba 200 MW hapoh ki hynniew phra snem.
U Bah Rowel u la ong ba bunsien la iakren ia ka jingriew spah jong ka Meghalaya ba la aid a ka mariang khamtam ha ka liang ban pynmih bording kum na ka lyer na ka sngi, u dewiong, ka um bad na u uranium.
“Hynrei sngewsih ban ong ba kane ka jingriew spah kam shym la urlong namar ba wat tang ia ka bording ban pyndonkam ha iing ym pat shym la dap", la ong u Bah Rowel.
Ha kawei ka liang u Bah Rowel u la pynpae ia ka jingsngew bynniaw namar ba watla ka Meghalaya ka ioh ia u slap ba jur hynrei kam pat lah ban pyndonkam hok ia ka bording ba ioh na ka um bad bun ka la shu sep ei da kaba tuid ei sha Bangladesh.
Ha kajuh ka por u la ai jingmut ia ka Indian Chamber of Commerce (ICC) kaba la shim ia kane ka lynti ban pynlong ia ka jingiatai na ka bynta ban wad ia ki lad kki lynti ban pynmih bording ym tang na ka um, dewiong hynrei na ka sngi bad ka lyer kiba lait na ka jing pynjulor ia ka mariang.
Shwa ia kane la ioh ka jingkren  ruh na u Secretary ka North Eastern Council (NEC) u Ameising Luikham uba la ong ba ka sorkar kadei ban thaw ia ki lad ki lynti ban pynpoi bording da ka bor jong ka sngi bad ka lyer sha ki jaka nongkyndong namar kumba long mynta la shu pyndonkam beit tang da ka bor jong ka um bad u dewiong.
“Ka la dei ka por ba ka sorkar ka phai khmat ban tan bording na ka sngi bad ka lyer", la ong u Luikham.
La ioh ruh ia ka jingkren na u Bah B Lynkhoi u Director ka NREPC bad ruh na u Regional Director ka ICC u Ishantor Sobhapandit.
Shillong,19 Nailur:Hadien shibnai eiei, ba ka la don ka jing khyn niuh jong ka shuki jong U Bah Ardent Basaiawmoit, Chief Executive Member, namar ka jingkren ngiah jong ka seng UDP, ia utei u nongialam jong ka Executive Committee; hyn rei kiei kiei, ki la shu imat, kumba ki la sdang beit, haba katei ka seng, ha ki khyndiat sngi ba ladep, ka la rai ban dang iai bteng ban kyrshan ia U bah Ardent Basaiawmoit, wat la ka la buh bad shibun ki kyndon jongka.
Kam kut tang katta, ha ki khyndiat taiew ba ladep, wat U bah Ardent ruh, ula sdang noh mynsiem, ba ka la dei ba un pynbna noh ia ka jinghiar shuki jongu, ha ka jingialang, kaba mynta ka sngi, hynrei, katei ka rai, kaba lehse, ki don kiba khmih lynti, kam shym la mih satia, haba U CEM, ula rai ban dang iai bteng ia ka shuki jongu, kum u nongialam ha KHADC.
Mynta ka sngi,  u bah Ardent Miller Basaiawmoit,  u la pynbna paidbah ha ka jingialang, ha Madan Student ba un bteng biang ia ka kam CEM hapoh KHADC , hynrei un ym pdiang pat ia ki kyndon ba ka UDP ka la buh ia u, bad u la ong ba un trei kumba u dei ban trei bad un leh beit kumba u dei ban leh, “Da ka jingbym banse, ngan bteng ia ka kam, hynrei ngan ym pdiang kyndon eiei ruh, ngan leh kumba dei ban leh bad ngan trei kumba dei ban trei" ong u bah Ardent.
U la kren paidbah ba ka daw ba u la shim ia katei ka rai ban bteng biang ia ka kam , ka dei hadien ba u la iohi ba ki paidbah ki kwah ba un dang long u CEM ka KHADC, na ki dak kiba paw na ka jingleit tur ki nongiew sha District Council.
Shuwa ban pynbna ia katei ka rai, u bah Ardent u la ong, “Ban ia kaba shah pynhap shuki nga sngew jem daw, ngan hiar hi dalade", u la ong ba ki kyndon ba ka UDP ka la buh ia u, ki la pynkynmaw ha ka jingmut jingpyrkhat jong u shaphang u Tirot Sing Syiem, uba la ong ba lah ban im kum u paidkar ban ia kaba long syiem kum u mraw.
“Ngam lah ban pdiang kum u CEM shah teh kyndon; ngam treh; lada ngan bteng tang katto katne sngi ngan hap beit" u la ong biang, u la iathuh ba u la tip lypa ba tang shu poi ka Dorbar ka Liang Pyrshah kan wanrah da ka jingtyrwa bym shaniah shuh ia ka EC jongu, hapoh Ing dorbar.
U la ong ruh ba u dei u briew u bym kwah ban shah pynlehrain, “Nga kwah ban hiar shuki ban lait na ki jinglehrain, ngam kwah ban shah lehrain" u la ong biang.
Haba kren sha ki paidbah ha katei ka jingialang u bah Ardent u la ong ruh ia ki paidbah, “Phim lah ban pynneh ia nga kum u CEM, dei tang ha District Council" u la ong.
Lah ban pynkynmaw ba shuwa ba ka UDP kan pynlong ia ka CEC jong ka ha ka 15 tarik mynta u bnai, u bah Ardent u la pynbna ba dalade hi, un pynkut noh ia ka kynrum kynram hapoh ka ARPA, kaba u la kdew ba um kwah ban long ka daw lada jia ba ka ARPA kan pra, bad hadien katei ka CEC ka UDP ka la rai ban ailad biang  ia u bah Ardent ban bteng ia ka kam CEM, hynrei ka la buh pat da ki kyndon ia u,hynrei ha ka jingialang paidbah kaba la long mynta ka sngi u bah Ardent u la pynbna paidbah ba un bteng ia ka kam CEM hynrei un ym pdiang ia ki kyndon ba ka UDP ka la buh, ka jingkylli kaba mih mynta ka long hato ka kynrum kynram hapoh ka ARPA kumba la pynpaw da u bah Ardent ba un pynkut noh mynta ka sngi ka la kut ne kan dang iai khih phaloh biang sa shisien, namar ba um pdiang ia ki kyndon ka UDP.
Ha katei ka jingialang u bah Ardent u la kdew shaphang ki kam kiba la jia hapoh ka ARPA, halor ka jingthut ki MDC UDP kaba la pynmih ia ka kynrum kynram hapoh katei ka kynhun synrop.
Lah ruh ban pynkynmaw ba shuwa ban long ka jingialang ki lai seng ha ka 15 tarik mynta u bnai bad kumjuh ruh ka CEC ka UDP kaba la long ha katei kajuh hi ka sngi, ha ka por mynsngi haba ia kren bad ki nongthohbor u bah Ardent u la ong ba lada ka rai ki lai seng kan long kumno kumno ruh hynrei ka jingthmu ba un kren ha ka jingialang paidbah ha ka 19 tarik kaba dei mynta ka sngi kan ym kylla satia bad ka dang iai neh kumjuh ha ka jingmut jong u kumba u la thmu ban kren, kata ban pynkut beit ia ka kynrum kynram hapoh  ka ARPA bad ban pynshai ia kitei ki kynrum kynram.
Shillong,19 Nailur:U bah Ardent Miller Basaiawmoit, CEM ka KHADC ha ka jingialang paidbah kaba u la khot mynta ka sngi ha Madan Student, u la pynpaw sha ki paidbah halor ki jingeh bad ki kynrum ki kynram kiba mih ha ka ingiatreikam ha ka kynhun Synrop hapoh ka ARPA ha kine ki khyndiat bnai.
U la kren ba katei ka dei ka dak ki jingeh kiba ju mih ha ka jingsynshar da ki kynhun synrop.
U la kyntu  sha ki paidbah ba ha ka synshar paidbah, ki paidbah ki dei ban long kiba stad ban jied ia ki seng ne ki nongmihkhmat jong ki,u la pynkynmaw ia ka sorkar ba mynta ha ka ri kaba la ioh ia ka bor synshar tylli marwei, namar ka jingstad u paidbah ka Ri.
U la kyntu ia ki paidbah ba lada ki kwah ban ioh ia ka sorkar ne ka EC kaba khlain ki donkam ban pynjop tang ia kawei ka Party ba kan ioh synshar marwei.
“Lada phi kwah ban ioh ia ka EC kaba khlain ha District council ne ka sorkar kaba khlain ha ka jylla, jied tang kawei ka Seng" ong u bah Ardent, bad ha katei ka por u la jer kyrteng lada phi kwah ia ki seng riewlum jied tang kawei ka KHNAM, ka HSPDP ne ka UDP bad lada kwah ia ki seng heh paid jied beit tang kawei ka Congress ne ka BJP.
Ha katei ka por katba u bah Ardent u dang jer kyrteng ia ki seng riewlum kaba u la ong ba lada jied ia ki seng jied tang ia ka KHNAM, u paidbah u la ia thap kti, u la ong biang jied tang ia ka HSPDP shaid ka la sawa jam ka jingiakynhoi bad ka jingiarisa bad ka ia thap kti artad hynrei ha ka por ba u bah Ardent u la ong jied ia ka UDP ki paidbah ki risa shaw da kaba ong Em….
em ….
em.
“Em …em…em…ia ka UDP" risa u paidbah, ha Madan Student.
Ha katei ka juh ka jingialang u bah Ardent u la pynpaw ba ki lynti kiba u iaid kat shaba u phai ki don sa tang ki jingeh, kaba nyngkong ka dei ka jingiakynduh jingeh kaba u hap ban ia khun ban ioh jaka ha madan student ban pynlong jingialang paidbah bad kawei pat ka dei ka jingther u lapbah ba jur ha ka por mynstep, kaba la pynduh mynsiem ia u.
Shillong,19 Nailur:Ha ka jingialang paidbah kaba u bah Ardent M Basaiawmoit CEM KHADC uba long ruh ha ka juh ka por u Vice President ka HSPDP u la khot mynta ka sngi ha Madan Sudent, la wan ban ia shim bynta da u President Rangbah ka HSPDP u bah Hopingstone Lyngdoh, ka Chairperson ka KHADC kaba long ruh ka MDC ka HSPDP na Mylliem ka kong Teilinia Thang khiew, u Deputy Chairman ka KHADC u bah Pyniaid Sing Syiem  uba long ruh u MDC ka HSPDP na Sohryngkham, u bah Latiplang Kharkongor u EM KHADC uba long ruh u nongialam jong ka KHNAM ha iing dorbar Jylla, bad la pyniaid ia ka jingialang da u bah Shemborlang Rynjah u nongialam ka HSPDP na Pynursla bad u nongkitkam HSPDP  na East Khasi Hills.
Ha katei ka jingialang shuwa ba u bah Ardent un kren la kren nyngkong eh da u Deputy Chairman KHADC u bah Pyniaid Sing Syiem, bud sa ka kong Teilinia Thangkhiew, u bah Latiplang Kharkongor , bah Hopingstone Lyngdoh bad la kren khadduh da u bah Ardent M Basaiawmoit.
Haba kren ha katei ka jingialang ki nongkren ki la ai jingiaroh ia ka EC hapoh ka jingialam u bah Ardent kaba la lah ban trei bun ki kam na ka bynta ka jaitbynriew watla ka long tang khyndiat bnai.
Ka kong Teilinia ka la ong ba ki kam kiba ka EC ka la leh hapoh ka jingialam u bah Ardent ka la pynkhie im biang sa shisien ia ka synshar paidbah,  “Aiu ki la leh tang shi pawa ruh na kaba u bah Ardent u la leh" ong ka kong Teilinia ia ki nongkren kynthoh bad ki nongkren pyrshah ia u bah Ardent.
Ka la ong ba na ka liang jong ka kan iai don ryngkat bad u bah Ardent ha ka jingiaid lynti jong u ha ki jingtreikam.
U bah Latiplang u la ong ba u bah Ardent kum u CEM u long kum u Maji uba king ia ka lieng ban pynpoi sha ka thong ba la thew ban poi, hynrei hapdeng ki jingtyllun ka por kaba tang khyndiat bnai kata ka lieng ka la sdang ban pei thliew  bad u la ong ba ka jingwan jong u sha katei ka jingialang ka long ban set noh ia kita ki thliew kiba la pei ha ka lieng kaba u bah Ardent u king.
U bah Latiplang u la kdew ia ki kam ba ka EC ka la leh ha kine ki khyndiat bnai  lyngba ka tnad Trade ha kaba ka la leit ban khang ia ki dukan bar jylla ha ki iew ba hap hapoh ka jingpeit jong ka KHADC.
Shillong, 23 Nailur:Ka Meghalaya Tourist Transporters’ Association (MTTA) ka la pynpaw ia ka jing sngew bynniaw halor ka jingmih khubor ba ka la pynkiew ia ka bai taksi thurmur khlem ka jing bit na ka sorkar.
“Ngim pat shim ia ka dor thymmai, ka dei tang ka jingtyrwa.
Ia ka dor thymmai la buh da ka sorkar", la ong u general secretary MT TA  u Diganta Nath  hynne ka sngi.
U Nath  u la ong ba kaseng ka la buh ia ka jingtyrwa ia ka sorkar na ka bynta ban pynkiew ia ka bai kali namar ka jingrem ki dor bad ka bai bam ki kali kaba la kiew ha kine ki sngi.
U la kdew ba ka khajna surok la pynkiew da ka sorkar na ka T.
3000 sha ka T.
4250, ka bai Insurance  ka la kiew na ka T.
14000 sha ka T.
19000, katba ka dor jong ka enjin ka la kiew na ka T.
175  sha ka T.
330.
U Nath u la ong ba ia ka dor ym pat pynkiew da ka sorkar ha kine ki lai snem ba la dep hynrei ka dor jong ki kali, ka umphniang bad kiwei ki tiar ka la kiew sted bha.
Lah ban kdew ba dang shen ka seng ka la buh ban pynkiew ia ka dor shong hadien ba ka sorkar kam shym la lah ban pynkiew ha kine ki lai snem ba la dep nalor ka jingkiew dor ka petrol bad kiwei ki tiar.
U Nath u la iathuh ba ka sorkar ka la pyniakhlad ia ki kali tourist ha ki ar bynta ki taxi bad maxi (sumo).
Shillong, 23 Nailur:Kumba ju leh man u snem, ka seng Samla Seng Khasi Riwar Mihgni, Tnat Shillong kan pynlong ia ka seminar –cum-get together ia baroh ki para thain Riwar Mihngi kiba shong bas ah ha sor Shillong, kiba dang bat dang ksoh ia la ka tynrai ha ka 28 tarik Nailur, 2014 ha Seng Khasi Higher Secondary School, Jaiaw Shillong.
Kane ka seminar bad ka jingiakynduh lang kan long naduh ka por 10 baje mynstep bad ha ka por 1:30 nohphai sngi, kan don ka jingai jingkren halor ka sneng ka kraw na ki rangbah jong ka seng.
Halor kane, la iawer ia baroh ki para thain Riwar Mihgni khamtam ki samla ban iawan sha kane ka seminiar bad ka jingiakynduh lang ha katei ka sngi bad ka por, la ong u president ka seng u samla Promeeyo Khongjirem.
Shillong, 23 Nailur:U  Chief Secretary ka Jylla, U Bah PBO Warjri, IAS, ula pynmih khubor mynta ka sngi, ba ma u, ha ryngkat bad U  KS Kropha, IAS, Addl Chief Secretary, ki la leit ban don ha ka jingialang ha Delhi, ha kaba la khlieh da U  Cabinet Secretary, jong ka sorkar India, ha kaba iadei bad ka kam tih dewiong ha ka Jylla.
U bah Warjri, u iathuh ba u myntri rangbah ruh, uba don ha Delhi, ula leit phai biang sha Garo Hills, ha ka 22tarik Nailur 2014, na ka bynta ban peit ia ka jingshlei um bad u myntri rangbah, un leit sha Delhi, ha ka 24tarik Nailur 2014, na ka bynta ban don bynta ha ka jing ia soi soskular hapdeng ka ANVC, ANVC (B), ha kaba yn ia soi ha katei ka sngi.
U bah Warjri, ula wan phai mynta ka sngi sha Shillong.
Jowai, 23 Nailur:Uwei u samla pule, uba shong ba sah ha Panaliar, Jowai  bad uba don mynta ha ka jingleit pule doktor sha Karnata ka, ula shah pyniap ei hynnin ka miet, katba u dang mih na la iing ban leit donkam.
U Bah Mebanker Passah, uba 23snem ka rta, u dei uba shong ba sah ha Keshav Nagar, Dharwad, Karnataka bad u dei uba pule doktor homoepathic ha Dr BD Jatti Homoepathic Medical College bad mynta, u don ha ka snem kaba khadduh, ba un pyndep noh ia katei ka jingpule jongu.
La iathuh da ki lad khubor, ba utei u samla, u mih ha ka por 9.
30 mynmiet hynnin bad hadien katei hi ka por, u  khlem wan poi shuh sha jaka sah jongu.
Ki paralok jongu, ki la pyrshang ban phone ia u ruh, kim ioh satia bad haba ki leit wad ia u, ki la lap pynban, ia ka met iap jongu, ha katei ka kad rel, kaba don hi hajan iing jongu.
Ha shwa ba un mih na iing, hynnin ka miet, la iathuh, ba ha ka por 8.
30 mynmiet, u dang iakren bad ka kmie jongu, ka kong Biency Passah.
La lap ia ka met jong utei u samla, kaba la mong ha ki bun jaka bad um don shuh ia ka mobile, ka baje, ka pisa bad la ngeit ba kitei kiba pyniap ia u, ki dei ki nonglute.
La pyndep ia ka jing eksamin ia ka met jongu mynta ka sngi bad yn wan rah lashai ka sngi sha Guwahati bad yn kit sha Jowai, na ka bynta ban leit on thang lashai hi ka sngi.
Shillong,  23 Nailur:Khyndai ngut ki briew ki la khlad kynthup ka longkmie ba ar met ki la khlad noh hashen ba ban ka iing ba twa mynta ka step por 3 baje eiei ha shnong Them Mawbah.
Kane ka iing jong I Kong H Surong basah ha Nong mensong ka la twa kynsan mynta ka step namar ka jingther u lapbah ha kine ki lai sngi kynthih.
Kiba khlad ki dei kiba sahwai ha ka iing jong ka Kong Surong.
Na kine kiba khlad, san ngut ki dei na ka longing jong u Sharma bad lai ngut na ka longing jong u Kuri.
Ki pulit ki la ong ba kane ka jingjia ka jia kumba ha ka por 3 baje mynstep phyrngab.
Kiba khlad ha kane ka jingjia baroh ki dei bar jylla kynthup u Santosh Sharma (24 snem), u Lal Babu Sharma (35 snem), u Mahindar Sharma (40 snem), u Kamlesh Kumar Sharma (19 snem), u Nagnazar Sharma (45 snem), ka Sobita Kuri (65 snem), u Rajesh Kuri (32 snem) bad ka Puja Kuri (22 snem).
Ka Kong Surong ka la ba wan peit ia ka iing hadien ba la ioh jingtip, ka la iathuh ba ia ka iing la ai wai ban sah ki dkhar bad ialade ka sah ha Nongmensong.
“Nga la ioh jingtip hynne mynstep por 8 baje hynrei la iathuh ia nga ba ka jingjia ka la jia ha ka por 3 baje mynstep", la iathuh ka Kong Surong.
“Baroh kine kiba khlad ki la shah ban ha ka jingtwa ka iing", la iathuh kiba sah marjan kiba iohi ia katei ka jingjia.
Ia ki met jongki, la ioh ban sei da ki briew na ka Relief and Rescue Operation Team jong ka East Khasi hills district.
Kane ka jingleit sei ia ki met iap, la sdang naduh ka por 7 baje mynstep haduh 3 baje janmiet.
Kaba ar met dei ka Puja Kuri, la ong kiba haiing.
Lah ban kdew ba 23 ngut ki briew ki la khlad kynthup 9 ngut na Shillong bad 14 ngut na Garo Hills namar ka jingther u lapbah ha kine ki lai sngi kynthih.
Shillong,23 Nailur:Ka Khasi Students’ Union, Central Executive Committee, KSU Jaintia Hills District Unit bad ka KSU Khliehriat Circle lyngba kane ka kyrwoh ka pynpaw ia ka jingsngew lem sha ka iing ka sem u samla Monlang Khonglah (dkhot, KSU Khliehriat Circle) uba la khlad noh mynta ka sngi ha kaba u la ngat ha ka lanot jong ka jingtwa khyndew kaba jia ha ka Shnong Tongseng.
Ka seng ka pynpaw ia ka jingsngewsih kaba jur halor ka jingduh noh ia une u dkhot ba shitrhem ka seng bad kan buh ia ka iing ka sem ka jong u ha ki jingduwai jong ka, katkum ka kyrwoh na uStreamly S.
Niangti General Secretary KSU Jaintia Hills District Unit.
Ka America bad san tylli ki Ri Arab, ki la hiar thma mynhynnin baroh shi miet bad mynta myn step, ia ki bynta ba shatei jong ka Syria, kaba dei ka ktem bah jong ki ehrang ISIS.
U heh shipai jong ka America, U  Martin Dempsey, u iathuh ba ka jinghiar thma, sha ki bynta ba shatei jong ka Syria, la pyndonkam da ki nam ding tomahawk, ki B1 bombers, ki F16, ki F18 bad ki F22, kiba dei ki liengsuin ia pom kiba khlain bor bha bad katei ka dei ka dak, kaba pyni, ba wat ia ka ktem jongki ha  Raqqa, kam don jaka rieh satia ia ki.
La kyrshan lang ia katei ka jinghiar thma jong ka America, da ka Saudi Arabia, Bahrain, Qatar, Jordan bad ka UAE, wat la ka England, kam pat don bynta satia ha katei ka jinghiar thma kaba hynnin ka miet.
La leit hiar thma ruh da ka US, ia kawei pat ka ktem jong ki ehrang, kaba don hi ha katei ka thain bad katei ka dei ka seng Al Qaeda, kaba don jingiadei bad ka Khorasan, ha kaba la tip, ba ki don jingthmu ban hiar thma ia ki bynta jong ki ri sepngi.
Nangta ka ISISI, mynta ka sngi, ka la pynmih paidbah ia ka dur jong uwei pat u nong England, U John Cantlie, uwei pat u nongshah rahbor bad utei ruh, u dei u nongthoh khubor.
Ki jaka, kiba la shah hiar thma, ki kynthup ia ka iing sah jong U Lat ka Raqqa, ka hospital bad ka klob ba ia pynmareh kulai.
La iathuh ba 20ngut na ki ehrang ISIS, ki la shah pyniap bad sa kiwei pat ki iathuh ba ki don bun phew ngut kiba la iap.
Ka America, ka kam, ba 30ngut ki ehrang ki la iap, ha ka jinghiar thma ha kitei ki bynta jong ka Raqqa, ka Aleppo bad ka Idlib.
Ka Khorasan, ka dei sa kawei pat ka seng bad kam don jingiadei eiei ruh em bad ka ISIS.
Shillong, 23 Nailur:Ka  UDP ka la tyn ruh dieng tyllaw biang ia u CEM ka KHADC u Bah Ardent M Basaiawmoit da kaba kynnoh thungkam ia ki briew jongu ha District Council.
Haba iakren bad ki nongthoh khubor mynta ka sngi Hatmajai, u MDC ka UDP na Umsning u Bah Donkupar Sumer u la ong ba u CEM uba bat ia ka tnad Personnel department u la thung kam ia ki briew da kaba weng ia kiba la dep trei mynshwa hyn niew ngut kum ki peon ha ka 31 tarik Naitung, halor ka nong rim ba ka Council kam don pisa.
U Bah Sumer uba dei u Executive Member  ha kane ka Executive Committee u la ong ba hynniew ngut ki nongtrei shi por ha ka Council ki ioh kamai T.
5000 shi bnai.
Hynrei ka jingkam jong u CEM ka long ka thamalu, namar ba hadien ba la pynduh ia ki 7 ngut, u la thung kam biang sa 12 ngut bad ka jinglut na ka bynta ban siew ia kine ka la kot sha ka T.
2 lak man u bnai, la ong u Bah Sumer.
Une u MDC ka UDP u la ong ba san ngut ki nongap khlaw la thung ha ka jingsiew kabaT.
13,840  shi bnai.
U la ong ba ar ngut ki nongsar ophis bad uwei u chowkidar  la thung ha ka jingsiew kaba T.
12,700 katba ar ngut kiwei ki Enforcement Constable la thung ha ka jingsiew kaba T.
13,840 shi bnai.
U Bah Sumer u la ong ba u CEM u la thung ruh ia uwei u peon ha ka jingsiew kaba T.
12,700 shi bnai.
“Ka EC ka la sah ha ka lyngngoh ia ka jingleh marwei u CEM", la kynthah u Bah Sumer.
Shwa ia kane, ha ka jingialang paidbah, u Bah Ardent u la ong ba u la thung kam ia ki briew kiba duk bad u sngew kmen haba u ioh ban iarap ia ki briew kiba duk kiba jynjar shisha.
Shillong, 23 Nailur:Kawei ka Gypsy pulit, ka shah thang ha ki paidbah mynta ka miet, ha ka shnong Mookhep, kaba don mar syndah bad ka shnong Bapung, ha East Jaintia Hills District.
La iathuh ba ka jingjia, ka sdang, ha ka por 8baje mynta ka miet, ha kaba ka la don ka jing khang kali, ha ki bynta jong katei ka thain bad halor katei ka jingjia, ki Magistrate lem bad ki pulit ki la leit ban pahara sha katei ka jaka bad ha katei ka por, ka la don ruh ka jing thang shaka kali ha surok bah.
Ynda la wan ki pulit, u paidbhur, uba la ia lum lymbung, ula beh thong ia ki pulit bad ki la ioh ruh ban thang ia kawei ka kali pulit.
Haduh ba thoh ia kane ka khubor, ka la don ka jingriew suloi bad ym tip, la ka dei ka jingsiat kaba wan na ka liang jong ki pulit ne ki riew paidbah bad la ka dei ka jingsiat kaba sha suin ne kaba siat sha u paidbah, uba ia kulmar ha katei ka jaka.
La pyrshang ban iakren bad U SP katei ka District, tangba ym shym la ioh satia.
Shillong,23 Nailur:Ha ki ar sngi ba u lapbah ba jur u la ther ha baroh kawei ka jylla, kata ha ka 22 tarik bad 23 tarik mynta u bnai ki la don  bun ki jingjia ba sngewsih ha kylleng ka jylla ha kaba bun ki mynsiem briew ki la duh ei.
Ha ka 22 tarik myn ta u bnai, ar ngut ki khyl lung kiba dei shi para ki la shah ban ha ka khyn dew ha ka jingjia twa khyndew ha Thaiem ka wei na ki dong ha Riang do.
Kitei ki ar ngut shi para ki dei kiba la tip kyrteng kum i Kwerilin Lyngdoh, 7 snem karta bad iwei pat i Kerlin Lyng doh shisnem khyndai bnai.
Kawei pat ka longkmie ka la shah rong ha ka um ha ka jingshlei um kaba jur ha katei ka shnong, katei ka longkmie kaba la shah rong ha ka um ka dei na ka shnong Proin ka shnong kaba don ha jan Riangdo.
Ha katei ka jingjia shlei um bad ka jingjia twa khyndew ha Riangdo 200 byrni u khaw u la shah kit ha ka um, kynthup ruh bad kiwei pat ki mar bam kum ka shini, ata, shira bad kiwei kiba dei ki jong ki nongsam khaw rashon ha Mawshynrut Block, kitei ki marbam ki dei ruh ki jong ka Synroplang SHG (Female)  Supplier ICDS, kiba la shah pynjulor lut khait.
Haba ia kren bad u Rupang u MLA ka Mawshynrut Konstitwensi u bah Witting Mawsor uba dang don ha Riangdo mynta ka miet ban leit jngoh ia ki lanot u la ong ba ha katei ka thain la jia teng kum kane ka jingjia ha u snem 1991, hynrei u la ong ba ka jingjia kaba la jia ha kine ki ar sngi ka long lai shah ban ia kaba la jia ha u snem 1991.
U bah Witting u la iathuh ba 20 tylli ki ing ki la shah rong ha ka um ha katei ka shsnong katba sa 10 tylli kiwei pat ki dei kiba don hapdeng ka jingma ha kaba la hap ban pynkynriah noh ia ki trai ing sha kiwei pat ki jaka.
Haba la kylli ia ki trai ing kiba la shah rong ka ing jong ki shano ki shong ki sah , u bah Witting u la ong ba ki shong ki sah ha ki ing ki bahaing hasem.
Utei u nongmihkhmat jong ka Mawshynrut u la iathuh ruh ba ka jingjulor ha kitei ki jingjia ha kine ki ar sngi ki la jur shaba palat, ha kaba ym tang ki ing ki sem bad ki mynsiem briew kiba la shah ktah, hynrei ki lyngkha kba bad ki jaka rep baroh ki julor lut, kynthup ki dukan die jingdie.
Haba la kylli antad kumba katno ka jingjulro ka la poi , u bah Witting u la ong ba ka la poi phew klur tyngka, bad haba la kylli biang kumba ka long mynta haduh katno ki jingiarap kiba la donkam kyrkieh palat ha katei ka thain , u la ong ba donkam kyrkieh T.
5 klur tyngka.
U la pyntip ruh ban a ka liang ki bor sorkar ki ophisar bad ki Gram Sevak ki la hiar ban jurip ha ki jaka ba shah ktah.
U bah Witting u la ong biang ba namar katei ka jingjia, baroh ki ding ilektrik la ot lut ha baroh kawei ka thain, kynthup ki jaka sam umdih sha ki paidbah.
Haba la kylli haduh katno ki ing kiba la shah ktah ha baroh kawei ka Mawshynrut Konstitwensi u bah Witting u la ong ba ki la kot da ki hajar tylli ki ing kiba la shah ktah jur.
Shillong, 23 Nailur:U MLA ka UDP u Bah Paul Lyngdoh, u la ujor ejahar ha ki pulit pyrshah ia u second in-charge ka Jhalupara police beat house u S Momin halor ka jingkynnoh ba u la shoh la dat ia u samla Malcolm Dkhar na Lum skshaid, Lower Maw prem ha ka janmiet sngi Nyngkong.
Katkum ka jingujor ha u Inspector General of Police (IGP) u GHP Raju bad u  SP ka East Khasi Hills u Bah Mariahom Kharkrang ha kane ka sngi Hatmajai, u Bah Lyngdoh u la ong ba la rah ia u Bah Dkhar sha Beat House da utei u pulit hadien ba u hylla ia u Momin namarba  u la shah tynrah ha ka thuk thuk  jong utei u pulit.
Katkum ka jingong jong u Bah Lyngdoh, kane ka jingleh jong u Bah Dkhar ka dei kaba ju long ia u briew haba u iakynduh ia kano kano ka jingjia.
U MLA ka UDP u la buh jingkylli balei utei u pulit un patan ia u Bah Dkhar sha thanat ban shoh ban tied jem ia u.
“Kane ka jingjia ka pyni ba ki pulit ki la pyndonkam bakla ia ka bor bad ka iktiar", la ong u Bah Lyngdoh.
U Bah Lyngdoh u la dawa ba dei ban pynngat ha ka jingpynshitom kaba tyngeh ia utei u pulit namar ka jingleh tam pyrshah jong u ia ka ain.
Haba iakren bad u Bah Kharkrang u la iathuh ba ki la rejster ia kane ka jingujor jong u MLA pyrshah ia utei u pulit.
U Bah Dkhar u dang shah sumar mynta ha Shillong Civil Hospital.
Ha kawei pat ka khubor, ka  seng samla Lumkshaid ka la pynrem jur ia ka jingleh riewkhlaw jong ki pulit ka Barapathor kiba la shoh la bom ia u samla Malcolm Dkhar uba shong basah ha Lumkshaid.
Na ka liang jong ka seng samla Lumkshaid ka la phah ia ka jingujor sha u SP ka East Khasi hills.
Ha ka kyrwoh khubor ba la pyllait da u Bah S Bareh President ka seng Lumkshaid u la ong ba ka seng ka khmih lynti ba ka tnad pulit kan leh da kaba tyngeh ia kto ki pulit kiba donkti ha kane ka kam bad ban pynshitom ia ki katkum ka ain.
Ka seng ka dawa ruh ia ka bai lut bai dawai jong u samla uba la ngat ha katei ka spot.
Ha kajuh ka por ka FKJGP Mawprem ruh ka la pynrem  jur ia kane ka jingleh jong ki pulit.
U President jong ka seng u Bah Reginald Thabah u la ong ba ka seng ka la pyrshah jur ia ka jingshah shoh jong u samla uba lui lui ha ki pulit bad ki dawa ba dei ban pynshitom ia kiba donkti ha kane ka kam.
Halor katei ka juh ka jingjia , ka KHNAM ka la ujor sha u SP East Khasi Hills, namar katei ka jingshah shoh jong u samla Malcolm Dkhar ha u pulit langrut ka Barapathar Outpost, bad na ka liang ka KHNAM ka la pynrem jur ia katei ka jingjia.
Ha ka jingujor sha u SP ka KHNAM ka la pyntip ba tang mar ia jia katei ka jingjia ki dkhot jong ka ha ryngkat ka jingiadonlang u MDC ka Jaiaw u bah Adilbert Nongrum bad kiwei pat ki sengbhalang ba kynthup ia ka HYC,CSWO, ka FKJGP bad ka Seng Samla Lum Kshaid ka la leit ban ia kynduh ia u OC ka Barapathar bad ka la kyntu ia ki pulit ba ki dei ban pynshitom ia utei u pulit langrut bad kiwei pat ki pulit lem bad ki CRPF kiba la leh tohmet ia utei u samla.
Ka KHNAM ha ka jingujor ka la pyntip ruh ba ki la don haduh 8 ne 9 ngut ki pulit bad ki CRPF kiba la patan ia utei u samla sha thanad ha Barapathor bad ki la bom la tied ia u khlem jingisynei.
Shillong, 24 Nailur:Ka State Executive Committee, ba la khlieh da U Chief Secretary, ka ia kynduh mynta ka sngi, na ka bynta ban iakren halor ka jingshlei um kaba jur, kaba la jia ha Garo Hills bad ha ka jingialang, la iathuh ba ka jingiap briew, ka la poi sha ka 38ngut haduh mynta ka sngi, da ka jinglap sa ia ki 13tylli ki met iap, na ki bynta bapher jong ka Garo Hills.
La iathuh ruh ba ka NDRF, ka treikam bha mynta ha ki bynta jongka  Kharkutta, Bajengdoba bad  Resubelpara.
Ka jingtrei ban maramot ia ki surok kiba la sniew, ka dang iaid shakhmat bad kitei ki kynthup ia ki surok ha Garo Hills, kum ka  NH-51, AMPT, NH-62,  Shillong – Nongstoin- Tura, Garobadha- Ampati- Mahendraganj, Baghmara- Maheshkhola, Chokpot – Sibari, Bajengdoba – Resu, Songsak- Mendipathar, Mendipathar – Damra, Garobadha – Mankachar, kiba la sahkut na ka jinghap khyndew kaba jubor bha.
Ka PWD (Road), ka dang trei shait shait na ka bynta ban plie noh ia ka surok NH-51, NH-62, Garobadha – Mankachar, Shillong-Nongstoin- Tura, Damra-Mendipathar bad kiwei de, ha kaba la ailad shwa ia ki kali rit ba kin iaid.
Ki  Deputy Commissioner, ki la thaw ia 85tylli ki jaka sah ba shipor jong ki riew shem lanot, ha kaba la ai ia ka bam ka dih ia kitei kiba don ha kitei ki jaka bad kitei ki long  36tylli ha South West Garo Hills, 15tylli ha North Garo Hills, 26tylli ha West Garo Hills, 4tylli ha East Garo Hills, 5tylli ha  South West Khasi Hills.
Shillong, 24 Nailur:Ka sorkar Jylla, ka la bthah ia U Additional District Magistrate, jong ka West Jaintia Hills, ba un tohkit halor ka jingjia kaba mynta ka sngi ha Khliehriat, East Jaintia Hills District, ha kaba arngut ki briew, ki la iap ei.
Ka jingtohkit kan long hapoh laiphew sngi bad ka sorkar, ka la rai ruh ban siew bai lutksan, kaba long mar T.
3 lak sha kiba iap bad ka sorkar, ka khot ia ki paidbah ba kin long jai jai bad ka sorkar ruh ka la rai ba kan teh lakam ia ka suk ka sain ha katei ka thain.
Shillong, 24 Nailur:U Tennydard M Marak, mynta ka sngi, ula thoh sha U President ka Ri, U  Shri Pranab Mukherjee,  ha kaba ula phah ia katei ka shithi lyngba U Lat ka Jylla, ha kaba ula dawa ia ka synshar President ha ka Jylla.
U Marak, ha katei ka jingujor jongu, ula pynsngew ruh ba ia u briew, u bym dei u scheduled tribe, ula ioh ia katei ka kyrdan scheduled tribe bad ula ong shuh shuh, ba ym don mano mano ba pynlong ia ka jingtohkit, halor katei ka jingdawa ban pynshai ia ka jinglong scheduled tribe jong U Mukul M Sangma, namar ba u dei u myntri rangbah jong ka Jylla.
La ong shuh shuh, ba U Mukul Sangma, ula jop elekshon, la san sien kynthih, na ka Constituency, kaba dei na ka Constituency, kaba la mang kyrpang ia ki scheduled tribe.
Shillong, 23 Nailur:U Ma RC Laloo, myntri rangbah ba ar jong ka sorkar Jylla, ula pyn long ia ka jingialang myn ta ka sngi, na ka bynta ban iakren halor ka jinglong ka jingshlei um ha Garo Hills kaba la jia ha ki ar sngi ba ladep bad ban thaw lad ba ki riew shem lanot, kin ioh jingiarap noh mardor.
Ha ka jingialang, U Principal Secretary Revenue & Disaster Management Department, u iathuh ba ki don kumba 25ngut ki briew, kiba la iap bad sa 24ngut kiba dang jah rngai.
La iathuh ba ki bor District, ki la thaw ia ki jaka rieh tngen ba shipor, na ka bynta ban iarap ia ki riew shem lanot.
La iathuh ruh ba ka National Disaster Response Force, Guwahati, ka la leit sha Garo Hills, na ka bynta ban iarap ia kitei ki riew shem lanot.
Ki jaka ba ka jur bha ka jingshlei um, ki kynthup ia ka Resubelpara bad ka Kharkutta ha North Garo Hills District.
Nangta sa ka Tikrikilla Block bad ka Selsella Block, ha West Garo Hills, ki dei kiba shah ktah jubor bha bad ha  South West Garo Hills, ki jaka kiba hap ha  Betasing Block, ki dei kiba shah ktah jubor bha, ha kaba hynniew ngut ki briew ki la iap ha katei ka jaka.
La iathuh ruh ba ha Shillong, na ka jingkhyllem jong ka iing, ki don phra ngut ki briew, kiba la iap.
Kitei kiba iap, la iathuh da ka khubor sorkar, ba ki don 7ngut ha South West Garo hills, 5ngut ha North Garo hills, uwei uba iap ha East Garo Hills, 8ngut kiba iap ha Shillong, lai ngut kiba iap ha Nongstoin bad uwei uba iap ha Khliehriat.
Bun bah ki surok ki bym long iai dkali shuh bad kitei ki long ka  NH 51, ka surok AMPT, ka surok Nongstoin-Rongjeng-Williamnagar,   ka surok Rongram – Phulbari nalor kiwei kiwei de.
La pynbna, ba yn ai jingiarap ia kito ki iing jong kiba iap bad kiba shah ktah, na kitei ki jingjia bapher.
Shillong,24 Nailur:Mynta ka sngi u EM ka tnad khaii pateng u bah Latiplang Kharkongor u la khot ia ki khlieh nongsynshar ka thain Majai, kaba kynthup naduh u Syiem ka Hima Sohra, ki rangbah shnong ,Sordar bad ki secretary shnong ka thain kum na Wahlong, Mawlong, Majai , Sohbar , Ichamati bad ki shnong katei ka thain, ban ia kren halor ka kam ioh khaii laitlan ki bar jylla ha Majai bad Ichamati, hynrei ha katei ka jingkhot u EM , u Syiem ka hima Sohra u Pa’iem Freeman Syiem bad u Rangbah shnong ka Ichamati um shym la wan, bad ka Hima Sohra la wan ban mih khmat da u Myntri Kodin Nongrum, Incharge ia ka Majai.
Haba kren sha ki nongthohkhubor u myntri Nongrum u la iathuh ba um don jingtip eiei shaphang ka jingioh NOC ki bar jylla ban khaii be-ain ha Majai, hynrei ia baroh ki NOC dei tang u Syiem ka hima Sohra uba tip.
U myntri Kodin u la ong ruh ba ka ju don ka Executive Committee ka Hima kaba ju long lai ne saw sien ha ka shibnai, hynrei ym pat ju wanrah ia ka mat ia kren ha ka EC shaphang ki kam NOC ba u Syiem u la ai sha ki bar jylla kaba ma u –uba dei u myntri ba Incharge ia ka Majai ruh um ju don jingtip, “Ngi shu shaniah beit ha u Pa’iem uba dei ka bor ba ha khliehduh bad ngi leh ia ki kam da ki jingbthah jong u , um shah ban gin leh ia kino kino ki kam khlem ka jingtip jong u lane ban iaid mon" ong u myntri Kodin haba kren sha ki nongthohkhubor.
U myntri u la ong ba ka hima ka la leh lyngkar , bad  ka District Council ruh kam ju saindur naduh u snem 1952, watla ka  u paidbah u la ju pyrta na ka por sha ka por ban pynduna ia ka Trading License sha ki bar jylla.
Utei u myntri Nongrum u la iathuh ruh ba kumba long haduh mynta ym pat don ain ha Hima Sohra mano ban ai ia ka NOC sha ki bar jylla hynrei la leh hi ia katei ka kam da u Syiem.
U la iathuh ba ka Hima Sohra ka ju lum khajna na baroh kitei ki dukan be-ain ha Majai don kiba ju lum shisien shibnai bad ki don pat kiba lum shisien shisnem, don ruh kiba lum man ka sngi hat bad man ka sngi saitjain, kaba ia ka jingkhein u la tip hi u Office Incharge ka Hima uba don ha Majai.
Katba na ka liang u Adviser ia ka Dorbar Shnong Majai pat u bah D.
Nongrum u la ong ba u Syiem ka Hima Sohra u la khang pyrshah ia  ki ban tuklar ia kiwei pat ki kam lait noh ia ki kam kiba ia dei ban pynbeit ia ka huri hura ban wanrah ia ka shongsuk shongsain, “La ai bor ia ngi tang ban pynbeit ia ki jingkulmar ha shnong, ki kam ia shoh lok bad kiwei" ong u bah D.
Nongrum.
Utei u nongaibuit ai bor ka Dorbar Shnogn Majai u la ong ba ki bar jylla kiba shong bas ah ha Majai ki ioh jaka na u Syiem uba la ai bor ia ki da ka kot kaba ong ka kot ai bor jaka ban kin shongwai, bad ki don ki kyndon ha ka tangba kim dei pat ki kyndon kiba pyrkhing.
U la pynpaw ba ka jingiatreikam ha Majai hapdeng ka bor Syiem bad ka hima ka long kumba ia tan jubor, namarba ka shnong kam da donbor eh ba baroh ki bar jylla ki la ioh bor na u Syiem, “Don lei lei ki Member jong u Syiem kiba ong ba ka Majai ka dei ka jaka u Dkhar" ong biang utei u rangbah, uba la iathuh ba hadien ba la iohi ia ka jingshyrkhei na ka jingtuid ki bar jylla sha Majai la thaw noh da kawei ka komiti ban peit , bad ha katei ka komit 5 ngut ki dkhot ki dei na ka Hima Sohra katba lai ngut pat ki dei na Majai.
U bah D.
Nongrum u la ong ba katei ka komiti ka la pyrshang ban wad jingtip na ka hima haduh katno ki bar jylla ki don, ka Hima kam shym la lah ban ai jingtip , hynrei katkum ki list ba katei ka komit ka la ioh ka la shem ba ki don haduh 1000 ngut ki bar jylla kiba la ioh jaka shongwai ha Majai.
U nongialam ka KSU Sohra Circle haba kren halor katei ka phang, u la kynnoh ba dei ki myntri bad ka Hima Sohra kiba la pynshit ia u bar jylla ban leh ia ki kam khaii ha Mjai namarba ki la shim ia ki khajna na ki dukan be-ain kaba mut ki lum khajna be-ain.
U la pyntip ba katkum ka RTI ba ka seng ka la ioh jingtip ka la lap ba ki la don haduh 75 tylli ki dukan bar jylla kiba la shu NOC pathar ha Majai.
U EM ba dei peit ia ka tnad khaii pateng u bah Latiplang Kharkongor u la ong ba ki la don haduh 200 ngut ki bar jylla kiba khaii  be-ain ha Majai katba kiba la ioh laisen ki don tang 48 tylli ki dukan.
U la ong ba ki riew rangbah kiba la wan sha katei ka jingialang kaba u la khot ki la iathuh ba ki ujor bunsien ia kane sha u Syiem ka hima Sohra hynrei um sngap ia ka jingujor jong ki bad u iaid lait ruh ia ki.
U la ong ba ha katei ka jingiakren ka la don ka jingiapynbeit ba ka tnad sa shisien biang kan hiar sha Majai ban khynra laisen biang.
U bah James Ban Basiawmoit u EM ba dei peit ia ka tnad Labour u la ong ba ba ka la don ruh ka jingiakren ba ki bar jylla kiba don ha kitei ki thain kiba bylla ki dei ban don ia ka Labour License, bad ban ioh ia ka labour License ka tnad kan ym pdiang ia ki sertiphiket Rangbah Shnong hynrei kaba donkam eh ka dei ka EPIC, kaba katkum ka jinglap ki nongthohkhubor ka long ba ha katei ka thain kiba bun na ki bar jylla kim don EPIC.
Shillong, 24 Nailur:Ka CSWO ka la kyntu ia ka sorkar ba kan ujor da ka mukotduma pyrshah ia kito kiba donkti ban hiar thma ia u SP ka East Jaintia Hills hynnin ka janmiet sngi Hatmajai ha ka kynta ba ka pakhang ia ka kit ka bah ne ka economic strike da ka MIRPLM.
ka CSWO ruh ka la  kyntu ruh ia ki nongwan wanrah mar bam mar dih ba kim dei ban sangngeh ban pynpoi ia ki mar bam namar kane kan ktah ia ki paidbah bad ruh kane kan long kumba pynkhein ia ka hok man briew long briew.
Shuh shuh ka CSWO ka la kynnoh ba bun na ki politishian bad ki heh pulit ki don ka jingiadei bad ki heh dewiong bad dei namar kane ka  daw ba kim leh pusia eiei ban phikir ia ka mariang haduh ba ki um ki wah ki la jaboh lut khait bad ki lum ki la syllen tang na ka bynta ka jingmyntoi lade shimet.
Na ka liang jong ka CSWO ka la dawa ba ka sorkar ka dei ban ujor pyrshah da ka mukotduma  sha ka special court ia kito ki briew kiba donkti ban hiar thma ia ki pulit.
Ka special court ba thaw da u Mukul kam dei ban shim bishar tang ia katto katne ngut ki briew hynrei kadei ban long ia baroh khoit, la ong ka Kong Agnes Kharshiing bad ka kong Evangelynn Thabah.
Shillong,23 Nailur:Ban pynbyrnria bad ban pynklet ia ki pulit kiba sah jngai na la ing, ka 5th MLP Battalion kaba don ha nongbah  New Delhi ka la plied a kawei ka tnad  tka thup ki kot pule ne ka library, bad katei ka jingthmu ba la plie ia katei ka thup buh kot ka dei ruh ka jingpynmlien ia ki pulit pule kot ia ki pulit.
Ki kot kiba la buh ha katei ak thup ki jkynthup ai ki kot iathuh khana lyngkot, ka jingiathuh khana shaphang ki riew khraw, bad kiwei pat ki jingiathuh khana kiba la thoh ha ka ktien phareng, khasi , Garo bad ktien Hindi.
Ban kham kyntiew shuh shuh ia ka jingpynbun ia ki kot pule ha katei ak thup, ka tnad pulit ka la kyntu ia ka  State Houses bad ki  Bhavans ha Delhi ba kin noh synniang da ki kot pule ban ai jingtip shuh shuh shaphang katei ka jylla.
Namarba ki la bun ki pulit Batallion kiba la phah ha kylleng ka nongbah Delhi la pynbiang ruh ia ki kali ban leit rah kot sha ki jaka sah jong ki.
Katei ka jingplie ia katei ka thup buh kot ka la long ka jingkyrkhu ia ki pulit ka 5th MLP (3rd IR) Battalion ha kaba ki la ioh ban pynlut por ha ka jingpule kot ha kip or ba lait ei jong ki.
U  Commandant u bah F.
G Kharshiing, IPS haba plie ia katei ka thup buh kot kaba la tip kum ka  5th Battalion Book House, u la ai jingiaroh ia ki nongtrei ka tnad kiba la lah ban pynurlong ia katei ka jingthmu.
U la kyrpad ruh sha baroh ki riew ieid ban pule kot na ka jylla Meghalaya ba kin noh synniang da ki kot sha katei ka library ba ka ai jingmyntoi ia ki pulit kiba trei ha nongbah Delhi.
Shillong, 24 Nailur:Haduh mynta ym pat plie ia ka Iew  ki nong die jain kiba la shah pynkynriah na jingkieng Motphran.
Ia kine ki nongdie jain ka sorkar ka la ai jaka ia ki ban shong dei jain ha khrum jing kieng hynrei haduh mynta kane ka iew ym pat dep ban shna.
Kine ki nongdie dukan baroh ki don kumba 85 ngut eiei, bad haba iakren ba kitto katne ngut ki nongdie jain ki la iathuh ba ki lah ban plie noh ia ka iew jong ki ha kine ki sngi ban wan hadien ba ladep ban pynbiang ia ki dukan.
Shillong,  24 Nailur:Ka sngi sdang ka jingsangeh kamai ia ki trok, da ka Movement for Indigeneous Peoples’ Rights and livelihood Meghalaya (MIPRLM) kam don jingktah eiei ruh em ia ki kali ba kit mar mata ha kane nongbah Shillong.
U nongthoh khubor mynhynnin, ka sngi Hatmajai u la ioh ban leit swait ha jaka pynhap ba kit pynhap mar bam ha FCI Mawlai Mawroh, la iohi bun ki trok kiba wan ba mih ki ba kit bad pynhap ia ki mar bam bad ki mata.
Haba iakren bad ka Inspector jong ka Supplies ka DC ophis ka Kong Rani, ka la iathuh ba kam shym don satia kano kano ka jingsangeh jingpoi mar ne jing shim mar na katei ka jaka haduh mynta ka sngi.
“ Ki kali kit mar kila wan beit ban thep ia ki mar bam mar dih ha ki kali trok jong ki bad kam shym don kano kano ka jingsahngeh jong ki", la ong ka Inspector ka Supplies.
Kane ka MIPRLM ka la khot pynlong ia ka economic strike kaba khlem buh por ne ka jingsangeh pynpoi mar mata sha kane ka jylla ban pyrshah ia ka jingbym leh eiei jong ka sorkar ia ka jingdawa jong ki ban pyllait na ka jingshah khang tih bad die ia u dewiong.
Kumba ka paw la iohi ba kane ka strike kam shym la treikam eiei khamtam ha kane ka nongbah Shillong ha kaba ki kali kit mar ki trok ki iaid ki ieng kumba ju long man ka sngi.
Lah ban kdew ba u Vice Chairman ka MIPRLM u Bah Erwin K Sutnga u la ong ba ki la rai ban iaid beit ban pynlong ia kane strike kumba la ia rai namar ka jingkuman ka sorkar.
U la ong ba kane ka strike kan treikam ha baroh kawei ka jylla.
U la ong ba ka MIPRLM ka la shim ia kane ka sien jam hadien ba ka sorkar kam shym la sngap ia ka jingbuh jongka 10 sngi.
Katkum ka jingong u Bah Sutnga, ka jingpynlong ia ka strike ka dei ka lynti ba jai jai bad kan don ka jingialum lang da ki paidbah da ka lynti kaba jai jai ban pynpaw pyrshah ia ka jingkuman ka sorkar halor ka jingkhang ka National Green Tribunal (NGT).
U la kyntu ruh ia ki kynhun, ki nongtrei sorkar,, ki nongtrei bank bad kiwei ban ai ia ka jingkyrshan ia kane ka jingiakhih jongki.
Hynrei ha kajuh ka por, u la ong ba ka MIPRL kan pynlong da ka lynti kaba jai jai katkum ka synshar paidbah bad kan nym kyrshan ia ki kam pynthut ne ki kam beain.
Hynrei u Bah Sutnga u la ong ba ka jingkhang ia ki trok, kan nym ktah ia ki skul, ki kali shimet, ki ophis namar ba ka jingiakhih kan long da ka lynti ba jai jai bad ka dei tang ka jingkyntu bad kyrpad ba kin iakyrshan.
Jowai, 21 Nailur:Arngut ki briew, ki la iap ei mynta ka sngi, ha ka jingshah siat ha Mookhep, ha kaba ka jingsiat, ka dei da ki phew kuli sha ki paidbah.
Nalor kitei ki 2ngut kiba iap, ki don sa 6ngut kiba mynsaw ha katei ka jingshah siat mynta ka janmiet.
Ka jingjia, ka sdang, na ka jingshah kem jong uwei u rangbah, uba la tip kyrteng U Eibun Siangshai (35), ha kaba la rah ia u sha thanat jong ki pulit sha Lad Rymbai.
Mar kumta ka la don ka jingialum lymbung jong u paidbah, da ki hajar ngut, da ka jingthmu ban leit sha thanat Lad Rymbai, hynrei ha shiteng lynti, ki pulit ki la khang lynti bad haba ki paidbah, ki pyneh ban phai dien noh, ki la siat shwa 3 kuli sha suin bad haba kim shym la ia pra satia, ki sa siat sha utei u paidbah, uba ialum lymbung ha ka por 6baje janmiet ha shnong Mookhep.
Arngut kiba iap, na katei ka jingjia, ki dei ka kong Setmon Phawa(30) na Wapungskur bad U Bah Birest Siangshai (23) na katei hi kajuh ka shnong.
Ka Kong Setmon, ka la iap, ha kaba ka la shah siat na ki bynta jong ka khlieh, katba U bah Birest, la shu antad, ba ula shah siat na ki bynta jong ka lbong lane na ki bynta jong ka kpoh.
Kiwei pat kiba mynsaw, ki long U Phidolith Dkhar (49) na Iongkaluh, ha kaba u shah siat  na kjat, nangta U Ruson Ryngkhlem, u khynnah, uba dang 13snem na Wapungskur, uba shah siat na ka kti ka diang, U Iaraplang Rymbai (27), uba na Wapung Shnong, Ka Rashiba Siangshai (27), kaba na Wapungskur, kaba shah siat na ka  kjat ka diang, U Pyndap Phawa (24) na Wapungskur, uba shah siat na kpoh bad U Richmon Siangshai (14)  bad kitei ki don ha District Civil Hospital, ha Ialong.
La iathuh ba lai ngut na kitei kiba shah siat, ki la don mynta sha NEIGHRIMS bad kitei ki kynthup ia U Phidolith Dkhar, U Iaraplang Rymbai bad U Rashuba Siangshai.
La sngewthuh ba la siat ia ki paidbah, da ki kuli AK 47 bad ki kuli SLR, tangba u nongthoh khubor, um lah ban pynthikna, la ki dei ki pulit ne ki BSF kiba siat, namar ha katei ka por, ki don lang ki pulit bad ki BSF ha katei ka por jong ka jing ia kynad.
Kawei ka longkmie, kaba don ha katei ka jaka, kam tip, ia kiei kiba siat briew, hynrei, ka shu iathuh ha u nongthoh khubor “Don kiba riam thohrew bad kiba teh jain iong".
Na ka liang jong ka  Movement for Indigenous Peoples’  Rights and Livelihood –Meghalaya  (MIPRL), ka pynpaw ia ka jingkyndit jongka, halor katei ka jingjia, kaba la wan rah ia ka jing ia umsnam ha ka shnong Wapung, ha kaba SP bad ki Magistrate, ki la mynsaw bad ba ki kali ruh ki la shah thang.
Ka  MIPRL, ka pynrem ia katei ka jingjia, hynrei ha kajuh ka por, ka kynnoh ruh, ba ka daw tynrai, ka dei na ka jingleh eh kti jong U Asstt SP, U K  Kathikeyan, uba ktah kti ia uwei u samla bad utei u dei ka dawbah, ba ka mih kane ka jing ia umsnam ha katei ka thain.
Ka MIPRL, ka pynrem ia ki kam ia kulmar, hynrei, la ong shuh shuh ba ka jingsiat pathar ia u paidbah, uba khlem tiar ialeh, uba leit tur sha thanat ha Lad Rymbai, ka la pynlong ia arngut ki briew ba kin iap ei.
Katei ka seng, ka ong shuh shuh, ba ha ka jingtohkit na U ADM ka Khliehriat, U C Laloo, u iathuh ba kam don kano kano ka hukum ba la pynmih da ki bor District ban siat briew bad la iathuh ruh, ba ym shym la shim ia ki lad ban pynpra ia u paidbah, da ka lyer pynsat khmat, ne da kaba bom lathi bad kumta ter.
Ka seng ka phah ia ka jingsngewlem sha kiba ha iing jong kiba iap.
Ka seng, ka dawa ruh, ba dei ban pynlong ia ka jingtohkit halor katei ka jingjia bad ka seng ka khot ia u paidbah, ba un long uba ia shongsuk shongsain, khnang ban poi sha ka rai kaba beit halor ki jingiakhih jong ka seng.
Shillong, 24 Nailur:Mynta ka sngi, la ia soi soskular hapdeng ka sorkar India, ka sorkar Meghalaya bad ka ANVC, ha ka ophis jong u myntri kam poh iing jong ka sorkar India, ha ka jingdon jong u myntri kam poh iing, U Rajnath Singh, U Kiren Rijiju myntri khynnah ka tnat kam poh iing, U Mukul Sangma myntri rangbah ka Jylla, ka kong Roshan Warjri myntri kam poh iing ka Jylla, U  Anil Goswami, Secretery kam poh iing ka sorkar India, ha ryngkat ki heh sorkar jong ka sorkar India, ka sorkar Jylla bad ki nong ialam jong ka  ANVC  bad ANVC(B).
La don lang ruh ha katei ka sngi, da U  Zoramthanga, myntri rangbah ba rim jong ka Mizoram, U  Chief Executive Member ka GHADC,  ki dkhot jong ka Garo Students Union, FKJGP, ADE, ha ryngkat kiwei pat ki sengbhalang na Garo Hills lem bad ki kotkhubor.
Ki mat kiba la ia mynjur ha katei ka jing ia soi soskular mynta ka sngi, ki long halor ka jing ai bor shuh shuh sha ka Council, ha kaba yn ai ia ka bor, ba kin pyniaid ia ki kam ki duk ha ki nongbah, lyngba ki tnat kiba la shah jied bad ban nang pynbor shuh shuh ia ki dkhot ban mihkhmat sha ka Council.
La rai ruh ba dei ban pynduh pyndam noh ia ka ANVC, kum ka seng, ha ki lai bnai ban sa wan, naduh mynta ka sngi jong ka jing ia soi jingmynjur bad ban weng lut noh ia ki mukotduma, kiba dei bad ki kam pyntriem, kiba dei pyrshah ia ki dkhot jong ka ANVC.
Hynrei ia  ki kam pyniap  briew, lane ki kam rahbor bad ki kam pyntriem ba shyrkhei, yn sa peit da ka sorkar Jylla, katba kum ki jingiadei bad ki jingjia bapher.
Ha ki kam kiba iadei bad ka roi ka par, kan dei ka bynta jong ka sorkar India bad ka sorkar Jylla, ba kin peit khamtam, ha ka koit ka khiah, ka pule puthi lem bad kiwei ki jingdonkam.
U Rajnath Singh myntri kam poh iing jong ka sorkar India, u ai khublei ia u myntri rangbah ka Meghalaya, ia ki nongialam jong ka ANVC, ia u ksiang jong ka jingiakren, U  PC Haldar, uba mihkhmat ia ka sorkar India bad u kyrmen, ba ka Jylla, kan long kaba shongsuk bad kaba roi stet nangne shakhmat.
Ha kajuh ka por, u myntri kam poh iing jong ka sorkar India, u pynsngew ruh, halor ka jingkwah jong ka sorkar India, ban iakren bad kano kano ka kynhun, kaba sangeh ia ki kam pyntriem bad kaba buh ia ki mat jingdawa jongka, ha ki ain jong ka riti synshar ri bad kiba pyni ia ki jingeh, ba ki don.
Ka sorkar Jylla ruh, ka ai jingiaroh ia ki nongialam jong ka  ANVC bad ka ANVC (B), ha kaba ki la rai ban sangeh ia ki kam pyntriem bad ba kin wan ban iakren ha ki kyndon jong ka riti synshar ri bad kane kan kdew lynti ia kiwei pat ki seng lehnoh, ba kan kin wan phai sha ka lynti jong ka jingiakren iasuk.
Shillong, 25 Nailur:Ka Jaintia Coal Miners and Dealers Association (JCMDA) ka la sngewlem ia ka jingkhlad jong ar ngut ha ka jingshah siat ha ki pulit ha Mookhep ha kane ka sngi Balang.
U President ka JCMDA Bah Balious Swer u la ong “Ka mynsiem jong ngi ka leit sha ki bad duwai na ka bynta ka jingsuk junom" bad bynrap, namar ba ki paidbah ki la shah ktah jur na ka jingkhang tih dewiong ka NGT,  ki bor synshar district ki dei ban kiar katba lah ban synreit kuli ia ki paidbah ba lui lui.
U Bah Swer u la iaroh ia ka jingshimkhia ka sorkar ban ai jingiarap sha kiba haiing hasem jong kito kiba khlad noh bad ban thung da ka jingtohkit u majistor ha katei ka jingjia ba sngewsih.
Ka seng ka la pynpaw ba kan iakhun beit ban pynioh ia ka hok jong ki paidbah ba shah ktah hynrei ka la kyntu ruh ban kiar na kaba shim da ki lynti ba long beain ha ka jingiakhih.
Ha kajuh ka por,ka CSWO ruh ka la pynpaw ia ka jingsngewlem sha kiba haiing hasem jong kito kiba khlad noh ha ka jingjia ha Mookhep, East Jaintia Hills bad ka la wanrah ia ka jingmynsaw ia kiba bun ki mynsiem.
Ka CSWO ha ka kyrwoh ba la pynlait da ka Kong Agnes Kharshiing ka la ong ba ka sorkar ka dei ban thung ia ka jingtohkit ban khlieh da u majistor uba la tbit khnang ban sei ia ka jingshisha baroh.
U MLA ka Sohra  u bah Titos Chyne bad u MLA ka Mawshynrut  u bah Witting Mawsor ki la pynrem jur halor ka jingjia kaba la jia mynhynnin ka sngi ha East Jaintia ha kaba ar ngut ki mynsiem briew ki la duh ei namar ka jingsynreit kuli pathar ki pulit.
U bah Titos u la ong ba katei ka dei ka ingnion bein ki pulit ia ki paidbah lui lui namarba u la ong ba u la ioh jingtip kaba thikna bay m dei ki paidbah kiba la leh donbor hynrei ki pulit kiba shong bapoh Gypsy ki la shu siat khlem jingisynei ia ki.
Katba u bah Witting Mawsor pat u la ong ba ka dei ka jingjia kaba sngewsih ha kaba ki pulit kiba dei ki briew kiba dei ban bat ia ka ain pynban ki la shim ia ka ain ha la kti ha kaba ki la siat pathar khlem jingisynei ia ki paidbah ba lui lui.
Utei u MLA u la pynpaw ka jingsngewlem sha ki bahaing hasem jong kito ki mynsiem kiba la duh ei ha katei ka jingjia.
Ka State Co-Ordination Committee of Coal Owners, Miners & Dealers Forum ka la pynrem jur ia katei ka jingjiashah siat pathar ki paidbah ha ki bor pulitg ha ka shnong Wapung, East Jaintia Hills ha ka 24 u nailur 2014 ha kaba ar ngut ki mynsiem briew ki la duh ei.
Ka Forum da ka jingsngewkhia ka la phah ia ka jingsngewlem sha baroh kiba haing hasem kiba la khlad bad kitbok ia kiba mynsaw bad ka la dawa ruh na ka sorkar ba ka dei ban siew bai lutksan.
Ka Forum ka la pynrem ruh ia ki riew shim kabu kiba la pynmynsaw ia u SP, ki pulit bad ki Majistor da kaba ther maw sha ki.
Shillong, 25 Nailur:Ka sorkar Jylla, ka la iakren ia ka jinglong ka suk ka sain ha  East Jaintia Hills District.
Ka sorkar Jylla, ka ong ba ka jingia khih, kaba la pynlong da ka  Movement for Indigenous Peoples’ Rights and Livelihood –Meghalaya (MIPRL), ka dei ka bym iahap satia, namar ba ka sorkar Jylla, ka la shim khia bha ia kane ka kam bad ka la iakren ruh ia ka kam tih dewiong, ba ka dei ka dustur ba la ju leh naduh ba rim ba jah, ha kaba la ai ia katei ka phang sha ka sorkar India.
U myntri rangbah ka Jylla, ula ai jingmut, ba dei ban plie lad kyrpang sha ka Jylla, halor ki kyndon jong ka Sixth Schedule, ha kaba ka jingiakren, ka long kaba la shim khia bha bad u myntri rangbahduh.
U myntri rangbahduh, ula mynjur ia katei ka rai bad kumta ka sorkar India, ka la khot ia ka jingialang jong ka komiti ki Secretery, ha ka 22tarik Nailur 2014, ha kaba U Chief Secretery ka Jylla, u dei u dkhot bad katei ka komiti kan tih bniah ia ki jingshisha bad ai ia ka kaiphod jongka, na bynta katei ka jingailad kaba kyrpang sha ka sorkar India.
Ban iakhih, ha kaba kum kane ka por, haba ka sorkar India, ka dang shim ia ki lad ki lynti ban peit ia ka kam tih dewiong, khamtam ha ka Jylla, ka la pynduh ei ia ar ki mynsiem briew bad pynmynsaw ia bun ngut kiwei pat.
Ka sorkar Jylla, ka khot ia baroh kito kiba don bynta ban ia kyrshan lem halor katei ka jingthmu jong ka sorkar India.
Ha kajuh ka por, ka sorkar Jylla, kan thaw ia ki lad ban teh lakam ia ka suk ka sain bad ka jingshngain jong ki nongshong shnong.
Kito kiba khot ia kitei ki jingiakhih, kin hap kit khlieh ia ka jingduh jingjulor, ia ki tiar sorkar, lane ki mar jong ki riew shimet, katba kum ki ain jong ka  Meghalaya Maintenance of Public Order Act, ha kaba kin hap ban siew ia ka bai lut.
Ka sorkar ka khot ia ki nongshong shnong ban nym iashim bynta ha kitei ki jingiakhih, hynrei ban iatreilang bad ka sorkar, na ka bynta ka suk ka sain bad ka bha ka miat, khamtam ia kito kiba bylla sngi.
New Delhi, 25 Nailur:La iathuh ba ki ehrang jong ka seng Indian Mujahideen (IM), ki don jingthmu ban don bynta lang bad ki ehrang ISIS, ha kaba kin pyn long ia ka India, kum ka Iraq bad ka Syria, ong ka NIA.
Katei ka dei ka jingtohkit jong ka  National Investigation Agency (NIA), ha kaba la iathuh da ka NIA ha kashari, ba ki don ki dkhot jong ka IM, kiba kwah ba leit sha Syria, na ka bynta ban shim  bynta lem ha katei ka thma niam.
La iathuh ba uwei U A 26, uba ka kyrteng jongu, ka dei U  Mohammed Shafi Armar, uba ym satia shaei u don mynta, u la pynpaw, ba u kwah ban leit sha Syria, ban iatreilang bad kiwei ki seng ehrang.
“U A-26, u ong ba u kwah ba ka India ruh kan long lem kum ka Iraq bad ka Syria" ong shuh ka NIA.
Na ki 20ngut kiba don ha ka jingshah tian bishar, 17ngut kim pat la shah kem satia, katba ki laingut, kiba kyrteng U  Tehsin Akhtar, U Haidar Ali bad U Zia-ur-Rehman, ki don mynta ha ka jingshah set phatok, na bynta ki kam pyntriem jongki ha ki bynta bapher jong ka ri.
Shillong, 25 Nailur:Ka  Bharatiya Jana ta Party jong ka Jylla, ka pynpaw ia ka jingsngew lem halor ka jingduh noh ki mynsiem briew ha ka jingshlei um ha Garo Hills bad ha Shil long ruh kumjuh.
Ka seng, ka dawa ia ka sorkar Jylla, ba kan siew bai lutksan sha baroh kitei kiba iap.
Ka BJP, ka pynsngew ruh ba ka sorkar Jylla, ka dei ban shim ia ki lad ban teh lakam ia ka jingshlei um, kaba la ju iai jia man la u snem, kaba la pynduh pynjulor bun sha Garo Hills.
Ka BJP, ka kyrpad ruh ia ka sorkar India, ba kan phah kham bun ki NDRF sha Garo Hills.
U President jong ka seng kmie na Delhi, u phah ia ka jingsngewlem sha kitei kiba la duh ei, ia la ka jingim ha katei ka jingshlei um.
Ka BJP, ka pynrem ia ka jingsiat iap ia ki arngut ki briew kiba na Mookhep, ha East Jaintia Hills bad katei ka dei ka jingbym larkam jong ka sorkar Jylla, na ka bynta ban thaw ia ki ain ha ka jingtih mar poh khyndew bad ban pynsngewthuh ia ka NGT halor ka jingthmu ban tih dewiong ha ka Jylla.
Ka BJP, ka dawa ba dei ban tohkit halor katei ka jingjia bad ban siew T.
10lak sha kitei kiba la duh ei ia ka jingim.
Ha kawei pat ka khubor, U bah  D D Lapang, President jong ka  Meghalaya Pradesh Congress Committee, u pynpaw ia ka jingsngewsih halor ka jingduh jingjulor na ka jingshlei um ha Garo Hills, Jaintia Hills bad ha Khasi Hills District ruh kumjuh.
U Bah Lapang, u phah ia ka jingsngewlem sha kiba ha iing jong kitei kiba la duh ei ia la ka jingim.
Ka seng, ka ai jingkyrshan ia kito kiba iarap lem ia kitei ki riew shem lanot.
Ka seng ka sngewkhia jur ruh halor ka jingiap ei jong arngut ki briew ha Mookhep, ha East Jaintia Hills.
Ka MPCC, ka ai jingiaroh ruh halor ka jingiasoi soskular jong ki ar kynhun ka ANVC ha ryngkat ka sorkar India bad ka sorkar Jylla bad ka seng ka shim ba ka jingsuk kan sa wan phai ha ka ka Jylla bad ka iaroh ia ka sorkar Jylla, kaba la shim ia katei ka lynti jong ka jingiasuk bad kitei ki seng kaikhlaw.
Shillong, 25 Nailur:Ka jingiap na ka jingshlei um, ha ka 21 bad 22tarik Nailur 2014, ka la kiew mynta sha ka 41 ngut, da ka jinglap sa 3 ki met iap na North Garo Hills.
La iathuh ba ka  NDRF, ka dang iai trei, ia la ka jong ka kam ban iarap bad ban wad ia kiba iap ha ki bynta jong ka North bad ka West Garo Hills.
La iathuh, da ka khubor sorkar, ba ki surok kiba donkam, la sdang ban pyniaid shwa ki kali rit bad ka jingpynkhuid ia ki jinghap khyndew, ka dang iaid shakhmat, da ka tnat PWD.
Ha ka jingialang mynta ka sngi, U Chief  Secretery ha ryngkat bad ki heh jong ki tnat sorkar bapher, la bthah ia ka tnat PWD, ka tnat sam bam sam dih, ba kin sdang ban pyniaid ia ki kali kit umphniang bad ki kali kit mar bam mar dih bad ka ding ilektrik, ym pat shym la ai satia sha kitei ki jaka shlei um bad ia ka um bam, la sam da ki kali kit um ka tnat PHE.
Ki don mynta 108 tylli ki jaka shong shipor ia kito kiba shem lanot bad ki don ruh bun bah, kiba la mih na kitei ki jaka rieh tngen, namar ka um, ka la nang hiar ha kine ki sngi, hadien ka jingduna slap, kaba la lai sngi kynthih.
Shillong,25 Nailur:“U bah Hoping u dei u briew uba khuid uba suba bad uba shai kdar, hynrei u tymmen bapli ha ka jinglong tymmen jong u um tip eiei ia ka sdang ka kut ruh hynrei la shu pyndonkam bakla pynban ia ka kyrteng jong u" kren diaw u bah Witting Maw sor, Joint Secretary HS PDP haba ia kren bad u Rupang lyngba ka phone mynta ka nohphai sngi.
U bah Witting u la kren mynsiem namar ki la don ki briew jong ka HSPDP kiba la pyndon kam bakla ia ka kyrteng u bah Hopingstone Lyng doh, u President Rangbah ka HSPDP lyngba ka jingsoi jong ki ia ka kyrteng u bah Hoping ha ka kyrwoh kaba la pyllait paidbah sha ki lad khubor, kaba na ka liang u bah Hopign um don jingtip eiei.
Katei ka kyrwoh kaba la soi ha ka kyrteng u bah Hoping ka dei ka jingpynshai ka HSPDP kaba la kynnoh ba ki jingkren u bah Witting sha ki lad khubor uba la ong ba ka HSPDP ka la kyrpad ia u bah Ardent M Basaiawmoit ban ym pynlong jingialang ha ka 19 tarik mynta u bnai ha madan student hynrei um sngap, ki dei ki bym don nongrim bad ki bym don jingshisha hynrei tang ki jingsngew shimet jong u, bad ia katei ka jingpynshai la soi da ka kyrteng u bah Hoping.
“Mar sien iohi ia ki kot khubor, mynhynnin ka janmiet nga la leit ban ia kynduh ia u bah Hoping, bad ka jingiakren ka la neh kumba shi kynta tam, u bah Hoping u la ong ba um don jingtip eiei, bad kam don kaba kum katei ka jingkynthoh pyrshah ia nga, u bah Hoping u la ong ba um don jingtip mano ba pynmih ia katei ka khubor" iathuh u bah Witting haba ia kren bad u Rupang.
Lah ban kdew ba katei ka jingpynmih khubor kaba lah ban ong ba ka dei kaba la shu soi tuh ha ka kyrteng u bah hoping kumba la ong u bah Witting  ka dei hadien ka jingialang jong ka HSPDP kaba la long ha ka janmiet jong ka 23 tarik mynta u bnai ha kaba u bah Witting u la ong ba kum u Joint Secretary um don jingtip eiei shaphang katei ka jingialang bad kumjuh ruh ki saw ngut ki MDC jong ka HSPDP kim don jingtip eiei, “Ngim tip mano ba pynlong ia ka jingialang" u la ban biang.
Na ki jingkren u bah Witting la sngewthuh ba ka don ka jingiapher jingmut hapdeng ki nongialam ka HSPDP, hynrei haba la kylli na utei u rangbah la ka don ne-em kaba kum kata, u bah Witting u la kyntait ba ka don ka jingiapher jingmut haduh mynta.
Shillong, 25 Nailur:Ki pulit ki la kyntu ia ki paidbah ba ki dei ban husiar bha na ki mentuh kiba ak ialade kum ki babu ne ki ophisar jong ki bank da kaba phun ban pan ia ki jingtip ba iadei bad ki bank account jong ki briew.
Wat la bunsien la ju kyntu ia ki paidbah ban husiar na ki mentuh ban nym ai ia ki jingtip ba iadei bad ki bank account ne ATM, hynrei dang bun ki briew kiba ngat bad shah pynngop ha ki briew kiba phun da kaba kam ba ki dei ki nongtrei jong ki bank.
Ki pulit ki la ong ba kum kine ki briew ki don ka kynhun runar jongki kaba thmu ban tuh ban thiem da kaba pynbiej ia ki paidbah da kaba leh mynleh kum ki nongtrei jong ka SBI ne kiwei ki bank.
Na ka bynta kane, ki paidbah ki dei ban husiar ban nym ai iano iano ne pyni iano iano ia ki jingtip ba iadei bad ki bank ne ATM.
Ki dei ruh ban buh ia ki mobile jongki ban ioh pdiang ia ki sms lada don eiei ka jingleh tuh ia ka ATM jongki.
Lada don eiei ka jingpher ha ka ATM jongki, dei ban pyntip wut wut sha ki bank ne ki pulit.
Shillong, 25 Nailur:Ar kynhun ki shipai BSF, kiba dei ban leit sha Ranikor jong ka South West Khasi Hills, ki don  mynta ban iarap lem ia ki pulit, na ka daw jong ka jing ia kynad hapdeng ki paidbah bad ki pulit ha Jaintia Hills.
Ka kyrwoh na ki BSF, ka iathuh ba ka jinglong ka suk ka sain, ka la thut jur, hadien ka jingshah thang jong ka kali jong U ASP jong ka East Jaintia Hills bad ha kaba la pynjot ruh ia ka kali jong U  Addl.
Dist Magistrate Khliehriat bad sa ka jingshah kawang maw jong ki kali kiba iaid ha ka NH 44, ha ki khyndiat sngi ba ladep.
Ki shipai BSF, katba ki dang iaid na Jowai sha Khliehriat, ki shem shitom shibun ban iaid shakhmat, namar ba ki paidbah, ki la khang lynti, na ka jingiap jong ki arngut ki briew bad ki shipai kiba dei ban leit ban pahara sha Khliehriat, kim shym la lah satia ban iaid shakhmat, namar ba ka don ka jing pakhang surok hajan ka shnong Wapung bad kumta ki la dei ban wan phai biang sha Jowai.
Hadien ba ki la sah shimet ha Jowai, ki BSF, ki leit sha Khliehriat, ha ka 25tarik Nailur, na ka bynta ban iarap, ha kaba teh lakam ia ka suk ka sain.
Shillong, 25 Nailur:Ka UDP kan sa rah ia ka mat ha ka jingialang ka ARPA ban bujli beit ia u nongialam u Bah Ardent M Basaiawmoit bad ban thung da uwei pat ban ialam ha ka KHADC.
Ka jingialang jong ka ARPA kan long ha kane ka sngi Thohdieng.
Ka UDP ka la shim ia kane ka lynti ban khot ia ka jingialang jong baroh lai tylli ki party (KHNAM, HSPDP bad UDP) na ka bynta ban pynkut noh ia ka huri hura kaba la mih ha ka ARPA.
“Ngin rah ia ka mat ha ka jingialang jong ka ARPA kaba iadei bad ka jingbym treh bat kam shuh jong baroh ki EM, bad ngin rah ruh ia ka jingbujli ia u nongialam ka ARPA ha ka KHADC", la ong u working President ka UDP u bah Bindo Mathew Lanong  ha kane ka sngi Palei.
U Bah Lanong u la ong ba katto katne ngut k MDC ka UDP ki la ong ba kin iehnoh kam watla kin dang iai neh ha ka ARPA lada iai bteng u Bah Basaiawmoit ban ialam ia ka Council.
“Ngi la bthah ia ki ban ap shwa ban nym iehnoh bad ban ap haduh ban ioh ia ka rai na ka jingialang ban long ha ka sngi Thohdieng", la ong u Bah Lanong.
U la ong ruh ba ka party kan rah ban thaw ia ka Common Development Programme (CDP) bad ban buh da ka kyndon ia baroh ki dkhot jong ka ARPA kynthup u CEM bad ki Executive Members (EMs).
Ha kajuh ka por ka KHNAM  ka la pynthikna ba ka jingim bad ka jingiap jong ka ARPA kan long lashai ha ka jingialang.
“Lada ka jingialang kam long sha ka jingiabeit, ka ARPA kan khyllem bad ka party kan hap ban pyrkhat da kumwei pat", la ong u president ka KHNAM u BAh Pyndapborthiaw Saibon hadien ba la wai ka jingialang jong ka party hynne ka sngi.
Hynrei u president ka KHNAM um shym la ong eiei la kan iathaw EC ne em bad ka Congress lada khyllem ka ARPA.
Shillong, 25 Nailur:Ka BJYM (BJP Youth Wing) Meghalaya, ka la shong kyllain myngngor mynta ka sngi hajan ka All India Radio, Shillong ban pynpaw ia ka jingpyrshah ia ka sia lieh na ka thungkam sop sop ha ka tnad pule pule ka jylla.
Ka shong kyllain myngngor ka la sdang naduh ka por 10:30 mynstep haduh ka por 12:30 noh phai sngi.
Ki nongialam ka BJP kynthup u president ka tnad samla bad seng kmie nalor ki dkhot ki la wan ban iashim bynta ha kane ka jingiakhih ba jai jai.
Ka jingthmu kane ka jingshong kyllain myngngor ka long shibynta ban pynbor ia ka sorkar ba kan leh eiei ne ban pynshitom ia ki ophisar, minister, MLA bad ia baroh kiba donkti ha ka jingtah sia lieh ha kaba ia dei bad ka jyrsieh thungkam nonghikai kumba la lap da ka kaiphod ka CBI.
Ka BJYM ka dawa mardor na u myntri rangbah ba u dei ban pynhiar shuki ne wengnoh ia kito ki MLA bad Minister kiba donkti  ha kane ka kam pynkhein ain.
Ka la dawa jur ruh ia ka sorkar ba kam dei ban iashah liang hynrei ban iaid ha ka jingsynshar kaba khuid bad ban iaid katkum ki kyndon ain ban pynshitom ia kito ki longheh kiba pyndonkam bakla ia ka bor jong ki ha ka kam thung nonghikai.
Ka seng ka la ong ba ka jingleh mynthi ka sorkar, ka la don ka jingktah kaba jur ia ka jingpule ki khynnah skul kat  haduh ba ka kawei na ki Govt School kaba don ha ka shnong Sohiong ruh ka la shah khang khyrdep noh ha kine ki bnai ba la dep.
Ka BJYM ka la ong ba kan iai buddien ia kane ka kam na ka bynta ka bha ka miat ka pule puthi kaba dei ka jaka ban saindur ia ka lawei ki khynnah skul, ong u samla Egenstar Kurkalang, u ba dei ruh u President ka BJYM (BJP Youth Wing) Meghalaya.
Ha kane ka jingshong kyllain, la thoh ha ki lama, “Sia lieh ban pynbeit ia kaba bakla ym ban pynbakla ia kaba beit" bad kawei pat ka ong, “Ka Ain MUA II kam dait ia kiba heh, ka khniot ia kiba rit bad kane ka sorkar ka pynshlur ia ki kam bamsap".
Ha  kane ka sngi kiba la wan shimbynta lang ha kane ka jingiashong kyllain myngngor ki kynthup ia u President bad General Secretary ka BJP Meghalaya (Parent’s Body, u bah Khlursing Lyngdoh bad u N.
Chakraborty.
Shillong, 24 Nailur:Ka jingthmu ban pyndep ia ka iing shohdoh kaba T.
22 klur ha Mawlai Mawiong kam da thikna satia wat ha ka jingshisha ka sorkar ka la buh ban pyndep ha u Nohprah mynta u snem.
“Ngi dang pyrshang tyngeh ban pyndep ia ka iing shohdoh la kumno kumno haduh u Nohprah mynta u snem", la ong u heh sorkar ha kane ka sngi Balang.
Katkum ka jingia thuh, ki lah la buh ban pyntreikam ia kane ka jaka ot doh ha u Nohprah hadien bym lah ban pyn dep kumba la buh kham mynshwa.
Ia kane ka iing shoh doh la mih ka jingpyrshah kham mynshwa da ki dor bar shnong namar ba ki jaboh ki lah ban tuid sha ki um dih ba don hajan katei ka jaka ot doh kaba bsa ia ki paidbah ka Maw lai Mawiong.
Na ka liang u heh ka sorkar, u la iathuh ba la shna ha ka rukom ha kaba ki jaboh na kane ka iing ot doh kin nym tuid satia sha ki um ki wah.
“Ngi la shna bun ki pung ban pyntuid jaboh nalor ka jingpynkhuid khnang ban pynlong ia ka um kaba jaboh sha ka jaka ba long ban bam ban dih bad ban pynlong ruh ki jaka ri dohkha", la ong  u heh sorkar.
Kham mynshwa ka Meghalaya State Pollution Control Board (MSPCB) ka la thaw ia ka Joint Inspection Committee kaban kitkhlieh ban pynthikna ba ka wah Umshing kam nym kylla jaboh na ka jingbuh ia katei ka jaka ot doh jong ka tnad Animal Husbandry and Veterinary  ha Mawlai Mawiong.
“Ia ka Committee katkum ka jingbthah ka High Court ka Meghalaya", la ong u chairman ka MSPCB u Bah M Allya.
Ia ki jaboh ba mih na katei ka jaka ot doh, yn pynkylla ruh sha ka sboh na ka bynta ban pyndonkam ha kiwei ki lad.
Katei ka jaka shohdoh kan ngiam haduh 160 tylli ki mrad ba kham heh kum ka masi ha ka shi sngi bad 240 tylli ki sniang bad 240 tyllli ki blang ha ka shi sngi.
Ia katei ka jaka ot doh la ioh ban shna da ka Rapsang Group of Companies bad ka Real Growth company na Chennai.
Shillong,25 Nailur:Hadien ba la dep ban pynpra ia ka jingkieng Motphran ki bor pyniaid District bad ka tnad PWD ki la pynmih hukum ban pynpra sa ia ki ar lynnong ki dukan kiba don ha syndah bad katei ka jingkieng, kiba don sha ka liang ka diang bad sha ka mon jong ka surok bah, ba kynthup ia ki dukan sha bad ki dukan die dohsniang.
Hynrei mynta ka miet ki longkmie bad ki trai jong kitei ki dukan ki la mih puk ban pyrshah ia katei ka jingthmu ban pynpra ia ka dukan ba ki shnong, bad ia kane ki la pynpaw ha khmat ki myntri ka Hima Mylliem u myntri ka iew u myntri  K.
Langstieh ba u myntri pla tyngka u myntri Midnight Kharlukhi kiba la leit ban pyntip sha ki nongshong dukan ia katei ka hukum ba ki dei ban mih noh.
Haba kren ha khmat kitei ki ar ngut ki myntri ki longkmie kiba shong dukan ha kitei ki ar lynnong , ki la kyntait ban mih bad ki la ong ruh ba kin ym shah da lei lei ruh ban pynpra ia ki dukan jong ki, “Ngi la shong naduh u snem 1992 hangne lyngba ka jingaibor ka hima Mylliem, ngin ym shah da lei lei ruh ban pynpra ia ki dukan jong ngi" ong ka kong D.
Majaw kawei na ki longkmie kaba shong dukan ha kitei ki lynnong jong ka Motphran.
Ka la ong ba nyngkong ki sngi haba ki wan shong ha kitei ki dukan dei ka Hima Mylliem kaba la ai bor, ia ki bad ka PWD lane ki bor pyniaid District kim dei ban tuklar eiei, ka la pynkynmaw ba shuwa ban pynpra ia ka jingkieng motphran la pyntip sha ki, ba ki dei ban lum ia ki tiar ki tar ban lait na ka jingshah ktah bad ki bud ryntih bad ki la lum ia ki tiar jong ki, “Mynta pat ki ong ban mih noh, ba kin pynpra-ngim shah da lei lei ruh namarba ka dei ka pliang ja kaba ngi im nangne" ong biang katei ka longkmie.
Haba ia kren bad ki nongthohkhubor katto katne ngut ki longkmie ki la iathuh ba ha kitei ki ar lynnong ki don kumba 20 tylli ki dukan, bad ki byrngem ba lada ka sorkar ka wit ia ka dukan jong ki kaba don ha katei ka jaka, ka dei ruh ban pynpra lut shaid ia baroh ki dukan rud surok naduh Motphran shaduh them iew Mawlong.
Hadien ka jingpyneh na ki nongshong dukan, na ka liang u myntri Kharlukhi u la ong ba ka Hima ka la ioh jingtip ia kane ka hukum na ki bor pyniaid District bad ka la wan ban pyntip sha ki, hynrei haba la sngewthuh pat ba kim pdiang ia kata na ka liang ka Hima kan pyrshang ban ia kren, u myntri Langstieh pat u la ong ba hadien ba la ioh sngew ia ka rai ba ki nongshong dukan kim treh un leit rah ia ka ripod sha ki bor pyniaid District bad ban pyrshang ban ia kren lada long kaba lah.
Ha katei ka jingiakren bad ki nongiew ki la don ki pulit Syiem ryngkat ki pulit sorkar ha katei ka jaka.
Shillong, 25 Nailur:Ia ka iew thymmai ba ai kyrteng da ki nong shong iew kum ka Khasi Market ha khrum jaka ieng kali Jaiaw, yn plie paidbah ha kane ka sngi Nyngkong ka 29 tarik ha ka por 11 baje mynstepIa kane ka iew la shong da ki briew kiba shong dukan mynshwa ha jingkieng Motphran hadien ba la pynpra noh ia ka.
Ha ka kyrwoh ba la pynlait da ka Synjuk Ki Nongdie Jain Jingkieng Motphran, ka ai ia ka jingsngew nguh ia ki heh sorkar bad ki nongialam kiba la iarap ban ioh biang ia ki hadien ba la pynpra ia ka jingkieng Motphran.
Ha kane ka Khasi Market ba la jer da ki nongshong dukan, la don kumba 70 ngut eiei ki nongshong dukan ba la ai jaka ka sorkar hadien ba kim treh ban leit sha jaka ieng kali ha Khlieh Iewduh.
New Delhi, 25 Nailur:Tang hadien shi kynta, ba ka Shiv Sena, ka la ia khlad noh bad ka seng BJP, ka NCP ruh ka la rai, ba kan nym iatrei lang shuh bad ka Congress, ha ka elekshon sha ka dorbar Jylla ha Maha rashtra.
“Ka Congress, ka la pynbna ia ki jaka ialeh, khlem da ia syllok bad ki paralok ba ia treilang" ong U President ka NCP jong katei ka Jylla, U  Sunil Tatkare.
U nongialam ka NCP, U Ajit Pawar, uba dei u myntri rangbah ba ar ka Jylla, u kynnoh, ia u myntri rangbah ka Maharashtra, U  Prithviraj Chavan, na bynta katei ka jing ia pra noh jong kitei ki ar seng ha ka Jylla.
Ha kawei pat ka khubor, u nongialam jong ka seng BJP ha Maharashtra, U  Devendra Fadnavis, ula pynbna ba ka seng BJP, kan ia khlad noh ha kane ka kynti bad ka Shiv Sena, kaba ki la ia treilang la 25snem kynthih.
“Ngi la pyrshang ban iai bteng ban iatreilang bad ka Shiv Sena, hynrei ngim lah ban shu sngap, ia kaei kaba kiwei pat ki seng rit, ki ai jingmut" ula ong.
Ka don ka jingiapher jingmut, halor ka shuki myntri rangbah, hadien ka elekshon hapdeng kitei ki ar seng nalor ka jing ia bhah madan ialeh jong kitei ki seng.
Shillong,26 Nailur:Ka  Hynñiewtrep Youth’s  Council, Nong thymmai Circle ka la maham jur ia ki nong ñiah taksi kamai kiba hap ha Nongthymmai, Rynjah, Madanryting bad Nongrah.
Ki jing maham ba ka HYC ka la pynbna ki long ba Ym bit ban pynher sted ia ki kali ha ki surok shnong, Ym bit ban dih kyiad, dih sikret lane kren ki ktien khlem akor hapoh kali,  Ym bit ban pynheh lane pynsawa jam ¿a ki jingtem ne jingrwai hapoh kali, Ki dei ban kyntiew bad kit ia ki khynnah skul khamtam ha ka por mynstep bad ki dei ban kyntiew bad pynhiar ia ki nongshong kali  ha ki jaka kiba dei.
Kane ka long ka  kyrwoh ba la phah da u President ka HYC Nongthymmai circle u Bryan Mazer Dkhar.
Jowai, 25 Nailur:Hadien 21 kynta, ba la ieh ia ki ar tylli ki met iap ha surok, mynta ki trai iing, ki la shimti ia kitei ki met iap, kiba la shah siat iap hynnin ka janmiet ha Mookhep; ha kaba la sakhi da ka Magistrate jong ka Khliehriat, ka kong Manners bad ba la pynlong ruh ia ka jing eksamin ia kitei ki met iap ha Hospital ha Khliehriat.
Ha shwa jong katei ka jing ia mynjur, ki paidbah, ki la khang ia ki pulit ban leit tur sha katei ka jaka ba don jingjia, na ka bynta ban ia don lang ha ka jingiakren hapdeng ki paidbah bad ka Magistrate bad wat, ha kaba leit sha ka jing eksamin jong ki doktor ruh ha Khlieh riat.
Halor ka jingdon jong ki BSF ha katei ka jingjia, la iathuh ba ki dei kiba thmu ban  ban leit sha Khliehriat; hynrei, ki la sahkut noh ha shiteng lynti bad haba la wad jingtip, la sngewthuh ba ki BSF, ki kam ba ki siat sha suin, haba ki iohi, ba u paidbah, ula ia khih bitar, wat la kim shym la kam satia, ba ki siat ia ki briew.
La iathuh ruh, ba ka kong Setmon, ka shah siat na khlieh, katba U bah Birest, u shah siat na shadem, ha katei ka jingjia hynnin, ha ka por 6baje janmiet.
Yn leit tep don burom noh ia kitei ki arngut lashai ka sngi ha Wapungskur, ha ka jingpyniaid ka Balang Presbyterian.
Kham ha shwa jong katei, mynta ka sngi, ka la don ka jing ia kynduh jong ki nongialam shnong jong ka Wapungskur bad ka Wapungshnong, ha kaba ki la dawa ban siew bai lutksan T.
10lak sha kiba iap bad T.
2 lak sha kiba mynsaw bad ki la leit ai, ia katei ka dorkhas sha U DC thymmai jong ka East Jaintia Hills, U bah T Dkhar.
Ki lad khubor, ki iathuh shuh shuh, ba ki CRP, ki la poi mynta shi pyrton ban pahara ia katei ka thain, ha kaba ki don mynta ha Khliehriat.
Ha ka khubor na ka MIPRL, la iathuh ba ia kitei ki arngut, kiba la shah siat iap ha ki pulit hynnin ka sngi, yn pyndep noh lashai ka sngi bad kitei ki dei U Bah Direst Siangshai, uba la iehnoh ia ka kurim jongka, ka Momty Muksor bad u khun jongu, U Fernando, uba don lai snem ka rta bad ka khun kynthei kaba dang shisnem ka rta.
U Bah Direst, u dei tang ma u, u nongkamai ia ka iing ka sem baroh kawei.
Ka kong Setlang Phawa, ka dei tang ma ka, ka nongbsa ia ka iing  bad ka don ia ki khun, kiba kyrteng U Ridamonmi (19) bad U Kunebhaki (5)  bad sa arngut ki khun kynthei, ka Priyanka (16) bad ka Wandakaru (7).
Ka MIPRL, ka sngew kmen ia ka rai jong u myntri rangbah, ban siew bai lutksan sha kitei kiba iap, ha ka  dor T.
3lak, hynrei, la dawa ba dei ban siew sha ka T.
10lak sha kiba iap bad T.
2lak sha kiba mynsaw, namar ba kitei ki dei kiba wan na ki iing baduk suda.
La kyrpad ruh ia ka sorkar Jylla, ba kan peit ia ka bha ka miat bad ka pule puthi jong ki khun ki kti jong kitei kiba iap bad kiba mynsaw ruh kumjuh.
La khot ruh ia kiba leit sha katei ka jingleit on tep, ba kin deng lama iong, ban pynpaw ia ka jingsngew diaw jongki, halor katei ka jingjia, ong ka khubor.
Ka CSWO Central body hapoh ka jingialam ka Kong Irene Hujon kum ka President, ka pynpaw ka jingsngewsih bad ha kajuh ka por ka jingsngewkhia halor ki jingjia ha East Jaintia Hills, ha kaba artylli ki mynsiem ba kordor ki la shu duh ei.
Na ka liang ka seng kam lah ban mutdur ba kum kine kiei kiei kin wan jia ha kane ka jylla bad buh ruh ia ka jingkyrpad ba na baroh ki liang, kin wanrah biang ia ka shongsuk shongsain ha katei ka thain hi baroh kawei bad la kyrpad ruh ia ki bor sorkar ban shimkhia khnang ba kum kine ki jingjia ba sngew triem kin ym wan jia shuh nangne shakhmat.
Ka Jaintia Youth Federation bad ka Jaintia Student Union, ki pynpaw ia ka jingsngew kyndit halor ka jingkhlad jong U bah  Derest Siangshai bad ka kong Setmon Phawa ki ba la duh ei ia la ka jingim khlem poi pyrkhat tang na ka daw ba ki pulit ki shim ia ka ain ha kti la jong ban siat pathar ia ki paitbah bym don tiar.
Ki ar seng ka JSU  bad ka JYF, ki pynpaw ia ka jingsngewsih jur halor kane ka jingjia bym pat ju jia ha ri lum Jaintia.
Kitei ki ar seng, ki dawa na ka sorkar ban ai ia ka jingtohkit ba laitluid, ban tip halor katei ka jingjia jong ka jingsiat kulmar ki pulit.
Ha ka juh ka por ka JSU bad ka JYF, ki pynrem jur ia ki riew thrangsnam kiba la shim ia ka jingim jong u samla Mebanker Passah uba dang don ha ka jingpule DHMS ha Karnataka.
Shillong,25 Nailur:Mynta ka miet ha ka por 7 baje eiei, ar ngut ki samla na Mawlai kiba trei hapoh Banalari World Cars bad kiba dei ruh ki dkhot jong ka KSU ki la kynnoh ba ki shah ktah kti ha uwei u pulit uba dei u Officer Incharge Traffic Branch jong ka Lum diengjri Police Station.
Kitei ki ar ngut ki samla ba la shah ktah kti ki dei kiba la tip kyrteng kum u Donbok Sawkmie na Mawlai Nongkwar bad uwei pat u dei u Donald Marbaniang.
Haba ia kren bad kitei ki samla ki la iathuh ba katei ka jingjia ka la jia, katba ki dang ieng pyngngad hapoh phyllaw jong ka Banalari World Cars bad ki dang don hapoh ka kam jong ki, bad ki dang don ka jain phong Uniform ki nongtrei Banalari.
Hynrei ki la ong ba kyndit kyndit utei u pulit uba la sma kyiad puk, u la wan sha ka jaka ba ki dang ia kren, bad u la beh ia ki na katei ka jaka.
Ha katei ka por ka la mih ka jingiapyni nia ha kaba ki la ong ia u tei u pulit ba kim shym ieng ha ki jaka paidbah ne ha surok bah, hynrei ki ieng ha ka jaka shimet jong ka Banalari, bad katba dang iaid ka jingiakren ki la ong ba kynsan kynsan utei u pulit u la patan ia uwei na ki bad u la ktah kti ia ki.
Tang katto katne minit ha katei ka jaka, ki samla na Mawlai, ki dkhot ka KSU lem bad katto katne ngut ki dkhot ka HYC ki la poi sha katei ka jaka bad kim pyllait ia utei u pulit ba un phet, bad ha ka jingiakren kaba ki la pyni ruh ia kaba ki la ring dur ha ka video ba ki ring la iohi ba utei u pulit u la pan map na ki ha kaba u ong ba u la leh bakla, bad tang shiphang hadien ba ki pulit ki la ioh jingtip , ki pulit jong ka Mawlai PS ki la wan shaw ia utei u pulit napoh Banalari World Cars.
Hadien katei kitei ki samla ka Mawlai ki la leit ban ia kren bad u OC jong ka Lumdiengjri halor katei ka jingjia, ha kaba u President ka KSU Mawlai Circle u samla Biangbor Paliar u la iathuh ba u OC ka Lumdiengjri u la pyntip sha ki ba na ka liang jong u u la phone sha u SP bad ki pulit ki la kem ia utei u OC Traffic Branch ka Lumdiengjri.
Hadien katto katne por ha ka por 8 baje eiei la ialam ia ki ar ngut kitei ki samla sha Civil Hospital ban phah eksamin Doktor , ha kaba la wan lang ruh da ki pulit ka Lumdiengjri, ha Civil hospital iohi bad da ki phew ngut ki dkhot ka KSU bad HYC Mawlai ki la wan poi sha CH, haba kren sha ki nongthoh khubor ki dkhot jong ka KSU kiba trei hapoh Banalari World Cars ki la iathuh ba ki don ka jingsuba sniew ba ka jingbeh utei u pulit ia ki samla ba dang ia ieng hapoh jaka ka Banalari ka lah ban dei na ka daw ba u wit ba um ioh lad ban khrong pisa na ki sumo ba leit ba wan lyngba ka surok bah.
Hadien ba ki la ialum ha Civil Hospital, kitei ki samla  ki la leit sa sha Lumdiengjri PS ban leit wad jingtip hato ka dei shisha ne-em kumba la ong u OC Lumdiengjri ba ki pulhit ki la kem ia utei u pulit.
Haba la kylli bniah shaphang katei ka jingjia u bah Donbok Sawkmie u la iathuh ba utei u pulit uba la tap da ka jaket ia ka kyrteng jong u, u la wan tang marwei hi sha ka jaka ba ki ieng pyngngad, hynrei u nongniah jong ka kali jong u pat u don hapoh kali.
Shillong, 26 Nailur:Wat la ka ophis jong u District Transport Office (DTO)  ka la ong ba ym lah ban iadie iathied ia ka permit kamai taksi, hynrei ka jingshisha kaba rieh ka long ba ka dor permit kali kamai ha ka nong bah Shillong ka long kaba rem dor.
Ka jingtip ba la ioh; ka dor jong kawei ka permit kam duna ia ka T.
1 lak tyngka.
Kane ka jingiadie iathied ia ka permit taksi khamtam ha ka nongbah Shillong, ka long pyrshah ia ka kyndon katkum ka jingtip ba la ai da ka ophis jong u DTO kaba ong ba ia ka permit lah tang ban shu pynkylla na uwei u briew sha uwei lyngba ka jingtip jong ka ophis u DTP, Shillong.
Katkum ka ain wad jingtip paidbah, ka ophis u DTO; ka la ong ba ia ki permit ym lah ban die ne ban thied, hynrei lada don kiba ym kwah ban pyndonkam shuh kin hap ban shu pynkylla (transfer) da ka jingtip jong ka ophis u DTO.
Ka ophis ka la kdew ba la ai permit khadduh ia ki taksi kamai ha ka Shillong naduh u snem 2007 bad ka dei ruh ka jingialang ba khadduh ka Regional Transport Authority (RTA)ka bym pat shym la shong haduh kine ki sngi wat hadien hynniew snem.
Ka por treikam jong ki permit ka long saw snem.
Na ka bynta ban ioh permit donkam ban siew tang ka stamp ba T.
25 nalor ka EPIC bad ka syrnod na u Rangbah shnong bad u dei ban long u nongshong shnong jong ka East Khasi Hills.
Ka ophis jong u DTO, ka la pyni ba kam shym don satia kano kano ka kyndon ne ka jingbthah ia ka sorkar ban ai permit kyrpang ia ki samla kiba la nang la stad bad ki samla ki bym don kam don jam.
Ha ka jingtip ba la ioh lyngba ka ain wad jingtip paidbah,  u DTO u la pyllait permit haduh 92 tylli ia ki kynthei tang hapoh Shillong Region ha u snem 2010-11 bad 27 tylli ki permit kali ia ki dkhot ba wan pyndem ka HNLC, ha kaba la ai  na ka Surrender Militant Scheme.
kumba long mynta pat ha kine ki snem 2022/23 don haduh katno spah ki permit taxi kiba iaid ha surok,bad haduh katno ka dor Jong ka permit kala kiew.
Shillong, 26 Nailur:Ka Synjuk ki Rangbah Shnong jong ka Border Area, South West Khasi Hills District, ka la pynrem jur ïa kito ki pulit kiba la don kti ha kaba siat-ïap ïa ki ar ngut ki briew bad ba la pynmynsaw ruh ïa bun ngut kiwei pat ha shnong Mookhep, East Jaintia Hills District, ha ka janmiet 24 tarik, mynta u bnai.
Ha ka kyrwoh ba la phah mynta ka myn step, u President jong ka synjuk, u la kynnoh ba ka jingsiat briew jong kito ki pulit ka long kumba siat-kai ïa ki mrad ki mreng khlem don shuh ka mynsiem ïa-tip lem para briew.
U la kynnoh ba ka sorkar Meghalaya ruh ka kit pop lang halor kane ka jingjia namarba  ka khlem shim ïa ki lad jingïada kiba biang ha shuwa ban mih ka jingjia ba sngewsih, wat la ka la tip ba kan don ka Economic Blockade ba la khot da ka MIPRL.
Lyngba ka kyrwoh ka Synjuk ka la pynpaw ïa ka jingkyndit ryngkat bad ka jingsngewsih jur  halor kane ka jingjia, ka la pynpaw ruh ka jingsngewlem ïa kiba ha ïing jong kiba la duh noh ïa ki mynsiem bakordor bad ka la phah ka jingduwai kitbok ia   kiba la mynsaw jur ha kane ka jingjia.
Ka Synjuk ka la pynpaw paidbah ruh ba ka kyrshan tyngeh ïa ka jingïakhih jong ka MIPRL halor ka jingkuman jong ka sorkar ban siew toit toit ïa ka khajna dewïong.
Ka Hynniewtrep Youth Council- Jaintia Hills District halor ka jingshah pyniap u bah Derest Siangshai bad i kong Setlang Phawa kiba ngop ha kane ka jingleh riewkhlaw jong ki pulit khlem da pyrkhat jngai ia ka mynsiem lui lui kiba la khlad ha kane ka jingjia ba sngewsih.
Na ka liang ka seng  ha ryngkat ka jindong lang ka sengkmie kaba ialam da U General Secretary bad Vice President ha ryngkat ki nong kitkam kam ka seng ki la hiar sha CHC Khliehriat ha kaba leh ia ki post mortem jong baroh arngut kiba la khlad khnang ban lap ia ka jingshisha bad ruh la ia mir jingmut bad ki ba ha ing ha sem bad kumjuh ia ki briew kiba I ia kane ka jingjia khnang ban ioh ia ki sakhi ki sabut ba biang shwa ba ka seng kan iaid sha khmat ban dawa iaka hok jong ki, ha ka sngi leit on tep ia kine ki arngut ki metiap,  na ka liang ka seng ka la leit hiar sha ka shnong Wapung ha ka jaka ba sah kine ki arngut ki briew kiba la khlad ha kane ka jingjia khnang ban leit pynsngewlem ia ki bad la iakren ruh ia ki ba ka seng kan ym shong kli kti halor kane ka jingjia tad haduh ba ka hok jong ki kin ioh katkum ba dei ban ioh.
Halor kane ka jingjia, na ka liang ka seng ka pynrem jur ia ki pulit bad ki majistrate kiba don kti ha kane ka jingjia, ka seng ka dawa na ka sorkar ba dei ban pynsangeh shipor ia baroh ki pulit ophisar, ki pulit langrut bad kumjuh ia ki magistrate kiba don kti directly bad indirectly halor kane ka jingpyniap bym khein briew shuh.
Na ka liang ka seng ka dawa ruh ia ka Independent Enquiry (Ka seng ka dawa ruh ban ai sha ka National Human Rights Commission -NHRC) bad ka seng ka dawa jur ruh naka sorkar ba dei ban pynheh shuh ia ka bailutksan ia kiba la khlad bad kumjuh ruh ia kito ba la mynsaw na kane ka jingjia la pynkut ka kyrwoh na u Publicity Secretary-JHD u Bah Damanleki Lathong.
Ka HYC ruh lyngba ka kyrwoh na u Publicity Secretary-JHD u Bah Damanleki Lathong ka la pynrem jur halor ka jingshah siat iap ki ar ngut ki briew ha East Jaintia bad ka la pynrem jur ia ki pulit bad ki Majistor kiba la don lang ha katei ka sngi.
Ka HYC ka la dawa ruh ia ka jingtohkit ba laitluid  ban tohkit halor katei ka jingjia.
Na ka liang ka HYC ha ka jingiadon ryngkat lang  ka sengkmie kaba ialam da U General Secretary bad Vice President ha ryngkat ki nong kitkam kam ka seng ki la hiar sha CHC Khliehriat ha kaba leh ia ki post mortem jong baroh arngut kiba la khlad khnang ban lap ia ka jingshisha bad ruh la ia mir jingmut bad ki ba ha ing ha sem bad kumjuh ia ki briew kiba I ia kane ka jingjia khnang ban ioh ia ki sakhi ki sabut ba biang shwa ba ka seng kan iaid sha khmat ban dawa iaka hok jong ki, ha ka sngi leit on tep ia kine ki arngut ki metiap,  na ka liang ka seng ka la leit hiar sha ka shnong Wapung ha ka jaka ba sah kine ki arngut ki briew kiba la khlad ha kane ka jingjia khnang ban leit pynsngewlem ia ki bad la iakren ruh ia ki ba ka seng kan ym shong kli kti halor kane ka jingjia tad haduh ba ka hok jong ki kin ioh katkum ba dei ban ioh.
Ka Meghalaya Peoples Human Rights Council (MPHRC) ka pynpaw ia ka jingsngewsih bad pynrem jur ia ki Pulit kiba la donkti ban sait pathar ha ka shnong Wapungskur East Jaintia Hills District, ha kaba arngut ki mynsiem briew ba lui lui ki la duh ei la ka jingim bad pynmynsaw ruh ia bun ngut.
“Kane ka jingshahsiat kaba khlem poi pyrkhat da ki Pulit kiba don kti ha kane ka kam be-ain ka kdew shai ba ki la pyndonkam bakla bad pynkhein ia baroh ki kyndon jong ka ain ha ka riti synshar paidbah.
Ha kawei ka liang lah ban kynthoh ba ka jingsait iap ia ki arngut ki briew ba lui lui bad ka  jing pynmynsaw ia kiwei pat ka dei ka kam pyniap briew ba shyrkhei bad kito ki pulit kiba don kti ha kane ka kam kidei ban ioh ia ka jingpynsaja kaba tyngeh" ong u Bah Dino D.
G.
Dympep, Chairman, MPHRC.
Ka MPHRC ka pynrem jur ruh ia ki katto katne ki riew shim kabu kiba la kawang maw bad pynmynsaw ia u Superintendent of Police(SP) u Bah M.
K.
Dkhar,  ki Majistor bad kiwei kiwei ki  kiba dang trei bad pyndep ia la ka kamram kum ki shakri sorkar bad halor kine ki jingjia baroh donkam ia ka Sorkar ban pynlong ia ka jingtohkit kaba khuid  khnang ba ka shongsuk shongsain kan wanphai biang sa shisien pat.
Ka MPHRC namarkata ka ban jur ia ka sorkar ba ka dei ban thung kyrkieh da ka jingtohkit Judicial Enquiry ia kaba dei ban khlieh da u Nongbishar ka Kashari Meghalaya High Court khnang ba ka jingbishar kan long kaba laitluid bad kaba khuid bad lada lap ia kito baroh kiba la don kti ha kane ka kam beain dei ban ai ka jingpynsaja kaba tyngeh.
Ka MPHRC ka dawa na ka sorkar ba ka dei ban wad ia ki lad ki lynti ban pyntikna sha ki paidbah ba ka por ka la dawa ba  dei ban sengeh noh shisyndon ia ka jingpyndonkam ia ki kuli bakhor na ki suloi khamtam ha ka por ba teh lakam ia ka suk ka sain lyngba ki jingiakhih paidbah bad dei ban pyndonkam noh da kiwei pat ki jait tiar katkum ka juk thymmai kiba la pyndonkam ha ki ba bun ki Ri  khnang ban lait na kino kino ki jingmynsaw kiba la ban dkhat noh wat ia ka jingim briew kaba khlem dei por.
Kyntang iawai ka MPHRC ka khot bad kyntu  ia baroh ki briew khamtam na kito ki shnong kiba la mad ia kane ka jingjia ba kin wad ia ki lad ki lynti ban pyntikna  ia ka shongsuk shongsain khnang ba kiba lui lui pat kin ym kylla long ki Langknia lyngba kino kino ki jingiakhih kiba lah ban dang iai bteng.
Shillong,26 Nailur:Mynta ka sngi la lap biang sa 5 tylli ki metiap na North Garo Hills ha ka jingjia shlei um, bad haduh myngta ka jingiap briew ka la poi sha ka 46 ngut.
Ha duh mynta ka kynhun ki  NDRF ki dang bteng ia ka jingwad ia ki briew kiba dang jah, bad la sngewthuh ba ka jingiap briew kan dang kiew.
Ka surok NH-62 la plie paidbah na bynta ki kali kiba kit jingkit ym gpalat ia ka 9MT, ka surok NH-51 kaba la shah ktah la dep ban pynkhuid bad ki kali kiba sahkut ha Bajeng doba mynta ki la hiar sha Tura.
Ki kali kiba kit marbam mardih la pyniaid lyngba ka  surok  NH-62 sha Williamnagar bad NH-51 sha Tura.
Katto katne tylli ki jaka ai jingiarap kiba la buh ha katei ka jaka la weng noh bad ki briew na kitei ki jaka ki la leit phai ing noh.
Ki kynhun iarap kiba la phah shuh shuh sha Garo Hills ki la hiar kyrkieh sha ki jaka ba la kham shah ktah jur ban ai ia ki lad jingiarap.
La pynkhreh ruh da ka liengsuin ka tnad AIF ban pynpoi ia ki dawai ba donkam kyrkieh sha ki jaka ba shah ktah eh, la bthah ia ka tnad Public Health Engineering ban pynbun ia ki top um bad ki pump kti namar ban pynbiang ia nki jingdonkam haba donkam um.
La iathuh ba ha ki katto katne jaka jong ka Khasi bad Garo Hills ka la don ka jingdun lyoh bad ka jingslap jur, bad la phah ia ki  Deputy Commissioners  ba kin long kiba peitngor ha kylleng ki jaka halor katei ka jingjur slap palat.
Shillong,26 Nailur:Ka Hynniewtrep National Liberation Council (HNLC) ka la khot ia ka pakhang shnong ba 24 kynta ka ban sdang naduh ka 6 baje janmiet jong ka 1 tarik u risaw haduh ka 6 baje janmiet jong ka 2 tarik u Risaw.
Ka HNLC ka la khot ia katei ka pakhang shnong kum ka dak ka jingpyrshah ia ka jingshah siat iap  ki mynsiem ba lui lui ha ki pulit kaba la jia ha EastJaintia Hills, ka jing shah pyniap u samla pule uba leit ban pule Doktor ha ka jylla Karnataka bad ka la khot ruh ia katei ka pakhang shnong kum ka jingpyrshah ia ka sngi rakhe ia ka jingbym ia um snam, kaba dei ruh ka sngi kha u Mahatma Gandhi.
Ha ka kyrwoh ba la pyllait paidbah da u bah Sainkupar Nongtraw Publicity Secretary katei ka seng u la ong ba ka lai lak ba ka sorkar ka la pynbna ban ai  sha ki bahaing hasem kiba la iap bad kiba la mynsaw kam kordor hynrei kaba kongsan eh ka dei ban kem ia ki pulit kiba donkti ban siatiap ia kitei ki briew bad ban set phatok shi junom.
Ha kaba ia dei pat bad ka sngi rakhe ia ka sngi u Mahatma Gandi ka HNLC ka la ong, ba u Gandhi u dei uwei na ki nongsylla ban pyniasoh  jubor da ki ktang suloi ia ka bri u Hynñiewtrep sha ka Ri Hindustan lyngba kata ka dulir ba lah tip kum ka instrument of Accession 1948.
Shillong,26 Nailur:U lapbah  lapsan uba la ther tyngeh ha ki khyndiat sngi, ha ka nongbah Shillong; ka la pynmih ia ki jingjia ba sngewsih ha kaba 9 ngut ki mynsiem briew ki duh ei namar ka jingkhyllem kawei ka  ing na ka jingtwa khyndew.
Katei ka jingjia ka la jia ha ka 23 tarik mynta u bnai ha Mawbah ha kaba ka ing jong u bah Horendro Langstieh- uba la khlad noh,  kaba la shongwai da ki bar jylla kiba dei na ka jaitbynriew Bihari bad Bengali ka la khyllem ha kaba ki briew ba don ha katei ka ing ki la shah ban khyndew.
Halor katei ka jing jia u Rupang u la ioh ban ia kren bad u Rangbah Shnong ka Mawbah u bah David Syiemlieh, haba ia kren bad utei u rangbah u la iathuh ba katei ka ing kaba la khyllem ka dei ka ing jong u bah Horendro Langstieh uba dei na Jaiaw.
U la ong ba ka dei ka ing kaba rim bha bad ka dei ka ing dieng ba la shongwai da ki khar Bihari bad ki khar Bengali.
U la ong ba ha katei ka ing kaba don ar kynrad ki nongshong wai , ka longing kaba dei na ka jaitbynriew Bengali ki dei kiba la don kyrteng shnong hapoh shnong bad ki la don ia ka dur thep vote EPIC kaba dei napoh Mawbah, katba ki jaitbynriew Bihari pat u la ong ba um don jingtip bha namarba kim pat da slem ba ki wan shong ha katei ka shnong, bad um lah ban ong eiei.
U la iathuh ba kitei ki dei kiba trei kam bylla sngi hangne ha nongbah Shillong.
Haba la kylli haduh katno ki jingjulor ha katei ka jingjia u bah Syiemlieh u la ong ban a ka liang jong u um pat nang ban ong eiei haduh katno.
Ha ka jingleit jurip u Rupang ia katei ka ing ba la khyllem la iohi ba ka dei kaba la rim bha kaba la shna da ki dieng, bad kiba bun ki dieng ki dei kiba la pyut bad kiba i rim bha, bad ki la don kiwei ruh ki ing kiba don mar syndah kiba dei kiba kum kijuh kitei ki ing dieng kiba la rim bha , kaba don ha ki jaka ba i don jingma lada jia ba ka don kum katei ka jingtwa khyndew.
Ka jaka ba la don katei ka ing ka dei ha jrong jong u lum bad kaba dei ka jaka ba sharing, kaba don marjan bad ka jaka thang briew.
Shillong, 26 Nailur:Hadien ba la wai ka jingialang jong ki lai seng kaba la long ha ingsah  U Dr.
Donkupar Roy, President ka UDP, mynta ka miet ka HSPDP ka la pynlong sa kawei pat ka jingialang pohing jong ka kaba la long ha ingsah u bah Hopingstone Lyng doh, President rangbah.
Ha katei ka jingialang, ka HSPDP ka la shim ia ka rai ban aiti noh  ia ka kam nongialam ARPA ha ka seng UDP kaba don 6 ngut ki MDC ha KHADC.
Haba ia kren bad u bah Witting Mawsor, joint secretary ka HSPDP u la ong ba ha ka jingialang ki 3 seng kaba la long ha ingsah u Dr.
Don ki lai seng ki la ai da ka mon ba laitluid sha ka seng HSPDP ban shimti ia ka kam CEM, namar ba kane ka long kumba la dep ia kren naduh ba sdang thaw ia ka ARPA, hynrei u la ong ba na ka liang ka HSPDP ha katei ka jingialang kam pat shym la kohnguh ne kyrngah, hynrei ka la ong ba kan leit rah sha ka jingialang jong ka Party.
Ha ka jingialang ka Party HSPDP u bah Witting u la ong ba ka party ka la rai ban ai sngewbha sha ka UDP ban bat ia ka shuki CEM, u la ong ba katei ka rai ka HSPDP ka dei da ka mynsiem kaba khuid bad kam don kaei kaei shalyndet, bad kam don daw eiei.
U Joint secretary ka HSPDP u la ong ba ha katei ka jingialang la wan ban ia shim bynta da baroh ki MDC ka HSPDP kynthup ki nongialam jong ka Party.
Ia katei ka rai ka HSPDP ka la leit ban ai da ka jingthoh sha u Dr.
Donkupar Roy , President UDP ha kaba la leit ban ai da u bah Witting Mawsor bad u bah KP Pangniang.
Ha shwa ba kan mih katei ka rai jong ka HSPDP, ka la don ka jingialang jong ki lai tylli ki seng riewlum, ha ka por 5baje janmiet ha iing jong U Dr Donkupar Roy, President jong ka seng UDP, ha kaba na ka HSPDP la wan mihkhmat da u President Rangbah u bah Hopingstone Lyngdoh, u Joint Secretary u bah Witting Mawsor, u bah KP Pangniang MLA/MDC bad u bah LG Nongsiej MDC, na ka KHNAM la wan mih khmat da u bah Pyndap Saibon President, u Working President u bah Adelbert Nongrum, u bah Batkupar Wahlang General Secretary, u bah James Ban Basaiawmoit, MDC bad u bah Lur.
Na ka UDP, la mih khmat da u Dr.
Donkupar Roy President Rangbah bad lai ngut  ki working President u Dr.
Jemino Mawthoh, u bah Bindo M Lanong bad u bah Paul Lyngdoh bad u MLA/MDC u bah Metbah Lyngdoh.
Ka jingialang kitei ki lai seng kaba la khmih lynti ba kan long kaba jrong, hynrei pynban ka la kylla noh ka jingialang kaba lyngkot bad katei ka dei hadien ba u bah Ardent Miller Basaiawmoit u la iehnoh da lade hi ia ka kam CEM.
Ha katei ka jingialang la ia kren noh ia kaei ka ban ia pynbeit nangne shakhmat, hynrei ym shuh sha kiei kiba la dep jia ha ki sngi ba la leit.
Haba kren sha ki nongthohkhubor, hadien ba la wai ka jingialang u Dr.
Donkupar Roy President Rangbah ka UDP, u la ong ba kane ka dei ka sien ba nyngkong ba ki lai tylli ki seng riewlum kin ia kynduh lang namar ka kynrum kynram kaba la mih hapoh ka ARPA ha District council.
U la ong ba hadien ba ki laiseng, ki la ioh jingtip ba u bah Ardent Miller Basaiawmoit u la risain noh na ka kam ba u bat kumba la ia pynbeit, naduh kaba sdang naduh ba la thaw ia ka ARPA ka shuki CEM ka dei hi ban leit sha ka HSPDP kaba don bun ngut ki MDC.
U Dr.
Don u la ong ruh ka jingialang ka la rai ba kan aiti ha ka HSPDP ba kan pynkloi noh ban jied ia u nongialam ba thymmai jong ka, u ba ka ibit ban shimti ia ka shuki CEM bad ia katei ka kam kan hap ban pyndep noh lashai hi ka sngi  bad hadien ba ka HSPDP ka la dep ban sei ia u nongialam ba thymmai jong ka, ha ka por janmiet kan sa don pat ka jingialang jong baroh ki MDC seng riewlum  ha ryngkat ki nongialam Party ha ingsah u Dr.
Don ha ka por 5 baje janmiet ban ia kren pynbeit ia kaei ka ban leh nangne shakhmat.
La sngewthuh na ki jingkren ki nongialam ba hadien ba ka HSPDP ka la dep ban sei ia u nongialam ba thymmai jong ka u ban shimti ia ka kam CEM, kan sa don pat ka jingiakren kaba lah ban long ban sneng ban kyntu ia u CEM thymmai khnang ba ka jingkhih win hapoh ka ARPA kan ym long shuh kumba la long ha kine ki khyndiat sngi.
Ha kaba ia dei bad ka jingbhah kam thymmai ia ki kam ba ki EM ki bat, ki nongialam ki lai seng ki la ong ba ka shong ha u CEM kumno un pynbeit.
U bah Pyndap Saibon President ka KHNAM u la ong ba ka EC ka la khyllem hadien ka jingrisain u CEM bad baroh ki kam hap ban pynthymmai bad leh da kiba thymmai.
“Ngi pdiang sngewbha ia ka jingrisain u bah Ardent tang ban neh ka ARPA" ong u president ka KHNAM haba la kylli kumno ka KHNAM ka sngew halor katei ka jingiehnoh kan u bah Ardent.
U bah Bindo M Lanong, u la ong ba ha katei ka jingiapynbeit ka ban long lashai ka miet, ki lai seng kin ia sei ia ki jingai jingmut kumno ban treikam hapoh ka EC ba thymmai, “Ki jingai jingmut kin don beit" ong u bah Bindo.
Haba phai sha ki kynrum kynram kiba la mih hapoh ka ARPA ha kine ki khyndiat sngi ba la dep, u Dr.
Don u la ong ba kitei ki jia namar ba ki nongialam Party kim don bynta haba thaw ia ka EC, hynrei mynta ka kynti ka jingpynbeit kan long ruh hapdeng ki MDC bad ki nongialam party jong ki.
U bah Hoping President Rangbah ka HSPDP, haba la kylli kumno ka Party ka sngew halor ka jingiehnoh kam u bah Ardent u la jubab “Ngi dang shu tip mynta ba uta u bah Ardent u la risain, ngin pdiang ne ngim pdiang hun ne ngim hun ngin sa ia kren lashai ka sngi ha ka jingialang Party" u la ong.
Shillong,26 Nailur:Hadien 6 bnai 18 sngi ba u la shong ha ka shuki CEM u bah Ardent Miller Basaiaw moit, mynta ka sngi u la aiti noh ia ka shithi iehnoh kam, kum u CEM ka KHADC sha ka shongknor jong ka KHADC ka kong Tei linia Thangkhiew.
U bah Ardent u la shimti ia ka shuki CEM ha ka 8 tarik u Lber 2014 bad u la iehnoh ia katei ka shuki ha ka 26 tarik u nailur 2014, kaba long 6 bnai 18 sngi.
Mynta ka sngi ha ka por 4:30 baje janmiet, la leit ban synran ia u bah Ardent da u EM  ka tnad khaii pateng u bah Latip lang Kharkongor ryngkat u Deputy Chairman ka KHADC, u bah Pyniaid Sing Syiem ha ka por ba u bah Ardent u la leit ban aiti ia ka shithi iehnoh kam sha ka shongknor ha kamra treikam jong ka.
Ki kyntien khadduh u bah Ardent shuwa ban mih na kamra treikam ka shongknor ki long, “Sa nang ia trei bha ma phi" u la khublei kti artad bad u la mih noh.
Haba kren sha ki nongthohkhubor, hadien ba u la wan ban aiti ia ka shithi iehnoh kam jong u, u bah Ardent u la ong ba ka daw ka jingiehnoh jong u ia ka kam CEM ka dei namar ba u don ka jingmut ban pynneh ia ka ARPA hapoh District Council.
U bah Ardent u la pynpaw ia ka jingsngewhun ha ka jinglong CEM jong u namar ha ka por ba lyngkot u la ong ba u la ioh ban trei.
Shuh shuh u la ong “Kam don jingmut ban ia treilang, haba ym don hun".
U bah Ardent u la ong ba kam pat don kano kano ka jingiakren iano ban jied nongialam thymmai ha ka jaka jong u bad um don jingtip hano la tyrwa ban shimti ia katei ka kam.
U bah Ardent u la ong, “Lada ym don shuh u bah Ardent ka ARPA kan neh, nga mih khnang ba kan neh ka ARPA" u la bteng biang da kaba ong ba ki paidbah ki sngewthuh ia ka daw ba u iehnoh kam namar ki jingeh kiba u ia kynduh.
U la ong ba un ai ka kti ka mon ka diang jong u ha ka jingiatreikam wat la un don shabar ka KHADC, “Nga dei ruh u MLA" u la pynkut.
Jowai,26 Nailur:Kawei ka trok kaba don ia u Number AS-01-DD 7554, kaba dei trai da u ma Sdangroi Shadap, uba na ka shnong Mynso, ka la shah thang myn hynnin ka miet ha ka jaka ba la pynieng ia ka; katei ka jingjia ka la jia ha ka por 10:30 baje mynmiet ha ka dong Mookyrdup, Jowai, bad katei ka trok ka de kaba la pynieng mar syndah bad ka ophis jong ka Irrigation.
Ha katei ka jingjia katei ka trok ka la ing tang na ki bynta ba shapoh bad ka ding kam shym la ioh ban bam lut, namar ba ki la don ki nongshong shnong katei ka shnong kiba la iohi bad ki la leit ban tem ia katei ka ding.
La suba jur ba katei ka jingshah thang katei ka trok ka dei tang ka jingleh dusmon jong ki riew shim kabu.
Ki pulit ka Jowai PS ki dang pynlong ka jing tohkit ban lap ia ki briew kiba donkti ha katei ka kam.
Ha kawei pat ka khubor, la iathuh ba mynta ka sngi, la tep don burom ia ki arngut kiba shah siat, kiba na ka shnong Wapungskur, kiba kyrteng, ka kong Setlang Phawa bad u bah Direst Siangshai, ha ka jingsakhi jong kiba bun kiba wan sngewlem.
Na ka liang jong ka sorkar Jylla, ka la dep thung ia ka jingtohkit, ha kaba yn khlieh da U Bah SS Syiemlieh, uba dei U Additional DC jong ka West Jaintia hills District.
Shillong,28 Nailur:U Samla Donbok lang Sawkmie uba bat ruh kum u Publicity Secretary jongka KSU Mawlai Circle,u la weng noh ia ka jing ujor, pyrshah ia u pulit uba jrong kti ia u myn ha ka sngi palei jong ka taiew, ha ryngkat ka jingiadonlang ki dkhot ka KSU Mawlai Circle.
Ka jingweng noh jong utei u Samla, ia ka jingujor, ka dei halor ka nongrim ba utei u pulit u la wan ban panmap bad kren iasuk noh ha ophis treikam jong ka Seng ha Jaiaw.
“Te kum u samla ba don ka mynsiem iatip lem um shem lah buhnud shuh bad u pdiang da ka jingsuk mynsiem bad na ka liang ka jong u, u kwah ban kan nym jia shuh nangne shakhmat khamtam iaki briew kiba lui2 kiba iaid ba ieng khnang ba kan nym buh iaki ha ka jingsyier bad ka long ruh kumjuh ka nuksa ia kiwei ki pulit ba kin nym pyndonkam bakla iaka Ain khamtam haba ki lah dih lah bam namar ka long ka jingsyier iaki paidbah bad ka jingleh jong uwei u ar kan pynbud nam iaka Department hi baroh kawei" ong ka kyrwoh na ka KSU.
Shillong,26 Nailur:Tang mar ia mih ki khubor ha kine ki khyn diat sngi ba la dep ba  ka la don ka jingdawa na ka liang ka UDP ban bujli CEM noh ha ka jaka u bah Ardent M Basaiawmoit, puk ki nongiew ki la tur sha District Council ban pyrshah ia katei ka jing dawa bad ki la pynpaw ba ki kwah ba u bah Ardent un neh kum u CEM ka KHADC, bad katei ka jingjia ka la jia ar sien ha District council.
Mynta pat hadien ba u bah Ardent M Basa iawmoit u la hiar shuki, ki nongthohkhubor ki la kylli na ki nongialam ki lai-seng KHNAM, HSPDP bad UDP kumno kin leh lada jia ba ki nongiew ki wan tur sha District Council ha kine ki sngi ban sa wan; namar ba la iohi ia ki dak ba tang shu dawa hiar shuki ki paidbah ki la mih bad mynta pat ba u la hiar kaei ka ban mih.
Haba jubab ia katei ka jingkylli, u Dr.
Donkupar Roy u la ong ba um pat kwah ban ong eiei, “Ngin sa ia peit kaei ka ban leh" u la ong, bad ha ka juh ka por u la pynpaw  ba katei ka jingwan tur ki nongiew sha District Counci ka  dei ka bym pat ju jia naduh ba la ioh jylla.
Katba u Bah Bindo M Lanong, Working President ka UDP u la ong ba lada ki nongiew kin wan kin leit ban ia kren bad ki bad kin ia khublei kti bad kin sa leit phai noh, “Lada ki wan ngin  ia kren bad ngin ia khublei kti, kin sa leit phai noh" ong u bah Bindo.
Shillong,28 Nailur:Ka Synjuk Ki Seng Samla Shnong (SSSS), Shillong ka la pyntip sha baroh ki Seng Samla ba ia ka elekshon jied nongkitkam ba thymmai na bynta ka samoi treikam 2014-19 la pynkynriah noh sha ka 7 tarik u naiwieng 2014, bad yn pynlong ha ka Jaiaw Shyiap & Lum Pyllon Community Hall,Shillong ka ban sdang naduh ka por 10 baje mynstep.
Ka Synjuk ka la khot la wer ia ki nongialam bad ki dkhot ki Seng Samla kiba long ki tnad ba ju ia treikam lang bad ka Synjuk ba kin ia shim bynta ha katei ka elekshon.
Ki nongkitkam kiba yn jied thymmai ki long  Chairman, Vice chairman ( 2ngut) , General Secretary, Asstn.
Scy, Chief Organiser.
Information Publicity Secretary bad Finance Secretary.
Kiba thmu ban ia khun ia kitei ki kam haneng ki lah ban phone sha 9774944910/8014983335/9615990719, ka tarik ba khadduh ban thep kyrteng kan long ha ka 25 tarik u risaw, ki samla bym pat ioh shithi ki lah ban phone ha kitei ki nombar.
Khliehriat, 28 Nailur:Ki  bor pyniaid  District jong ka  East Jaintia Hills District ka  la pynlong ia ka  jing ialang jong ka District Peace Co-ordination Committee,  ha ka 27 tarik Nailur, 2014 ha por 11:00 mynstep ha ka ophis U  Deputy Commissioner ha Khliehriat  ha kaba la ia don lang u Ma J.
Dkhar, MLA ka 6-Khliehriat, u Hopeful Bamon, MLA -5 Sutnga bad ki Rangbah Shnong ka District.
Ka Jingialang ka la shim ka jingiamynjur ban pynbna ia ka jingshongsuk shong sain jong ki shnong ki thaw kiba don hapoh ka District bad la iarai da kawei ka jingmut ban ia kynduh pat ha ka 06tarik Risaw 2014 por 11:00 baje mynstep,  ban ia kren sani bad bniah halor kane ka kam bad kiwei kiwei ki jingdonkam jong ki shnong.
U Deputy Commissioner ruh u la pynbna lyngba kane ka jingialang, ba ki shnong kiba don ha ka district baroh kawei ba kin shim bynta ryntih lang ha ka prokram rakhe pyndonburom ia ka sngi kha jong U Kpa Ka Jaitbynriew U Mahatma Gandhi ha ka 2 tarik, Risaw, 2014 da kaba ia mih paitbah ban ia shim bynta ha ka jingpynkhuid ia la ki shnong ha kane ka Programme Clean India Campaign Mission kaba khot kum ka “Swachh Bharat Abhiyan"jong ka sorkar India, ong ka kyrwoh ba la phah da ka tnat MIPR, kaba la thoh ruh da ka ktien Khasi.
Lada don batip ia ka daw tynrai ka jingjia ha ka 24 tarik ha mukhep pyntip sha u DCU Additional District Magistrate jong ka West Jaintia Hills District, Jowai u la pyntip ba u Lat ka Jylla, u la thung ia ka jingtohkit ha kaba ia dei bad ka jingiasiat kaba jia ha ka 24 tarik u Nailur, 2014 ha Khliehriat, East Jaintia Hills District.
Lada don mano mano ba tip shaphang kane ka jingjia ki lah ban wan ai sakhi lane ai jingtip ba tikna ha u Additional District Magistrate ha ka 15, 16 bad 17 tarik u Risaw, 2014 ha ka kamra no 18 mala ba nyngkong ha ka office u Deputy Commissioner, Jowai ha ka por long ophis da kaba ai da ka  jingthoh ba da smai (affidavit) ne da lade hi.
Shillong, 27 Nailur:Ka CSWO ka la kyntu ia ka seng HNLC ba kan weng noh ia ka pakhang shnong kaba 24 kynta ban sdang naduh ka 6 baje janmiet ka 1 tarik Risaw haduh ka 6 baje janmiet 2 tarik Risaw namar ba ka don ka jinglehkmen  Durga Puja.
Na ka liang ka CSWO, ha ka kyrwoh ba la pynlait da ka president Kong Agnes Kharshiing ka la kyrpad ia ka seng HNLC ba ka dei ban pyrkhat lem ia ki riewngeit Hindu kiba la im la sah hangne kum ki nongshong shnong ba kin ioh lad ban lehkmen Durga Puja da kaba burom ia ki namar ba kumba la iatip, kum ki Khristan ki dei kiba ieid ia ka jingsuk bad burom ia ki jingngeit jong kiwei pat.
Sa kawei kane kan ktah jur ia ki paidbah ha ka trei ka ktah bad ka leit ka wan jongki.
Ka CSWO ka la kyntu ba ka seng ka dei ban iaid sha ka lynti ban wan sha ka jingiakren iasuk bad ka sorkar ban buh ia ka nuksa ia kiwei pat kaba bha na ka bynta ban ioh ia ka jingsuk kaba paka.
Shillong, 28 Nailur:Ka seng Movement for Indigenous Peoples’ Rights and Livelihood – Meghalaya (MIPRL), ka la rai ban sangeh noh ia ka jing iakhih jongka, da kaba sangeh kamai jong ki trok, kaba sdang naduh ka 27tarik Nailur 2014, ha kaba katei ka seng, ka aid aw, ba kam dei shuh ka jingiakhih, kaba khlem ka jing ia um snam.
Ka seng, ka pynpaw ia ka jingsngewkhia jongu, halor ka jingduh ei ia ki mynsiem ba kordor bad ka jingmynsaw ia 8ngut kiwei pat.
Kumjuh, namar ka jingwan jong ka aiom lehkmen Puja, kumta ka MIPRL, kam kwah satia ban pynthut ia katei ka aiom lehkmen.
Ka MIPRL, kam kyrshan ruh ia kano kano ka jingkhot pakhang shnong bad ka khot ia ki nongkyrshan jongka, ban nym ia treilang bad katei ka pakhang shnong.
Halor ka jingkhang tih dewiong, la iathuh ba ka seng, kan iaid shakhmat, haduh ban da poi sha ka jingthmu kaba pynmyntoi ia ki trai dewiong, ong ka Seng.
Chennai, 28 Nailur:Hadien ba ka myntri rangbah ka Tamil nadu, ka  J Jayalalithaa, ka la shah kynnoh ba katei ka myntri rangbah, ka don spah beain, ka Jayalalitha, ka la dei namarkata ban hiar na ka shuki myntri rangbah jongka.
Ha ka jaka jongka, la jied noh da U O Panneerselvam, u ban ialam ia ka sorkar thym mai, katba kum ka jing kwah jong ka Jayalalitha.
Ki nongialam ba rangbah jongka, kiba dei ruh ki myntri ha ka sorkar, kiba kynthup ia U  Pan neerselvam, U Natham R Vishwanathan, U R Vai thilingam bad U Edappadi K Palaniswami, ki la pyrshang ban iakynduh ia ka mynta ka sngi, ha ka phatok kaba set ia ka, ha  Parappana Agrahara, kaba don ha Bangalore, hynrei ki bor pyniaid phatok, kim shym la shah satia ba kin ia kynduh bad kim shym la shah ruh ia ki heh sorkar, kiba na Chennai, ba kin ia kynduh ia ka, ha kaba la ialam da ka Chief Secretery barim bad ka nongai jingmut jongka sorkar, ka  Sheela Balakrishnan.
Haba kim iakynduh, ki la wan phai noh sha ka Jylla, da kaba iaid da ka kali bad ki la shim ia ka rai, ban jied ia U Paneerselvam, kat kum ba la bthah da ka Jayalalitha, ha shwa ban phah ia ka sha phatok.
Ki MLA, kiba iakynduh mynta ka sngi, ki la jied ia U  Panneerselvam kum u nongialam jongki, ha kaba la kyrshan da ki 150ngut ki MLA.
Hadien ba la dep rai hynnin ka sngi, ha Bangalore, la dei ban ialam ia ka  Jayalalithaa sha ka phatok ha  Parappana Agrahara bad la ialam ia ka ban shah eksamin ha ki doktor, ha shwa ban ialam sha phatok.
Hadien kata, la leit ialam ia ka sha ka kamra jong ka phatok, kaba dei u number 7402 bad kane ka dei ka kamra, kaba u myntri rangbah barim ka Karnataka, U  BS Yeddyurappa, ula sah 24sngi kynthih, hadien ba ula shah kynnoh ba u pyndonkam bakla ia ka kam khyndew kum u myntri rangbah jong katei ka Jylla.
Ka Jayalalithaa, ka la pan ba kan leit sah sha ka hospital, namar ba kam da sngew khlain, hynrei, ym shym la shah satia bad la ong, ba yn eksamin shwa da ki doktor, kiba don ha katei ka phatok bad lada ki lap, ba ka dei ban leit ialam sha Hospital, kin sa rai na katei ka phatok.
Ki riewsaid na bynta ka Jayalalitha, ki iathuh ba ka jingim jong ka  Jayalalithaa, ka don ha ka jingma, hynrei ym shym la shah shkor satia, da ki nongpyniaid jong katei ka phatok.
Shillong, 28 Nailur:Ka jingmang ban pynlut na ka bynta ban rakhe ia ka puja mynta u snem ka la kiew arshah  na ka bynta ka Pandal ha Jail Road, Shillong bad ia kane la iathuh da u  secretary ka Jail Road Centenary Celebrations Committee  u Shyamal Dey.
U Dey u la ong ba ka Jail Road Puja Committee (JPC) kaba la thaw ha u snem 1914 da u Bipin Behari Sen, Prasan na Kumar Dutta bad u Avinesh Choudhury kum ki dkhot.
“Ngi la rai ban pynlut T.
30 lak ha kane ka snem.
Ngi pynlut T.
