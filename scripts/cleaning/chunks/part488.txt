Ha kaba ia dei bad ka jingkieng ha Umiam u bah Tynsong u la ong ba ia kane ka jingkieng na ka liang ki stad, ki la dep ban jurip ha kaba ki la bthah ia ka sorkar ba ki dei ban tehlakam ia ka jingkitkhia jongki kali kiba iaid lyngba kane ka jingkieng.
“Na ka liang ka tnad, mynta hi ki la ialeh ban ioh ban shna noh ia ka Western By-pass, khnang ba bun na ki kali kit mar kin lah ban iaid noh na kane ka surok Western ByPass, khnang ban lah ban kiar ban iaid na ka jingkieng Umiam"la iathuh u bah Tynsong.
Ha kaba ia dei bad ka Jingkieng Dwar ksuid, na ka liang u bah Tynsong, u la iathuh ba shen na ka liang ka Ministry kan sa pynmih noh ia ka work order ban shna ia kane ka jingkieng.
U bah Prestone u la iathuh ba ka jingkieng Dwarksuid kaba kin shna kan dei ka jingkieng thymmai, hynrei kin shna ha ka juh ka jaka bad kin pynheh ia kane ka kajuh ka jingkieng bad la buh por ba tang hapoh ka shisnem, yn lah ban pyndep ia kane ka jingkieng.
Ha kaba ia dei bad ka surok Sonapur, u myntri ka tnad u la pyntip ba ia kane la dep ban phah sha DONER Ministry, ha kaba la dep ban phah ia ka DPR sha ka ministry bad shen hi yn sa ioh ia ka mang pisa halor kane ka bynta.
Shillong: Ha ka sngi nyngkong ka Khasi Hills Autonomous District Council (KHADC) kan pynlong ia ka jingiashong dorbar kyrpang na ka bynta ban jied ia u Chairman ba thymmai.
Haba ia kren bad ki lad pathai khubor na ka liang u CEM ka KHADC u bah Titos W Chyne u la iathuh ba ha ka jingialang jong ka UDA, la shim ia ka rai ban pynlong ia ka dorbar kyrpang, ha ka sngi nyngkong bad ka jingpynlong ia kane ka dorbar kyrpang ka long ban jied ia u Chairman ba thymmai jong ka Council.
“Kane ka rai ban pynlong ia ka dorbar kyrpang ban jied ia u Chairman ba thymmai jong ka Council ka long hadien ba na ka liang u bah Pyniaid Sing Syiem, u Chairman ba rim ka Council u la iehnoh ia kane ka kam namar ba u la shah jied kum u MLA " la ong u bah Chyne.
U la bynrap shuh shuh ba na ka liang ka parliamentary party NPP ki la ai ka jingthoh ba hadien ba la iehnoh kam u bah Pyniaid sing Syiem, la jied ia u bah Lamphrang Blah ba un long kum u kyrtong ka ban iakhun ia ka election chairman ha KHADC.
“Na ka liang ka UDA ruh kam don da kumwei, pat halor ban pyrshah ia kane namar ba la dep ban pynbeit naduh mynshwa ba ia ka kam Chairman dei ban bat na ka liang ka NPP kumta ngi mynjur ia u bah Blah ba un long kyrtong na ka bynta ka kam Chairman"u la ong.
Ha kane ka jingialang la iakren ruh halor ka jingslem jong ka sorkar jylla ban pyllait ia ki skim ba wan na ka sorkar pdeng la iathuh u CEM ka KHADC.
“Ngi la iakren ruh halor ka jingpynslem ban pynlait jong ka sorkar jylla ia ki skim ba ai da ka sorkar pdeng ka la pynlait ia ngi la ar bnai hynrei ka sorkar jylla kam pat pynlait"la ong u bah Chyne.
Halor kane ka bynta na ka liang ka UDA ka la shim ia ka rai ba kan pynkynmaw biang ia kane ha u Myntri rangbah ka jylla u Conrad k Sangma namar ba kum ba long mynta ki don haduh lai tylli ki skim ki ba ka sorkar jylla kam pat pyllait.
U la iathuh ruh ba ka UDA kan kyrpad ia ka sorkar jylla ba kan pynsted ban phah noh ia ki Bill kiba la pdiang da ka ing dorbar jong ka Council sha u Lat ka jylla ban ioh ia ka jingmynjur.
Shillong:Myn hynnin ka sngi ka seng FKJGP-East Jaintia Hills District, ka la leit iakynduh ia u Deputy Commissioner (DC) jong ka East Jaintia Hills District, Khliehriat, na ka bynta ban pyrshah jur ia ka jing pynsngew paidbah jong ka Star Cement kaba la long ha ka 29/01/2022 ha Lumshnong.
Ka seng ka la dep ai da ka jingthoh sha ka Meghalaya State Pollution Control Board, Shillong bad ai copy ruh sha u DC jong ka East Jaintia Hills District.
Ka jingpyrshah jur jong ka seng ia kane ka jing pynsngew paidbah jong ka star cement ka long halor ka nongrim ba ka Meghalaya State Pollution Control Board, ka khlem da pynmih khubor sha ki lad pathai khubor, khnang ba ki paidbah ba bun balang ba kin ioh jingtip khambha (information) na ka bynta kane ka jingsngew paidbah.
Kane ka jingleh jong ka MSPCB ka long kaba pynduh lad ia ki briew, ban iashim bynta ha kane ka jingsngew paidbah, namar khlem da ai khubor sha ki kotkhubor.
Ka seng ka dawa na ka MSPCB lyngba u DC jong ka East Jaintia Hills District ba dei ban pynduh pyndam noh ia kane ka jing pynsngew paidbah, ba la long ha ka 29/01/2022, ong ka kyrwoh na U ma M Chyrmang, Information Secretary jong ka seng FKJGP-East Jaintia Hills District.
Shillong:U bah Prestone Tynsong u Symbud Myntri rangbah, u la iathuh ba na ka liang jong ka sorkar pdeng ka la ai ka jingiaroh halor ka jingpyntrei kam bha ia ka skim Pradhan Mantri Gram Sadak Yojana (PMG SY) ha ka jylla.
Haba ia kren bad ki lad pathai khubor na ka liang u Symbud myntri rangbah, u la iathuh ba na ka liang u Minister of Rural Development jong ka sorkar pdeng u Giriraj Singh u la pynpaw ia ka jingkmen halor ka jingpyntrei bha ia ka Pradhan Mantri Gram Sadak Yojana (PMGSY)PMGRY skim ha ka jylla.
“Na ki jylla kiba don ha ka thain shatei lammihngi hi baroh kawei ka jylla Meghalaya ka dei ka jylla kaba la pyntrei bha ia ka skim PMGSY skim ka ba wan na ka sorkar Pdeng"la ong u bah Tynsong ia ki lad pathai khubor ha ka sngi palei.
U bah Tynsong u la ong “Ia ka bynta kaba nyngkong bad ka bynta ba ar jong ka skim PMGSY ka thong ka long 1300 Km ban pyndep ha kaba mynta hi ngi la dep haduh 1000 km bad na ka liang u Union minister u la ai ka jingiaroh ia ka jingpyntrei kam bha ia kane ka skim".
U la bynrap shuh shuh “Haba peit ia ka jinglah ban pynbtrei kam bha ia kane ka skim ha ka jylla na ka liang ka sorkar,mynta ka la pynkhreh ban sdang sa ia ka bynta ka balai shwa ban sdang ka snem mang tyngka 2022-23 bad ngi la buh ia ka thong ban shna ia ka surok kiba long 1250 km na ka skim PMGSY ha ka jylla".
Na ka liang u symbud myntri rangbah, u la bthah ia ki ophisar ba kin trei shitom ba kin lah ban poi sha ka thong ka ba ki la dep ban buh.
Lucknow: U Asaduddin Owaisi, uba dei U MP ka Hyderabad bad u nongialam ka  All India Majlis-e-Ittehadul Muslimeen (AIMIM), ula kynnoh mynta ka sngi, ba ka kali, kaba u shong lem bad kiwei de kiba synran ia u, ki la shah khyrwit kuli, hajan ka jaka lum khajna kali ha  Chhajarsi, kaba ha  Pilkhua, ha ka surok kaba leit na Delhi sha Meerut.
Utei u nongialam ka seng  AIMIM, u thoh ha ka twitter jongu, ba ula poi suk sha ka nongbah Deli bad ka kali jongu lem bad 4 tylli kiwei ki kali, kiba synran jongu, ym shym la don ba mynsaw satia.
U Owaisi, u iathuh ba hadien ba ka kali jongu, ka la pait ki shaka jongka, na ka jingshah siat, kumta, ula hap ban bujli kali da kawei pat bad u iathuh ba ka kali jongu, ka shah siat, ha ka por ba ka iaid suki, hajan katei ka jaka lum khajna.
“Ki don 3,4 ngut ki briew, kiba siat kumba 4 sien ha ka kali jongnga.
Hadien kata, ki phet krad bad ki bret noh ia la ki jong ki suloi ha katei ka jaka.
Ka kali jongnga, ka la pait ka shaka jongka bad kumta, nga hap ban bujli, da kawei pat ka kali.
Baroh ngi ia poi suk.
Alhamdulillah," thoh U Owaisi, ha ka tweet jongu bad u pyni ruh ia ki dak kuli, kiba rung ha ka kali jongu.
U Owaisi, u iathuh ba uwei na ki nongsiat, ula shah kem ha ki pulit, ha kaba ki pulit ruh ki pynthikna, ba ki la kem ia uwei na ki nongsiat.
U Owaisi, u dawa ba ka elekshon komishon, ka dei ban tohkit mardor halor kane ka jingjia.
U Owaisi, u iathuh ba ka kali jongu, ka shah siat, hadien ba u wan phai sha Delhi, na ka jing ialang kanbas elekson ha  Kithaur kaba ha Meerut.
New York:U heh duh jong ki ehrang ISIS, ula pyniap ialade, da kaba pynbthei bom ialade bad ia la ki khun ki tnga, hadien ka jingleit khynra kaba kyndit jong ki shipai America, ha ka jaka rieh jongu.
Ki lad khubor, ki iathuh ba ki don 13ngut kiba iap ha katei ka jingjia, kiba kynthup ia hynriew ngut ki khyllung, 4ngut ki kynthei, ha katei ka jingkhynra jong ka America, ha kaba ki don 24ngut ki shipai, kiba leit da ki liengsuin iapom bad ki helicopter, ha ka sngi Palei.
U Abu Ibrahim al-Hashimi al-Qurayshi, u pynbthei da u bom ialade, ha kaba ula iap ialade bad ki dkhot jong ka iing jongu baroh.
U Joe Biden, President ka America, u kam ba ki shipai ba satar jong ka America, ki la khynra ia ka bynta ba shatei jong ka Syria, ha kaba ki la ioh ban pyniap syndon, ia uwei na ki nongialam ba snar jong ki ehrang ISIS.
“Khublei shibun ia ka jingtbit jong ki shipai jongngi, ngi la lah ban pyniap syndon ia u snar duh jong ki ISIS, U Abu Ibrahim al-Hashimi al-Qurayshi.
Baroh ki nong America, kiba don kti, ki la wan phai da kaba suk" ong U Biden, ha ka jing pynmih khubor, halor katei ka jingleit khynra kaba kyndit bad kaba ka US, ka la buddien sani bha.
U heh shipai jong ka America, u iathuh ba la pyniap ia u al-Quraishi, da kaba leit hiar thma kyndit ha ka iing sah jongu.
Hadien ka jing shah pyniap jong U Abu Bakr al-Baghdadi, uba dei u nongseng jong ki ehrang ISIS ha U Risaw 2019, la jied ia U al-Quraishi, kum u nong ialam ba heh duh ki ISIS, uba la shah kem teng bad shah set phatok ha ka America.
Shillong: Ka Rot Association of Meghalaya (RAM), ka donkam ia ka nongtrei monsngewbha (social worker) ka ban trei kum ka nongaiktien ne Publicity Secretary (Spokesperson) jong katei ka Seng.
Ki nong apply ki dei ban dei ki briew kiba ieid ia ka kam mon sngewbha, kiba triem ha ka thoh ka tar bad ka ktien ka thylliej, ha kaba ki hap ban iatrei ryngkat lang bad kiwei de ki Seng na ka jylla, ka Ri bad ka pyrthei kum ka NSWP, UNAIDS bad OHCHR ruh kumjuh, ong ka kyrwoh na ka kong I Kharmuti, President ka seng.
Kito kiba kwah ban trei ia katei ka kam, kin phah ia ka aplikeshon jong ki sha ka email: rotassociationofmeghalaya_RAM@tutanota.
com.
Shillong: Ha Shillong, kaba shit eh mynta ka sngi, ka long 14.
5 degree, katba kaba khriat eh, ka long 4.
5 degree, katba ha Sohra, kaba shit eh, ka long 16.
2 degree, kaba khriat eh, ka long 6.
8 degree, nangta ha Umiam, kaba shit eh, ka long 18.
2 degree, katba kaba khriat eh, ka long 4.
6 degree.
Ym don slap satia, hynnin bad mynta ka sngi, ha kitei ki lai jaka haneng.
Ha ki 24 kynta ban wan, kan lah ban don ka jinghap slap ha ka nongbah Shillong bad ki jaka ba marjan, katba ha ki bynta jong ka jylla, kan lah ban don ka jingmeh leilieh, ka jingtied pyrthat bad hap phria, ong ka kyrwoh na ka tnat peit mariang ka sorkar India.
Shillong: Mynta ka sngi, ka jing pynmih hukum jong ka sorkar jylla, ka pynbeit biang ia ka hukum, kaba  Order No.
POL.
117t2O2OtPt.
t234, dated 1’t February,2022 bad katei ka hukum, kaba mynta ka sngi, ka dei halor ka jingleit sha ki iing iap briew bad halor katei la pynshai mynta ka sngi, ba na ka bynta ban leit sha ki iing iap briew, ym donkam satia ban leit pan bor  na ophis ki  Deputy Commissioner/ Sub-Divisional Officer (Civil), tangba kiba leit, ki dei ban bud pyrkhing ia ki kyndon jong ka koit ka khiah, ong ka kyrwoh, ba la soi da U bah CVD Diengdoh, Secretary to the Government of Meghalaya (Home) Political Department.
Shillong: KIba ioh pang covid mynta ka sngi, ki don 189ngut bad kiba jem, ki long 256 ngut, nangta kiba iap ki long 3ngut.
Kiba don jingpang, haduh mynta, ki long 2,005ngut baroh bad kiba iap, ki long 1,536ngut baroh.
Ka East Khasi hills, ka don 70ngut kiba ioh pang thymmai, nangta ka West Garo hills 53ngut, nalor kiwei pat.
Mynta ka sngi, ki nongtrei ka koit ka khiah, ki don 5ngut bad ki pulit, ki don 9ngut, kiba ioh pang ha East Khasi hills.
Ka Babel ka dei ka kyntien ba la khot hadien ba U Trai U la pynsakma ia ki briew kylleng ka pyrthei bad ruh ha ki jait ktien kiba pher bapher.
Kane ka bynta ngi lah ban shem na ka Kitab Jenesis 11:1-9.
Shuwa ba kin iatei bad thaw ia ka nongbah da ka jingthmu ba kan kot haduh ki kliar jong ka bneng bad thaw nam ialadei, nyngkong eh ka Baibl ka iathuh ia ngi ba ki don tang kawei ka ktien kaba ki iakren bad ki lah ban ia sngewthuh iwei ia iwei pat.
Lehse ngi lah ban ong ba kam don ka jingklumar ha ka ktien kaba ki iakren bad ki lah ban pyniaid beit ia kaei kaba ki thmu ha ka jingim ka jong ki.
Hangne ngi lah ruh ban ong kine ki briew ki la sdang ban klet ia U Blei bad ki mut ba kin pynkhraw ialade bad pyniohnam ne burom.
Ka jingkwah nam ne burom ka long kaba U Blei Um shem sngewbha lait tang kaba U hi, U pynkup ka nam bad ka burom ha ka jingim jong ngi.
Ia ka burom U Blei Un nym ai hano hano, lait tang ma U hi haba ngi peit na ka Kitab jong u Isaiah ‘Nga long U Trai; kata ka long ka kyrteng jong nga: te ia la ka burom ngan ym ai ha uwei pat, lymne ai ia ka jingiaroh ha ki bleithaw’ (Isaiah 42:8).
U Jisu U kren da ka tyngeh haba ngi peit katkum ka Gospel u Ioannis 5:44 ’Kumno phi lah ban ngeit, phi kiba iakhmih burom paralok hi, bad phim iawad ia kata ka burom kaba na U Blei uba tang ma u hi?’ U Jisu Um ju wad ia ka burom briew bad haba U leh ki kambah ruh um ju kwah mano mano ban tip.
Ha kajuh ka Gospel katkum u Ioannis na kajuh ka lynnong bad ka dkhot kaba 41 ‘Ngam pdiang ia ka burom na ki briew’.
Kine ki briew ha Babel ki lah kwah eh ia ka burom bad ka nam haduh ba U Blei U la lynshop noh ia ki bad U pynklumar ia ki ktien kaba ki iakren bad ka la pulom lut ka jingthmu jong ki.
Shuh shuh ngi iohi ba kine ki briew, ym tang ba ki kwah nam bad burom hynrei ki pyrkhat tang ialade.
Ka jingpyrkhat tang ialade ruh ka long ka jinglong kaba U Blei U isih ‘Ki la ia ong ruh, Ia ngin iatei ia ka nongbah kawei ialade" (Jenesis 11:4).
U Paul ha ka shithi sha u Timothi u ong ba ha ki sngi kiba khatduh, ki briew kin long kiba ieid tang ialade bad ka Ktien U Blei ka ong kumne ‘Hynrei to tip ia kane ba ha ki sngi kiba khatduh kin wan ki por bashitom.
Namar ki briew kin long kiba ieit tang ialade’ (2 Timothi 3:1.
2).
Kawei pat ka bynta haba ngi peit na ka Babel, ngi iohi ruh ba ki thmu ia kane bad khlem don mano mano ba khang ia ki ‘…te mynta kaei kaei ruh em kan ym khang ia ki ban leh ia kaba ki lah iathmu kein’ (Jenesis 11:6).
U Blei Um juh khang haba ngi thmu jubor ia kano kano ka bym dei bad Um ju leh jubor.
U ai ha ka mon laitluid ba ki briew kin jied bad kata ka dei ka jonglong jong U Blei naduh ba U la buh ia u briew bad ka briew ha ka kper Eden.
Ha ka por jong ka jingsynshar katkum ka Ktien jong U Blei, ki khun Israel ki jop ia ka thma kat sha kaba ki leit namar ba U Blei U don ryngkat bad ki namar ba ma U, U dei U Nongynshar bad U Syiem jong ki hynrei hadien ba ki kwah ban ioh syiem hi noh dalade bad kumta U Blei U ai ia ka jingkwah jong ki.
Ka jingsngewsih pat ka long ba kim lah ban jop ia ki thma bad ka wanrah jingjop ia ka jingthmu jong ki.
Paralok ha U Trai!!!1) Hato ngi dang kwah nam ne burom briew?2) Hato ngi ieid tang ialade?3) Hato ngi kwah jubor ia ka bym dei ban ioh?U Blei Un Kyrkhu,Ha ka kam U Kynrad,.
New Delhi:Ki don mynta ar jait ki nong India, shi jait ia kito kiba riew spah tam bad sa shi jait ia kiwei pat salonsar, ong U Rahul Gandhi, nongialam ka seng Congress, haba kren ha ka jing iatainia myn hynnin ka sngi ha Lok Sabbha.
Haba kren halor ka jingkren ai khublei, ia ka jingkren U President ka Ri India, U Rahul Gandhi, u ong ba ka jingkren U Preident, kam shym la kdew satia ia kiba riew spah tam bad nangta ia ki paidbah salonsar.
“Don ar jait ki nong India, kawei ka India, ia kiba riew spah tam, kiba don shibun ka spah bad ka bor, ki bym kwah kam satia, ki bym kwah um, ki bym donkam ding ilektrik, nangta ki don sa kiwei pat kiba duk bad ka jing iapher, ka jur bha ha kine ki sngi" ong U Rahul Gandhi.
U Rahul Gandhi, u ong ba katba kum ka jingkhein jong ka sorkar India, ka pyni, ba ki don 10ngut kiba riew spah tam ha India, kiba don spah, haba ia nujor bad ki 40klur ki nong India.
“Kumno kane ka jia? U Narendra Modi, u leh ia kane" ula ong shuh shuh.
U Rahul, u ong shuh shuh, ba ki don 23 klur ngut ki nong India, kiba im ha kine ki sngi, ha ka jingduk jing kyrduh kaba khraw, namar ba ka sorkar kam shym thawlad ban ai kam ai jam ia ki.
“Ka sorkar ka sngap jar, ia kaei kaba jia ha ka eksamin jong ka tnat rel.
Ki nong India, kim donkam satia.
Ha man ka jylla, ki samla ki wad kam bad ka sorkar, kam shym leh eiei satia" bad ka jingduh kam mynta, ka dei kaba bun tam, haba ia nujor ha ki 50 snem ba ladep.
U Rahul, u ong shuh shuh, ba la thaw shibun bah ki kam ia ki karkhana rit, hynrei ka sorkar ka la shimti noh da ki lak klur tyngka, na kine ki karkhana rit, ha kaba la aiti noh sha ki heh spah.
Kane ka dei ka jing dung dadien ia ki karkhana rit (MSME), nangta ka jing pynduh pisa, ka jingleh bakla ia ka GST bad ka jing bym iarap ia ki paidbah, ha ka por jong ka khlam covid bad mynta 84 percent ki briew, ki la duh kam bad ki im kordit shi katdei, ula ong.
“Ka sorkar UPA, ka la pynim ia ki 27 klur ngut ki nongshong shnong, ha ki 10 snem ba ladep.
Kane kam dei ka jingkhein jongngi, ka dei ka jong ka sorkar.
Phi pynduh kam ban pynpoi ia ki 23 klur ngut sha ka jingduk tasam" ong U Rahul Gandhi.
Nongpoh:Ki nongialam nongshong na ka shnong Mawtari, ka shnong kaba hap ha poh ka Umsning Constituency bad kaba dei ruh ka shnong kaba dang don hapdeng ka jing pynkhreh ban pdiang ia ka jing iaseng Synod Rang bah ka Ri Bhoi, ki la pynpaw ba ki kwah eh ba ka sorkar lyngba ka tnat PWD, ba kin shna pynbha ne ban siangrong noh ia ka surok kaba 1 km bad kaba la sahteng naduh mynshwa.
Haba iadei bad ka jingkwah ka shnong ban pynbha ia katei ka surok, u Bah Bishar Nongphlang, Rangbah Shnong ka Mawtari bad uba dei ruh u Tymmen Basan hapoh ka Balang, ba ka jingkwah ban pynbha ia katei ka surok, kam dei tang na ka shnong, hynrei ka Balang Presbyterian Mawtari hi ka kwah ba katei ka surok ba kan bha, khnang ba kan pynsuk ha ka leit ka wan ha kane ka Jingiaseng Synod ka ban sa long ha u Lber mynta u snem, namar katei ka surok ka dei kaba donkam eh, na bynta ban pynsuk ha ka leit ka wan ki paidbah nongwan Jingiaseng Synod.
Shuh shuh, u la ong ruh ba katei ka surok ba 1 km bad kaba la donkam kyrkieh ban siangrong, ka dei kaba don ha ki bynta ka shnong Lumjyrmi sha Mawtari, kumta lada ia katei ka surok yn lah ban shna bha ne ban siangrong, kan sa pynsuk na bynta kito ki nongwan Jingiaseng Synod bad kiba wan na ki thain Umden, Nongpoh lem bad kiwei ki shnong kiba don ha Shnong Quinine sharum.
U la ong ruh lyngba katei ka surok, kata naduh haba rung na Umran Niangbyrnai shaduh Quinine, ki bynta jong katei ka surok ki bha bad kiba pynsuk ia ka leit ka wan u paidbah, hynrei ka long pat kaei kaei kaba sngewkhia eh ba tang namar ka jingsniew ha ki bynta katei ka surok ba tang 1 km, ka la pynjynjar eh ia ki paidbah bad kaba kat haduh kine ki sngi bad khamtam eh na bynta ki riewngeit kiba thmu ban leit sha katei ka Jingiaseng Synod ha katei ka Shnong.
Kumta haba iadei bad katei ka bynta ba khyndiat eh jong katei ka surok, ka Balang Mawtari ha ryngkat bad ka Dorbar Shnong, ki la kyntu ia ka sorkar lyngba ma ka la dei ka por ia ka sorkar lyngba ka tnat PWD ba kan shimkhia ban sdang noh ia ka jingtrei bad ban siang rong noh, namar jin lada lah ban pyndep noh ia katei ka surok ba tang khyndiat, kan da long ruh ka jingkyrkhu kaba khraw ia ki paidbah kiba shnong ha katei ka thain.
Telangana:U K Chandrase khar Rao, myntri rangbah ka Telen gana, ula khyrwit tyngeh myn hynnin ka sngi, ia U Narendra Modi, myntri rangbah duh, halor ki riam elekshon jongu bad nangta, halor ki jing pynkhreh pynkhrum jongu, ia ka mang pisa jong ka sorkar India.
Ha ka jingkren jongu, U Rao, u ther tyngeh ia U Modi, da kaba u ong, ba hynnin ka sngi, ka jingkren ia ka mang pisa, ka dei ka jingle kulmar, kaba jubor shi katdei bad U Rao, u dei ban ia kynduh ia u Modi, sa tang lai sngi, hynrei, ula ong, ba um salia satia, ban ther pyrshah, lada ka dei ba un ia kynduh ruh.
U Rao, u ong tang ki riam ikhain suda, hynrei, ym don jing iohi kam eiei ruh em “Upar Shervani, andar pareshani (all style, no substance)," ha kaba u ong, ki dei ki rukum trei kam da ka buit na Gujarat, kaba la ju kob, ba ka dei ka jingtbit trei kam jong U Modi.
“Da ka buit jong ka social media, la shu thok pyllein pyllein, nangta ban dang iai bteng ban thok ban shukor bad ki iai bteng ban thok ia u paidlang ka Ri haduh mynta.
Hynrei mynta, ki la shah sei shabar ia ki kam thok jongki bad ki pyni, da ka jingiapher niam, iapher jaitbynriew" ong U Rao.
U KCR, ula sangah tyngeh ruh ia U Modi, da kaba ong “Ha ka por elekshon, u pynjrong ia u niuhmoh jongu, kum U Rabindranath Tagore.
Arrey baap re.
Lada ka dei ha Tamil Nadu, u riam da ka lungi, ka mut aiu kane? Ka Ri, ka myntoi aiu, na kine ki kam leh shutia suda? Lada ka dei ha Punjab, un phong da ka jainspong.
Ha Manipur, da ka tuppia Manipuri, ha Uttarakhand, sa kawei pat ka tuppia bad katno phew tylli, kum kine ki jait jingphong tuppia?".
U KCR, ula nang iaid shakhmat, ha kine ki sngi, ban lum ia ki myntri rangbah, na ki jylla bapher, ha kaba un ia kynduh ruh ia u Uddhav Thackeray, myntri rangbah ka Maharashtra, kum ka jingthmu jongu, ban ia tylli ia ki seng trai, ban ialeh pyrshah ia ka Congress bad ka BJP, ha ka elekshon 2024.
U KCR, ula dep iakren ia kane ka mat bad U Tejashwi Yadav, nongialam ka RJD, U MK Stalin, nongialam ka DMK, nangta U Pinarayi Vijayan, myntri rangbah ka Kerala lem bad kiwei de ki nongialam.
“Ka donkam ka jing kylla kaba don dor ia ka Ri hi baroh kawei" ong U Rao, haba kren sha ki kotkhubor.
“Mynta ka dei ka por ban bret noh ia ka BJP sha ka Bay of Bengal.
Nga khot ia u paidlang ka Ri, ba ka jing kylla, ka la donkam bad nga kren ia u paidlang ka Ri, ba kin kyndit bynriew.
Kito kiba pynpait jaitbynriew, dei ban pyn kylla noh" bad u pynbna, ba un iai bteng ban trei, na bynta ka Ri, ha kano kano ka bynta, kaba u dei ban leh.
U KCR, u pynsngew ruh, halor ka jing donkam ban pynkylla ia ka riti synshar, namar ka dei kaba la ju leh ha kiwei ki Ri ka pyrthei, da kaba u ong ba ka Congress bad ka BJP, kim shym ailad satia ia ka bor trei kam jong ki sorkar jylla ruh.
Shillong:U bah George Lyngdoh, ula shimti myn hynnin ka sngi, kum u shabuk rangbah ba thymmai jong ka liang pyrshah hapoh ka ingdorbar thawain.
Mar sien shimti ia ka kam ba la bynshet ha u, u la ther tyngeh ia ka sorkar Meghalaya Democratic Alliance (MDA) kaba la ialam da u Conrad K Sangma, halor ka jingbym shim khia ban pynneh ia ka shongsuk shongsain ha ka jylla.
Haba ia kren bad ki lad pathai khubor, ha ka sngi balang u bah George Lyngdoh, u la ong ba ka don ka jing bymshim khia jong ka sorkar jylla, halor ka jingkhie khlieh biang jong ki senglehnoh ha ka jylla ha kaba tang hapoh 6 bnai ka jylla ka la mad ia ki 5 tylli ki kam pyntriem.
U bah George u la pynpaw ia ka jingsngewkhia halor ka jingshah ktah biang ka shongsuk shongshngain ha ka jylla, da ka ba ong “Ka long ka ba sngewkhia ban iohi ia ka jing khiekhlieh biang ki seng leh noh hapoh ka jylla, namar ba kane kan sa shah ktah jur ia ka jylla".
U bah George u la ong “Ka jingjia ki kam pyntriem ha ka jylla, ka dei ki ba la jia sansien hapoh ka hynriew bnai bad kane ka long ka ba sngewkhia shibun, la ka dei ka jingshah pynbthei ha Star Cement, ha Police quarter Khliehriat, ha iew Laitumkhrah,ha Ophis NPP u ba khlem bthei bad ha Khyndai lad".
“Tang hapoh 6 bnai la don haduh 5 tylli ki jingshah pynbthei ki la jia ha ka jylla, hynrei kaba sngewsih ka long ba ynda la rah ia kane ban ia kren ha khmat ka sorkar, ka ju pynpaw ba 99 sien la lah ban tehtakam bakla, tang shisien ki briew la wad daw".
U la bynrap shuh shuh “Lada tang shisien lada ka jia ruh lada don ba mynsaw lane ba duh ia la ka jingim mano ban kitkhlieh bad lada 99 sien ki don jingpyrshang ban pynbthei kamut ba ka jylla kam don shuh hapdeng ka jingshong shngain".
U shabuk rangbah, ka liang pyrshah u la ong ruh “Ka jingkam jong ka sorkar ba ka la lah ban tehlakam 99 sien ia kum kine ki jingjia ka pawshai ba ki seng lehnoh ki pyrshang ban khie khlieh biang hapoh ka jylla, hynrei na ka liang ka sorkar kam ju kubur ia kata".
“Ka jingshah pynbthei ha khyndai lad ruh lada ka sorkar ka don ia ka jingshimkhia, balei kim lah ban tehlakam ia kane bad kane ka dei tang namar ba don ka jingdkot ha ki tnad syntiat ka bor sorkar bad kane ka la dei na ka liang ka tnad sorkar ba kan peit mat noh shwa ba kum kine ki jingjia kin jia biang"u la bynrap.
Shillong:Ka Khasi Students Union War Jaintia Circle, myn hynnin ka sngi, hapoh ka jing ialam u Samla Laitphar Syngkrem, President, Samla Lurman B Talang, General Secretary, Samla Kindly Khyriem, Finance Secretary nalor kiwei pat, ki la leit jurip ia ka Nongtalang CHC, hadien ka jingioh jingujor na ki paidbah halor ka jingdkoh treikam kane ka jaka ai jingsumar.
Halor kane ka jingjurip ka seng ka lap ba ar bnai kynthih u Doctor Incharge jong kane ka jaka ai jingsumar u don hapdeng ka jingshitom bad ki paidbah kiba pang ba shitom ki shem jingeh halor ka jingbym biang ki doctor.
Te halor kane ka bynta haba ka seng ka twad jingmut na ki nongtrei, kiba don hangto ki iathuh don uwei u Doctor ha kane ka jaka ai jingsumar, te na ka liang ka seng ka la pyrshang ban iakynduh ia u, hynrei um shem la treh ban iakynduh bad iamir jingmut hynrei u ong pynban ba um don shuh hapoh ka duty.
Kumta na ka liang ka seng ka dap da ka jinglyngngoh kaba khraw ba kum ki Doctor kiba ai jingshakri ia ki paidbah khamtam ha kaba iadei bad ka koit ka khiah hato ym lah mo ban iakynduh ne iamir jingmut na ka bynta ka jingbit jingbiang jong kane ka jaka ai jingsumar kaba mut lada don nongpang kiba long emergency ruh ym long ban sumar namar ba la off duty.
Shuh shuh ka Seng ka la ioh ruh ia ka jingujor na iwei na ki riew paidbah ki bym kwah ban pynpaw kyrteng ba ha ka miet 29 tarik u bnai ba la dep ba ha kane ka jaka ai jingsumar kim treh ban pdiang ia kine ki nongpang bad ki ai daw ba ym don doctor bad kim banse ban leit phai noh halor ka jingshitom.
Ka Seng halor kane ka bynta ka dap da ka jingbitar bad ka kyntu ia ka Sorkar lyngba ka tnat ka koit ka khiah ba kan shimkhia mardor halor kane ban pynbiang ia ki jingdonkam ha kane ka jaka ai jingsumar bad ban tohkit bniah halor ka jingbym pdiang ia ki nongpang ha kane ka jaka ai jingsumar.
Na ka liang ka seng kan sa leit jurip biang sa shisien ia kane ka jaka ai jingsumar bad lada lap sa shisien ba ka long kumjuh, kan khang tala shisyndon ia kane ka jaka ai jingsumar namar ym myntoi ban don tang ka iing khlem ki nongsumar ia kiba pang ba shitom.
Hd ,nga ruh sngewmynjurKa dei.
Shillong: Ka jingbthei bom kaba dang shu dep shen ha Khyndailad ha ka sngi u blei jong ka 30 tarik u bnai Kyllalyngkot 2022 ka la pynlong ia kiba bun ba kin kynnoh beit ba katei ka jingjia ka la jia namar ka jingdkoh treikam ka tnad syntiat jong ka sorkar kaba khlem lah satia ban tehlakam ia katei ka jingjia bad ba ki kam lehnoh ki la sdang ban kharoi bad khie khlieh biang sa shisien hapoh ka jylla bad ha kaba iadei bad kane ka bynta na ka liang u Bah Lahkmen Rymbui u ba dei u Myntri ba dei khmih ia ka tnad kam pohiing hapoh ka jylla u la kyntait ia katei ka jingkynnoh bad ong watla ki la don katto katne tylli ki jingjia hynrei kam mut pat ba ki kam lehnoh ki la kiew biang hapoh ka jylla bad ba ka tnad pulit ka la peitngor bad pynkhreh ban khanglad ban jia biang kum kine ki jingjia ba kin iai jia.
Haba kren bad ki lad pathai khubor ha kaba iadei bad ka jingdonkti jong u khynnah u ba dang hapoh ka 18 snem ban buh ia u bom,u Bah Lahkmen Rymbui u la ong ba ka jingdonkti jong ki khynnah kiba dangrit ka rta ha ki kam pyntriem kam dei satia namar ka jingkyrduh kam kyrduh jam hynrei ka dei hi ka jingkheiñ stieng bad ka jingbym lah shuh ban sneng ban kraw ia ki khun naduh na la iing namar kaei kaei ka sdang na la iing la sem.
U Bah Lahkmen Rymbui u la ong ba ki don bun ki longiing longsem kiba pait ba pra bad ban iada ia ki khun ki kti ba kin nym leh ia ki kam sniew, kum ki kmie ki kpa ki donkam ban pyniadei bad la ki khun ki kti jong ki.
Shuh shuh u Bah Lahkmen Rymbui u la ong ba katkum ka jingjia ba dang shu dep jia shen la iohi ba bunsien ki kmie ki kpa kim sneng kim kraw bha shuh ia ki khun ki kti jong ki bad ki la shu ai mon, aili palat ia ki khun jong ki bad ka la pynlong ia ki khun jong ki ban ngop ha ki jingmlien kiba sniew.
Ka dei tangba, don kum ki khun swet bym don kmie don kpa   ne ba ha iing  ha sem ban btin lynti ia ki ha ka kyrduh ki hap ban leh ne trei kat kaba ki ioh.
Phi ialade fi dei u nongtih mawshun ta ka daw fi sa kren bt kumne.
Nongpoh: Hynnin ka sngi ha ka por 1:30 baje ei ei nohphai sngi, la ong ba la don ka kynhun jong saw ngut ki briew, kiba la leit pynmih jingkulmar hapoh ka jaka khmih bniah ia ki briew kiba wan na shabar ka jylla, ha (Screening Centre) kaba don ha Umling, Ri Bhoi District.
Ka tyllong khubor, ka la ong ba hadien katei ka jingwan pynkulmar da kitei ki briew, kiba la wan da kawei ka Maruti Alto-800 rong Blue, ka la wanrah ia ka jingkulmar bad pyntieng pynsyier shikatdei eh ia ki riew paidbah kiba don hapoh katei ka jaka.
La ong ruh, ba kitei ki briew kiba la leit pynkulmar ha katei ka jaka, ki dei kiba la buaid, ha kaba ki la rung jubor hapoh katei ka jaka, ha kaba la ong ba ki khlem burom shuh wat ia ki nongap hapoh katei ka Screening Centre, kiba la pynshang ban bat ne ban tehlakam ia ki, hashwa ba kin rung hapoh katei ka jaka.
La kynnoh ruh ba kitei ki saw ngut, haba ki la poi ha katei ka jaka, ki la pynheh jingrwai bad kiba la rung jubor da kaba pynheh jingrwai ha kali kaba ki shong hakhmat kitei ki riew paidbah, kiba dang ieng lain hapoh katei ka jaka, na ka bynta ban pyndep katkum ki jingbthah ka sorkar, hashwa ba kin rung shapoh ka jylla.
Shuh shuh, la ong ba ki la don ki briew kiba trei hapoh katei ka jaka, kiba la pyrshang ban kren sngewthuh ia kitei ki saw ngut, namar ba ki la pynthut palat ia ki briew, hynrei la ong ba kitei ki briew, kim shym la sngap ne burom satia bad kaba la wanrah ruh ka jingtieng jingsyier ia ki riew paidbah bad kumjuh ruh ia ki briew kiba trei hapoh katei ka Screening Centre.
Nalorkata, la ong ruh ba la don uwei na kitei ki saw ngut, uba la leit sha jaka test Covid-19 bad ban beh lut ia ki paidbah kiba dang ieng lain bad thmu ban shah test ialade ha katei ka jaka, ha kaba la ong ruh ba ha kum katei ka por, la don uwei u shipai uba dang ieng ban ap lain u la shah ktah kti.
Katei ka kynhun ki saw ngut, la ong ba ki la leit ruh ban byrngem ia ki nongtrei hapoh katei ka Screening Centre, da kaba ong ba ki dei ban sangeh noh mardor ha ka ban test ne khmieh bniah ia ki briew, namar ba ka la pynthut eh ia ka leit ka wan ki riew paidbah.
Haba iadei bad katei ka jingjia hapoh katei ka Screening Centre, ki pulit ka Ri Bhoi ki la ioh jingtep bad kiba la hiar mar mar sha katei ka jaka, hynrei haba la poi ki pulit ha katei ka jaka, katei ka kynhun jong saw ngut ki briew, ki la phet krad noh na katei ka jaka.
Haba iadei bad katei ka jingjia, ki la pynlong ia ka jingtohkit bad shen kin sa ioh ban kem ia kitei ki briew, da kaba khmieh bniah lyngba ki kor CCTV camera kiba don hapoh katei ka Screening Point.
Shillong: Ka sorkar jylla, ka la pynbeit biang, ia ka hukum jongka, kaba ka la pynmih, kaba Order No.
POL.
75l2o2olPt.
ll116, dated 3’d January, 2022 bad la pyntip, ba la shah ban pynlong jing ialang, ia ki jing ia kynduh bun briew, ki jingleit iap briew, tangba ki dei ban long, lyngba ka jing mynjur jong ki Deputy Commissioner/ Sub-Divisional Officer (Civil) bad ba dei ruh ban bud pyrkhing ia ki kyndon iada covid, ha kitei ki jaka.
Shillong: Hadien ka jingjia jong ka  30tarik Kyllalyngkot, 2022, ha kaba la pynbthei bom ha ka jingtei jong ka  Centre Point, Police Bazar, Shillong, ki pulit ka East Khasi hills, ki la  ioh kem shuh ia kiwei kiba donkti ha katei ka kam.
La iathuh ba la ioh kem sa 3ngut ki briew, mynta ka nohsngi bad ha ka jing khynra, la ioh kem ia ki tiar pynbthei bad la ioh kurup noh na katei ka iing, ong ka khubor.
Shillong: Ki don 234 ngut kiba ioh pang thymmai mynta ka sngi  bad kiba jem na ka jingpang ki long 387ngut bad kiba iap, ki long 4ngut.
Baroh kiba don ia ka jingpang covid, ki long 2,075ngut bad kiba iap, ki la poi baroh sha ka 1,533ngut.
Ka East Khasi hills, ka don 106 ngut kiba ioh pang, ka West Garo hills 58ngut, nangta ka Ribhoi District 14ngut.
Ki nongtrei ka koit ka khiah, ki don 12ngut kiba ioh pang ha East Khasi hills, nangta kiba wan na shabar 10ngut.
Kiba iap ki long 4ngut ha East Khasi hills.
Shillong: Ka North East Centre for Technology Application and Reach (NECTAR) hapoh ka projek Saffron Bowl ka la ithuh ia katto katne ki jaka ha Arunachal Pradesh bad Meghalaya na ka bynta ka jingrep ia u saffron.
Ha Arunachal Pradesh, ka don ka jingroi ki jingthung organic ia u saffron bad ki syntiew.
Ha Meghalaya, la pyrshang ban thung ha Cherrapuji, Mawsmai bad Lalingtop.
Ka jinglut baroh na ka bynta kane ka projek kalong T.
17.
68 lak na ka bynta ka Arunachal Pradesh bad Meghalaya.
Na kane, la mang antad T.
6.
00 lak na ka bynta ka jaka ha Barapani (Meghalaya).
Ki jaka harum kidei kiba la ithuh ha Meghalaya na ka bynta kane ka projek:Barapani, Cherrapunji, Mawsmai, Shillong, bad Lalingtop.
Ia kane ka jingtip la ai da u Myntri Khynnah ba dei peit ia ka Tnat Science and Technology and Earth Science, u Dr.
Jitendra Singh ha ka jubab lyngba ka jingthoh ha Lok Sabha mynta ka sngi.
Shillong: Ka sur jingdawa ka la mih na ki khun samla ka jylla ha kaba ia dei bad ka Reservation Policy lane kata ka bhah thungkam kaba mar katjuh hapdeng ki jaitbynriew Khasi, Jaiñtia bad Garo namar kumba ka long mynta ka bhah thungkam ka kham noh shiliang sha ki riewlum Garo katba ki Khasi bad Jaiñtia ki kham ioh duna.
Kumta na ka liang ka shnat treikam jong ki samla ka seng Hill State People’s Democratic Party(HSPDP) Youth Wing ki la pynsngew ba kim kwah satia ban ong eiei halor ka jingdawa kiba bun balang na ka sorkar ba ka dei ban pynbeit thymmai noh ia ka Reservation Policy hapdeng ki jaitbynriew Khasi, Jaiñtia bad Garo hynrei ka la ong pat ba ka seng hi ka ieng skhem beit ha la ka nongrim lajong kata ban dawa beit da ka jylla Khasi Jaiñtia bad ynda la ioh ia la ka jong ka jylla pat ka Reservation Policy ka la wan lypa.
Haba kren bad ki lad pathai khubor, u nongialam ka Youth Wing u la ong,"Lada ngi la ioh ia kane ka Khasi Jaiñtia state, nga tharai ka Reservation Policy ka la long pat kaba hakhmat".
Khnang ba ki symbai kin iakynduh bad ka khyndew kaba sngem, ha ri dkhar ki ju kyllan ia ki symbai da ka eit masi im.
Kane ka iarap ia ki symbai ba kin speh kloi lada duna ka um ha ka khyndew.
U kynphad ha ri India u ju ioh ar jaid ki jingpang; (1) ka ‘pang tlor’ (cotton wilt), bad (2) ka ‘pang pyut thied’.
Khnang ban ialeh ia katei kaba nyngkong ki riewstad mynta ki la pynmih ki jaid kynphad kiba lah ban ban nym ioh ia kane ka jingpang.
tang ba kine ki jaid kynphad kim long kiba iadei ia ki jaka baroh.
Ia katei kaba ar ka jingpang pat, ki ngeit ba dei ban ym thung kynphad slem ha kano kano ka lyngkha ha kaba la paw kane ka jingpang.
Hynrei la shem ba kane ka jingpang kaba pynpyut ia ki thied jong u kynphad ka pynpang ruh ia u rymbai ja  bad ia u shana  badam, kumta ba kam long kaba bit ban thung da kine ki jingthung ha ka lyngkha kaba don kane ka jingpang.
U kynphad u don ruh ki nongshun kiba pynshitom ia u, bad kine ki dei ki khniang.
Uba kham kongsan eh na kine u long u ‘ksain sawhon’ uba bam ia u shyieng jong u soh jong u kynphad (pink ball worm).
Une u ksain u sdang bam ia ka sla, hadien kata u sa rung hapoh u soh bad u bam ia ka shyieng u da pynjakhlia ia u sai kynphad.
Une u khniang hadien u kylla sha ka thapbalong kaba iabeh ia ka jingshai mynmiet.
Kumta lah ban pyniap ia ka da ki jingriam sharak.
Lah ban pyniap ia u khniang ha u symbai da kaba pynshit ia u symbai haduh kumba 140 digri (Fahrenheit), lane da kaba pynjynhaw da ka dawai kaba ki khot ka ‘carbon disulphide’ (kynnoh karbon daisolphaid).
Kine ki rukom ialehthma kiba khadduh artylli, ki long kiba u nongrep marwei-marwei um lah ban leh, hynrei kiba dei ban ialeh lang lane leh da ka sorkar.
Mynno-mynno ka ri Bengal bad ha katto-katne ki bynta ki jong ka Assam ki pynmih ki jain kiba ki shna na u kynphad kiba itynnad katta-katta, hynrei la niar eh kiba tip ia kane.
Ha ri Assam ruh ka jingthain jain ka la nang duh nang duh kat haduh ba la don shibun ka jingshitom ha jylla jong ngi ha Assam na ka bynta ka jingbym dap jain.
Nga ngeit ba ka jingthung kynphad ha ri Khasi-Jaintia kan pynim pat ia ka jingthain jain bad ba ki Khasi-Pnar kin ym hiar sha ka jingbieit thain jain kaba imat ki nang hiar mynta.
U sai nalia (Corchorus app) uba ki khot ha ka ktien phareng ‘jute’ (kynnoh jut) u long uwei pat u jingthung uba ki thung ha Assam na ka bynta u ksai (fibre) uba ki ioh na u.
Ka Bengal ka long ka jaka ha kaba ki thung bha ia une u jingthung.
ha ka pyrthei baroh kawei dei tang ha Bengal bad ha Assam ba ki thung ia une u jingthung.
Shabar jong kine ki jaka don tang khyndiat eh u sai nalia.
U sai nalia u long u jingthung uba jrong haduh kumba 10 ne 12 phut.
Ka snep jong ka met jong u ka long kaba jyrngam kane kaba saw katkum la u jaid u jaid.
Don ar jaid (species) u sai nalia uba ki ju thung ha Bengal bad ha Assam: (1) u tita pat (Corchorus capsularis), bad (2) u mitha pat (Corchorus olitorius).
Utei uba nyngkong u don u soh uba pyllun bad ki shyieng kiba lam iong, bad ki sla pat kiba kthang.
Dei na kane ka daw ba la khot ia u ‘u tita pat’, Kata ka sla kthang.
Uba ar pat u don ki soh kiba jrong lytuin (Cylindrical) bad ki shyieng kiba iong bha lane kiba iong jyrngam.
Ki sla pat kim kthang kum ki jong utei uba nyngkong bad namarkata la khot ia u ‘u mitha pat’.
U sai nalia u mih bha bad iong ha ka por step.
Ka bneng kaba shit sngem ka long kaba bit eh ia une u jaid jingthung.
U long bha ha ki jaka ha kiba u slap u hap kumba 70 haduh 100 inshi shi snem shisnem.
La u donkam shibun ka um, la katta ruh um da long bha ha ki jaka ha kiba ka um ka neh slem.
Shuwa ban thung ia u, dei ban da lur lane puh bha ia ka khyndew; nangta ki sa bet ia u symbai kumba lai haduh saw ser ha ka shi ekar.
Ka kham bha ban thung khah ia u namar ki jingthung ki long beit bad ki tnat ruh kim da mih bun eh.
Lada bun ki tnat, ki ksai kiba ioh na kum kita ki sainalia ki long ki bym da bha eh.
Ki ju ot ia u haba u la phuh syntiew bha.
Lada ot kham kloi ia k ane, kata u ksai u kham lieh itynnad hynrei u long uba kham mot-mot; hynrei lada ot kham slem pat, kata u ksai u long uba kham bha.
Ynda la ot ia u sainalia ki teh song ia u.
Ia kine ki song pat ki pdem hapoh um ha ka pung kaba jyndong bad kaba khuid.
Um long bha ban buh ha ka um kaba tuid shaid-shaid.
Kane ka jingwih um (retting) ka shim por kumba lai ne saw taiew katkum ka jingshit ne jingkhriat jong ka um.
Kumta dei ban da peit bha ioh ka snep ka la pyut eh.
Ynda ka snep ka la jem ki sa khoh noh ia ka snep bad ki sa sait bad lympat ia u khnang ba ka sboh ka sbiar baroh kan mih noh bad yn sah sa tang u sainalia.
U Saihon (Crotolaria juncea) pat u long u jingthung uba lah ban long kham bha ha ki jaka kiba duna bha ka um lane u slap.
U long bha ha ka jylla United Provinces.
Nalor kaba ki thung ia une khnang na ka bynta u saihon uba ki ioh na u, ki ju thung ruh ia u khamtam na ka bynta ban kham pynsboh ia ka khyndew.
Lada puh kylla ia u ha ka khyndew ka pynroi kumba 60 pound ka naitrojen ha ka shi ekar.
Lada thung na ka bynta u saihon, ka jingwih (retting) ia u ha um ban pynmih saihon ka long sriem ia u sainalia.
LYNNONG 16U TYMPEW U tympew (Piper betle) u long u jingthung uba wan lehse na Java bad  uba la wanrah sha kane ka ri jong ngi lehse da ki Portuguese.
Ia une mynta ki thung ha bun ki jaka ka ri India, kum ha Bombay Presidency, ha Bengal.
ha Assam bad kiwei kiwei ki jaka.
Ha Assam imat ki kham thung bha ha  Surma Valley bad ha ki phang ri War jong ka ri Khasi-Jaintia.
ang bteng].
Shillong: Ka tnad pulit jong ka jylla Meghalaya ka la ioh ban kem baroh haduh kumba 4 ngut ki briew kiba la donkti ban pynbthei ia u bom IED kaba la jia ha ka janmiet jong ka sngi u blei kata ka 30 tarik u bnai Kyllalyngkot 2022 ha Khyndailad.
Haba kren bad ki lad pathai khubor, u Myntri Rangbah ka jylla, u Conrad K Sangma u la ong, “Baroh kito kiba donkti ban pynbthei ia u bom IED ki la shah kem bad ka jingtohkit ia ki ka dang iaid shakhmat.
Ngin dang iaid shakhmat ban buddien bad lap ia ki briew ba kitei ki 4 ngut ki la don ka jingiadei ban lap ba mano ba lah ialam ia kitei.
Ki briew kiba donkti halor katei ka jingjia ki la shah kem".
Shuh shuh u Myntri Rangbah u la ong,"Kitei ki sawngut ki dei ki nongkyrshan bad ki nongiarap jong ka seng HNLC.
Ngin long kiba beit bniah bha bad leh da kaba tyngeh.
Kito kiba thmu ban pynsaphriang ia ka jingtieng jingsmiej kin nym lait satia na ka kti jong ka ain".
Nongpoh: Ki nongialam jong ki katto katne ki shnong ha ryngkat ka Raid Nongkyrla, Elaka Nongpoh Sirdarship, ki la ujor sha u Arpit Upadhyay, Deputy Commissioner ka Ri Bhoi District, kata ban ujor pyrshah ia kawei ka karkhana pynmih Kyiad kaba la tip kum ka CMJ Breweries, kaba don ha Byrnihat, Ri Bhoi, halor ka jingkynnoh ba katei ka karkhana pynmih Kyiad ka la pynmih jaboh shaba palat bad kaba la ktah jur ia ki paidbah, ia ka mariang bad kaba la ktah ruh wat ia ki jingthung jingtep jong ki nongrep.
Ki nongialam jong katei ka Raid, ki la kynnoh ruh ba katei ka Karkhana, ka ju pyllait ruh ia ki jaboh jabain hapoh ka Wah Umtrew, nangta ka ju pynmih tdem tad haduh ba ka la ktah ia ka mariang, ia ka lyer ring mynsiem ki briew bad nalorkata la kynnoh ba tang na ki jaboh kaba la pynmih na katei ka Karkhana, ka la ktah wat ia ki tin soping, namar ki la shu sarang khlem pat dei por, na ka daw ba la jur palat ki pum pum, kiba la mih na katei ka Karkhana.
Kumta haba iadei bad katei ka jingujor, na ka liang ki katto katne ki shnong ha ryngkat ki nongialam ka Raid Nongkyrla, ki la dawa na u Deputy Commissioner ka Ri Bhoi ba un phah ban leit tohkit bad ruh ban shim khia halor ki kam pynjot mariang da katei ka Karkhana, namar kumba ka long mynta hi, ka long ba ki paidbah kiba don marjan bad katei ka Karkhana ki la shah ktah eh shaba palat.
Shillong:U Conrad K Sangma, myntri rang bah ka jylla, myn hynnin ka sngi, u la pynpaw ia ka jingsngewkhia halor ka jingleit pyniasoh jong ki khun samla kiba dang rit ka rta bad ka seng kieng atiar HNLC, ha kaba u la kular ba na ka liang jong ka sorkar kan sa shim ia ki sienjam ba donkam ban tehlakam ia kum kine ki jingjia ha ka jylla.
“Ka long kaba sngewkhia shibun ban iohi ba ki khun samla ki ba dang rit ka rta, ki leit ban pyniasoh ia la de bad kine ki seng kieng atiar, hynrei na ka liang ka sorkar kan shim ia ki sien jam ki ba donkam ban pynthikna ba kum kine ki jingjia kin ym jia shuh hadien habud" la ong u myntri rangbah ia ki lad pathai khubor ha ka sngi ba ar.
La ong u myntri rangbah “Ka dei ka jingshisha kaba bun na ki khynnah kynthei bad shynrang ki leit ban pyniasoh ia lade bad ki sengkaikhlaw, ha kaba ka long kaba donkam na ka bynta ka sorkar jylla ban kan shimkhia ia kane ban ialam ia ki khynnah samla ha ka lynti ba dei".
“Ban pynthikna ba ki khun samla jong ngi kin ym iaid sha ka lynti bym dei na ka liang ka sorkar kan dang bteng ban thaw ia ki lad ki lynti ban ia ki kam ki jam lyngba ka jingseng kam hi ia lade, ka la pynleit jingmut ban pynbha ia ka Youth Policy bad kiwei kiwei"la bynrap shuh shuh u myntri rangbah.
Halor ka jinpyniaid shakhmat ban khot ia ka seng kiengatiar sha ka miej iakren iasuk, U Sangma u la ong ba n a ka liang ka sorkar ka la long kaba kloi ban khot ia kren iasuk bad ki seng kiengatiar ha ka jylla, hynrei ki dei ban wan khlem da buh ia ki kyndon.
“Mynta la lai snem ka la don ka jingpyniaid ban iakren jingiakren ia suk bad ki sengkieng atiar HNLC, ha ki por ba la dep ki la buh ia ki katto katne tylli ki kyndon ha kaba na ka liang ka sorkar jylla ka la dep ban pynsngew ia ka sorkar India"u la ongU la bynrap shuh shuh “Hynrei ia kine ki kyndon, kiba kine ki seng ki la pynpaw na ka liang ka sorkar India kam shem la pdiang ia kita kumta ka sorkar jylla ka la phah ktien ia ki, ba ki dei ban wan ban ia kren ia suk noh khlem kano kano ka jingbuh kyndon, kumta na ka liang ka sorkar jylla ka long ka ba kloi ban ia kren ia suk hynrei ym dei ban buh kyndon eiei".
Halor ka jingshah byrngem ia ki nongkhaii ha ka jylla, u Myntri rangbah u la ong ba ka sorkar kan pynthikna ba kan ym don kano kano ka jingma ia ki nongkhaii ha ka jylla.
U la ong ruh ba kam don kano kano ka jingpheal jong ki tnat syntiat, ha kum kine ki jingjia bad ka tnad pulit ka long ka ba peitngor bad kaba trei shitom ha kaba ha kum kane ka jingjia ka ba la jia ruh tang hapoh ka 24 kynta ki la ioh ban kem ia kiba donkti.
Halor ka jingkynnoh ka AITC ba ym don ka shongsuk shongshngain ha ka jylla u Sangma, u la ong ba ka jylla hi mynta ka la don hapdeng ka shongsuk shong shngain ban ia nujor bad ki por ba ka synshar ka sorkar Congress kiba la kylla AITC mynta.
Me sngewkhia ia kaei,haba ma me me la dep beh kam ia ki 1000 ngut ki nonghikai govt lp skul…mem ju ai kam me Nang tang ban behkam.
Don ki samla jong ngi kiba kwah kam pulit tang bym biang ka rynieng duna na ka 157 cm heigh for (ST)la shah reject, ka kiew ka jing dom leit pyn iasoh noh sha ka HNLC bym don kam height, Kumta ladei ia ka Govt ban pynduna biang ia ka height sha ka 155 cm for male and 150 for female namar ngi ki khasi bun tang kiba lyngkot rynieng.
Kane ka dei ka jing ai jingmut.
Khublei shibun.
Nongpoh: Ha ka kyrwoh kaba ka Dorbar Shnong Mawpun Kshaid, ka la phah sha ki lad pathaikhubor, ka la ong ba baroh kito ki briew kiba don jaka hapoh u pud u sam jong katei ka shnong, ba ki dei ban leit kynduh ia ki nongialam jong katei ka shnong ha ka 26 tarik mynta u bnai naduh ka por 10 baje mynstep haduh ka por 4 baje janmiet.
Ha katei ka kyrwoh, ia kaba la soi da u Rangbah Shnong, u Bah Bandary Ryntathiang bad u Bah Synrap Nongrum, Secretary, la ong ba ka daw kaba la pynlong ia ka Dorbar Shnong ba kan khot ia kito ki briew kiba don jaka hapoh katei ka shnong, ka dei hadien ba ka shnong kam lah shuh ban ithuh ithaw ia briew kiba dei ki trai ha ki jaka kiba don hapoh katei ka shnong.
Lyngba katei ka kyrwoh, ka Dorbar Shnong Mawpun Kshaid, ka la kyntu ia kito ki trai jaka ba kin wan mih khnang khnang khlem pep ha katei ka sngi kaba la buh da ka Dorbar Shnong, kata na bynta ka jingbha jingmiat bad ka jingsngewthuh jingmut lang ha ka shnong hi baroh kawei.
Nongpoh:Ki paidbah na ki shnong kiba don ha ka thain Umden, ki la kynduh jingeh shaba palat, ha ka por ba ki thmu ban leit thep ne sei pisa hapoh ka Meghalaya Rural Bank, kaba don ha shnong Umden, namar ba ki hap ieng ha u lain ba jrong bad ap da ki kynta kynta, kaba pyni ruh ba katei ka Bank kam lah shuh ban ai ia kata ka jingshakri kaba paka, na bynta ka jing donkam ki paidbah ha katei ka thain Umden.
Haba iadei bad katei ka jingeh kaba la kynduh da ki paidbah ka thain hapoh katei ka Bank, ki nongialam ka RBYF Umden Circle, hynne ka sngi, ki la leit ban kynduh ia u Branch Manager ka MRB Umden Branch, kata na ka bynta ban wad ia ki daw tynrai, ba balei katei ka Bank kam lah ban ai ia kata ka jingshakri kaba paka sha ki paidbah kiba pyndonkam ia katei ka Bank, kaba dei ruh ka Bank kaba long kyrpang na bynta ki shnong Nongkyndong.
Ha ka jingiakren hapdeng u Branch Manager ka MRB Umden Branch lem bad kitei ki nongialam ka RBYF, kiba kynthup ia u Bah Shanbor Trang, President, nangta u Bah Phondar Syiem Secretary, la ong ba ka daw kaba pynlong ia katei ka bank ba kan dkoh ha ka rukom ban ai jingshakri sha ki paidbah, ka daw ka dei namar ka jingduna palat ki nongtrei hapoh katei ka Bank bad kaba la buh jingeh ia ki paidbah, haba ki thmu ban leit thep ne sei pisa.
Kitei ki nongialam ka RBYF, haba ki la tip ia baroh ki daw halor ka jingdkoh ka rukom treikam ha katei ka Bank, ki la phah da ka jingthoh sha ki bor ba halor ka Meghalaya Rural Bank, da kaba kyntu ia ki ba ki dei ban buh shuh shuh ia ki nongtrei hapoh katei ka Bank, khang ba kan pynsuk ia ki paidbah kiba donkam ha katei ka Bank.
Nalor ka jingdawa ban pynbun ia ki nongtrei ha katei ka Bank, kitei ki RBYF, ki la dawa ruh na katei ka Bank ba ki dei ban buh noh ia kawei ka kor sei pisa (ATM), khnang ba ki paidbah kin lait na kaba leit ieng lain hapoh katei ka Bank ha ka por ba ki thmu ban leit sei pisa.
Shillong:Ka jingialang paitbah ha Kyrshai, myn hynnin ka sngi kaba kynthup ia ki Rangbah Shnong, ki Gau bura, ka FKJGP, All Rabha student union, AHAM,KSU kyn thup Khasi, Garo, Hajong, ki la rai ban dawa ha ka Sorkar Assam, Meghalaya bad India ban pyndam noh shisyndon ia ka Kulsi Hydro project namar kane ka project kan pynngam ia ki 25 ki Shnong Khasi, Garo, Rabha ha border west Khasi-Kamrup Meghalaya-Assam.
Ha kajuh ka por, U bah KP Pangniang, MLA barim ka Jylla ha ryngkat bad kiwei ki rangbah, ki la phah shithi sha u myntri bor ding ka sorkar Jylla, ha kaba ki la pynpaw ia ka jing pyrshah jur jongki, ban tei ia ka jaka ring bor ding halor ka Wah Khri, kaba ka la shimti ka Brahmaputra Board, ban tei ia katei ka tnat bor ding, na katei ka jaka.
La ong shuh shuh ba katei ka jingtei, kaba thmu ban pynlong ha Kyrshai, kan ktah jur ia ki 25 tylli ki shnong, ha kaba yn hap ruh ban kynriah ia kitei ki shnong bad katei kan pynjah noh ia ki shnong, ki jaka rep bad la ong ruh ba ki nongshong shnong, kim pdiang satia ia ka jing tyrwa pisa jong ka Brahmaputra Board, namar ba katei ka jing den um, kan pynduh noh ia ka jing itynnad jong katei ka thain.
La dawa ia u myntri bor ding, ba un peit mar mar ia katei ka kam, ba kan nym don kano kano ka jingduh jing julor ia ki nongshong shnong jong katei ka thain.
Nongpoh: Mynta ka step ki riew paidbah na ka shnong Umryngksai bad kiba shong dukan hapoh ka Lay-Bye Market kaba don hapoh katei ka shnong, ki la lap ia uwei u rangbah briew, uba la khlad hapoh ka kali kaba u niah bad ba u shong tang marwei hi.
La ong ba utei u rangbah, u dei uba niah Taksi bad uba kamai na Nongpoh sha Byrnihat, ha kaba la ong ba hynnin ka sngi kaba ma u lem bad ki paralok jong u, ki dang wan ban bam khana hapdeng ki nongniah kali na kawei ka jaka kaba don Mawkhla ha Ri-Bhoi bad kiba la iakhlad noh na Nongpoh da kaba ialeit noh sha la ki jong ki iing ki sem ha ka por janmiet.
Kiba haiing jong utei u rangbah, ki la iathuh ba dang hynnin ka miet ki dang ioh ban iakren bad u, ha kaba ki la phah thied tiar ia u ba un wanrah sha iing bad dei naduh katei hi ka por, haba ki pyrshang phun ia u ruh kim ioh shuh ban iakren, hynrei dei tad haduh mynta ka step ba la lap da ki nongshong dukan hapoh katei ka Lay-Bye Market kaba don ha Umryngksai.
Imphal: 3 ngut ki briew, ki la shah kem, namar ba ki leit pyniap ia ka masi, da kaba siang da ka lama jong ka seng BJP, ha  Lilong, kaba ha Imphal west district.
Kitei kiba shah kem, ki long U  Nazbul Hussain, 38, Abdul Rashid, 28 bad U Arib Khan, 32, kiba dei ki nongshong shnong ka Thoubal district.
Ki la shah pynngat ruh da ki kyndon, ba ki kren khlem akor ia U Biren Singh, myntri rangbah ka Manipur lem bad U A Shara, President ka BJP.
Kitei ki 3ngut, ki don mynta ha kti jong ki pulit.
Ka don ka video, kaba la ring halor katei ka jingjia, kaba la mih pyrthei ha ka 30tarik Kyllalyngkot 2022 bad ka dei halor katei ka video, ba ki pulit ka Lilong, ki la shimti ban tohkit bad ki sa kem ia kitei ki 3ngut, hynnin ka sngi.
Shillong: Mynta ka sngi, kaba shit eh ha Shillong, ka long 14.
1 degree centigrade bad kaba khriat eh, ka long 4.
2 degree, ha Umiam, kaba shit eh ka long 18.
6 bad kaba khriat eh, ka long 3.
2 degree, katba ha Sohra, kaba shit eh, ka long 14.
6 bad kaba khriat eh, ka long 5.
2 degree.
Ka tnat peit mariang, ka iathuh ruh ba lashai ka sngi, kan don ka jingslap kaba kham jur ha ka nongbah Shillong bad nangta, kan don ruh ka jingbeh lyer kaba kham jur.
Shillong: Kiba ioh pang covid thymmai mynta ka sngi, ki long 293 ngut.
Kiba jem na ka jingpang, ki don 371 ngut bad kiba iap, ki don 3ngut.
Baroh kiba don ia ka jingpang, haduh mynta, ki long 2,232 ngut bad kiba iap, ki long 1,529ngut.
Ka East Khasi hills, ka don 93ngut bad ka West Garo hills ruh, ka don hi 93ngut kiba ioh pang thymmai.
Ka North Garo hills 19, ka South West Garo hills 18ngut.
Ha East Khasi hills, ki nongtrei ka koit ka khiah, ki don 15 ngut kiba ioh pang, kiba wan na shabar jylla 14ngut.
Kiba iap ki don 2ngut na East Khasi hills bad iwei na West Jaintia hills.
Guwahati: U nongniah trok uba na Assam, ula shah dung iap, ha Kolasib District jong ka Mizoram bad katei ka la pynmih ia ka jing iakhih kaba jur bha mynta ka sngi ha  Cachar district.
Utei u dei uba kit petrol bad uba la tip kyrteng, U  Praveen Kumar Sinha, uba shong ba sah ha Dhalai Ramprasadpur ha Cachar district, ha kaba ula leit sha Mizoram, ha ki khyndiat sngi ba ladep.
Ula leit lang bad uwei u nongbud U Nipen Singh, uba na kajuh ka shnong.
La dung iap ia U  Praveen Kumar Sinha, ha ka Sngi U Blei bad la kem noh ia u nongbud kali.
Ki pulit ka Mizoram, ki la aiti ia ka met iap sha ki pulit jong ka Cachar District, ha ka miet jong ka sngi nyngkong bad la leit shaw noh ia utei u nongbud kali.
Ki nongshong shnong ka  Ramprasadpur, ki la sngew bitar jur, haba ki iohi, ia ka met iap jong U Sinha bad ki ka leit buh ha surok, kum ka jing pyrshah halor katei ka jingshah pyniap bein jongu.
Nangta ki la ia mih da ki spah ngut, kiba pakhang ia ka surok bah kaba iaid na Assam sha Mizoram, ha  Ramprasadpur jong ka Cachar district, kum ka jingsngew bitar halor katei ka jingjia.
Ha pyrthei, ka jur bha, ka jing ia kynad, hapdeng ka  Russia, ka Ukraine bad ka US, hynrei hangtei ha suin bneng, ki nongher haw haw lane ki  astronaut, ki ia dih kylliang, da ka um pi jong u paralok lajong, khlem da ia khein la u dei u nong Russia, u nong US ne na kiwei pat ki Ri.
U nongher haw haw jong ka NASA, U  Steve Swanson, u iathuh ba u ju dih tista ia ka um jung jong u paralok jongu, uba don ha kajuh ka liengsuin, uba dei na Russia, ha ka International Space Station ha u snem 2014.
U Swanson, u iathuh ia kane ha ka jingiakren bad ka CNN.
La iathuh ba ia ka ISS, la phiah ha ki ar kamra bapher bad kawei, kaba la pyniaid da ki nong Russia bad kawei, kaba la pyniaid da ka US lem bad kiwei pat ki Ri.
U Swanson, u iathuh ia ka CNN, “Ngi ju pynkhuid ia ka um pynjhieh jong utei u nong Russia, ban ioh kham bun ka um, ban ia dih" bad u ong “Katei ka iaid sha palat jong ka jingmut politics, hynrei, ka dei ban pynim ialade".
Ym tang katta, la iathuh ba kitei ki hap ban ia shaniah iwei ia iwei pat, na ka bynta ban lait na ka jing tyrkhong um dih ha ka haw haw.
U Rick Mastracchio, uba dei u nongher haw haw jong ka United States, u iathuh ba bunsien, ka ju don ka jingsngew lehrain para briew, haba hap ban leit pan um jung na ki paralok, na ka bynta ban ioh dih ialade.
Kane ka pateng bynriew (This Generation) ki long ki kyntien ba u Jisu u kren, u ong kumne: kane ka Pateng bynriew kan ym leit noh, tad ynda la pyndep ia kiei kiei baroh.
Mathaios 24:34.
Hangne, u Jisu u kdew sha ki bynriew Israel kan ymduh noh na sla pyrthei tad ynda u Blei un pyndep ia kiei kiei baroh ia kiba u la kren ba la kular.
Namar ma u u long u Blei.
Isaiah 46:9-10.
U long u Blei uba iathuh ia kaba kut naduh kaba sdang,,,,, u la kren un pyndep ruh ia kata, u la thmu un leh ruh ia kata.
Halor kane ka bynta, ngi iohi kumno ba ki Israel ki la dep sakma kylleng shisien ka por bad ba la thang noh ia ka Temple jong ki ha Jerusalem ha u snem 70 A.
D.
Hashwa ia kane ka jingjia, U Jisu u la dep kren lypa shaphang kane ka jaid bynriew ba kan ym jah noh  na sla pyrthei wat lada la leh bein bad pyniap bein ia ki hynrei u tip ma u kumno ban pynneh pynsah ia ki ha sla pyrthei.
Hooid la pyniap bun lakh ngut ki Israel.
U Nongshynshar lah duh (Dictator), Adolf Hitler u la pyniap haduh 60 lakh ngut ki khun Israel ha ka pork a thma bah 1939 A.
D -1945 A.
D.
Hynrei u Blei u la ri u la pynsah symbai naki ban long ka pateng ban nang wan , kumta tang hadien  3 snem hadien ka thma bah pyrthei (second world war), ka U.
N.
O kala pynbna ha kaa 14 tarik May 1948 A.
D, ba ki Israel kiba  don ha kylleng ka pyrthei ki dei ban leit phai pat sha la ka Ri kata hadien ka jinglong sakma jong ki sha kylleng ka pyrthei, hadien 1878 snem naduh u 70 A.
D.
Naduh u 1948 A.
D haduh mynta ka la long 73 snem bad ka la  long kawei ka pateng bynriew, namar ki rta briew ki long kiba lyngkot 70 snem ne 80 snem lada khlain eh.
Salm 90:10.
Kumta ngi long ka pateng kaba iohi ia ka jingwan phai pat ki khun Israel sha la ka Ri (Israel).
Ngi long ka pateng kaba iohi aiu ka Israel kan leh.
Kumta ka por ka la poi ba ha kane ka pateng (This generation today) kan pyndep ia  kiei kiei kaba ka ktien u Blei ka la kren.
Ngi long kata ka pateng bynriew kaba iohi ia ka jingkhielung uta u Diengdymbur (Israel).
Mathaios 24:32-33.
Bad ba kane ka Pateng kan ymkut khlem da pyndep ia  kiei kiei ba u Blei u la kren.
Ka bneng  ka khyndew kin leit noh hynrei ki ktien jong nga (ktien u Blei) kin ym leit noh satia.
Mathaios 24:35.
U Blei u la pynwan ia ita I bynta ba dangsah jong ki Israel na kylleng ka pyrthei.
Jeremaiah 23:3-4.
Mynta ki la don kumba 9 million tam ki Israel bad ki laroi shibun eh.
Ka kam kaba ka Israel ka leh mynta, bad kaei kaba kin leh ka long ban pynkhreh ia ka thma pyrthei pyrshah ia ki nongshun jong ki.
Ka Israel kadon sawdong ki nongshuh ki Arab states jong ka Middle east kiba long ki nongshun namynba rim, Ia kiba u soitan u la buh lypa ban shun thlong mluh thlong sying ia ki Israel.
Hynrei kam pher, u Blei u la dep jied lypa ia ki Israel ban long ki tiar iapom jong u ha kine ki sngi khadduh.
U Blei u ong – “Pha (israel) pha long u sdie ia pom bad ki atiar ialeh thma jong nga: da pha ngan pynlwet ia ki jaid bynriew, da pha Ngan pynjot ia ki hima….
da pha ngan pynlwet ia ki nongsynshar bad ki deputy".
Jeremaiah 51:20-22.
Ha kine ki sngi mynta la pynbna ruh b aka Israel ka long kawei na ki Ri khraw bor ka pyrthei (World super power) bad kane kadei ka jingle hi u Blei.
Ki Ri pyrthei mynta ki nang jur ka jingkynad bad jingshun ia ka Israel bad kim iohthiah iohdem hynrei ki plan kumno ban pynjot ia ka khamtam eh ka Iran.
Ka ktien u Blei ka la dep kren lypa shaphang kata kada kaba ong –“Balei ba ki jaid bynriew ki ia bitar lep bad ki kynja bynriew ki ia pyrkhat ia ka thala?.
Ki syiem ka pyrthei ki ia ieng, ki nongsynshar ki ia sylla pyrshah ia u Trai (namar kadei ka Ri u Trai.
Holy Land).
Salm 2:1-4.
Ha ka ktien u  Blei (Bible) la iathuh shaphang kita ki Ri ne nongshun jongka ISrael ha kine ki sngi Bakhadduh kiban sa hiar thma ia ka Israel, bad kine ki Ri pyrthei ki la sdang mynta ban pynkhreh ia ki tiar thma jong ki pyrshah ia ka Israel.
Bad haba ngi iohi ia kine kiei kiei ngi tip ba kaba kut ka la jan.
Hooid kam pat kut hynrei kita kip or ba jynjar tam ki long hajan eh namar ka jinghiarthma ia ka Israel ka Ri jingkular Promise Land ka la nang jan.
U Daniel u ong kumno shaphang kata? “Bad u syiem na shathie (south) un wan  ialeh ia u kum ka lyer langthari, da ki kali iapom, ki shipai shongkulai bad bu  n ki lieng iapom ruh… un rung ha ka Ri badon burom ruh (Ri Israel).
u syiem na shathie ka thew ia ki Arab (Arab Nations) bad ki paralok (Allies) jong ka kin hiar thma iaka Ri Israel bad mynta ka la pynkhreh.
Daniel 11:40-41 kumjuh ruh u syiem na shathei (North) un wan ialah ia ka Israel kaba  thew ia ka Ri Russia bad ki paralok jong ka.
Ki ne ki Ar syiem uba na shatei bad shathie kin hiar thma lang ia ka Ri Israel bad ki dangpynkhreh mynta.
Kine ki arsien shatei bad  shathie kin pynjot ia ka Israel  da ka jingthmu jong ki.
Hynrei kin tip ba u Blei un sa pynjot (Destroy) ia ki.
Sekharaiah 13:8.
Ka thma pyrthei la pynkhreh mynta pyrshah ia ka Israel.
Hynrei ngin iohi ba ka Israel kan pynjot ia ki hima pyrthei.
Jeremaiah 51:20-23, namar ka long u sdie iapom jong u Blei Jehovah.
Kine kiei kiei kin jia ha kane ka  pateng bynriew ba mynta (This very Generation) kan ym leit noh khlem da pyndep.
Ngin sa pule pat hadien kane, ka Israel kan pdiang ia ka jingsuk ba shukor  (False peace).
Amen.
Nongpoh: Hynnin ka sngi u Blei, ki Pulit ka Sonapur Police Station, ki la ioh ban kem ia Hynniew ngut ki briew na ki thain Tamulkuchi bad Jerobad, halor ka jingkynnoh ba ki la donkti ha ka kam khaii bad shalan drok ha katei ka thain.
Na kitei ki Hynniew ngut kiba la shah kem, 6 ngut ki dei ki Shynrang ia kaba la iohkem ia ki na ki thain Tamulkuchi, katba kawei pat ka dei ka Longkmie kaba shong dukan die waidong ha Jerobad.
Na kitei ki briew kaba ki la iohkem, ki Pulit ki la ioh kurup 10 grams u drok Heroin, nalorkata ki la ioh ruh ban kurup ia ki drok kaba kitei ki Nongkhaii, ki la thep ha ar-tylli ki jaka thep sabon, ha ki tyndong thep Khaini, ki thyrnia injek lem bad kiwei.
Hadien katei ka jingiohkem ia kitei ki nongdih bad Nongkhaii drok, ki Pulit ka Jerobad Police Station, ki la ujor da ka Ejahar bad pynhap ruh ia kitei ki briew katkum ki kyndon Ain ka NDPS.
Shillong: Hadien ka jingjia pynbthei ia u bomb IED ha ki thain jong ka Khyndailad ka ba la jia hynnin ka jammiet, ha ka por kumba 6:30 baje eiei tang hapoh ka 24 kynta, na ka liang ka tnad pulit, ka la ioh ban kem ia ki ar ngut ki briew ki ba suba donkti ha kane ka jingjia bad kumjuh ki la ioh ruh ban pynlip sa ia uwei u bomb u ba dang im.
Kine ki  ar ngut ki briew ki ba la shah kem ha ka jingsuba donkti ban buh bomb IED ha khyndailad ki kynthup ia uwei u khynnah u ba dang hapoh ka 18 snem ka rta na Demthring Madanryting bad uwei u ba la tam ia ka 18 snem ka rta na Nongstoin, West Khasi Hills District.
Haba ia kren bad ki lad pathai khubor, na ka liang u bah Lahkmen Rymbui, u myntri ka tnad kam pohing ka sorkar jylla u la ong ba hadien ba la don ka jingpynbthei ia u bomb IED ha ka thain jong ka khyndailad na ka liang ki pulit ki la pynlong ia ka jingtohkit ha ka ne ka jaka ba don kane ka jaka bad tang katto katne por ki la lapksai ia kiba donkti ha kane ka kam.
U la bynrap shuh shuh ba ha ka juh ka sngi hi na ka liang ki pulit ki la ioh ban kem shwa ia uwei u ba suba donkti  ha ka ne ka  kam bad lyngba ka  jingphla jong u, ki pulit ki la ioh kurup sa katto katne tylli ki Bomb ha ka ba uwei na kita u dei u bomb ba dang im ha kaba na ka liang ki pulit Bomb squad ki la ioh ban pynlip ia une u bomb.
U la iathuh ba  ia une u bomb IED u ba dang im la lap na ka wei ka ing jing une u khynnah u ba la suba ba u donkti ban buh bom ha khyndailad.
U bah Rymbui u la iathuh ba dei ha ka jingtohkit ia une u briew uba la shah kem nyngkong, la lap sa ia uwei u briew u ba donkti lang ha kane ka jingjia  ha ka ba na ka liang ki pulit ki la ioh ba kem sa ia une uwei.
U Myntri kam pohing u la iathuh ba na kine kiba la shah kem ha ka jingsuba donkti ban buh ia u bom IED ha khyndailad, u wei na ki, u dei u khynnah uba dang hapoh ka 18 snem ka rta u ba dei na Demthring Madanryting, katba uwei pat u dei u ba la tam ia ka 18 snem ka rta Nongstoin.
“Ka jingtohkit ka dang iaid shakhmat ban  lapksai  shuh shuh ia ki briew kiba donkti ha ka ne ka kam".
U bah Rymbui u la bteng ruh “Ngam shim ia kano kano ka organization kaba la leh ia kane ka kam, namar ba kiba don kti ha kane ka kam ki dei hi tang ki briew ki ba kwah ban  pynthut ia ka shongsuk shong shngain ha ka jylla".
Na ka liang u Myntri ka tnad kampohing u la ai ka jingiaroh ia ka tnad pulit kaba la trei shitom,ha ka ba tang hapoh ka 24 kynta ki la lah ban kem ia kine ki ba donkti ha kane ka jingjia.
“Nga kyrmen skhem ba ki bor pynlit kin lah ban pynkhein ia kane ka bor ba ialeh ban pynwit ia ka shongsuk songsain ha ka jylla jong ngi" la ong u bah Rymbui.
Shillong: Ki Dkhot ka Jaintia production ha ka jingiatrei lang bad ka All Meghalaya Dancer Association ka khot biang ia ki samla kynthei bad shynrang ki ba donsap napoh Jaintia ban ia shim bynta ha ka jingiakop shad bad rwai.
la pynlong ia kane ka jingiakop lyngba on online audition bad yn thep ia ki video ha ka kylla ba ar hapoh ka youtube channel Ri lum jaintia superstar season 1.
Ka buskit na ka bynta ki nongjop la bynta ha ki ar bynta kaba 2 Lak 10 hajar tyngka na ka bynta ki nongrwai bad nongshad.
Ka jingthmu ban pynlong ia kane ka jingiakop shad bad rwai ka long ban kyntiew ia ki sap ki phong ki samla napoh jaintia.
La shah ban ia shim bynta da kaba rwai tang ki jingrwai khasi Garo Bad jaintia kata ha ki ktien khasi hindi bad english.
Shillong: Hynnin ka janmiet, ha ka por 6.
39, la buh maw ha khmat jingkhang jong ka  jingtei jong ka Centre Point, Police Bazar, Shillong.
Ka jingkhang ka la pra, ki jingkhang iit, ki la pait bad  ka Crime Scene Unit (CSU) bad ki nong tohkit bom, ki la leit sha katei ka jaka.
Hadien khyndiat kynta, la ioh kem ia uwei u briew bad haba la tohkit, u iathuh ba ula leh ia katei ka kam bad u dei ruh U Area Commander jong ka Shillong Region jong ka  Hynniewtrep National Liberation Council (HNLC).
Na ka jing ialam jongu, la ioh kurup ruh ia uwei u tiar shna bom IED, na ka iing jongu, ha kaba la lah ban pynlip noh, ha ka jingdon lang ki sakhi.
Ki pulit, ki la shimti ban tohkit, katba kum ka  Shillong Sadar P.
S Case No.
27(01)2022 U/S 120 (B)/427 IPC R/W Sec.
5 Explosive Substances Act bad ka jingtohkit, ka dang iaid shakhmat.
Shillong: Ka Shillong, ka iai bteng ban long kaba khriat jur mynta ka sngi ruh  bad ka tnat peit mariang jong ka sorkar India, ka Meteorological Department, ka pyntip ba kaba shit eh mynta ka sngi ha Shillong, ka long 13.
1 degree, kaba khriat eh, ka long 3.
5 degree; kaba shit eh ha Sohra, ka long 16.
1 degree bad kaba khriat eh, ka long 4.
2 degree, ha Umiam kaba shit eh, ka long 20.
0 degree bad kaba khriat eh, ka long 4.
0 degree centigrade.
Mynhynnin bad mynta ka sngi, ym don slap satia ha kitei ki lai jaka.
Ka tnat peit mariang, ka iathuh ba lashai ka sngi, kan don ka jinghap slap bad malu mala ha sawdong jong ka nongbah Shillong.
Ym don jingmaham eiei, na bynta ka jylla hi baroh kawei.
Tura:  U Rakesh A.
Sangma, lamphang barim jong ka dorbar GHADC, ula shah jied mynta ka sngi, kum U  Chief Executive Member (CEM) ba thymmai jong katei ka  Council, da kaba u ioh 15 vote, katba U Benedic Marak, uba dei U CEM barim, uba ialeh pyrshah ia U Rakesh, u ioh 13 votes.
U Benedic Marak, ula hiar shuki kum U CEM ha ka sngi saitjain ba ladep, hadien ba ula duh ia ka jing shaniah jong ki MDC jong katei ka Council bad ula shah kynnoh, ba u ialeh pyrshah ia ka NPP, da kaba u iatreilang bad  ka All India Trinamool Congress Party (AITC).
U Rakesh Sangma, u dei U MDC jong ka  Babelapara bad ula iehnoh ia ka shuki kum u lamphang ka dorbar GHADC, hadien ba ula rai ban iakhun kum U CEM jong ka Council.
U Conrad K Sangma, myntri rangbah ka Jylla, u ai khublei ia U Rakesh, halor ka jingjop jongu, kum U CEM ba thymmai bad u kyrmen, ba ha ka jingialam jongu, yn dang lah ban wan rah ia ka roi ka par bad ki jing kylla ba pyn myntoi ia katei ka Council.
Shillong: Mynta ka sngi, ki don 210 ngut kiba ioh pang covid.
Kiba jem na ka jingpang, ki don 246 ngut bad kiba iap, ki don 4ngut.
Baroh kiba don ia ka jingpang haduh mynta ka sngi, ki long 2,313ngut  bad kiba iap, ki la poi baroh sha ka 1,526 ngut.
Kiba ioh pang ha East Khasi hills, ki don 124ngut, West Garo hills 32ngut nalor kiwei pat.
Ha East Khasi hills, ki don 13ngut ki health worker, kiba ioh pang, ha Nongmynsong 10ngut, kiba wan na shabar jylla 14ngut nalor kiwei pat.
Kiba iap, ki don 4ngut, ha kaba arngut, ki dei na East Khasi hills, iwei na Ribhoi District bad iwei na West Garo hills.
Shillong: Ka HNLC ka shim ia ka jingkitkhlieh halor ka jingpynbthei IED ha Khyndailad ha ka janmiet sngi u Blei.
La pynbthei kyrpang ha katei ka sngi khnang ban nym don kino kino ki paidbah kiba iap, hynrei sniewbok ba ha katei ka jingjia lah don kumba katto katne ngut ki CRPF kiba lah kyllon bad don ruh uwei u riewpaidbah ba mynsaw.
“Lehse ka jingmynsaw ka lah ban nangkiew katkum ka jingioh khubor ba tikna jongngi" kam ka kyrwoh khubor jong katei ka seng.
Ka jingthmu jong kane ka jingpynbthei ka long ba ka lah don ka jingpynibor ki katto katne tylli ki dukan bar jylla kiba lah kyntait ban siew ia ka khajna jong ka HNLC.
La ong ba kane kan dei ruh ka jingmaham sha baroh ki trai dukan bar jylla ba kim dei ban iaid lait ia ki hukum jong ka Seng, lym kumta kin ngat ha kum kane kajuh ka Apot.
Katei ka seng, ka ong ruh ba kumba ka long mynta lei ka Khyndailad ka lah long kum ka Colony ki Hindu bad kam dei shuh ka jaka kaba shngain ban iaid ban ieng ki paradoh parasnam mynmiet myniong.
Kumta haka jaka kaba ka sorkar kam mon ne kam lah ban ai kino kino ki jingiada ia ki paradoh parasnam, ka HNLC ka don hapoh la ka jong ka aiñ bad hapoh laka jong ka hok ban iada ialade naka jingthombor ka sorkar ne ki bar jylla.
Ka HNLC kan dang iai bteng iaki kam pyntriem jong ka na ka por sha ka por bad ka jingbakla jong ka Sorkar MDA ka dei halor ka jingsiatiap ia la u jong u nongaiktien (Bah Che) bad dei kane kaba lah pynbitar ia ka HNLC.
U briew u lah iap tangba yn hap siew kylliang ia ka snam da ka snam bad kito kiba don bynta kin nym lait na kti ka HNLC lada dei ki Minister ne ki heh pulit.
“Ka jingialeh mynta ka dei beit hapdeng para badonbor bad ngi long kiba lah khreh ban aiti ia la ka jingim na bynta ka dawbah ka Jaidbynriew" pynkut ka kyrwoh na U bah  Saińkupar Nongtraw, General secretary cum Publicity secretary,HNLC.
Nga ruh ialade ngan da kynmaw noh phi ban long u nongleh ym kum uba shu iohsngew" ong u Bruton.
Da la dep dihsha ki pyndep la ka jong ka jong ka jingdonkam.
La iaid ki taiew bad ki bnai.
U Naiwieng u dei u bnai ialeh egsam jong ki khynnah skul.
Kine ki khun u bah Bruton bad ka kong Larisa ki sdang pynkhreh ia ka egsam kiew klas.
U Halbert u pule klas VII, u Felix klas VI, ka Gratia klas V, bad u Gavin klas III.
U Halbert bad u Felix ki leit klas ha Upper Primary School katba ki para jong ki ha Lower Primary school.
Baroh ar kine ki skul ki don ha shnong.
Shi taiew shwa ka egsam, ka kmie bad u kpa ki la shong pyrkhat kumno yn leh ia kita ki khun.
Ka kmie ka ong kumne“Kpa ka bha shibun eh ba ngin pyntreikam kawei ka buit.
Shiban ka pynsting bad sa shiban ka pynmyntoi ia ki hi"“Da iathuh seh kaei kata ka buit" ong u kpa.
“Kumne kein, ngi long kiba duk.
Lehse kan kham eh ia ngi ban iabeh kumba beh kiwei.
Peit uto u Gavin u shah mai man ka sngi hana ba ym lah kot bad ym lah homework.
Phi bad nga ngim long kiba stad ha ka kot hynrei ngin stad da ka bor jabieng.
Kata ka buit ka long ban shu jied noh uno/kano ka/u khun kiba proh jabieng bad kiba i don jingkyrmen khnang ba ngin nym pynlehnohei ia ka pisa bad ka por" ong ka Larisa.
“Kan paw leh shiliang pat kmie.
Da pyrkhat bha" pashat jingmut u kpa.
“Em, ngi dei ki kmie ki kpa ngi lah ban leh ia kaba bha tam na ka bynta la ki khun.
Shi por kan paw kumta hynrei sa peit hadien" pynshai ka menkmie.
“Ka Freda bad u Felix te kiba nep.
Nga la shu peit thuh ia ka ‘report card’ jong ki.
Ki marks kiba heh bad ki ioh position beit man ka por.
Kito lai ngut ki imat la shu pynkiew klas bad ka jingmaham.
U Gavin lei lei te uba da jakle palat.
Ka drawing pat te kaba la ioh jingiaroh.
Ka Gratia ka long ni kti katba u Halbert ha ka sput jrong raikhoh u bit eh ha phutbol kum u bak.
San ngut bad san jinglong.
Kata ka dei ka jinglong briew" ong u kpa bad u pied ia u chewing gum center fresh ban bam.
“To phi la iohi kumta thawbuit thawlad ban ialam sha kita ki kam.
Kylli jingmut na kino kino ki briew kiba lah ban btin lynti lem.
Ka por kan sa batai bad ngin nang wad lynti" kren pynkut ka Larisa.
“Ka biang kmie kata.
Da shu leit skul kumne kum ka blang ka masi kam iahap bad ka por ruh ka la pyni dak ba ngin stad" ong u BrutonLYNNONG – 2Ar tylli ki snem ki la iaid.
Ka jingshimrai biang por ka wanrah shibun ki jingmyntoi bad jingkylla ha ka jingim jong ki khun kane ka longiing.
Hadien ba u la dep pas klas VIII la phah training ba un maramot mobai.
Kane ka kam ka dei kaba biang namar ba ka long ka jingdawa jong ka por.
U la leit ha Don Bosco.
Ka Gratia kaba dang pule klas VII la pynbeit lypa ba tang shu pas klas VIII yn phah hikai suh syntiew (embroidery) bad ia u Gavin yn sa phah pyntbit ha ka artis – ka thoh dak.
Ka por ka iaid stet.
U Halbert u la pyndep ia ka training kaba 6 bnai bad u la ioh ka syrnod.
Napdeng kiba bun, u nonghikai u iaroh ia u Halbert ba u don sap ha kane ka bynta.
Ha ka por ba sam syrnod, u nongpyniaid u la sneng la kraw bad kumjuh ka kyntien kitbok ba kin trei hok ia ka kam bad ba ki nang roi ha ka kam ba lyngba jong ki kin lah ban ai kam ia kiwei pat ki para samla ka ri.
Don kiba la pas matrik, pas klas XII wat kiba la pas degree ruh kiba wan training.
“Halbert, me la ioh la u khaw.
Kane ka kam kan pynim ja ia ngi bad ia me hadien habud.
Ngan pyrshang iit dukan rit ha iew ne ha ki thain motphran ba kan long ka jingsdang.
Tangba la sdang ka kam kan sa batai.
Haleh hadien men hap wad da kawei pat kaba kham heh.
Ka kam jong me ka dei ka kam shakri paidbah, men hap long u briew uba sngewthuh ha ka jingiadei bad ki kostomar.
Da phuh samrkhie ha ka durkhmat ryngkat bad ki jingtrei kaba ai jinghun, kata hi ka la biang ban khring ia ki briew" sneng u bah Bruton.
Nongstoiñ:Ha ka 8 tarik u Naiwieng 2021 ka ïing bishar jong u Special Judge (POCSO), Nongstoiñ, ka la rai pynrem ïa u Banteilang Sohshang da kaba yn set phatok 10 snem ha ryngkat ka kuna kaba T.
30,000.
Katkum ka tyllong khubor na ki pulit, la ong ba u Banteilang Sohshang, u la shah kem bad shah rai pynrem halor ka jingdonkti jong u ban leh beijot ïa kawei ka khynnah kaba dang hapoh 18 snem ha kawei na ki shnong hapoh West Khasi Hills District.
Shuh shuh la ong ruh ba katei ka jingjia ka la jia ha u bnai Ïaïong jong u snem 2016 bad ki pulit kila kem noh ia u tei u briew hadien ba kila ioh pdiang ïa ka jingujor bad register ruh ïa ka case hapoh Nongstoiñ Police Station katkum ka case number 26(02)2017 U/S 5 (l) (n)/6 of POCSO.
Kumta da ka jingtrei shitom ki pulit ka West Khasi Hills ban pynlong ïa ka jingtohkit kaba bniah u tei u briew u la shah rai pynrem ha ka ïing bishar bad la lah ruh ban pynïoh ïa ka jingbishar kaba hok da ka ïing bishar u Special Judge (POCSO), Nongstoiñ.
Aizawl:Ka sorkar India, ka la thung ia ka Renu Sharma, kum ka Chief Secretary ba thymmai jong ka Mizoram, katba U Zoramthanga, myntri rangbah (MR) ka jylla, u kwah ban thung da U JC Ramthanga, kum u Chief Secretary ba thymmai ka jylla bad ka dei halor kane ka phang, ba U Zoram thanga, ula kren diaw mynsiem ia katei ka rai jong U Amit Shah, myntri kam poh iing ka sorkar India.
Ha ka shithi, U Zoramthanga, ula pynsngew ba ka jing iai shaniah jongu, ia ka sorkar BJP lane ka National Democratic Alliance (NDA), kan ailad ia ki liang pyrshah, ba kin rkhie bein ia u, lada ia ka jingkwah jongu, ym shym la pyn urlong satia.
“Hadien ka jing shongthait noh U Lalnunmawia Chuaungo, kum U Chief Secretary, uba dei na ka Gujarat cadre, nga la kyrpad ba U Additional Chief Secretary, U J.
C.
Ramthanga, na ka Manipur cadre, un long noh U Chief Secretary thymmai, hynrei ka tnat kam poh iing, ka la thung da ka Renu Sharma, kum ka Chief Secretary, ba thymmai, ong U Zoramthanga, haba thoh shithi sha U Amit Shah.
U Zoramthanga, u ong ba ka don ka jingeh ia ka Renu Sharma, namar ba kam sngewthuh satia ia ka ktien Mizo bad kane kan khanglad ia ki kam pynroi bapher.
“Ki Mizo, kiba bun kim sngewthuh ia ka ktien hindi bad ym don uwei ruh u myntri jong ka sorkar jongnga, uba sngewthuh ia ka ktien hindi bad don na ki, ki bym sngewthuh bha ia ka ktien English ruh.
U Chief Secretery, u bym nang ia ka ktien Mizo, un nym lah ban long uba lah ban trei kam" ong U Zoramthanga.
U Zoramthanga, ula ong shuh shuh ba ka sorkar India, kam ju thung satia ia U Chief Secretary, u bym nang ban kren Mizo, naduh ba la thaw ia ka jylla Mizoram, lada dei ka sorkar UPA lane ka sorkar NDA ruh.
Shillong: Ha ka sngi sdang jong ka dorbar synrai kata ha ka 8 tarik u bnai Naiwieng 2021, u Bah Titostarwell Chyne u ba dei u Chief Executive Member(CEM) jong ka Khasi Hills Autonomous District Council(KHADC) ha ka sngi sdang jong ka dorbar synrai u la wanrah ia ka Khasi and Inheritance of Property(KIP) Bill,2021 ha kaba ha katei ka Bill ki don bun bha ki bynta kiba kynthup ia ka rukom sam bhah ia ka nongkynti ki kmie ki kpa sha ki khun kynthei bad khun shynrang bad ka jingkam trai ruh ia ka penshon jong u kpa hapdeng ki khun jong ka lok trai bad ka lok kliar.
Haba kren hapoh ka Council khyndiat kynsoit shaphang katei ka Bill, u Bah Titostarwell Chyne u la ong ba ki kmie ki kpa ki lah ban ai ia ka jingsam sha ki khun ki kti jong ki ia ki jaka ki puta jong ki lyngba ka pynkam bad ki lah ban iasam da kaba ki ia phylliew jingmut ha la iing la sem bad ka jingthmu ka long ba ki kmie ki kpa ki don ia ka mon laitluid jong ki ym dei da kaba pynbor ia ki bad ban sam ia ki jaka ki puta jong ki khlem da pyrkhat than ban ai tang ia ki khun khadduh ne ki khun kynthei hynrei lada ki kmie ki kpa bad ka iing ka sem ki mon, ki lah ruh ban ai ne ban sam lem sha ki khun shynrang.
U Bah Titostarwell u la iathuh ruh ba ha ki por ba mynshwa ia ka mon laitluid ki kmie ki kpa la dkhat noh bad ia ka nongkynti jong ki la hap beit ban ai sha ki khun khadduh ne ki khun kynthei hynrei lyngba kane ka Bill ki kmie ki kpa ki ioh ia la ka jong ka mon laitluid jong ki ban pynkam sha baroh ki khun kynthei ne ki khun shynrang jong ki.
Ha kaba ia dei pat bad ka jingiaknieh bad ka jingdawa ia ka hok hapdeng ki khun jong ka lok trai bad ka lok kiar ia ka penshon u kpa, u Bah Titostarwell u la ong ba katei ka Bill ka ailad ba ki khun kin ioh bynta lem namar ka dei ka hok jong u kpa.
Ia katei ka Bill yn sa iatai kham bniah ha ka sngi khadduh jong ka dorbar synrai.
Nongpoh: Ha kawei ka jingjia aksiden kaba la jia mynta ka sngi ha ka por 1 baje ei ei nohphaisngi, ki la don kumba 3 ngut ki nongshong ha kawei ka kali Tata Winger lem bad u nongniah, ki la mynsaw jur hadien ba katei ka kali ka la kum leit tynrah beit nadien jong kawei ka trok kit mar, kaba la pynieng harud u surok bah NH-6 ha ki bynta ka khlaw mar ia lait na shnong Umling haba kiew sha Shillong.
Katei ka kali Tata Winger kaba don ia u number ML04C 2807, ha kaba la ong ba ka dei kaba mih na Guwahati da ka jingthmu ban leit sha Lumshong, hynrei haba la poi ha katei ka jaka, ka la kum leit tynrah beit nadien jong katei ka trok kaba don ia u number NL01 AE 7634 bad kaba la wanrah ia ka jingmynsaw ki briew kiba shong hapoh katei ka kali.
Ha katei ka jingjia aksiden, 3 ngut ki briew ki la mynsaw jur bad uba la kham palat eh na ka jingmynsaw dei u nongniah jong katei ka kali Tata Winger.
Shillong: U bah Wilfred Nongsiej IAS uba dei u Secretary sha ka Sorkar jylla jong ka tnat District Council Affairs, Prison Dept.
bad Secretary jong ka Meghalaya Human Right Commission un shimti noh kum u Deputy Commissioner ba nyngkong eh jong ka Eastern West Khasi Hills District ka District kaba dang shu pynkiew kyrdan na ka Mairang Civil Sub Division.
Katba u bah Alertson Nongbri MCS uba dei u Additional Deputy Commissioner uba peit ia ka Mairang Civil Sub Division mynta un bart noh kum u Additional Deputy Commissioner jong ka Eastern West Khasi Hills District bad un shimti ia kane ka kam naduh ka 10 tarik u naiwieng 2021.
U bah V.
Swer MCS uba ju bat kum u Extra Assistant Commissioner jong ka Mairang Civil Sub Division un bat noh kum u EAC jong ka District kaba thymmai ka Eastern West Khasi Hills District.
Shillong: Ka Dorbar Shnong Umkiang, ka la aipor, tang lai taiew, ia ka NHAI / NHIDCL, ban pynbha, ia ka surok NH- 6 bad shna nala (proper sidedrain) ha ki thain Umkiang bad lada kam leh ia kitei ki jingdawa, yn iamih paitbah ha surok ban khang, ia u surok badei iaid na Jowai sha Silchar.
Kane ka long halor ka nongrim ba la bun bun sien ki nongialam shnong, ki la iai kyntu ia ka Company ba dei peit/GRIL ban siang rong (black topping) bad ban shna nala kaba biang, hynrei kim shym la leh kumba ki la kular na ka por sha ka por.
Ka jingshna nala, ka NHAI/NHIDCL, ka long tang ban iaid Kali, ym ban iaid ka um, namar la shna nala ha ka label jong u surok bad haba ka um, ka wan na lum, ka kiew na jrong surok bad na kane ka daw ba ka surok ka sniew kloi namar bym biang ka jingshna nala jong ka NHAI.
Kane ka jingsniew jong u surok ka la ktah shibun eh ia ki paitbah, khamtam ki khynnah skul, kiba iaid manla ka sngi lyngba utei u surok.
U pum pum (dusty) ba her haba iaid kali ka rung shapoh ka met u briew bad ka pynlong ia ki paitbah ban kem pang baiong khlieh, khieshohrih bad kiwei kiwei de, khamtam ha kum kane ka por jong u Covid-19, ong ka khubor na U Ma Lasting Pala, Waheh Shnong Umkiang.
New Delhi: Ki la mih ki jingthoh bapher ha ka twitter, ha ki khyndiat sngi ba ladep bad kitei ki jingthoh, ki dei kiba ka China, ka byrngem ban hiar thma ia ka India.
Kitei ki jingthoh, ki don jing ia snoh, halor ka kaiphod, kaba la pynmih da ka Pentagon, jong ka United States of America; kaba pyni ba ka China, ka la thaw ia 100 tylli ki iing ha ka jaka kaba hap ha Arunachal Pradesh.
Ym ju shah ia ka twitter, ban pyndonkam ha China, hynrei ha ki khyndiat sngi ba ladep, ka la shlei da ki video, ki dur ki dar bad ki jing ai jingtip, kiba pyni ba ki dei kiba la pynmih da People’s Liberation Army (PLA) jong ka China, ha kaba la pyni, ia kitei ki jingjia, kiba don ha Ladakh bad Arunachal Pradesh.
Ha kitei ki video, la pyni ba ka China, ka la nang tur sha lyngba jong ka Tawang, kaba hap ha Arunachal Pradesh bad katei ka dei, da ka jingthmu ban shimti ia ka kshaid Dongzhang.
Ha kitei ki jingthoh, la pyni ruh halor ka jing ia shoh jong ki shipai China bad ki shipai India ha them Galwan, ha u snem 2020.
Ha kawei pat ka dur, la pyni, ba ki tup ki man bad ki roket jong ka China, kiba la buh ha Daulat Beg Oldie, kaba don hajan ka them jong ka Depsang jong ka thain mihngi ka Ladakh.
Ka PLA, ka la khang ia ki shipai India, la katto katne por, ba kin rung sha ka them Depsang.
Ki shipai jong ka India, ki don mynta ha ka jing pahara kaba skhem bha ha ki bynta jong ka Ladakh bad ka Arunachal Pradesh, katba ka China, ka la pynlong ia ka jing kilan met, kaba jubor bha ha Tibet, ha kaba la ong ruh, ba ka don ka jing pynkhreh ban nang pynjur shuh ka jing kilan met ha ki pdeng taiew jong U Nohprah 2021.
Ha kawei ka liang, ki engineer jong ka Indo-Tibetan Border Police, ki la pynkhreh ban tei ia ki surok bad ki lynti iaid kjat, ha khappud jong ki ar tylli ki Ri bad ban nang pynbun ia ki jaka pahara jongki, ha ki khappud jong ka Ladakh bad ka Arunachal Pradesh.
Ki para jong u Bhalang ki la nang kiew ha ka kyrdan pule bad kumjuh ruh ha ka jingbit jingbiang jong ki.
Hadien ba u Ksan u la sah kumba 5 snem tam ha sor u la thoh shyieng bad kawei ka thei iaw iong snieh doh tangba ka briew kaba kynjai.
Ka dei ka khun marwei bad tang lai ngut hi shipara.
Ki para jong ka ki la mih iing lut.
Ka sah tang bad ka kmie namar u kpa u la khlad kumba 4 snem tam.
Da ka jingiabeit lang baroh arliang kur u Ksan u la leit sah noh bad kata ka briew.
U khamlait na ka jingtrei shitom namar ba tang ka bai wai iing ruh kam duna ia ka T20,500 shi bnai.
Ka kyrteng ka Litor.
U Bhalang u la pynbeit bad la u hynmen ba un bteng shwa ka shong dukan katba u dang sngewlah.
U Ksan ruh u la mynjur.
La iaid ki bnai la iaid ki snem.
La bna ha kata ka shnong ba don kawei ka briew kaba mut ban die noh la ka iingrim kaba don ha kawei pat ka kyntoit.
Kata ka khubor ka la poi ha ki shkor u Bhalang.
U la leit iakynduh bad kata ka briew u da kylli bniah la ka long kaba khuid ka bym don jingwit jingwa kata ka briew ruh ka da iathuh ba ka mut ban die noh namar ka mut ban kyntiew noh shi mala ia kata ka iing ba ka shong.
U la kylli ia ka dor bad ka iathuh ba ka mut ban die ha ka dor T4 lak.
U la pan dor hynrei ka la duna tang T10,000/-, kata ka long noh tang T3 lak 90 hajar.
U la leit iathuh shwa ha la u Kni ia kata ka jingthmu.
U Kni ruh u ong ba haba u don lad ka biang hi.
Te hadien 3 sngi u la leit siew noh ia ka pisa ha ryngkat ka jingthoh jingtar.
Ka iing ka don 6 kamra tangba kiba la irim.
Hadien katto katne bnai u la shu maramot malu mala tang ban long ban shong.
“Dei kane kaba ki ong ka kam lajong te ka kam lajong.
Ha ka long kynrad bad laitluid.
Ngin nang pynheh shuh shuh" la ong u Bhalang ha la ki para katba u dang kynshew pisa ba wanrah na dukan.
“Ia kane phi hep nga la ju mutdur slem slem mynshwa.
Kan bha shibun lada ngi sah lang noh shane haba ngi la don la ka iing lajong.
Ngan sa shna malu mala ki iing sem shiliang ban ioh ai bnai ban ioh lad i mei bad i pa.
Nga ruh ngan hap pat sa ialade bad la ka longiing lajong" u la ong ia la ki para.
Shi snem hadien ka jingthied iing ki la leit sah noh sha ing lajong.
Ki kmie ki kpa jong u ki la wan sah lang noh bad u.
Kumba u la mut u la pynshna 4 tylli ki iing tap shiliang bad la ai wai ha ka dor T1000/- shi bnai.
Kato ka iing kaba u shna ha kper u mama u ieh noh kumto khlem pynpra ban buh tiar noh u Kni.
U bah Sokon u la leit shongkai shi slem sha iing u Bhalang.
U kmen ban iohi ia ka jingkylla ha iing kur jong u.
“Nga sngewshngain phi kong ba phi la wan sah lang shane sha sor.
Haba ngi sah jan ngi lah ban iabeh ha ka pang ka shitom bad kino kino ki jingeh.
Ngam kloi pyrkhat ba u Bhalang un lah ban leh haduh katne.
U ruh u la biang ka por ban wad noh ia la ka nongsumar" la ai jingmut u Kni.
“Ka dei kein hep" la mynjur ka hynmen.
Ba la kham heh ka Syrpai bad ka la shalak ka dukan ka la shngain.
Ka la nang lut ban pyniaid nadong shadong.
U Bhalang ruh u la sngewhun ba u la pynurlong ia la ka jingthmu.
U sngew shaniah ban aiti ia ka dukan ha la ka para bad ki kmie ki kpa ki la im suk im sain ha ki ar jingmih na dukan bad na iingwai.
“Mei, Pa nga ruh nga dei ban pyrkhat noh ialade ia la ka iing ka sem" u la pynpaw ha khmat jong ki.
Shillong:Ka kong Evalyni Kharbani lem bad ki 34 ngut ki nong khaii lem bad bun ngut, ki nong ialam jong ki seng nong khaii ha katei ka thain; ha ka 7tarik Iaiong 2021, ki la thoh sha u myntri kam poh iing ka sorkar India, ha kaba ki la dawa, ban nang pynheh noh ia ka Land Customs Services (LCS), kaba don ha Majai-Bholaganj, East Khasi hills.
Ha katei ka dorkhas, la pyni, ba katei ka LCS, ka shah ban shalan mawshun lane ia u maw, na ka bynta 6000MT ha ka shisngi, wat la ka jingmih ia mynta, ka long 17,000MT ha ka shisngi, ha kaba la antad, ba kan poi sha ka 56,000MT ha ka shisngi, ha ki 5snem ban sa wan.
La ong shuh shuh, ba katei ka LCS, kan nym lah ban pdiang ia 56,000MT ha ka shisngi, kaba long shiphew shah, na kaba long mynta bad kumta, la dawa ba dei ban thaw sa 10 tylli ki lynti (lane), na ka bynta ba kan iaid khlem sangeh, ka jing shalan mar sha Bangladesh, na katei ka kad khaii.
Ka jing pynheh ia katei ka kad khaii, kan plie lad ia ka ioh ka kot jong ka thain bad kan ai kamai ruh ia ka sorkar India bad ka sorkar jylla, lyngba ka foreign exchange bad nangta lyngba ka khajna.
Shillong:Ki ASHA jong ka Amlarem Block, ki la jied ia ki nong kitkam jong ka samoi treikam 2021-2024 ha ka 6tarik Naiwieng 2021 ha Syiem jingsuk parish Amlarem Hall.
Ki nongkit kam ki long ka kong Mera Khyn riem, President, ka Kong Korimai Poh thmi, Vice President, ka Kong Jecinta Pohtam, Secretary bad sa kiwei de.
Ha katei ka jing ialang, ladon lang u Parish priest ka Amlarem parish, U Phadar Genes Shang pliang ha ryngkat ki nongialam jong ka HYC War Jaintia.
La ioh iaki kyntien kyrkhu kyrdoh na U Phadar ia ki ASHA ba kin dang lah shuh shuh ban trei na ka bynta ka jingmyntoi u paidbah.
Ka kong Jecinta pohtam, ba long secretary ki ASHA, ka la pynpaw iaka jing sngewsih kaba khraw eh ba ki shem jingeh jingjynjar ha ka por une u covid19 ba ymdon uwei ruh u nongmihkhmat MLA, MDCs kiba ithuh ia ki jingtrei shitom jongki bad la ong shuh shuh, ba na ka bynta ban bit ban biang u paidbah ki hun wat la i ioh na i tulop barit ruh.
Na ka liang ka Kong Jecinta secretary, ka la ong, ba haba peit sha kiwei ki thain, ki nong mihkhmat, ki pyrkhat ia ki Asha,ha kumne ka por Jong ka khlam covid-19, hynrei ha katei ka thain Amla rem pat, ka long da khongpong.
Shillong: Ha ka Syed Mushtaq Ali Trophy domestic T20 tournament ba la ialeh mynin ka sngi ha Mulapadu, Andhra Pra desh, ka Meghalaya ka la shah liem noh ha ka Vidarbha da phra wicket hadien ba ka Meghalaya ka la jied ban tied bol shuwa haba ka la jop ha ka jing ia toss bad ba ka Meghalaya ka la lah ban tied tang 96 run ha ki 19.
1 overs haba kane ka kynhun ka la mih lehkai na ka Plate Group.
Uba la ioh tied bun na ka liang ka Meghalaya u dei u Chirag Khurana da 26 run na ki 20 bol katba u Anish Charak u ioh 22 bad u Akash Kumar Choudhary u ioh 12 run.
Haba phai sha ki nongkawang bol ka Meghalaya ki la ialeh katba ba lah ban teh lakam ia ka jinglehkai hynrei ka Vidarbha ka bym shym pyntud ban ioh ia ka jingjop ka la pynkiew stet ia ka net run rate jong ka bad kot noh sha ka run kaba 100 tang ha ki 11.
1 over bad ka duh tang 2 ngut ki wicket.
Kiba la ioh ban pynkhyllem ia ki nongtied ka Vidarbha ki dei u Dippu Sangma da (1/17) bad u Charak da (1/19).
Ka match kaba bud jong ka Meghalaya kaba yn ialeh mynta ka sngi ka dei bad ka kynhun lehkai ka Tripura.
Shillong:Ha ka 5 tarik u bnai Naiwieng 2021, laitylli ki shnong kata ka Mawlatang, ka Tyrngei bad ka Sohkhmi, East Khasi Hills District kaba hap hapoh ka Shella Constituency, lyngba ka jingialam jong ki kynhun Sordar Shnong jong ki lai kyntoit kiba kynthup ia ki longkmie, ki longkpa, ki seng samla shnong ki la leit ban tur bad ieng hakhmat ka ophis PWD kaba don ha Pynursla, da kaba rah ia ki plakad ban pynrem ia ki sawngut ki kontraktor.
Ha katei ka jingleit, ki la iakynduh ia u SDO ban ujor, ba ia ka surok, ki la tih bad pynjot ia ka, hynrei ki khlem shym la trei shuh naduh ka snem 2017 bad kumta ki la dawa ban pyntrei noh mardor ia ka surok hapoh ka 10 tarik u bnai Nohprah 2021 ba dei ban pynpoi bad pynioh surok noh ha shnong jong ki.
Na ka liang jong ki lai kynhun ki Sordar shnong bad ki paidbah ki la ong ba lada ki kontraktor kim shym la pyndep hapoh ka tarik ba ki la buh, ki la dawa ba dei ban weng noh ia kitei ki kontraktor bad ban buh noh da kiwei ki kontraktor.
Na ka liang u Sorkdar ki lai kyntoit, u Bah Sngapthuh Syngngai u ba dei u Sordar jong ka shnong Mawlatang, u Bah Wallang Khongshei ryngkat ki longkmie ki la pynpaw ia ka jingeh kaba khraw bha namar ka jingbym biang ka surok ka syngkien bad utei u Sordar u la iathuh ruh ba ki longkmie kiba armet bun kiba kha khun ha lynti ha syngkien bad hap ban kit da ka met ia kitei ki longkmie sha ki jaka sumar.
Na ka liang kitei ki Sordar ki la kyrpad ia ka Sorkar ruh ba kan tuklar bad peit lem ia ka jingeh jong kane ka shnong.
Nongpoh:U Bah Arminder Wahlang, Vice-President ka HNYF Jirang Circle, u la ong ba ka seng ka dawa ia ka tnat PWD, ba ka dei ban maramot noh mardor ia ka surok ban leit sha Nongrim Jirang, namar ba katei ka surok ka la sniew shaba palat bad kaba la wanrah jingeh ha ka leit ka wan ki paidbah kiba sah ha ki shnong ba marjan bad katei ka shnong, kaba dei ruh kawei na ki thain kaba don ha syndah bad ka jylla Assam.
Haba pyntip sha ki lad pathai khubor, u Bah Arminder Wahlang, u la ong ba ki la don shibun ki paidbah kiba sah ha katei ka thain, kiba la ujor sha ka seng halor ka jingsniew katei ka surok bad kaba la pynsyrtok eh ha ka leit ka wan ki paidbah, namar ki la don shibun ki bynta hapoh katei ka surok, kiba la sniew shaba palat bad kaba la shem jingeh wat ban iaid kali.
Utei u nongialam ka HNYF, u la kynnoh ba ka nongrim kaba la pynsniew ia katei ka surok ka dei namar ba u Kontraktor uba la pyntrei ia katei ka surok um shym la pyntrei bha, namar don ki jaka kiba la donkam ban buh (Hume pipe), khnang ba ka um kan ioh ban iaid na ka jaka ba ka dei ban iaid, hynrei namar ka jingbym don ki (Hume pipe) kaba la pynlong ia ka um ba kan iaid najrong surok bad kaba la pynsniew kloi ia katei ka surok.
Kumta haba iadei bad ka jingsniew katei ka surok, ka seng ka kyntu ia ka tnat PWD ba ka dei ban shna pynbha noh mardor, khnang ba katei ka surok kan nym jot kloi bad ba kan pynsuk ha ka leit ka wan ki paidbah kiba sah ha katei ka thain, u la bynrap.
Nongpoh:U Bah Shanlang Diengdoh, General Secretary ka FKJGP ha Ri Bhoi, u la ong ba ka seng ka la pynkynmaw biang ia ka sorkar halor ka Mawhati C&RD Block bad ha kajuh ruh ka por, u la ong ba ka seng ka dawa na ka sorkar ba ka dei ban pynurlong beit ia ka Mawhati C&RD Block, da pynpaw ba ka Mawhati Constituency kaba la kdup ia shibun ki shnong, ka la deihok ban don noh la ka jong ka C&RD Block, khnang ba kan pynsuk ia ki paidbah bad khamtam eh ia ki nongialam shnong.
Haba kren halor ka jingdonkam ka Mawhati Constituency ban don noh ka C&RD Block, u Bah Shanlang Diengdoh, u la ong ba ki don shibun ki shnong kiba la don sha jngai bah na ka Umsning Block, ha kaba don lei ki shnong kiba don ha ka thain Umsning, Amphreng bad Amdubighat, ki hap ban iaid ia ka lynti kaba ym duna ia ka 100 KM tang na ka bynta ban leit beh ia ki kam hapoh ka Block Umsning.
Shuh shuh, u la kdew ruh da kaba ong ba ym tang kitei ki shnong kiba jynjar, hynrei ki dang don de shibun kiwei pat ki shnong ha ka thain Mawhati ter ter shaduh Umsiang, ki shem ia kajuh ka jingjynjar kaba ki leit ban behkam shaduh Umsning Block, namar ka la ktah eh ia ka bai leit bai wan bad katno tam sa ba sniew ka surok bad rem ka bai kali.
Dang ha kine ki bnai ba la dep, ka seng ha ryngkat ki nongialam shnong na ki shnong kiba hap hapoh ka Mawhati Constituency, ki la pynmih ia ka sur jingdawa na ka sorkar jylla, ba ka dei ban pynioh noh la ka jong ka C&RD Block hapoh katei ka Constituency, hynrei kat haduh mynta ka sorkar kam pat jubab ei ei ruh em bad dei halor kata ka nongrim, kaba la pynlong ia ka seng ba kan pynmih biang ia katei ka sur jingiadawa na ka sorkar ba ka dei ban pynurlong beit ia katei ka Mawhati C&RD Block, la pynpaw u Bah Shanlang Diengdoh.
Namarkata, dei halor kitei ki nongrim haneng, na ka liang ka seng ka dawa jur na ka sorkar jylla ba ka dei ban pynurlong ia ka Mawhati C&RD Block, khang ba kan pynsuk ym tang ia ki nongialam shnong, hynrei wat ia ki paidbah kiba leit ban pyndep ia ki kam kiba bun kiba iaid lyngba ki C&RD Block, u la bynrap.
Jaipur: U Satya Pal Malik, u lat ka Meghalaya, hynnin ka sngi, ula ther tyngeh ia ka sorkar India, halor ka ishu jong ki nongrep bad kumjuh halor ka jingtei ia ka Central Vista, kaba dei ka dulan kaba heh tam ha ka nongbah Delhi.
U Malik, ula kren shai, ba um salia, lada u dei ban hiar shuki noh kum U Lat ka Meghalaya.
U Malik, u ong ba ki don mynta 600ngut ki nongtrei kiba la iap, na ka jing iakhih, ban pyrshah ia ka ain nongrep; hynrei, ym don mano mano ba sngewlem, na ka bynta jongki, katba ula ong shuh shuh, ba kiba bun ki nongialam na Delhi, ki ju kren sngewlem ha kine ki sngi, wat haba u iap u ksew ruh.
U Malik, u ong shuh shuh ba ki don ki briew ha kane ka sorkar, kiba kwah ban iarap ia ki nongrep,  hynrei, ki don katto katne ngut kiba dei ki riew ehrang.
U Malik, u kren ia katei ha ka jing ialang jong ki kynhun Jat ha Jaipur.
U Lat, ula ong shuh shuh ba ki nongrep, kin nym mih satia na Delhi, lada ki mat jongki, kim urlong.
U Malik, u iathuh shuh shuh ba ki shipai ruh, ki sngewthuh mynta ia ka jingktah jong ka jing iakhih ki nongrep, namar kiba bun ki shipai, ki dei ki khun jong ki nongrep bad u ong shuh ba ha kine ki sngi, U ML Khattar, u shem shitom shi katdei ban leit jingleit, namar ba um ioh lad ban hiar khyndew ia ka helicopter jongu, ha kano kano ka jaka ruh, na ka jing iakhih ki nongrep.
Halor ka jingtei ia ka  Central Vista, ula ong ba kan jin da la biang palat, lada yn tei da ka kolej, kaba bit duh ha ka pyrthei, ha ka jaka ban thaw ia ka Parliament kaba thymmai, namar ba kane ka ri, ka hiar shibun ha ka pule puthi.
U Malik, u ong ba ia ka jingeh jong ki nongrep, ym dei ban iakren, tang halor ka nongrim, jong ka dor kyrshan jong ka sorkar, lane ka  minimum support price (MSP).
U Malik, ula ong shuh shuh, ba mynta ka ain nongrep, kam pat trei kam satia, hynrei ka kompeni Adani, ka la dep tei lypa ia bun bah ki kudam jongka, ha Panipat, Haryana.
KA JINGSHISHA, ka dei kaei kaei kaba ymlah ban iohi ne ktah, ka long ka kynja jingngeit, bad kata ka jingngeit ka long kata ka jingsngew skhem ia kita kiei kiei kiba ngi kyrmen, ka long kata ka jingtynjuh (Test) ia kiei kiei kiba ngim iohi.
Hebru 11:1Kumjuh ruh ka Jingshisha, ka long kaei kaei ia kaba u briew u kwah bad u ba don kam ha ka jingim ba man ka sngi.
U Briew u wad ia kiei kiei kiba shisha, u wad ia ka jingshisha u donkam ban pynshisha (proof).
Ha ka Science kam lah ban ngeit khlem da pynshisha ne khlem ka proof.
Ka science ban pynshisha, ka leh shibun ki Test ne ki Experiment, bad lada ymlah ban pynshisha, kam lah ban pdiang ia kaei kaba shu kren ne iathuhkhana.
Dei nakata ka daw ka Science ka wad ia ka jingshisha, ban pynshisha, (Proof).
Haba kren shaphang ka Jingshisha, ngi kynmaw ia ka khana shaphang U Nongkhmih pyrthei bad ka Tymmen, ha kaba uwei u briew uba shang pyrthei u ladei iaid lynti napdeng ka lawbah kaba um juh tharai ba don briew ba iaid shata.
Hynrei kyndit hapdeng khlaw u ia kynduh ia kawei ka Tymmen kaba shongthait harud lynti bad u kylli – Phi kaei meihep? Ka Tymmen ka jubab- “Nga ka jingshisha.
Te balei phi shong thab ngab hangne? Ka Tymmen ka jubab – Namar ka shnong ka la jyrsieh da ka lamler bad ka shu thaw suda; kumta ymdon jaka ia nga ha ka".
Kane ka Tymmen kadei ka Jingshisha, bad kam sngew juh ban iashong lang ha shnong namar ba la dap ka lamler ka jyrsieh suda.
Ka jingshisha te ka wad iaka jingshisha bad kam ju shong bad ka lamler bad ki kam jyrsieh ba bun rukom.
Hangne ngi sngewthuh ba   bunsien ki briew ki wad ia ka jingsuk ia ka jingshisha ne ia ka hok ha kane ka Pyrthei hynrei bunsien kim shem ia ka bad ki hap ban shong puson balei kane ka jia?        Ka jubab kadon tang kawei- kata na ka ktien u Blei (Bible).
Ka ktien u Blei ka kren shai ba kata “ka Jingshisha kan pyllait ia phi’ U Jisu u kren shaikdar da kaba ong – Ba lada phi iaisah ha ka KTIEN JONG NGA, phi long ki synran jong nga da shisha, bad phin ioh ithuh iakata ka Jingshisha: bad kata ka Jingshisha kan pyllait noh ia phi, And You will know the Truth and the Truth will set you free.
Ioanis 8:32.
Hangne ha pyrthei, ymdon Jingshisha da kumwei pat ia kaba u briew un shem ia ka Jingsuk lait noh tang da kaba ngeit ha ka ktien u Blei.
Ka ktien u Blei ka don ka jingshisa kaba khraw laka dei ha la marwei ha ka imlang sahlang, ha ka khaii ka pateng ne ha ka kam synshar khaddar bad ha ki kam ia said ain, ka ktien u Blei ka long ka JINGSHISHA KABA KHRAW (greatest Truth).
Na kata kadaw, donkam ia uwei pa uwei u briew ban ioh iaka bad pule iaka khnang ba ka jingim briew kan ymsah ha ka umdum.
Ka ktien u Blei ka long ia baroh, ymdon pud haka, ka trei shaduh lyndet ki pud (beyond the borders).
La khang ia ki jingmut jingpyrkhat u briew da ki bor soitan ki bor jingsngewniam bad bor jingstad kane ka pyrthei, u briew u don ha kaa kut lad haka lyngngoh la khang tala ia ki jingmut briew da u bymman, ka ktien u Blei ka long shabi ban plie ia ka lynti sha ka lynti ka jingshisha baroh dei nakata kadaw u Blei u ong – Ba lada phin ithuh ia ka Jingshisha, ka Jingshisha ka Ktien u Blei kan pyllait noh ia phi na ki bor ka jingdum jong  ka pop bad u Soitan.
Uba pyllait ia kata ka bor Jingdum dei tang u Jisu u khun u Blei.
“Namar lada u khun (Jisu) un pyllait ia phi phin long kiba la lait noh DA SHISHA.
Ioanis 8:36.
Amen.
Nongpoh: Kawei ka dukan lem bad kawei ka maruti car ki la julor shikatdei eh, kata ka la jia hadien ba kawei ka trok kit phang kaba don ia u number JK 02 AS 9925, kaba la wan na ki bynta jong ka Siliguri da ka jingthmu ban leit pynhap sha Agartala, ka la kylla noh ha kawei ka jaka jong ka surokbah NH-6 bad kaba don hapoh ka Infiltration Check Gate ha Byrnihat.
La ong ba katei ka jingjia ba kylla katei ka trok, ka la jia hynnin ka miet ha ka por 11 baje duna eiei bad ha katei ka jingjia ba kylla katei ka trok, ka la ban ia kawei ka dukan ba dei trai da ka Kong P.
Kshiar bad ruh ia kawei ka Maruti Car kaba don ia u number ML 05 K 8825, kaba dei ka jong u Bah Fairly Kharpuri.
Donbok ba ha katei ka jingjia ym shym la don kiba la mynsaw, lait noh tang ka jingjulor katei ka dukan lem bad katei ka maruti car.
La ong ba ka daw kaba la pynlong ia katei ka jingjia kylla katei ka trok, ka dei namar ba u nongniah jong katei ka trok u la buiad shaba palat bad u bym lah shuh wat ban tehlakam ia katei ka trok kaba u niah.
Shillong: Ka Khatarshnong Area Sports Club ha ka 6 tarik mynta u bnai ka la ioh ban plie pyrda ia ka Khatarshnong Ist bad ka 2nd Division Football League hapoh ka jingialam u President bah Khambit Sing Khongshei, kaba la pynlong ha Mawkynta Playground.
Ha kane ka sngi la wan ban plie da u Kongsan bah HF Khongsit Retd Asst Commissioner ka tnad Transport ha ryngkat lang U Bah Ribar Majaw, Chairman ka Khatarshnong C&RD Block kum u Symbud Kongsan.
Ha ka jingkren lyngkot u Kongsan u la ai ka jingiaroh ia ka Khatarshnong Area Sports Club ba ka la shim ia kane ka sienjam ban pynlong da ka league da kaba kyrmen ba kane kan iarap ban kyntiew ia ka phutbol,katba u Symbud Kongsan uba la ban jur ia ki samla ba kin long kiba trei shitom bad kiba nang ban burom ia ki bor pyniaid.
Shuh shuh u la kyntu ia ki samla ba kin kiar na kino  kino ki jingmlien ba sniew da kaba pynpaw ba ma u ruh kum u player haduh mnta u kiar na ki jingmlien kiba pyntroin ia ka met.
La ioh ruh ka jingkren na u bah Brap Nongbri uba la mihkhmat kum u dkhot ka EC jong ka shnong Khrang.
Khadduh na ka liang u samla Iamangstone Mawkhiew General Secretar,y uba la kren lyngkot ia ka jingiaid lynti kaba jwat jong ka kynhun bad ruh ia ki jingthmu ba ka kynhun ka don ban pyntyllun ia ka kam kham bha bad janai da kaba u la wer ia ki sports club bad kyntu ruh ban long kiba trei shitom, kiba ia treilang ia kino kino ki kam ba dei ia ka jingiatylli kaba lah ban kyntiew ia thaiñ.
Katba ki shaka kali ki nangtyllun ha ka surok ban leit phai noh sha iing.
U Bah Shanbor u nang ringdur shibun kiei kiei ki ban jia, na ki nongshun jong ka iing jong u.
Hynrei ka jingwan iasyllok bad u riewsaid, ka la kham pynshngain khyndiat ia ka jingsyier mynsiem jong u Bah Shanbor.
“Kumto hi ngan leh kumba la ai jingmut lem ma u.
" La rai u Bah Shanbor marwei katba dang don ha lynti.
Haba la poi ha iing, u la sei ki jingthied jingpet bad u la buh halor ka miej bam.
“Shim khun pynbuh bha kito…" U la bthah ia la ki khun.
Ka Kmie u Wanbok wut wut ka pynkhreh ia ka sha ka dud na ka bynta la u men Kpa.
“Kumno Kpa ka kam ka jam.
?" La kylli ka Kmie u Wanbok  U Bah Shanbor u la kohnguh khlieh bad ong  “Nga la wan mih mynne.
Nga la ioh ka jingai jingmut.
" U la iathuh.
Ka Kmie u Wanbok ka la kwah tip noh.
“U ong kumno.
?" Ka la kylli biang  “Ap shuwa ngan sa iathuh.
Shu kwah tip noh mynta mynta.
" La phai ktien u Men Kpa  “Ni phi te, haba lah kwah tip noh.
" Ka la ong pat bad rkhie de kiak kiak.
“Iai ap phin sa tip" u la ban ktien biang  “O to.
" La jubab jynsur mynsiem ka Men Kmie   U Kpa u Wanbok u iathuh khana noh shane shatai tad haduh ba ki khun kin pyndep lut ki kam iing baroh.
Kumba 6 baje shiteng eiei, la wan mih biang u paralok ba iajan eh bad ka iing u Bah Shanbor bad ka Kong Lumspah.
“Hoi, kumno phi dang ia shongkai ne.
" U la kren  “O Hoid, ale ale rung.
" La khot sngewbha u Bah Shanbor  Kumta u la rung bad u Bah Shanbor u la ialam beit beit sha Kamra shong kai.
“Nga iohi phi wan sor ne mynne.
?" La kylli u Lok  “Hooid.
" La jubab u Bah Shanbor  “Kumno phi iohi.
" La buh jingkylli u Bah Shanbor  “O nga iohi ia phi mynne por ba phi wan.
Nga iohi na iing.
" La jubab u Lok    U Lok u sdang ban pur khana ia ka khubor ba u tip shaphang ki jingpyrkhat na ka liang ki pyrsa u Bah Let.
“Bah Bor, tang kawei nga ong iaphi, ba phi dei ban husiar bha ialade.
U don uwei u pyrsa jong u Bah Let uba la kren shai ha la ka iing ba un sa kput kylliang ia phi da kano kano ka lynti.
" La pynpaw uta u Lok  “Hooid Bah, nga la sngewthuh naduh ba phi pyntip lem kumto.
Te nga dang pyrkhat kein ba nga dei hi ban thaw ki lad jingiada ialade bad la ka iing ka sem" la phai ktien sa u Bah Shanbor  “Em, ka dei hi ba phin wad jingiarap, namar kumba nga tip manga te kam long kaba shngain iaphi haba iaid ba ieng wat ha iing ruh namar ioh lehse ynda la ih kata ka por ba ki la thmu kumno re phin iakynduh jingeh.
" La bynrap ktien biang u Lok  “Ka dei ba phi ong.
" La ong pat u Bah Shanbor  “Nga kum u paralok, nga sngew ba phi don ha ka jingma, ka jingim ta ka daw ngam sngew nang thiah nang dem shuh.
Mynta nga dang pyrkhat bad kito kiwei ban iasyllok kumno ngin lah ban iarap iaphi ban leh da kaba tyneh ia ka iing u Bah Let watla u dei u Rangbah Shnong" La bteng biang u Lok  U Bah Shanbor hadien ba u sngap jar, katto katne por, u sa ong.
“Khublei shibun eh iaphi ba phi sngewkhia lem ianga bad ka iing jong nga"  “Ym dei tang manga wat kito kiwei ruh kiba kyrshan iaphi ngi sngew khia, tangba ngi dang shu sngap ngin ym ih iaphi ngi dang pyrkhat.
" La phai ktien biang u Lok    Katba ki dang iathuh khana blom blom kumne, ka Kmie u Wanbok ka wan mih hangta.
“Ale, ngin ia bamja noh shuwa.
" ka la wer.
“Em phi nga te ngan leit noh…" La ong uta u Lok  “Nga la khat te, ale kein bam lang bad ngi.
" ka la iathuh.
“"Ha ka Bri Hynῆiewtrep ia ka Sunday School la ju tip kum ka Skul Pynpaw bad ka sngi U Trai kaba nyngkong jong u Naiwieng ka dei ka World Sunday School Day.
Ka Sunday School Day ka long ka sngi kaba kmen tam namar ha kane ka sngi ngi phong ki jaiῆ thymmai kiba ngin sa phong biang ha ka sngi Krismas bad ka jingkmen ka long ruh ba ngi їoh prize hadien ba ngi їaleh ia ka Eksamin Kotbah.
Ha ki khyndiat snem ba la lah ki don ruh ki Balang kiba ai khusnam ia kiba pass bha ha ka eksamin matrik.
Ka jingїakhih ban pynlong ia ka Skul Pynpaw ka la jia ha ka spah snem kaba khatphra ha Ri Bilat bad la plie ia ka Skul Pynpaw kaba nyngkong ha Gloucester ha ka snem 1780.
Hoid ha shuwa ka snem 1780 ki la don ki Skul Pynpaw ne ki jinghikai niam ne jinghikai Kotbah ha ki jaka bad ki Balang bapher.
Hynrei dei naduh ka snem 1780, u Robert Raikes u la buh ia ka Skul Pynpaw ha ka map jong ka Ri Bilat bad pynsaphriang kylleng ka pyrthei.
Ka Ri Bilat ha ka spah snem kaba khatphra ka mad ia ki jingkylla kiba khraw bad ka jingїakhih ban sdang ia ka Skul Pynpaw kam dei kaba ju shu jia ryngkhat bad kam shym la jia ha ka imlang sahlang kaba thylli.
Ki don ki daw, ki nongrim bad ka jinglong jingman ka Ri Bilat ka la pynlong ia u Robert Raikes ban sdang ia ka Skul Pynpaw.
Ki jingkylla ha ki spah snem ba khathynῆiew bad khatphra ki la ktah shikatdei ia ka rukom kamai, ka rukom trei, ka їoh ka kot, ka rep ka riang bad ia ka jingim jong ki nongshong shnong salonsar.
Ki jingkylla ki wan ha ki ar tylli ki dur, kawei ka wan lyngba ki Aiῆ ne kita ki Enclosure Acts, jong ka Їingdorbar Thaw Aiῆ jong ka Ri Bilat bad lyngba kine aiῆ la pynkylla ia ka rukom bat bad rukom pyndonkam ia ka khyndew.
Ha ki por hyndai, ha shuwa ban mih ki Enclosure Acts, ka don ka jait bad rukom bat khyndew kaba ki ong “open field ne commons".
Lah ban pynїasyriem ia ki “open field ne commons" bad ki Ri Raij ne khyndew shnong ne Ri bam lang ne khlaw shnong ha kaba baroh ki nongshong shnong ki longtrai bad ki don ka hok ban pyndonkam na ka bynta ka rep ka riang, ban ri jingri, ban thoh dieng thang bad kiwei de ki jingdonkam ba kongsan.
Їa ki nongshong shnong kiba pyndonkam ia ki “commons" ki khot ia ki ki “commoner".
Ňiuma, ki don ruh ki “commons" kiba bat da ki riewshimet ne ki longїing kiba ki khot ka “manorial system" bad ha kine ki khyndew ruh ki nongshong shnong ki don ka hok ban pyndonkam katkum ba la mang ia ki.
Ka jingkylla ha ka rukom bat khyndew khamtam halor ki “commons" kaba la wan lyngba ki Aiῆ (Enclosure Acts) ka la ktah jur ia ki nongshong shnong khamtam eh ia ki nongrep kiba duk bad kiba duna bai seng.
Ki Enclosure Acts ki dei ki aiῆ khyndew bad lyngba kine ki aiῆ la pynkylla ia ki “commons" ne Ri Raij ne Ri bam lang sha ki Ri kynti ne khyndew jong ki riewshimet.
Kaei kaba ki leh ka long ba ki ker kut bad ki khang sbak ia ki “commons" bad ki nongshong shnong kim lah shuh ban rung ban mih, ban trei ban ktah, ban rep, ban tong um, ban thoh dieng thang bad ki duh noh ia ki hok baroh.
Ban kham їashai to ngin mutdur kumne, lehse hadien katto katne snem nangne ki bor synshar ki lah ban pynmih ka aiῆ ban ker kut bad khang sbak ia ka madan Golf Links bad ban ym shah shuh ia ki paidbah ban leitkai pangad lymne ban їaid lyngba jong ka sha ki shnong kum Mawroh, Lumshyiap, Mawpat ter ter.
Sa kawei ka nuksa, ka New Shillong Township ha kaba da ki spah ne hajar akar ka khyndew ka la kylla khyndew Sorkar bad naduh ki snem 1980 bad khamtam hadien ba la pyntreikam ia ka single window policy, 1997 la die pathar ia ka khyndew bad pynkylla Ri kynti ia kiba bun ki Ri Raij, ki Ri bam lang ha kylleng ka Bri Hynῆiewtrep.
Dang shen ka khyndew kur kaba heh kumba 2.
5 akar hajan them їewmawlong ka la kylla khyndew Sorkar.
Ki Sorkar bad nongmihkhmat paidbah ha ka Jylla kim shym la їada ia ka khyndew.
Kumba long ka Sorkar Bilat hyndai, ka Sorkar Jylla ruh ka kurup khyndew laki laka bad kumta 75% ki nongshong shnong ha ka Jylla kim don khyndew shuh la ka jong.
Ha Ri Bilat hapdeng ka snem 1760 and 1870, kumba 7 million akar la pynkylla Ri kynti ia ki “commons" ne Ri bam lang lyngba ki 4,000 tylli ki aiῆ.
Ki la khie ki jingїakhih pyrshah bad ki don ruh katto katne ki Balang Khristan kiba la їeng pyrshah ia kine ki aiῆ namar kane ka dei ka jingleh beiῆ bad ka jingtuh jinglute ia ki hok jong ki nongshong shnong.
Lyngba kine ki aiῆ la knieh noh ia ki hok jong ki nongshong shnong kiba im bad kamai jakpoh na ka kam rep bad kam ri jing ri.
Ki Enclosure Acts ki la pynkylla duk bad pynkylla phetwir ia ki nongshong shnong, ia ki nongrep bad ki nongri jingri kiba rit bai seng ki bym lah bor ban shim wai ne thied ia ki Ri bam lang kiba la kylla Ri kynti, katba ki pynїoh nong pat ia kiba riewspah kiba lah ban thied duh ia ki Ri bam lang.
Kumta ha ka spah snem ba khathynῆiew bad khatphra da ki phew spah, ki phew hajar ngut ki nongshong shnong na ki shnong kyndong ka Ri Bilat ki kylla phwetwir bad ki phet shnong sha ki Sorbah.
Kaba ar, ka jingkylla ka wan ryngkat bad ka Industrial Revolution.
Ka Industrial Revolution ka la ktah jur ia ka jingim jong ki briew bad ka dei ka khep jong ka jingseng ia ki kharkhana kiba shna bad pynmih ia ki tiar, ki tar, ki mar ki mata bad ka jingpyndonkam ia ki kor ki bor kiba khlaiῆ bad kiba lah ban pynmih da ki spah bad hajar tylli ki mar ha ka shi sngi.
Ka jingseng ia ki kharkhana heh bad kharkhana rit ka la pynkylla ia ka jingim briew bad kiba bun bah ki shnong ki la kylla sorbah bad ki briew na kylleng ki shnong kyndong ka Ri Bilat ki la phet shnong ban wad ki lad kamai jakpoh bad ban sdang thymmai ia ka jingim ha ki sorbah.
U Nathaniel Kent, u nongthoh History jong ka Ri Bilat u kynthoh, “Kaei kaba ki nongbilat ki mad ha ka spah snem ba khatphra, ma ngi ngi mad mynta ha Shillong ha ka spah snem ba arphew wei.
Tat haduh ka snem 1760 ki longїing kiba duk ha ki shnong kyndong ki dang don ka lum, ka wah bad jaka rep ba kin thung kin tep, kin trei kin ktah bad kamai, hynrei khuk khak ka jingim ka kylla lieng da ka jingwanrah ia ki aiῆ (Enclosure Acts) bad la knieh noh ia ki kam ki jam bad ki lad kamai.
Kumta ki nongshong shnong na kylleng ki shnong ki la phetwir, phet shnong sha ki jaka sor bad ha ki jaka sor ki briew ki ngat ha ka shrip jong ka jingkyrduh tasam bad ki hap ban im ha ki jaka kiba khapniah, kiba jaboh bad hap trei bordi kum ki mraw ha ka jingsiew tulop kaba pohdor tam.
Kane ruh ka dei kaba ngi mad mynta ha kane ka juk, ki briew na ki shnong kyndong ki wan phet sha Shillong ban kamai bad sdang ka jingim bathymmai, pynban ka Sor ka shu thaba bad kam lah ban ai jingtngen bad jingkyrmen ia ki.
Kiba bun ki im kordit bad ki shu trei bylla sngi ha ka dor bai bylla kaba tat tam.
Ka jingkordit ka jingim ha ka spah snem ba khatphra ha Ri Bilat ka pynlong wat ia ki khynnah rit ruh ban bylla nong sngi khnang ban kyrshan bad pyndap lang ia ka bam ka dih, ka kup ka sem bad kiwei de ki jingdonkam ba kongsan ha їing ha sem.
Kumta kiba bun ki khynnah ki pep skul noh bad ki im ki san khlem ka jingnang, jingtip bad khlem tip ia ka thoh ka pule.
Ka jingbym shong skul bad jingduna ha ka jingnang jingtip ka pynkha sa kiwei pat ki jingsniew kiba bun bad jingsahdien-sahdum ka buh jingeh ia ka imlang sahlang.
Ban їakhun pyrshah ia ka jinglong bad ki jingeh jong ka imlang sahlang ha ka spah snem kaba khatphra bad khamtam eh ia ka jingsahdien-sahdum ha ka jingnang jingtip, u Robert Raikes u la sdang ia ka Sunday school.
Ka Sunday School ka dei ka jingїakhih pyrshah ia ki jingeh kiba mih na kitei ki jingkylla, ka dei ban ai jingtngen bad jingkyrmen ia ki briew.
Man la ka step sngi u Trai ha phyllaw jong ka їingmane u Robert Raikes u ju lum ia ki khynnah na ki longїing kiba duk, kiba ja-ing, kiba jaboh, ki rynjiw ki rynjaw bad u hikai ia ki.
Ha kaba sdang ka jingtrei jong u ka pulom namar ki khynnah ki suba sniew ia u namar ba їalade u dei na ka longїing longsem ba heh ba haiῆ bad kaba riewspah.
Sa kawei ka jingeh ka long ba ki Balang bad ki riewheh kyrdan kim sngewtynnat ia ka jingїakhih jong u ban hikai bad ban pynkup bor ia ki rynjiw rynjaw.
Ki jingeh kim shym la lah ban khanglad bad pynduh mynsiem ia u Robert Raikes, pynban u la їashem bad ka Meredith kaba la ai jaka ia u hapoh ka iingshet ja jong ka ba un pynlong ia ka Sunday School bad u siew ar shilling shi taїew.
Ha ka taїew kaba sdang kumba khatar ne khatsaw ngut ki khynnah ki la wan ban shah hikai bad u Robert Raikes u la pynleit jingmut ban hikai pule ia ki da kaba pyndonkam ia ka Baibl.
Tang katto katne bnai hadien u Robert Raikes u la sdang sa kawei pat ka Sunday school ha South Gate Street hapoh ka їing jong ka Critchley ka trai jong kawei ka їingbasa, ka Trumpet Inn.
Ha kane ka jaka ka Sunday School ka la їoh ia ki nonghikai bad ka jaka pynlong Skul Pynpaw kaba thikna bad kane ka jaka ka kham suk namar ka don sha shilliang surok na ka їing jong u Robert Raikes.
Ka Sunday School kaba u Robert Raikes u la sdang kam dei tang ban hikai niam ne ban їalap shaphang ka niam Khristan hynrei ka dei ka skul kaba ka jingthmu ba kongsan jong ka ka long ban hikai ia ki khynnah ban thoh, ban pule bad kheiῆ jingkheiῆ da kaba pyndonkam ia ka Kotbah kum kawei na ki kot pule.
Ngim dei ruh ban klet ia ka jingtrei jong u Robert Raikes na ka bynta ban pynkylla bad pynbha ia ki їing byndi bad ki koidi.
Ki їing byndi kim long kiba bit ban shong briew, ki khapniah, ki jaboh, shynrang bad kynthei ki їasah bad їathiah lang hajuh bad ki kynthei ki kha khun hapoh їing byndi.
Bad kiba bun ki koidi ki dei kito kiba leh ia ki kam runar kiba malu mala hynrei namar ba ki duk ki shah set sah ha їing byndi da ki bun snem.
Ka Skul Pynpaw kam dei tang na ka bynta ban pynlong Khristan lymne ka jaka kaba hikai ia ki briew tang kumno ban їoh ia ka bneng kaba sha lyndet jong kane ka pyrthei.
Hynrei ka Skul Pynpaw ka dei na ka bynta ban tei bad kyntiew ia ka jingim kaba hangne ha pyrthei bad ban pynїoh ha ki briew ia bneng hangne ha khyndew.
AmenKyrsoibor Pyrtuh.
Nongstoiñ:U bah Principal Kharlyngdoh 75 snem ka rta ïa kaba la ju khot ieid ruh kum u Maduh, u dei u wei na ki riew tymmen u ba ki paidbah ha ïew Nongstoiñ ki ithuh lut ïa u bad u dei ruh u riew rangbah u ba ju leit ban tyrwa die ïa ki kot khubor kylleng ka ïew Nongstoiñ.
U Maduh u dei na ka shnong Nonglang WKHD, bad mynta u shong u sah bad la ki khun pyrsa jong u ha Upper New Nongstoiñ bad u dei ruh u briew u ba pariah parai bha bad u ba sngewtynnad ban rwai ban siaw ha kaba baroh ki nongshong ïew ki ieid bad sngewtynnad bha ïa u Maduh.
Nalor ka kam tyrwa kot khubor u Maduh u ju smat ruh ban pynïarap kam ïa ki Nongshong ïew haba ki phah kam ïa u kum ha ka ban pynleit rah tiar ban leit siew ïa ki bai bording ilektrik bad kiwei kiwei bad u Maduh u ju ïoh bai sha ruh na ki briew kiba phah kam ïa u.
Hynrei kaba phylla ka long ba u Maduh um ju bam ja shuh naduh u snem 1989 bad mynta la don kumba 32 snem ba u khlem bam ja shuh hynrei u la shu bam beit tang da ki jingbam ba shet ha tandoor lane u ata bad ki katto katne ki jait doh lem bad u jhur.
Haba iakren bad u nongthoh khubor u Maduh u la ong ba naduh bala ban ka jingshitom ïa u um lah shuh ban bam ia ka ja bad ia ka doh masi haduh mynta mynne bad haba u pyrshang ban bam ruh u prie noh kumta u la shu bam beit tang da ki jingbam ki bym shymla shet da u khaw.
Shuh shuh u la iathuh ruh ba katei kala jia naduh kapor ba u la hap ban sah sha khlaw haduh 4 sngi bad namar ka jingthngan u la bam ia u phlang tang ban kdang hynrei hadien katto katne u la sngew ïa ka jingshitom ha ka met bad um rung ja shuh.
U Maduh u la pyrshang ruh ban leit shim dawai hynrei la ong ba ka snier bad ka met jong u kam pdiang shuh ïa ka ja kumta haba u thngan u la hap ban bam kdang beit tang da ki jingbam bym khleh khah bad u atta bad kiwei pat ki jait doh bad ki jhur.
Sa kawei pat ka jinglong ba phylla jong u Maduh ka long ba u dei u briew u ba shong samla sah bad u la iathuh ruh ba haba don ki kynthei kiba wan leh jan ïa u por ba u dang samla u shait dom bha ia ki hynrei u la phla pat ba don tang kawei ka samla kaba u iapmat hynrei ka iap noh bad naduh kata hi kapor u la rai ban shong samla marwei.
Ha ka jinglong khynnah u Maduh u la pyndep ia jingpule haduh ka klas 8 napoh ka skul Sibsingh Memorial HSS School Nongpyndeng bad u la long ruh u nonghikai skul ha ha ka skul Nonglang LP School bad kham hadien u la shah pynkynriah kam noh sha Langpih ban hikai ha ka skul Government LP School hynrei u la shah phah sangeh kam noh naduh ba ka jingshitom kala ban ia u bad ia ka kam hikai ka jong u la shimti noh ka khun pyrsa jong u.
U Maduh u la ïadon bynta ruh ha ka jingleit pyrshah dawa Hills State sha Hahim kaba hap hapoh ka Jylla Assam khappud bad ka Meghalaya bad u dang kynmaw diang diang ba ki Khasi bad Garo naduh ki khynnah tymmen bad samla kila ïa leit sha ïew Hahim ban pyrta “No Hill State No Rest, We Oppose Assamese No Hill State No Rest".
Haduh mynta u Maduh u dang shait dang khlaiñ bha ka met bad u dang ïai bteng ban leit tyrwa die kot khubor kylleng ka ïew Nongstoiñ bad ruh bam pynïarap kam ïa ki Nongshong ïew haba ki phah kam ïa u bad u ju pynlut por ban rwai ban siaw bad ruh ban ïalehkai draft.
Shillong:Myn hynnin ka sngi, na ka liang ka National People Party (NPP), ka la pynkup burom ia ki arngut ki MLA ba thymmai, u bah Pyniaid Sing Syiem u MLA ka Mawryngkneng Constituency bad ia u Abdus Saleh MLA ka Rajabala Constituency hadien ba ki la ioh jingjop ha kane ka election shiteng samoi.
Ha kane ka sngi la pynkup burom ruh ia u MDC ka Mawphlang Constituency u bah Lamphrang Blah, u ba la ia khun ia ka election shiteng samoi na Mawphlang Constituency, hynrei u la shah rem.
Haba kren ha kane ka sngi, na ka liang u Myntri rangbah ka jylla u Conrad K Sangma u la ai khublei ia baroh ki nongialam, ki nongkitkam kiba la trei shitom ban pynjop ia ki kyrtong ka NPP bad kumjuh u la ai khublei ruh ia u bah Lamphrang Blah u ba la lah ban lum ia ki Vote, wat la ka por ka long kaba lyngkot eh.
“Kaei kaba ki liang pyrshah ka la kynnoh ia ka party, hynrei ki briew ki la kyrshan ia ka sorkar bad kane ka dei namar ba ki briew ki kmen ia kaei kaba ka sorkar MDA ka la leh ha kine ki bnai, hynrei dang bun ki kam ki ba hap leh"u la ong.
U la bynrap ba ka dei ka jingjop kaba thiang namar ba kine ki Constituency ki dei ki Constituency kiba ka NPP kam pat ju ioh ban jop,ka dei ka jingialeh kaba eh hynrei ka dei ka jingjop kaba thiang".
U bah Prestone Tynsong u la ong “Ka jingjop kaba ka NPP ka la ioh mynta ka kynti ka dei kaba khlem khmih lynti namar ka long hapdeng ka jingshah kynnoh na ki liang pyrshah bad kane kaba lah ban ialam bakla ia u paidbah, hynrei ka jingai khublei jong nga ka leit sha ki nongshong shnong jong ki lai tylli ki Constituency ha kaba na kine ki lai tylli ki Contituency la thikna ba ka electon 2023 ngin sa wan phai ha ka jingjop kumjuh ia u bah Blah na Mawphlang".
U la bynrap ruh “Ka jingjop jong ngi, na kine ki artylli ki Constituency ka dei namar ba ki paidbah ki la sngewthuh ia ka agenda kaba la pynlong ia ngi ban jop ia ki artylli ki Constituency na ki lai tylli.
Ngin iaid shakhmat bad kiei ki jingkular ki ba ngi la kular ngi trei shitom ban pynurlong ha shuwa u 2023".
Na ka liang u bah Pyniaid Sing Syiem u MLA ka Mawryngkneng Constituency u la pynpaw ka jingsngewnguh ia baroh ki nongialam ka party kiba la wan kyrshan ia u ha ka ne ka elction.
U la kyntu ruh ia ki nongialam ka NPP ba kin wan iuh kjat biang sha ka constituency khnang ban lah ban pynwanrah ia ki kam pynroi sha ka ne ka thain kumba la kular ha ka por ba ialap election.
“Ngi la long kiba pynleit jingmut ba ngin trei shitom khnang ba ka ha u snem 2023 ka jingjop kan wan biang sha ka party NPP"u la ong.
Na ka liang u MLA ka Rajabala u Abdus Saleh, u la ong ba ka party NPP ka long kaba la trei shitom ha kaba ia ka jingtrei jong ki, la pdiang sngewbha da ki paidbah bad kane ka jingjop ka dei na kane ka daw, ha kaba na Rajabala ka la don ka jingkyrshan jong u paidbah.
“Ka Rajabala Constituency ka NPP kam pat ju jop, hynrei mynta ka kynti ka la ioh ia ka jingjop bad kane ka dei tang namar ba ki paidbah ki la iohi ia ka jingtreikam ka sorkar ba la ialam da u Conrad K Sangma bad kaei kaba ki briew ki iohi ia ka 3 snem mynshuwa kaba ka sorkar Congress ka la synshar bad ka lai snem mynta kaba sorkar MDA ba la ialam da ka NPP ka la leh ka party NPP kan sa ioh jingjop ha u snem 2023″u la ong.
Shillong:Ka Lyngkhuh snem thymmai Khasi la rakhe ha ka por miet jong ka 4 bad 5tarik Naiwieng, 2021 ha ïing jong U Ma Spiton Kharakor ha Nong kseh.
Ha ka miet shiteng synñia baroh ki ba la don lang ha kata ka sngi rakhe, ki la ïa shim bynta ban tbeh jingshai ïa u snem thymmai ba la lam khmat da U Ma Spiton Kharakor, Bah Herman Nongrum bad Bah Raphael Warjri, khliehduh jong ka synjuk ki barikor Khasi- Riti Academy of Visual Arts, Shillong.
Ha kane ka jingrakhe u Ma Spiton Kharakor, u la batai bniah ia ka jingshem jongi ha ka ba tih sani bad pynurlong ka jingthmu kum ban ainguh ainam ia u paralok jongu, u ba la khlad noh, u Bah B Nishan Wahlang (Bam kwai ha dwar U Blei).
Ka la jia ha ka 23tarik Naiwieng, 2018 ha ba u Bah Herman Nongrum u la pur khana ha kata ka sngi lyngkhuh snem iap ba-ar jong u Bah B Nishan Wahlang ha ka shlem treikam jong ka Riti Academy, ha ka ba la don lang ki rangbah kum u Bah H S Shylla (Bam kwai ha dwar U Blei) bad u Bah Bindo M Lanong ryngkat kiwei kiwei ki rangbah bad longkmie na ka kur Wahlang bad kur Warjri.
Mar ïa dap shiteng synñia la pynkhreh ban thang da ki dongmusa kum ka dak ban pdiang ia u snem thymmai.
Ka long kaei kaei ka ba sngewphieng ban shahshkor na ki kyntien jong u Bah Herman Nongrum ha ba la kren mardor ïa ka khana halor ka tipbriew tipblei jong ki paidbynriew Khasi ba la kyrpad ban thoh, ha ka ba la bynshet kylliang pat ban thwet ïa ka snem thymmai jong ki paidbynriew Khasi.
Ka jingïakren ka long ka ba byllai, ba kynsai bad ba jylliew, hynrei ka ba kongsan tam ka long ba u Bah Herman bad u Bah Nishan Wahlang ki la kular ba dei ban smai man la ka khep ba rakhe snem thymmai na ka bynta ban long tipbriew tipblei.
Kata ka jingkren ka la shon ha dohnud jong ki ba la ïa don lang ha kata ka sngi khamtam kum ha kane ka juk ba la hiardor ka akor longbriew manbriew.
Kumta ka snem thymmai Khasi kan long ka jingkyrsiew ia ka imlang sahlang ban long ki ba tipbriew tipblei barabor ha la ka jingim ha ka imlang sahlang.
Ka kynto ka la don naduh ki snem ba la leit la iathuh u Bah Raphael Warjri ha ba u Bah A B Hynñiewta u la thoh kawei ka kot halor ka rukom kheiñ sngi kheiñ ïa ki Khasi katkum u bnai bneng.
Katkum kata ka kot ki longshwa manshwa Khasi ki kheiñ khatlai bnai shi snem, arphew phra sngi shisnem bad phra sngi shi taïew.
Ka jingshem jong u Ma Spiton Kharakor ruh ka byrshem hangta bad la nang tih nang thwet shuh shuh haduh ban da urlong ka jingthmu ban pynmih ka almanak Khasi ba khatlai bnai shisnem ka ba la pyrshang ban pynphuh pynphieng man la ka lyngkhuh snem ba rakhe ia ka sngi mih bnai nyngkong jong u snem thymmai.
Ha ka imlang sahlang la kham jwat ban iaidlait na ka almanak na shiliang duriaw (Gregorian Calendar) ka ba la pdiang salonsar ha satlak pyrthei kynthup ha Ri Khasi.
Hynrei ka long ka ba donkam ban pynneh ïa ki snap jong ka riti tynrai Khasi, bad la duriap bad buddien ïa kata ka kam bah jong ka jaitbynriew da ka Riti Academy.
Ha ka jingïakren ha kata ka rakhe sngi lyngkhuh snem la shim ka rai ban thaw da kawei ka lyngwiar kyrpang ban pyrkhat sani halor kane ka jingrakhe man la u snem.
Shillong: Ka jylla Meghalaya ha ka 10 tarik U Naiwieng 2021 kan sa ioh ia ka District kaba 12 jong ka, ka ban tip kyrteng kum ka Eastern West Khasi Hills District ia ka ne la iathuh da u Symbud Myntri rangbah ka jylla u bah Prestone Tynsong ha ka sngi thohdieng.
Haba ia kren bad ki lad pathai khubor na ka liang u bah Tynsong u la iathuh ba ha ka jingialang jong ki kynhun myntri kaba la long mynta ka sngi la pdiang ia ka rai ban kyntiew noh ia ka Mairang Civil sub Division sha ka District ba pura ha ka 10 tarik mynta u bnai, ha ka ba ia kane ka District bathymmai yn tip kyrteng kum ka Eastern West Khasi Hills District.
Haba kylli halor ka jinglut na ka bynta kane ka District bathymmai u symbud myntri rangbah u la ong “Ngi la dep ban bthah ia ka tnad ka ba dei ban peit ia kane ha kaba ia ka ne yn wan rah ha ka dorbar mang tyngka ka ban long ha u bnai Lber 2022".
U bah Prestone u la ong ruh halor ka jingtip halor ka jingheh jong ka jaka bad kajingbun ki nongshong shnong ki ban kynthup ha ka ne ka District thymmai kan long ynda ki la pynmih ia ka jingpynbna ha ka 10 tarik mynta u bnai.
