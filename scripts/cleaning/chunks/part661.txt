Katkum ka jingmudui ba la phah da u State Secretary jong ka seng BJP u Keshavaprasad ha ka 9 tarik, Jymmang, la ong ba la don ka jingkynnoh pyrshah ba la don kumba 40 percent ka jingbamsap kaba la long hashwa ban kut ka jingpynlong ïa ka ilekshon Assembly.
Ka la pynshisha da kaba ong ba ka seng Congress ha ka jingpynbna jong ka ba la buh ha ki kot khubor, ha ka 5 tarik, Jymmang, 2023 la pynshisha ba ka sorkar BJP ka la klop ïa kumba 40 percent bad lute kumba T.
1.
5 lak klur ka pisa ha ki saw snem ba la leit.
Kum ka jingpynshisha ba kane ka jingkynnoh ka dei kaba khlem nongrim, ka seng BJP ka la pynshisha da kaba ong ba dei da kum kine ki jingkren pyrshah ba la kren ha ka por ba la don ki jingïalap ilekshon ba ka la shah rem ha ka ilekshon ba la long ha u bnai ba la lah ha Karnataka.
Ka tnat iada jong ka Armenia ha ka Sngi Balang ka la pyntip ba 2 ngut ki paidbah nong India ki la mynsaw ha ka jingshah thombor bad jingther ‘namding jong ka kynhun Azerbaijani hapoh jong ka shnong Yeraskh, kaba don markhap bad u khappud ka Nakhchivan.
Katkum ka jingpyllait jingkren lyngba jong katei ka tnat ha ki Social Media, la ong ba 2 ngut ki nongshong shnong ka India, kiba iadon bynta ha ka jingpyntrei ha katei ka jaka, ki la ngat bad mynsaw ha ka jingshah ther ‘namding jong katei ka kynhun hapoh Yeraskh.
Ka Armenia bad ka Azerbaijan, ki don hapdeng ka jingïakynad kaba la neh slem haba iadei bad ka thaiñ Nogorno- Karabakh mynta la kumba laiphew snem kynthih.
Kumta kitei ki arliang ki ju iakynad bad ia pyni bor markylliang na ka por- sha ka por, na shiliang sha shiliang jong u khappud, hynrei katei ka jingïakynad bad jing pyni bor jongki kam ju leit dei ne ktah ia kiwei pat ki nongshong shnong jong kiwei ki ri.
Katba, ha katei ka sngi, katei ka jingther ‘namding na katei kawei ka liang ka la leit jia bad thaw ngat ha ka jaka ba don kitei ki nong India kiba dang ia pyntrei ia katei ka jingtei ha katei ka jaka.
Ha kaba ïadei bad ka jingkhie jong ka ‘erïong Biparjoy, la ong ba ki la don kumba 2 ngut ki briew kiba la ïap bad 22 ngut ki la mynsaw ha Gujarat ha ka sngi Palei.
Ha kane ka jingjia la sakhi ba don bun tylli ki dieng kiba la shah jynrat naduh tynrai bad kiba bun tylli ki kali bad ki ïing ki la julor.
Kumba la ïathuh ka tnat ba dei khmih ïa ka jinglong jong ka suiñ bneng, la ong ba ka ‘erïong ka la sdang ban jai jai haba ka la poi ha Rajasthan.
Kumba la ïathuh ka India Meteorological Department (IMD), la ong ba ka ‘erïong Biprajoy kan sa kham jai jai ynda ka la poi ha ki thaiñ Saurashtra bad Kutch kiba ha Gujarat.
Kumba la sakhi, la ong ba ka jingwan jong u slap bad ka lyer kaba jur ka la pynkhyllem ïa palat 524 tylli ki dieng bad kumjuh ïa ki Electric Pole kiba don ha kylleng ki jaka jong ka Gujarat, ha kaba kane ka la long ka daw jong ka jingduh bording jong ki 940 tylli ki shnong, la ïathuh ki heh sorkar ha ka jylla.
Ki arngut kiba la ïap na ka jingthombor ki bor ka mariang ki kynthup ïa ki shikpa-shikhun kiba dei ki nongsharai blang katba ki dang pyrshang ban pyllait ïa ka kynhun jong ki blang kiba la sahkut na ka jingshlei um ha Bhavnagar distrik, la ïathuh ka tyllong khubor ha ka sngi Palei.
Hadien ba ka la paswut tawiar ïa ka Arabian Sea da palat 10 sngi, ka ‘erïong ka la sdang ban hiar ryngkew hajan Jakhau Port ha Gujarat ha ka janmiet jong ka sngi Palei ha ryngkat ka jingbeh jong ka lyer kaba jur kaba la don ïa ka jingthew kaba hadpeng ka 125 kmph bad ka 140 kmph, hynrei ka la nang kham jai jai bad duhbor hadien bun kynta.
Ha ka por 2:30 jong ka step sngi Thohdieng, ka la beh da kumba 100 kilometres ha ka shi kynta.
Ka jinghap jong u slap uba jur kan sa ïai bteng ha Rajasthan, naba ka ‘erïong ka dang ïaleh ban beh sha ki bynta ba Shatei-Mihngi, la ong u Director General jong ka IMD u Dr Mrutyunjay Mohapatra.
Ha ka ba ïadei bad kane, ki bor ba dei khmih ki la buh ki jingmaham ba kin sa nang don ki ïing ki ban sa shah ktah jur na ki jingjulor, kumjuh kin sa nang don shuh shuh ki dieng ki ban sa khyllem namar ka jingïai bteng jong ka jingjur jong ka lyer, ki jingat phyllung ki um duriaw bad ka jingbteng jong ka jinghap u slap uba jur.
Ka sorkar  Gujarat ka la ong ba ki la don kumba 1lak ngut ki briew ïa kiba la shah pyllait na ki thaiñ a ap jingma na ka jingktah ka ‘erïong.
Ka sorkar ka la ong ba ki la don kumba 18 tylli ki kynhun jong ka National Disaster Response Force (NDRF) bad 12 tylli jong ka State Disaster Response Force (SDRF) kiba la shah pynap lypa ha ki distrik jong ka Devbhumi Dwarka, Rajkot, Jamnagar, Junagadh, Porbandar, Gir Somnath, Morbi bad Valsad ban pyntreikam ïa ki lada donkam ha kano kano ka por.
Ki shipai kiba la pynkhreh ban ai jingïarap ruh bad ban pynbiang ïa ki jingdonkam lada jia ba wan ka jingshlei um bad kiwei pat ki jingjia ha kine ki jaka ki la sdang ban ai ki jingïarap sha ki nong shong shnong kiba dang don ha ki jaka ba ap jingma naba ka jingpynkynriah jaka ïa ki briew ka dang ïai bteng.
Ki shipai ki la ïatreilang halor kane ka jingthmu bad ki bor sorkar bad kumjuh bad ka kynhun NDRF.
Kumba la khmih bniah, la ong ba kane ka ‘erïong kan sa wanrah ïa kiba bun ki jingjulor ha ki bynta jong ka Kutch, Devbhumi Dwarka bad Jamnagar distrik, la ong ka IMD.
Ka sorkar jylla ka la don jingthmu na ka bynta ban pynphet shnong ïa ki briew kiba shong shnong ha ki jaka kiba jngai kumba 10 km narud duriaw, la ïathuh ki heh ba dei khmih.
Kumba la ïathuh ki heh ba dei khmih, la ong ba ka jingpyntreikam ha kaba ïadei bad ka jingleit pynkynriah jaka ïa ki briew kan sa ïai bteng.
Ki ar tylli ki jaka mane blei kiba kham paw nam kiba kynthup ïa ka Dwarkadhish Temple ha Devbhumi Dwarka bad ka Somnath Temple kaba don ha Gir Somnath distrik, ki dang khang na ka bynta ki riewngeit ha ka sngi Palei.
Ka tnat ba dei khmih ïa ka jinglong jong ka suiñbneng ka la ïathuh lypa ba kan sa don ruh ka jinghap jong u slap uba jur ha ryngkat ka lyer kaba jur ha kiba bun ki bynta rudnong jong ka thaiñ Saurashtra-Kutch, khamtam ha ka distrik Kutch, Porbandar bad Devbhumi Dwarka.
U Myntri ka tnat Pule Puthi jong ka jylla Assam – Ranoj Pegu ha kane ka taiew kaba mynta u la pyntip ba 2 tylli ki kolej kiba bna nam jong ka jylla Assam kin sa shah ban pynkiew noh sha ka kyrdan kum ki skulbah jong ka jylla.
Ïa katei ka rai jong ka sorkar, u Myntri u la pynbna paidbah ha ka jingïalang kaba la pynlong ha Guwahati ha ka 15 tarik mynta u bnai.
Ki 2 tylli ki kolej ki ban sa shah pynkiew kyrdan kum ki skulbah ki kynthup ïa ka North Lakhimpur College bad ka Sibsagar College.
Na ka liang u Myntri u la pyntip shuh shuh ba ka sorkar jylla ka la pyllait ïa ka mang tyngka kaba mar T.
10 lak sha kitei ki 2 tylli ki kolej ki ban sa kiew kyrdan kum ki skulbah.
Kat kum ki jinglum jingtip la ïathuh ba ka North Lakhimpur College ka dei ka ‘autonomous college’ kaba hap hapoh ka jingkhmih jong ka Dibrugarh University, Assam.
Ka North Lakhimpur College ka dei ka ‘autonomous college’ kaba nyngkong eh ha ka jylla Assam ïa kaba la seng ha u snem 1952.
Ha u snem 2012, ka North Lakhimpur College ka la ïoh ïa ka Grade “A" na ka NAAC ha ryngkat ka 3.
08 ka CGPA.
Dei ha ka 30 tarik u Jymmang, 2013 ba ka North Lakhimpur College ka la ïoh ïa ka shithi na ka University Grants Commission ban ïoh jingithuh noh kum ka ‘autonomous college’.
Haba phai sha ka Sibsagar College pat la ïathuh ba katei ka kolej ka dei ka jaka pule kaba pynbiang ïa ka lad jingpule ‘graduate’ bad ‘postgraduate’; kaba hap hapoh ka jingpynïaid jong Dibrugarh University.
Ïa katei ka kolej la seng ha u snem 1947 da u Padmadhar Chaliha bad u khun jong  u – Paragdhar Chaliha u la don bynta ban pynwandur ïa ka.
Mynshwa katei ka kolej ka hap hapoh ka jingkhmih bad jingpynïaid jong ka Gauhati University, bad dei naduh u snem 1965 ba katei ka kolej ka la hap noh hapoh ka jingkhmih bad jingpynïaid jong ka Dibrugarh University.
Katei ka kolej ka don ha ka jaka sha ka thaiñ mihngi jong ka Joysagar Tank bad ka jngai kumba 5 km na ka shnong Sivasagar.
La tei ïa ka ha ka jaka kaba ïar haduh 103 bigha bad ka don ruh ïa haduh 16 tylli ki tnat jingpule lane ki ‘department’.
Ka jingïaid jong ki kali ha ka surok bah Jammu-Srinagar ka la shah ktah jur hadien ba don ka jing-twa khyndew ha ka sngi Palei hajan ka jaka sor ka Ramban, la ïathuh ki heh ka tnat pulit pynïaid kali.
Ka jingtwa khyndew ka la ktah ïa ka surok bah kaba jrong kumba 270-km hajan Cafeteria Morh ha ka por 1 baje mynstep, ha kaba kane ka la khang ïa ka surok kaba la pynïasoh bad ka Kashmir sha kiwei pat ki bynta jong ka ri, la ïathuh ki heh pulit.
Ki la ïathuh ruh ba ka jaka rung jong ka lynti krem ba dang shna ka la shah khang na ka jingtwa.
Ïa kane ka lynti krem la shna na ka bynta ban pynkylluid ïa ka surok bad la khmih lynti ban pyndep noh ïa ka ha u snem ban wan.
Hadien ba la jia ka jingtwa khyndew, ki kynhun ba dei khmih ki la pynlong ïa ka jingpyntreikam na ka bynta ban pynkhuid ïa ka jingtwa na ka surok bah kham kloi katba lah na ka bynta ban pyllait ïa ki kali kiba la sahkut lynti.
Kumba ka long haduh hynnin ka sngi ki pulit ka tnat ba dei khmih kim shym shah shuh ïa ki kali ba kin rung na katei ka lynti naba la pyntreikam na ka bynta ban pyllait shwa ïa ki kali kiba la don lypa ha katei ka surok kaba la dap da ka jingtwa bad khang lynti.
U nongïalam ba hakhlieh duh jong TIPRA Motha – Pradyot Debbarma ha ka 15 tarik mynta u bnai u la byrngem ba un pynjur shuh shuh ïa ki jingïakhih ha kaba ïadei bad ka jingdawa ban pyndonkam noh da ki dak thoh Roman na ka bynta ka ktien Kokborok.
Na ka liang u nongïalam jong ka TIPRA u la pynpaw ruh ïa ka jingpynrem kaba jur ïa ka tnat pulit jong ka jylla kaba la leit ban pynthut ïa ka rynsan ïaid paidbah ba la pynlong da ka Tipra Indigenous Students’ Federation (TISF) ha ka Sngi Balang mynta ka taiew.
Da kaba pynrem ïa ka tnat pulit jong ka jylla, na ka liang u Pradyot Debbarma u la pyntip ba lada ka sorkar Tripura kam shim khia halor ka jingdawa ban pyndonkam noh da ki dak thoh Roman na ka bynta ka ktien Kokborok, ka seng kan nang pynjur shuh shuh ïa ki jingïakhih ha ki sngi bad ki bnai ki ban sa wan.
Kat kum ki jingïoh lum khubor la ïathuh ba ha ka Sngi Balang ba la dep, ki la don palat 20 ngut ki samla pule kiba dei ki dkhot jong ka TISF kiba la ïoh ïa ki jingmynsaw hadien ba ki bor pulit jong ka jylla ki la pyndonkam da ki lathi bad da ki kali kit um ban pynsangeh ïa ka jingïalang paidbah kaba jai jai ba la pynlong da ka TISF.
Halor katei ka jingjia, na ka liang u Pradyot Debbarma u la pynpaw ïa ka jingpynrem kaba jur pyrshah ïa ka tnat pulit jong ka jylla kiba leit ban thombor ïa ki dkhot jong ka TISF.
U la kyntoh ruh ba na ka liang u Lat ka jylla um shym la treh ban ïakynduh ïa ki nongïalam jong ka TIPRA bad kumjuh ruh ïa ki nongïalam jong ka TISF ban pynshah shkor halor ka mat jingdawa kaba ki don.
U la kynthoh ba u Lat ka jylla u don ha Raj Bhavan baroh shi sngi, hynrei um shym la pyllait por wat tang 2 minit ruh ban ïakynduh ïa ki.
Na ka liang u Debbarma u la kyntu ruh ba u Lat jong ka jylla u dei ban pyndep ïa ki kamram ki jong u khlem da don ïa kano kano ka jingpeit shiliang khmat, namar dei ma u u ba la long kum u kynja ksiang jong ka Sorkar Kmie.
Na ka daw jong ka jingjur u slap bad ka lyer, uwei u rangbah ba la 65 snem ka rta u la duh ei ïa la ka jingim ha ka 15 tarik mynta u bnai hadien ba uwei u dieng bah u la khyllem halor jong u.
Katei ka jingjia ka la jia ha ka thaiñ Barpeta district, Assam.
Kat kum ki jingïoh lum khubor la ïathuh ba katei ka jingjia ka la jia ha ka por ba u dei u rangbah u dang don hapdeng ka jingïohthiah lyngngai ha la ïing.
U rangbah u ba la duh ei ïa la ka jong ka jingim na katei ka jingjia u dei u ba la tip kyrteng kum u Gautam Das – nongshong shong ka kyntoit Sankardev Path, Barpeta Road.
Kat kum ki jingïoh lum khubor la ïathuh ba ha ki 2 sngi kiba la leit, ka thaiñ Barpeta ka la ïoh mad ïa ka jingjur slap bad lyer kaba radbah kaba la neh ruh haduh ka step jong ka sngi Thohdieng mynta ka taiew.
Ki la don kumba san ngut ki lehnoh bar ri kiba la shah pynïap ha ka por ba don ka jingïasiat kaba markylliang hapdeng ki shipai ïada ri bad ki lehnoh ha Kupwara kaba don ha Jammu & Kashmir ha ka sngi Thohdieng.
Ka jingleit khynra lehnoh ha kane ka thaiñ ka dang ïai bteng, la ong u Additional Director General of Police (ADGP) Kashmir u Vijay Kumar.
Kane ka dei ka sien kaba nyngkong ba la jia ka jingthmu rungtuh ha une u snem ha Kashmir na Kupwara Sector.
“Ka jingïasiat kaba markylliang ka la sdang hapdeng ki lehnoh bad ka kynhun ba la ïatreilang jong ki Army bad ki pulit haba ki la ïoh ïa ka jingtip kaba bniah halor ka jingdon jong ki lehnoh ba la phah da ki pulit jong ka Kupwara ha ka thaiñ Jumagund jong u LoC jong ka Kupwara distrik.
Yn sa nang tip shai shuh shuh halor kane ka jingjia kham hadien namar ba ka jingtohkit ka dang ïaid shakhmat," la ong ki pulit jong ka Kashmir Zone ha ka jingphah jingthoh lyngba ka Twitter.
Ha ka 13 tarik, Jylliew ki la don kumba 2 ngut ki lehnoh kiba la shah pynïap ha ka jingïatreilang jong ki shipai Indian Army bad ki pulit ka Jammu & Kashmir ha ka thaiñ khappud jong ka Kupwara distrik.
Ha basdang jong une u bnai, kata ha ka 2 tarik, Jylliew, uwei u lehnoh u la shsah siat ïap ha ka jingïasiat kaba markylliang bad ki shipai ïada ri ha Rajouri distrik kaba don ha Jammu & Kashmir.
U Myntri Rangbah jong ka jylla Manipur ha ka 15 tarik mynta u bnai u la pynbna paidbah bad kynnoh ba ki runar kiba la wan rung beaiñ na sha shiliang pud bad ki dkhot seng kieng atiar ki dei kiba la donkti ban pynmih ïa ki jingïakajia bad jingïaumsnam kiba jur ha ka jylla Manipur.
U la pyntip shuh shuh ba ki jingïakajia ha ka jylla kim shym la dei satia na ka daw jong ka jingïashun hapdeng ki 2 tylli ki kynhun jaitbynriew.
Kum ban shu ïathuh hangne, ka jylla Manipur ka don ïa 400 km ka lynter khappud bad ka ri Myanmar, ka bym pat shym la ker sainar shiah.
Da kaba pynrem jur halor ka jingmih jong ka jingïather kuli ha ka miet jong ka Sngi Ba-ar kaba la jia ha ka thaiñ Imphal East district kaba la wanrah ruh ïa ka jingkhlad bad jingmynsaw jong bun ngut ki ‘riew paidbah – na ka liang u Myntri Rangbah u la ong ba katei ka jingjia ha katei ka miet ka dei ka kam beaiñ jong ki dkhot kieng atiar.
Ha ka jingïakren bad ki lad pathai khubor na ka liang u Myntri Rangbah u la pyntip ba na ka liang ki bor pahara ki la pynlong da ka jingleit khynra kaba jur khnang ban ïoh kem ïa ki runar na ka thaiñ Urangpat bad Yaingangpokpi.
U la pyntip shuh shuh ba na ka liang ka sorkar jylla ka la pynkhreh ban ai da ka jingpynshitom kaba tyngeh ïa ki runar kiba la donkti ha ki kam beaiñ.
U Myntri Rangbah u la pyntip shuh shuh ba baroh ki Myntri bad ki MLA jong ka jylla ki la leit ban jurip ïa ki distrik bapher bapher bad ki la pynlong ruh ïa ki jingïalang syllok bad ki riew paidbah bad kiwei kiwei ki kynhun trei kam na ka bynta ban wanrah biang ïa ka suk ka saiñ ha ka jylla Manipur.
U la pyntip shuh shuh ba shen ka komiti wanrah jingsuk (Peace Committee) kaba la thaw hapoh ka jingïalam jong  u Lat ka jylla – Anusuiya Uikey kan sa pynsdang ïa ki kamram jong ka.
Ha ka jingïakren bad ki lad pathai khubor, na ka liang  u Myntri Rangbah u la kyntait ruh ïa ka jingdawa jong ki 10 ngut ki MLA kiba na ka jaitbynriew Kuki kiba la dawa ban ïoh da la ka jong ka sorkar (kaba ïasyriem kum ka jingdawa ban ïoh ïa la ka jong ka jylla).
Dang ha ki khyndiat sngi kiba la leit noh, na ka liang ka Sorkar Manipur ka la leit ban pyntip sha ka Sorkar Pdeng ba ki 3 tylli ki kynhun kieng atiar na ka jaitbynriew Kuki (Kuki National Army – KNA, ka Zomi Revolutionary Army – ZRA) bad ka Kuki Revolutionary Army – KRA) kim shym la bud satia ïa ki kyndon jong ka soskular sangeh ïasiat ba la ïasoi ha ka 22 tarik u Nailar, 2022.
Na ka liang u Myntri Rangbah jong ka jylla la bun sien u la kynthoh bad kynnoh ba dei ki kynhun kieng atiar kiba na ka jaitbynriew Kuki kiba la donkti ban wanrah ïa ki jingïakajia ha ka jylla Manipur.
U la kynthoh ruh ba kitei ki seng kieng atiar ki la don bynta ban pynshit bad ai mynsiem ïa ki paidbah ban ïakhun pyrshah ïa ka sorkar halor ki mat kiba ïadei bad ki sienjam ban rat dyngkhong ïa ka kam rep ‘tiew poppy bad kumjuh ruh ïa ka thma pyrshah ïa u droks.
Ki bor sorkar jong ka jylla Manipur ki la pyntip ba ha ka miet jong ka Sngi Palei (15 tarik), ki runar ki la leit ban wiang ding ïa ka ïing sah jong u Myntri Khynnah ka tnat Korbar Ri – RK Ranjan Singh kaba don ha ka thaiñ Kongba, Imphal.
Kat kum ki jingïoh lum jingtip la ïathuh ba ha katei ka miet, ki paidbhur ki la leit ban tur sha ka ïing sah jong u myntri bad wiang ding ruh ïa ka.
Kat kum ki jingïoh lum khubor la ïathuh ba ha ka Sngi Palei, ki la don 2 tylli ki ïing kiba la shah wiang ding ha ki paidbhur – shi sngi hadien ka jingjia shah thombor ka thaiñ Khamenlok – kaba la wanrah ruh ïa ka jingkhlad jong 9 ngut ki briew bad jingmynsaw ïa ki 10 ngut kiwei pat.
Halor kitei ki jingjiaa, na ka liang u Myntri Rangbah jong ka jylla – N Biren Singh u la pyntip ba ka sorkar jylla ka la pynlong ïa bun tylli ki jingïalang bad pynmih ruh ïa ka rai ban trei tyngeh pyrshah ïa ki runar kiba la donkti ha ki kam beaiñ.
U la ïathuh ba na ka liang u Lat ka jylla u la dep ban thaw ïa ka komiti wanrah jingsuk (peace committee) bad shen katei ka komiti kan sa shim ïa ki sienjam kiba donkam na ka bynta ban wanrah biang ïa ka suk ka saiñ ha ka jylla Manipur.
Na ka liang u Myntri Rangbah u la pyntip shuh shuh ba ka suk ka saiñ kan wanphai biang sha ka jylla Manipur lyngba ka jingïatreilang bad jingai jingkyrshan jong ki paidbah nongshong shnong.
Dang shen na ka liang u Myntri ka Tnat Kam Pohïing jong ka Sorkar Pdeng – Amit Shah ha ka jingwan jngoh jong u ïa ka jylla Manipur (29 Jymmang – 1 Jylliew), u la pynmih da ka jingmaham pyrshah ïa ki seng kieng atiar Kuki ba ki dei ban bud pyrkhing ïa ki kyndon jong ka soskular lada kim kwah ba ka Sorkar Pdeng kan shim da ki sienjam kiba tyngeh pyrshah ïa ki.
Ka ‘Voice of the People Party’ (VPP) ka la phah shithi sha u Symbud Myntri Rangbah ka Jylla uba peit ruh ïa ka tnad kam pohïing, Bah Prestone Tynsong ban pan jingshai halor ka jingthung kam pulit ba la pynlong da ka Central Recruitment Board, Meghalaya.
Ka seng lyngba ka shithi na u General Secretary ka VPP, Dr.
Ricky A.
J.
Syngkon ka kwah ban pan jingshai halor ka jingthung kam pulit ba la pynlong da ka Central Recruitment Board, Meghalaya, Shillong, ha ka 6 tarik u Lber, 2022 na bynta ka kam ‘Driver Constable’ hapoh ka thup kyrdan  Khasi/Jaiñtia.
“Ngi la ïoh jingtip ba uwei u kyrtong ïa uba la tip kyrteng kum u Alwist Maring uba don ïa u Roll No.
– 27002167 bad uba dei na 16 – Ri-Bhoi District u la ïoh ïa ki ‘mark’ kiba heh, hynrei ha ka jingkyndit jong u, ym shym la khot ïa u na bynta ka ‘Interview’ katba ïa katto-katne kiwei pat ki kyrtong kiba la ïoh pdiang ïa ki ‘mark’ kiba kham duna ki la shah khot na bynta ka ‘Interview’," la ong utei u nongïalam.
Haba ïadei bad katei ka jingjia, u Dr.
Syngkon u la ong ba ka seng ka kyrpad ïa u Symbud Myntri ban khmih lem ïa katei ka kam kumjuh ïa kiwei-kiwei kiba ïasyriem ha katei ka liang.
“Ka jingshimkhia na ka liang jong phi ban pyntikna ba baroh ki jingthung kam ha kane ka tnad treikam ka long kaba khuid bad ka bym noh shiliang khlem da ïapeiñ halor kiba dei hok ban ïoh," pynkut ka shithi na ka seng.
Ha ka sien kaba nyngkong, u Symbud Myntri Rangbah ka Jylla, u Bah Sniawbhalang Dhar u la wan ïuh kjat ha Jaiñtia Hills Autonomous District Council (JHADC) ban ïathir halor ki jingeh jong ka Council.
Ïa ka jingïalang la pynlong ha Conference Hall jong ka JHADC ha ka jingdonlang u Secretary ka tnad Urban Affairs ka Sorkar Jylla, u Bah Ethelbert Kharmalki, u Chief Executive Member (CEM) ka JHADC, Bah Thombor Shiwat, Deputy CEM, Bah Lasky Rymbai, Chairman ka JHADC, Dr.
Sankey Shangpung, ki MDC, ki ophisar bad ki nongtrei ka Council.
U Symbud Myntri Rangbah hadien ka jingïalang haba ïakren bad ki lad pathai khubor u la ong, ka jingwan jong u ka long ban ïakynduh ïa ki dkhot ka Executive Committee (EC) bad ki ophisar jong ka Council ban ïathir halor kiba bun ki jingeh jong ka Council.
Ha kaba ïadei bad ka bhah jong ka Council ba dei ban ïoh na ka Sorkar Jylla, u Bah Dhar u la ong ba na ka liang ka Sorkar kan pyrshang ban pyllait noh ïa ka bhah jong ka Council ha kano-kano ka por.
“Ngi la ïohi ba kat nang ïaid ki sngi ki ïa, ki jingeh ha ka Council ki la nang bun bad ka jinglut ruh ka la nang bun," la ong u Bah Dhar da kaba bynrap ba kawei ka mat kaba kham kongsan ba ki la ïakren ka long kumno ban kyntiew ïa ka ïoh ka kot jong ka Council na ki katto-katne ki tnad ki bym ktah ïa u paidbah.
Ha kaba ïadei bad ka tulop jong ki nongtrei, u la ong ba na ka liang ka Sorkar kan pyrshang katba lah ban pynkloi khnang ban suk ïa ki nongtrei.
Ha kaba ïadei bad ka Ïawmusiang Market Complex, u la ong ba la pynkhreh ïa ka ‘Balance Estimate’ bad DPR bad mynta ka kam ka la ïaid shakhmat.
U la ïathuh ba ha ki khyndiat bnai u la shong jingïalang bad ki ophisar ka tnad PWD (Building) bad namar ka ïing mala ka dei kaba la sah slem, kumta donkam ban pit bniah ïa ki nar rod bad hadien ba la dep ïa kane, yn khot ‘tender’ da kawei khnang ban pyndep noh ïa ka.
Hadien ka jingïalang, u CEM u la aiti ïa ka dorkhas ha u Symbud Myntri Rangbah ha kaba ïadei bad ki jingdonkam jong ka Council.
Ka jinghiar kynsan jong ka ïew die soh bad ka jingkyntait jong kiba bun ban thied ïa ki soh na ki nongdie soh ha  Ïew Nongstoiñ bad ha sor Nongstoiñ kumjuh namar ka jingshim kabu jong ki nongwan pynpoi soh kiba ju pynpoi sha ki nongdie soh ha kane ka ïew da kaba leit die noh da ma ki ha ka dor kaba tad ka la wanrah ka jingeh ïa ki nongdie soh ha Ïew Nongstoiñ.
Halor kane ka bynta, ka synjuk ki nongdie soh ka Ïew Nongstoiñ ryngkat ka Ri-Khasi Sepngi Federation ha ka Sngi Thohdieng ka la pynlong ïa ka jingïalang ban ïakren halor katei ka kam kaba la pynlong ha Hall ka shlem treikam u Syiem ka Hima Nongstoiñ.
Ki nongkitkam ka Ri-Khasi Sepngi Federation bad ki nongdie soh ki la ong ba katei ka jingïalang da kawei ka jingmut ka la shim ïa ka rai ba ïa ki nongdie soh lane ki nongpynpoi soh ha Ïew Nongstoiñ kiba wan nabar ym shym la khang ïa ki.
Hynrei nyngkong eh, shuwa ba kin wan sha Nongstoiñ, ki dei ban tip shuwa ïa ka shnong, kaba ar ki dei ban pyntip sha ka seng ki die soh bad kumjuh haba ki die ïa u soh sha ki paidbah kin sngewbha ba kin die ha ka dor kaba long kajuh ïa kaba ka seng ka buh.
Ka jingmih jong kiba nabar ban die tad ïa u soh ha Ïew Nongstoiñ ka pynhiar noh ïa ka ïew jong ki nongdie soh.
Kane ka pynlong ba kim lah ban die ïa u soh namar teng-teng ki die ha ka dor kyllum kumba ki ïadie bad ha u paidbah ruh ki ïadie kajuh ka dor bad kumta ki nongdie soh kim ïoh shuh ban die ïa u soh katkum ka dor.
Shuh shuh ki la bynrap ba la kyrpad bad kam dei shuh tang ka jingkyrpad ïa kiba nabar ba lada ki wan sha Nongstoiñ wan ban die ïa ka soh, ym shym la khang tangba haba wan, shong da ka dukan bad wat ym shong ha ki kali bad khamtam eh bad die ha kajuh ka dor kumba die ka ïew Nongstoiñ.
Katkum ki khubor la ong ba ka jingpluh ki khlaw ha ka phang Mihngi ka nongbah Halifax jong ka Canada, ka la pynlong ia ki bor pyniaid ka Canada ba kin pynkynriah shnong noh ia ki hajar tylli ki longiing jong katei ka nongbah, ha kaba ki bor pyniaid ki la mana ruh ia ki nongshong shnong katei ka nongbah ba kim bit ban leit phai biang sha katei ka jaka tad haduh ba kin da ioh ia ka jingpynbna na ka sorkar Canada ha ki sngi ki ban wan.
U heh ka Halifax, u la iathuh ba ki don palat 18,000 ngut ki paidbah nongshong shnong kiba la hap ban phet shnong noh namar jong katei ka jingjia.
Ia katei ka jing pynkynriah la sdang naduh ka Sngi U Blei, kaba kynthup ia ki thaiñ ka Hammonds Plains, Upper Tantallon bad ka Pockwock.
Kitei ki shnong ki long ki shnong ba kham bun paid nongshong shnong bad kumba 15 mile na Falifax.
La ong ruh ba wat da ki para marjan shnong jong kitei ki shnong, ki la shu dap da ka jingsyier haba ki thiah mynmiet namar ka jingbym shngaiñ jong katei ka jingkem ding ki khlaw.
U Myntri Rangbah-duh ka Canada, u Justin Trudeau ha ka Sngi Nyngkong u la pynbna ba ka jingpluh ki khlaw ha katei ka nongbah ka long kaba ap jingma haduh katta ia ki paidbah nongshong shnong khamtam jong ka phang Mihngi katei ka nongbah bad kumta ruh u la ong ba ka sorkar jong u ka la pynkhreh ia ki lad jingiarap naka bynta kito kiba shah ktah ha katei ka bynta.
Kumjuh ruh u heh ka Regional Fire and Emergency na Halifax, u Dave Meldrum haba iakren bad ki lad pathai khubor ha ka Sngi Nyngkong u la iathuh ba tad haduh jong ka miet Sngi Nyngkong ruh ym pat lah ban tehlakam ia katei ka ding khamtam ha ki bynta jong ka Tantallon bad Hammonds Plains bad ki bor pyniaid ki dang ialeh ruh ban wad ia ka daw jong katei ka jingpluh.
Kumta ia ki jingtip ba bniah halor ka jingdon kiba mynsaw ne khlad, yn sa lah ban pyntip hadien ynda la ioh ia ka kaiphod bad ynda la ioh ban wad bniah bha.
U Meldrum u la iathuh ruh ba palat 100 ngut ki briew jong ka tnat pynlip ding ki la leit sha kitei ki shnong naka bynta ban iakhun bad ban pynlip ia katei ka ding kaba klang.
Hynrei katei ka jingpluh kam long kaba suk ban tehlakam bad kumta ka lah ban shim por bun sngi.
Ki bor pyniaid katei ka nongbah ki la pynbna ‘Emergency’ naduh ka Sngi U Blei hadien ba kiba bun bynta jong katei ka nongbah ki la hap ban shong khlem bor ding namar katei ka jingpluh bad bun ruh ki paidbah nongshong shnong kiba la kynriah shnong noh naduh katei hi ka sngi.
La ong ruh ba katei ka ding ka la nang jur bad ioh lad ban pur heh namar ka jingdon jong ka lyer kaba jur bad kumjuh ruh ki dieng kiba la pyut bad kiba la iap ha katei ka khlaw, ha kaba da ki phew tylli ruh ki iingbriew ki la julor bad ingkhong lut.
Namarkata ki bor pyniaid ki la bthah ia ki paidbah ba kin ym pat leit sha kitei ki thaiñ hapoh jong ki 7 sngi eiei, katba ki bor pyniaid kim pat ai jingbit ne ai jingtip ia ki paidbah ba ki lah ban leit phai noh sha ki shnong jongki.
Katkum ki khubor la ong ba ki bor pyniaid ki la lap ia ka met jong uwei u nongkiew lum uba dei u nong Germany bad ia ka met jong u la lap hi na Kanchenjunga, uba long u lum ba wan ba lai napdeng ki lum kiba jrong tam ha ka pyrthei.
Ia utei u nong Germany la tip kum u Luis Stitzinger.
Ka kynhun ki 5 ngut ki nong Nepali, ha ka Sngi Ba-ar ka la lap ia ka met u Stitzinger na ki bynta ba sha trai jong utei u lum kumba 8,400 metre lane 27,600 phut ka jing jrong jong utei u lum.
La ong ba utei u nongkiew lum uba la don 54 snem ka rta, u la poi shaduh 8,586 metre ka jingjngai kaba u la kiew shitom shajrong utei u lum Himalaya ha ka 25 tarik jong u Jymmang, khlem ka tyndong lyer ‘Oxygen’.
Watla ki bor pyniaid bad ki kynhun iarap ki la ialeh ban wad ia u naduh kitei ki sngi jong ka taiew ba la leit, hynrei namar ka jingthud jong ka suiñ bneng, ka la wanrah jingeh ia ki bad kim shym la lah ban shem ia u ha ka por kaba biang.
Utei u nongkiew lum uba la tbit bad shemphang bha bad uba la ju kiew lum la bun sien, ha ki por ba la leit u la dep kiew teng ia kiwei ruh ki lum ha ka jing jrong kaba palat ia ka 8,000 metre.
Ka Nepal ka long ka ri kaba don ia 10 tylli ki lum kiba jrong tam ha ka pyrthei bad kumta ruh kiba bun ki nongkiew lum bad ki riew shangkai pyrthei, ki ju sngewtynnad ban leit jngoh kai bad ban leit kiew ia kitei ki lum kiba ka pyrthei baroh kawei ka ju tip bad ithuh bha.
Ki don da ki hajar ngut ki nongleit jngoh kai bad ki nongkiew lum kiba la leit sha Nepal ha kane ka aïom, kynthup ia 44 ngut kiba leit sha Kanchenjunga bad da ki spah ngut ruh kiba la dep ban kiew ia utei u lum ha kane ka aïom.
Katba, 12 ngut pat ki dei kiba la khlad noh bad 5 ngut kiba dang jah rngai haduh kane ka kynti naduh ka por ba ki leit kiew sha u lum Everest ha une u snem 2023.
Ka rai jong ka komiti ba la khlieh da ka Myntri ka tnat aiñ, Kong Ampareen Lyngdoh, ban thoh sha ka sorkar jylla ba dei ban thung da ka ‘Expert Committee’ lane ka kynhun ki riewshemphang ban peit bniah biang ïa ka bhah thung kam thung jam lane ka ‘Reservation Policy’, ka dei ka jingjop na ka bynta ka seng Voice of the People Party (VPP), bad khamtam eh ïa u President ka seng, u Bah Ardent Miller Basaïawmoit, uba la shong shah thngan naduh ka 23 tarik Jymmang, 2023.
Nalorkata, ka dei ruh ka jingjop jong ki paidbah kiba la ai ïa ka jingkyrshan ïa ka jingdawa ban pynbeit thymmai ïa ka ‘Reservation Policy’.
Kane ka dei ka jingïakhih ka banyngkong tam jong ka VPP naduh ba ka la wan sha ka saiñ hima sima, bad kan ym dei ruh kaba khatduh namar ka jingïaleh ban pynkylla ïa ka ‘Reservation Policy’ kam pat kut satia.
Kane ka rai ban thoh sha ka sorkar ban thaw ïa ka ‘Expert Committee’ ka dei tang ka jingsdang.
Ngin hap ruh ban peit la ka sorkar jylla kan pdiang ne em ïa kane ka jingai jingmut, bad ka sorkar ka dei ban jubab da kaba shai lada kam sngewïahap ïa kane ka jingai jingmut kaba sngewshong nongrim bad kaba beit bad ka bym shah liang ïano-ïano.
Ka long shisha kaba donkam ban ïathir bad ïatai halor ka jingdonkam ban pynkylla ïa ka ‘Reservation Policy’ namar la 51 snem tam, la shu ïa ïaid kumjuh shi kumjuh katba ki jingkylla kiba bun ki la wan khamtam ha ka liang ka jingbun paid.
Lehse ki don ki bym sngewtynnad ïa kane ka jingdawa.
Tangba kano-kano ka kpait saiñ kam lane ‘Policy’ kam shong ha ka jingsngewtynnad ne jingbitar jongno-jongno.
Ki kpait saiñ kam ki hap ban kylla lang katkum ka jingkylla jong ka por da kaba peit thuh ruh ba kim dei ban ktah ïa ki aiñ ki kanun bad ïa ka Riti Synshar khnang ba kan yn wanrah ïa ka jingduhnong.
Lada kano-kano ka kpait saiñ kam ka sah shrah khlem jingkylla, kata ka pyni ba kam don shuh ïa ki jingmyntoi bad la dei ban wanrah da kaba thymmai.
Ki bun bah ki kpait saiñ kam kiba la shah pynkylla ha ka sorkar na ka por sha ka por namar yn hap ban peit thuh la kato ka kpait saiñ kam kaba la thaw 20 snem mynshwa, ka dang ïahap ne em bad ki jingshisha kiba long mynta.
Lada kam ïahap, kam don jingmyntoi shuh ban pyntreikam ïa kiba kum kita ki kpait saiñ kam, bad dei ban shu weng noh shi syndon lane pynkylla ïa ki.
Ha kajuh ka rukom, kane ka ïahap bad ka ‘Reservation Policy’ kaba la wanrah nyngkong ha ka 12 tarik Kyllalyngkot, 1972, bad kata ruh ha ka por ba ka Meghalaya kam pat dei ka jylla bapura bad ka dang long tang kum ka ‘Autonomous State’.
Nangne shakhmat, ngin hap ban ïa khmih kiei kita ki jingai jingmut na ki seng saiñpyrthei bad kumno ka sorkar kan rai halor ka jingkyntu ban thung da ka ‘Expert Committee’.
Tangba dei ban shai naduh kaba sdang ba lada thaw ïa kata ka ‘Expert Committee’ katno bnai kan shimpor ban ai ïa ka kaiphod bad ki jingai jingmut jong ka.
Kata ka Committee kam dei ban shimpor da ki phew bnai bad ki snem namar kam da eh than ban ïa pynbeit lada pynlong diengkot da ka khanasamari kaba shisien ha ka 10 snem.
Ka seng kum ka VPP ka dei ban ïakhun ba la kumno-kumno hapoh hynriew bnai, kane ka ‘Expert Committee’ ka dei ban pyndep ïa ka kam ka jam jong ka bad ym palat ïa kata.
Ha kajuh ka por, ka Committee ka dei ban sngap lut ïa baroh ki sur kiba mih na kane ka jylla bad ym ban kyntait ïano-ïano khnang ba ha ka por ba pynwan dur ïa ka kaiphod bad ïa ki jingai jingmut, kiei-kiei kin long kiba shai bad kiba beit.
Kam myntoi ïa kata ka ‘Expert Committee’ ba kan shu ktaid sah da ki bnai bad ha kaba kut kan ym lah ban shim rai lane kam lah ban ai ïa kino-kino ki jingai jingmut kiba shai.
Ha kajuh ka rukom, ka sorkar ka dei ban jied da ki riew shemphang kiba la shai bad kiba sngewthuh shaphang ka ‘Reservation Policy’ ban long ki dkhot jong ka ‘Expert Committee’.
Ai ki mat shong ki riew shemphang ban ïathir ha ban da biang bad dei ban khanglad ïa ki ‘riew saiñpyrthei ban ïadon bynta ha kane ka kynhun.
Shisien ba la rung ki riew saiñpyrthei, ngi sngewthuh ba ka kam kan ym shai bad beit shuh ha ka rukom kaba dei.
Namarkata, dei ban jied lehse da ki nongbishar ba la shongthait, nonghikai ha ki skulbah/kolej, ki ophisar kiba la shongthait na ka Census of India, bad kumta ter-ter khnang ba ki jingai jingmut kin long kiba shong nongrim bad ki bym shah ktah ha kino-kino ki aiñ.
Ka sorkar ka dei ban shimkhia bha ïa kane namar ha kaba kut, kan dei ka sorkar ka ban rai la kan pdiang ne kyntait ïa ki jingai jingmut jong ka Committee.
Ka sorkar kam dei ban shim ïa kane ka lad kum ka kabu ban pynslem.
Ngi sngewthuh ba ka sorkar ka don bun bah ki buit ban pynslem ha ka ban jubab thikna halor ki jingdawa jong ki paidbah.
Ka por kan sa batai ïa kiei-kiei bad ngin hap ban ïa ap.
Ngi sngewthuh ban ym lah ban rai ïa kane ka mat tang hapoh 24 kynta namar hap ban sngap lem ïa baroh ki jait sur.
Ngim dei ban shah liang ïano-ïano bad ka hok ka dei ban ïeng rasong katkum ki jingshisha.
Ki paidbah ki ïa mih ban leit ai jingkyrshan ïa u Bah Ardent ha kine ki sngi namar ki la sngewthuh ba ka por ka la ih ban pynkylla ïa ka ‘Reservation Policy’ khnang ba kan ïaid katkum ka jinglong jong ka por.
Ka sorkar kam dei than ban kheiñ biej ïa ki paidbah namar ha kaba kut, ngi sngewthuh ba ki kham stad ki paidbah.
Ka khubor lyngba ka Poetry ia ki nongpule u paid Khasi baiar kynthup u Khynriam U Pnar u Bhoi bad u War shaphang uwei u khlur ka jaidbynriew ka Bri u Hynniewtrep u bym khraw tang ka ktien hynrei da ki kam u pyni ban pynim ia ki khun ki kti ki jong nga ki jong phi.
Bad kata ka dei ka bhah thungkam thungjam Job Reservation Policy bad ita i dei ia i Bah Ardent Miller Basaiawmoit, i ba lah shah jingit tang marwei ha iwei i shyngoid.
Khlem jingsalia ia ka miet ka dum ka synñia, ka lyer ka sngi u slap bad u phria, wat ban iehnoh ia ka ïing ka sem bad ia la ki jong ki khun ki kti.
Baroh u briew bastad,Mano ba lah ban len;Khlem da plie ka lad,Kumno un lait ban kren.
Sangah beit ia u prek hep,Ai na shato dar dar;Tangon eh daiñ daiñ, hepMynba dang saw u nar;1.
Ka Ri Khasi lah kah dum don jingkyrmen,Ba mih ki Riewshlur kum I Bah Ardent;Bad uba dei ruh u President ka Seng V.
P.
P,U bud ia ki nuksa u Mahatma Gandhi.
2.
50 snem ka rta ka jylla ka la iaid,Ia ka Reservation Polisi ym nud ia ktaid;Ha iing Dorbar Assembly baroh ia sngap jar,Ki (M.
L.
A) Khynriam U Pnar U Bhoi Uwar.
3.
Naduh ka BJP, UDP, HSPDP bad PDF,I’u Conrad Sangma ki tieng ki khot sahep;Katba u ong ka khlieh ki hap kohnguh,Tang bakla tiak, shuki jong ki, kein kin duh.
4.
Shuwa ka Election I’u paidbah pynbiej kai,Reservation Polisi ha manifesto shakhmat ki ai;Hynrei ynda la jop ki klet lut kita baroh,Ha ka bus u Conrad wow ki iasdien iasnoh.
5.
Khasi Mande (MLA) kamuk kon namjajog,Ha kawei ka sngi Conrad Sangma un pynphong phrok;Katba ong ma u baroh hap ban shu kohnguh,Ia kaba lieh ki ong kaba iong kim sngewthuh.
6.
Ka jingbakla jied dei ka jong ki paidbah,Wat ia ki bym tip eiei jied namar ka spah;Kiba kum kine dei ki ingkhong shalangmat,Paidbah mynta ka kynti ngi lah ioh mad.
7.
Ka jingmih ka Party thymmai dei V.
P.
P,Kan dei ka jingkyrsiew thiah ia nga ia phi;Baroh shi katta jaidbynriew iohthiah lyngngai,V.
P.
P ka dei ka seng kum u prew ba tbeh jingshai.
8.
Baroh ki Party riewlum haduh ki sngi mynta,Ki dang ialeh sai dkut- u sai tyllai dang ia muja;Mon la ka mon ka Herimai phi mon iano,Ka tarajur ka noh shiliang phi tip shano?9.
Ha ka bhah thung kam thungjam 40 percent Khasi Jaintia,Shish lah sngewlehrain wat u bieit u tip ia kata;Tang na ki Constituency ngi la tam lypa ma ngi,Sah kaei pat ym lah pynkylla Reservation Polisi?10.
36 seat ki MLA napoh Ri Khasi bad Jaintia,Tang 24 seat napoh Rilum Garo haduh mynta;Ban iakren ia jingbun briew ma ngi ngi la tam,Bun bun shah ha Meghalaya ia kiwei la palat liam.
11.
Kat kine ki jingshisha la paw bad iohi,Hato ngin hun mo ban shu shong kli kti;La lieh la iong la lyngkot ne jrong,Ia ka hok ngin dawa ba dei ka hok lajong.
12.
60 percent ia kiwei la ioh pule Doctor Engineering,Katba ma ngi 75 percent hap ap ha ka list waiting;Kiba hun mynsiem bad ba pdiang ia kata,Dei khwan myntoi shimet bad nongshet kylla.
13.
Ka por ka la dei kan wanrah ka jingkylla,Namar ba ngi la kynjoh sha ka 50 snem karta;Bad 20 ngut ngi la ioh ia ki Myntri Rangbah,Ban iaineh kuymjuh da lei-lei ngim kwah.
14.
Ka pyrthei ka pyrta we need a change sur ka sawa,Kane ka juh ka sur ka mih na u Conrad Sangma;50 years, He is a Hero, For Assam Megh boundary,So sorry, he become the zero for Reservation Polisi.
15.
Ka jingkren u Rakkam Sangma Education Minister,Jingiakhih I Bah Ardent it’s will make a Fire;Imat um pat tip ka Ri India dei ka Democracy,Shisien peit imat u pass kot tuh na ka University.
16.
It’s a shame that words came from Education Minister,Bah Ardent Fight for the right no retreat no surrender;Live long Bah Ardent and long live V.
P.
PEducation Minister step down from your chair immediately.
17.
Hato ngi hun ia ka hok la ka jong ban ai noh shawei?Kiba hun ia hok la jong ban ai ei dei ki ksan Rympei,Ka hok bunsien ka ieng.
Ka nongrim ka jingshisha,Lada ngi ia tylli lang kawei ngin ioh shisha ia ka.
18.
Tylli ngin ieng saphret ngin kyllon,Ia ka thong ngin jop haba don ka mon;Ka jingiatylli kawei ka don ka bor,Manla ki shnong, nongkyndong ne wat sha sor.
19.
U rangbah myllung Soso Tham u la pynshai ia ngi,Ngin sa long nongtongum bad thohdieng shisien ka sngi;Katkum na ki dak ki shin ba la paw shynna,Ngi la long ki mraw jong ki truck 24 shaka.
20.
Lah sngew lehrain ban long mraw ha ri ki lyoh,Bah Ardent iakhun beit ka hok lajong ngin ioh;Phi shah jingit marwei na ka bynta ka Reservation Polisi,Ban biang ka pateng ban wan ki khun jong nga jong phi.
21.
Tylli kawei ngin iasnoh kti lang baroh ha u Prah,Kein noh ka UDP kyntait noh I’u Metbah;Bret noh ia ia BJP, HSPDP, NPP Bah Tynsong,Ha u Prah ngin ia snoh kti naduh sor sha nongkyndong.
22.
La jan baroh ki MLA Khasi ki tieng I’u Conrad Sangma,Ym tip balei ne u don ka jadu bad bor ba phyla;Ne namar u dei u no.
9 napdeng ki C.
M donspah,Ban iasnoh bad u ki kwah la paw ka jingrhah.
23.
Don kiba kyrshan don ruh kiba pyrshah,Ia ka jingshah jingit u President V.
P.
P ha u Prah;Watla katta dang don kiba krenbein krenkhoh,Kiba kum kita shisien ka sngi kin bat lyngkhoh doh.
24.
Lajan baroh ki it Hima, ki shnong ki thaw,Ha u Prah, ha u Prah, ka sur ka mih ki pynpaw;Lait noh ki nongkyrshan ieit spah ka N.
P.
P,Hapoh mynsiem ani wow ki leh dom leh dukhi.
25.
Kim tip haduh kine ki sngi u Conrad u dei uei,Namar ha ka Election da ka Pisa la theh sei;5000 tyngka manla ki longing la jan man ki shnong,Mynta phi la ngat kumba syang ia doh tyrkhong.
26.
Kyndit bynriew noh ko phi ki khun Khasi Khara,U snem 2023 dei u snwm ngi lap ia jingbakla;Sdang ban ieid shuwa ialade bad ia la Rympei,Kein noh kato ka ieid sbai ioh babe lehnohei.
27.
Phai sha ka mon phai ruh sha baroh ki liang,Reservation Polisi ka dei ka daw bah u sohkhylliang;50 tylli ki snem ym don doctor ba la pynkoit ia ka,Dei bah Ardent un lah ban weng sohkhylliang jong ka.
28.
Naduh ba ngi dang ioh nyngkong ia kane ka jylla,Paidbah ki la mad Party Riewlum bunsien ki shet-kylla;Ka jingshaniah mynta ha party thymmai V.
P.
P bad u PrahNamar ki dei ki rishot ia jaidbynriew ban ker ban kah.
29.
Ka ktien ka shu sawa.
khamjari ka kam,Kum Bah Ardent jaidbynriew ka donkam;Phi buh ia shuki shadien, jaidbynriew shakhmat,Haduh ban shah jingit tang marwei phi hap ban mad.
30.
Hooid! Watla markhmat ym ioh khublei kti,Tang ha jingduwai ngin buh na ka bynta jong phi;B’u Trai kynrad un ai ka met bakoit bakhlain,Ba phin nang iar ka jingmut khraw ka pyrkhat pyrdain.
31.
Kane ka jingthoh dei tang ha I sur ka poetry,Kum ka jingkyrsiew thiah ia la ki jong ki para ri;To kein ia utei u rangbah ngin kyntiew nam,Ban im ka kyrteng sah ka nam lyngba ki kam.
32.
Ha kaba kut bad ba khadduh bad khadwai,Meinah Panah ha u Prah, ngin iasoh ban iarwai;Jia katba jia ka mat long katba ka long,Da u Prah ngin tai ia u stait theh sha kyndong.
33.
Kein, bad klet noh ia kiwei pat ki seng, ne party,Kiba ia don jingmut ban khanglad ia Reservation Polisi;Ha ka synshar paidbah donkam uba stad bad shemphang,Kata dei ka mat la batai kum ka kyntien maitphang.
34.
Tang ka jingstad khlem shemphang baroh long lehnohei,Ka jingstad baroh kam dondor shu sepei;U briew uba stad bad shemphang u iohi kaei ban sa jia,Katba uba biej u tur khlemran bad shu nohiap khamakha.
35.
Khynriam u Pnar u Bhoi u War dei paid Khasi baiar,Ha ka jylla Meghalaya pat ju ioh bat 5 snem ban ioh synshar;Tang shiteng por, ka shait jia shuki ki la hap ban iehnoh,Namar para ma ngi, ka khwanmyntoi shimet ia shuki lade dei ban ioh.
36.
Jaidbynriew jong ngi sngewtynnad ban ai burom ia kiwei,Ia ka long rynieng ban die tad dor kim sngew pher eiei;Tangba la biang ialade shimet ai kan long katba long,Wat la juban lak ba la khlei ki shet kylla shet khongpong.
37.
Ki party dei tang kita ki uniform ne kita ki jersey,Ba ju phong ha World no.
10 barabor dei u MessiDonkam u Ronaldo, M.
Babpe bad u Neymar ban pynkhih ia ka jar,Ha ka politic ngi donkam u Rangbah kum bah Ardent Miller.
Ka Chinese Embassy and Consulates General ka la dep ban ai da palat 60,000 tylli ki Visa sha ki nong India kiba leit jingleit sha China ha ki san bnai ba la leit jong une u snem ba mynta, la ïathuh ka Chinese Embassy ha u nongaiktien sha India u Wang Xiaojian lyngba ka Twitter.
Ïa ki Visa sha ki nong India la ai na ka bynta kiba bun ki jingthmu, kynthup ha kaba ïadei bad ki kam jngohkai pyrthei, ki jingkhmih bniah halor ki kam khaïi, ki jingtrei bad ki jingleit ïakynduh bahaïing.
U  Wang Xiaojian ha ka jingphah jingthoh lyngba ka Twitter u la ong, “Ha ki san bnai ba la leit jong une u snem, ka Chinese Embassy and Consulates General ka la dep ban ai da palat 60000 tylli ki Visa sha ki nong India kiba dei ban leit jingleit sha China na ka bynta kiba bun ki jingthmu, kum ha ka jingleit pule, ki kam jngohkai pyrthei, ki kam khaïi, ki jingleit ïakynduh bahaïing bad kiwei pat.
"Ha kaba sdang jong u Lber, ka China ka la dep ban pynbna ba kan sa ai jingbit ban rung na ka bynta ki nongjngohkai pyrthei sha ka ri, kynthup ïa kiba na India ha ka sien kaba nyngkong ha ki lai snem.
Ha ka jingthoh ba la phah, kaba la long ha ka 14 tarik, Lber, ka Chinese Embassy and Consulates General ha India ka la ong ba kan sa sdang ban pynmih shuh shuh ïa kiba bun rukom ki Visa jong ka China.
Ha ka jingthoh ba la phah, la ong ba ka Chinese Embassy ha India ka la ong, “Ki Visa jong ka China ïa kiba la pynmih hashwa ka 28 tarik, Lber, 2020 ki dang treikam bad nangne yn sa nang pynthymmai bad pyntreikam shuh shuh.
"Ka la ong shuh shuh ba ka Chinese Embassy and Consulates General ha India kan sa sdang ban pynmih ïa kiba bun rukom ki Visa jong ka China.
U Myntri Rangbah jong ka Delhi u Arvind Kejriwal ha ka sngi Ba-ar u la pynbna ïa ka jingïarap pisa kaba T.
10 lak na ka bynta ki bahaïing jong ka khynnah  16 snem ka rta  kaba la shah dung ïap ha u samla lade ha ka thaiñ Shahbad Dairy kaba ha Delhi.
U  Kejriwal u la ïathuh ha ki nongthoh khubor ba ka Myntri ka Atishi kan sa leit ban jngoh ïa ki bahaïing jong kane ka khynnah, bad ka sorkar ka la pyntikna ba kan sa pynshitom da kaba tyngeh ïa une u runar.
Ka sorkar kan sa pynbiang ïa ka bailutksan kaba T.
10 lak sha ki bahaïing jong kane ka khynnah, bad ka la pyntikna ïa ki ba ka sorkar jong ngi kan sa ai da ka jingpynsaja kaba tyngeh ïa une u runar," la ong u Kejriwal.
Ha ka jingkhmih bniah na ka  CCTV Footage ha kaba ïadei bad kane ka jingjia kaba la jia ha ka sngi U Blei, u la ong, “Ka long ka bym lah ban pdiang ha kaba ïadei bad kane ka jingshah pynïap jong kane ka khynnah.
"U Myntri Rangbah u la pynpaw ruh ïa ka jingsngewkhia ha kaba ïadei bad ki jinglong jingman hapoh ka nongbah, ha kaba u la buh ka jingkyrpad ïa ka sorkar kmie, kaba la pynïaid ïa ki pulit ka Delhi, ba kin shim ïa ka jingkitkhia ha kaba ïadei bad kane ka jingjia.
U la ong, “Ngi la sngewkhia halor ka jinglong jingman ha Delhi.
Ngi la kyrpad ïa ki ban ai jingbit ïa ngi ba ngin leh ïa kaba donkam bad ban pynurlong ïa ka jingshimkhia jong ki halor kane ka jingjia kumjuh.
Ngin sa treikam katkum ka Riti synshar kaba la bynshet ha ngi, bad kumjuh la khmih lynti na ka liang jong ki.
" Kumba la pynlong ïa ka jingtohkit kaba hashwa, la ïoh jingtip ba kane ka khynnah ka la shah dung da kumba 16 sien bad ka shynrong khlieh jong ka ruh ka la pait hadien ba ka la shah thombor beiñ ha u runar.
Kumba ka la paw ha ka CCTV Footage la ïohi ba ka la long ka jingjia kaba shyrkhei bha, ha kaba une u nongpynïap briew u la pyndonkam ruh da u maw heh ban lynthem ïa kane ka khynnah.
Ka long kaba sngewlyngngoh haduh katta katta ba une u runar u la nud ban thombor ïa kane ka khynnah ha ka jaka ba ïohi bad ïaid briew.
Kane ka jingjia ka la jia ha thaiñ kaba hap hapoh ka jingkhmih bniah jong ki pulit ka Shahbad Dairy kaba don ha Delhi, bad ïa ka met jong kane ka khynnah kaba sah ha JJ Colony, la lap ba ka la thiah lyngktar ha ka lynti ïaid kjat.
Ïa une u runar uba la nud ban leh ïa kane ka kam kaba shyrkhie, la tip kyrteng kum u Sahil, ha kaba u la dung ïa kane ka khynnah haduh ba kan da ïap.
Une u runar u la shahkem noh ha ki pulit jong ka Bulandshah kaba don ha Uttar Pradesh ha ka lah sngi U Blei.
Kumba la ïathuh ka tyllong khubor kaba la wan na ki pulit, la ong ba, u Sahil u la Switched Off (pyllip) ïa ka Phone jong u bad u la leit ban rieh hadien ba u la dep ban leh ïa katei ka kam thombor.
Ha kaba ïadei bad kane, la ïathuh ba ïa ka jaka kaba u don la lap hadien ba u la Phone ïa u kpa jong u.
Ki heh sorkar kum shi bynta ban lah ban rat dyngkhong ïa ka jingpyndonkam ïa u drok ka la wad ki lad ki lynti ha ka ban lah ban khanglad ïa baroh ki rukom pyntreikam ha kaba ïadei bad u drok.
Kaba hakhmat eh ba kine ki heh sorkar ki la wanrah, ka long da ka jingai jinghikai pyntbit ïa ki heh sorkar kiba dei ban khmih bniah halor kane ka bynta ha ki katto katne tylli ki distrik jong ka jylla Andhra Pradesh.
Kane ka jingpyntreikam kan sa bteng kawei hadien kawei pat ka distrik.
Kumba la sakhi ha ki bnai ba la lah, ka la don ka jingai jinghikai pyntbit ïa ki briew sorkar halor ka jingthmu ban khanglad ïa ka jingpyndonkam ïa u drok, kane ka la long ha Chittoor.
Ha ka jingai jingkren ha ka lympung ai jinghikai, u District Revenue Officer u Y.
Rajasekhar u la ong ba ki ophisar kiba dei ban khmih halor kane ka bynta ki la dei ban trei shitom na ka bynta ban ïada ïa ki samla ba kin pyndonkam bad kyrni ha ka jingdih drok.
U la ai jingmut ba la dei ban buh da ki kynhun kiba kyrpang ha ki jaka ai jinghikai khnang ban lah ban leh ei ei lada jia ba don ki samla kiba la kum ngop ha ka jingdih drok.
U Assistant Director jong ka Differently-abled and Elderly Welfare Department ha ka distrik u Y.
Srinivas, u la ong ba ka la don lypa ka jingthmu ba la buh bad pynkhreh na ka bynta ban khanglad ïa u drok ha ka distrik katkum ka jingai hukum jong ka sorkar jylla bad ka sorkar kmie.
Ki heh sorkar ki la ong ba ki samla kiba la kynjoh palat ïa ka 15 snem ki la ju ngop borabor ha ka jingdih drok, bad ki tnat kiba dei ban khmih ki la dei ban ithuh bad ban ai jinghikai kum ïa kine ki khynnah pule khnang ba kin lait na ka jingkyrni dih drok.
Ban lah ban pynkylla ïa ka jingim jong kito kiba la kyrni dih drok, ka sorkar jylla ka la buh ïa ki Counselling Centre ki bym donkam ban siew na ka bynta kito kiba la ngop ha une u jingdih pynbuaid bad ïa ki dkhot jong ka longïing jong ki ha ki hospital sorkar kawei kaba don ha Chittoor bad ha SVRR Hospital kaba don ha Tirupati.
Shi bynta ban khanglad bad ban pynduh pyndam noh shi syndon ïa ka jingkyrni dih drok bad khaïi drok jong kiba bun ki briew khamtam ki samla kiba la shah pynngop ha kine ki kam sniew, ki pulit jong ka Andhra Pradesh ki la wad ki lad ki lynti kumno ban lah ban khanglad ïa kine ki kam sniew kiba ktah ïa ka lawei jong ki samla bad ki jingsniew kiba lah ban wanjia hadien habud ha ka jylla.
Ka sorkar Jharkhand ka la buh ïa ka thong ka ban lah ban pynrung kham bun ïa ki kyrteng jong ki nongwadkam-wadjam lyngba ka ‘Portarl’ ba la pynmih na ka bynta ban pynrung kyrteng ïa ki nongwad kam ha ki kompeni jong ki riewshimet.
Ka sorkar jong u Hemant Soren ka la thmu ban pyntreikam da ka jingbhah kam kaba 75 per cent sha ki nongshong shnong ha ki kompeni kiba ha ka thaiñ ha une u snem 2023.
U Myntri ka tnat Labour u Satyanand Bhokta, ha ka por ba u la ai jubab ha kaba ïadei bad ka jingkylli ïa kaba la buh da ki MLA jong u ha State Assembly, u la pyntip ba ki rukom pyntreikam ha kaba ïadei bad kane shen kan sa treikam.
Kumba la ïathuh la ong ba ïa ka Jharkhand State Employment of Local Candidates in Private Sector Bill, 2021 la pdiang na ka bynta ka jingpyntreikam ha u Nailur jong u snem ba la lah ha kaba hapoh kane, la mang kumba 75 per cent ka bhah na ka bynta ki nongshong shnong na ka bynta ka kam ha ryngkat ka tulop kaba man u bnai kaba long da T.
40,000 ha ki kompeni jong ki riewshimet bad la ong ba la pyntikna ban pyntreikam halor kane.
Kumba la long na kane ka aiñ la ong ba “ha ka por ba la don ka jingpyntreikam na ka bynta ki nongthep kam jong ka thaiñ la ong ba yn sa khmih bniah ïa ka jingdon jong ki ha ki kyrdan pule katkum ki distrik ba ki wan bad katkum ki kynhun jait bynriew ba ki wan".
Shuh shuh kane kan sa pynbiang ruh hapoh ka kynhun ba la khlieh da u heh ophisar uba dei khmih kynthup u MLA jong ka thaiñ, u Deputy Development Commissioner (DDC) bad u Circle Officer (CO) na ka bynta ban khmih bniah ïa ka rukom thung kam bad ban pynmih ïa ki hukum kiba bun na ka bynta ki nongthep kam katkum ka hok jong ki.
Kum shi bynta ban ai jubab halor ka jingkylli ba la buh da u MLA jong ka seng JMM u Sudivya Kumar Sonu bad u MLA jong ka seng Congress u Pradeep Yadav, u Myntri ka tnat Labour u la kular da kaba ong ba kane ka aiñ kan sa treikam ha une u snem mar ïa dep ban pynbiang ïa ka Portal, kaba la buh na ka bynta ka jingpynrung kyrteng ïa ki nongwad kam jong ki kompeni jong ki riewshimet ki ban treikam ha Jharkhand.
“Ka Portal kan sa biang, bad lah ban pyntreikam hadien ba la pynkhreh, yn sa pynbna paidbah ïa ka jinglah ban treikam jong ka lyngba ki kompeni kiba dei ban pynrung kyrteng halor kane," la ong u Myntri.
Baroh ar u Yadav bad u Sonu ki la ong ba kane ka long ka lad ai jingmyntoi ïa ki samla wad kam hapoh ka jylla hynrei la buh jingmaham ruh ïa ka sorkar ba lada kam lah ban pyntreikam pyrkhing, ki nongshong shnong kin sa shem shitom ha kaba ïadei bad ka jingïohkam ïohjam hapoh kane ka skhim.
“Wat lada ka lad pyntreikam ka long kaba bha eh, ka sorkar jylla ka la dei ban pyntikna ba ïa kane ka jingpyntreikam la dei ban pyntreikam pyrkhing," la ong u Pradeep Yadav.
Hashwa kane, u Myntri Rangbah jong ka jylla u Hemant Soren u la pynpaw ïa ka jinglah jong u ban pyntreikam ha kaba ïadei bad ki lad thung kam- thung-jam ha ka jylla.
U Soren u la ong ba u la thmu ban pyntreikam bha hadien ba ka High Court ka la pyndam noh ïa kane ka rukom thung kam da ka sorkar jong u.
U Soren u la ong shuh shuh da kaba bynrap ba un sa buh jingmut ha kaba ïadei bad ka jingkhmih bniah ïa ka rta jong ki nongthep kam bad ban ai jingmyntoi ruh ïa ki samla kiba la nang la stad ban thungkam ha ki skul sorkar.
Ka Sorkar Manipur ha ka Sngi Ba-ar mynta ka taiew ka la pynbna ban pynbiang da ki lad jingïarap kiba kyrpang na ka bynta ki longïing jong kito ki nongshong shnong ka jylla kiba la duh ei ïa la ki jong ki jingim hadien ka jingmih jong ki jingïakajia bad jingïaumsnam kiba jur kiba la jia ha ka jylla Manipur naduh ka 3 tarik u bnai Jymmang.
Kat kum ka jingpynbna jong ka Sorkar, ka la pyntip ba kan pynbiang da ka song pisa kaba mar T.
10 lak sha kitei ki longïing.
Kat kum ka jingpynbna la pyntip ruh ba ka Sorkar Jylla lem bad ka Sorkar Pdeng kan pynbiang mar shiteng na katei ka song jingïarap, kata, da mar T.
5 lak.
Shuh shuh na ka liang ka sorkar ka don ruh ïa ka jingpynkhreh ban pynbiang da ki kam sorkar sha ki bahaïing jong kito ki nongshong shnong kiba la duh ei ïa la ki jong ki jingim.
La ïoh jingtip ruh ba ka la don ruh ka jingshah bthah ïa ka sorkar jylla ba lyngba ka jingïoh ïa ki lad jingïarap na ka sorkar pdeng kan pynbiang ïa ki mar kiba donkam man la ka sngi na ka bynta ki nongshong shnong.
Kum ban shu ïathuh hangne, ha ka sngi kaba ar jong ka jingleit jngoh ïa ka jylla Manipur, u Myntri Sorkar Pdeng ba dei khmih ïa ki tnat Kam Pohïing bad Cooperation, u Amit Shah u la pynlong ïa ka jingïalang bad ki kynhun ka imlang sahlang, ki ‘riew pawkhmat, ki ‘riew shemphang, ki ophisar shipai ba la shongthait bad ki ophisar ha Imphal ban ïakren halor ki mat kiba ïadei bad ka shongsuk shongsaiñ ha ka jylla Manipur.
Kum shi bynta jong ka jingïohi jngai bad ka jingtreikam ka ‘Insurance Regulatory and Development Authority ka India’ (IRDAI) ha kaba ïadei bad ka ‘Insurance for All’ ne ka ‘insurance’ na ka bynta baroh kat haduh ka snem 2047, ki shnat ba pynïaid ïa ki jingshakri ha ka liang ki kam ‘insurance’ ka la ïatreilang na ka bynta ban kyntiew ïa ka jingpynsaphriang jingtip shaphang ka ‘life insurance’ bad pynsuhthied ïa ka jingtip shaphang ‘insurance’ ha Mizoram.
Ka Tata AIA Life Insurance bad IFFCO TOKIO General Insurance ki la lam khmat ha ka liang jong ka jingshim ïa kane ka sienjam, bad la ïoh jingkyrshan ïa ka na ka Life Insurers bad General Insurers na ki India’s Private bad Public Sectors.
Hapoh ka jingïalam jong ka IRDAI, la don ka kynhun jong ki nongmihkhmat na bun tylli ki ‘Life’ bad ‘General Insurance’ kompani ki la ïatrei kam lang ban kyntiew ïa ka jingpynsaphriang jingtip bad ka jingpynsuh thied ïa ka jingtip shaphang ka ‘life insurance’ ha ka jylla.
Kum shi bynta jong ka jingïaid kane ka jingïakren jong ka jingtreikam bad ki sienjam ki ban sa shim nangne sha khmat, la pynlong ïa ka jingïalang ha Mizoram hapoh jong ka jingïalam jong u Lalramsanga Sailo, Secretary, ka sorkar Mizoram, U Gautam Kumar, Deputy General Manager, IRDAI.
Haba kren ha kane ka jingïalang, U Lalramsanga Sailo, Secretary, ka sorkar Mizoram, u ong, " Ngi kyrmen ban ïoh ka jingnoh synniang kaba paka na ki Life bad General insurance kompany ban kyntiew ïa kane ka kam shaphang ka ‘insurance’.
Ha ka sngi kaba ar jong ka jingleit jngoh ïa ka jylla Manipur, u Myntri Sorkar Pdeng ba dei khmih ïa ki tnat Kam Pohïing bad Cooperation, u Amit Shah u la pynlong ïa ka jingïalang bad ki kynhun ka imlang sahlang, ki ‘riew pawkhmat, ki ‘riew shemphang, ki ophisar shipai ba la shongthait bad ki ophisar ha Imphal.
U la ïakynduh ïa ka kynhun jong ki nongïalam longkmie (Meira Paibi) ha Imphal.
Da kaba ban jur halor ka bynta jong ki longkmie ha ka imlang sahlang ha Manipur, ong u Amit Shah ba lyngba ka jingïatreilang, ngi ïeng skhem na ka bynta ka jingpynthikna ïa ka shongsuk shongsaiñ bad ka jingriewspah ha ka jylla.
U Myntri ka tnat Kam Pohiing u la ïakynduh ruh ïa ki kynhun ha ka imlang sahlang kum ka  COCOMI, AMUCO, AMOCOC, MMW, STDCM, FOCS, Forum for Restoration of Peace bad ki kynhun jong ki samla pule.
Ki kynhun ki la ong ba ki ïeng skhem na ka bynta ka shongsuk shongsaiñ bad ki la kular ba kin shim ïa la ka bynta ban wanrah biang ïa ka jinglong jai jai ha Manipur.
Shuwa ba un leit sha Churachandpur, u Myntri u la ïakren bad ki ‘riew pawkhmat, ki ‘riew shemphang, ki ophisar ka kynhun shipai ba la shongthait bad ruh ki ophisar.
Kine ki kynhun ki la kyntu ïa u Myntri ba kin don ki sienjam ban wanrah biang ïa ka shongsuk shongsaiñ bad ka jing jai jai ha ka jylla.
U Myntri ka tnat Kam Pohïing u la leit ruh sha ka thaiñ Churachandpur bad ïakynduh ïa ki ‘riew pawkhmat bad ka kynhun jong ki kynhun ha ka imlang sahlang.
Ha ka janmiet, la pynlong ïa ka jingïalang bad baroh ki kynhun ha nongbah Imphal.
U Myntri Kam Pohïing u la peit ïa ka jinglong ka jingshngaiñ bad ki ophisar ka kynhun pulit ka Manipur, ki kynhun CAPF bad ka kynhun shipai jong ka India.
U la ong ruh ba ka shongsuk shongsaiñ bad ka jingriewspah jong ka Manipur ka dei ka kam kaba kongsan ïa ngi, bad u la hukum ia ki ophisar ban leh da kaba tyngeh ïa kano kano ka kam kaba pynthut ïa ka shongsuk shongsaiñ.
La ïoh jingtip ruh ba na ka liang u amit shah hynnin ka sngi u la leit ban jngoh ruh ïa ka thaiñ Moreh bad Kangpokpi jong ka jylla Manipur bad ha katei ka sngi u la leit ban pynlong ïa ki jingïalang syllok bad ki dkhot jong ki kynhun bapher bapher jong ka thaiñ ha Moreh bad la pynbud ruh da ka jingïalang bad ki kynhun ka imlang sahlang ha Kangpokpi.
Hadien ktei, la pynlong ruh ïa ka jingïalang peit bniah ha kaba ïadei bad ka shongsuk shongsaiñ ïa kaba la pynlong ha nongbah Imphal.
Ka ïingbishar jong ka Libya ka la rai phasi ia 23 ngut ki briew bad ia 14 ngut pat kiba la shah rai set patok baroh shi jingim namar ka jingiadon kti jongki ha ki kam jong ka Islamic State (IS), kynthup ia ka jingleit khrai khlieh ia ki Khristan kiba dei ki nong Egypt bad ka jingleit kurup ia ka nongbah Sirte ha u snem 2015.
Ia uwei pat napdeng jongki, la rai ban set patok tang haduh 12 snem.
Katba 5 ngut na katei ka kynhun, ki la khlad noh hashwa ba ka ïingbishar kan pynsngap halor katei ka mat ba iadei bad ka jingdon kti jongki ha ki kam thombor ka IS.
Ki pulit ki la kem ïa arngut ki nong Nigeria kiba la shah pynshisha ba ki la thok bad shukor ïa kawei ka briew da T.
1.
80 klur ka pisa halor kiba bun ki jingkular jong ki hadien ba ki la ïalong paralok bad ka lyngba ka Instagram, la ïathuh ki pulit ha ka sngi Ba-ar.
Kumba la ïathuh ka tyllong khubor, la ong ba katkum ka jingïathuh jong ki pulit, la ong ba kane ka lanot ka dei ka nongshong shnong jong ka Gurugram bad ka la pyntip halor kane ka jingshah shukor jong ka ha ka 10 tarik, Ïaïong ha ka jaka treikam jong ki pulit ka Manesar.
Ha ka jingmudui jong ka, kane ka briew ka la ïathuh ba ka la shah thok da T.
1.
80 klur ha uwei u briew uba ka la ïa ithuh lyngba ka Instagram ha u snem ba la lah.
Utei u briew u la pynithuh ïalade ba u dei u Pilot jong ka British Airways, ka la ïathuh ha ki pulit.
“Une uba la shah kynnoh u la ju ïakren bad nga man ka por.
Ha kawei ka sngi ha u snem ba la lah, u la phah ïa ka song jingai sngewbha sha nga kaba don ryngkat ka iPhone, ki jingdeng ksiar bad kiwei pat ki tiar.
Hadien kane, ha ka 6 tarik, Nohprah, une u briew u la Call ïa nga bad u la ong ba kane ka song ka la poi ha ka kyrteng jong nga bad nga la siew da T.
35,000 kum ka khajna ban ïoh ïa ka," la mudui kane ka briew, kumba la ïathuh da ki pulit.
Kane ka lanot ka la thep ïa ka pisa ha ka Bank Account ba la phah da une u briew, hynrei la buh ïa ka na ka bynta ka jingoh shuh shuh ka dor na ka bynta u paralok jong u, uba la dawa ha kiba bun ki jingsiew kum ha ka ‘United National Anti Terrorist Clearance’ bad kiwei pat, la ïathuh ki pulit.
Ha katei ka por ka la sdang ban sngewthuh ba ka dei ka jingleh thok, ka la dep ban siew T.
1.
80 klur sha utei u briew, la ïathuh ki pulit.
Hadien ka jingmudui jong ka, ka kynhun Cyber Crime ka la sdang ban pynlong ïa ka jingtohkit halor kane ka jingjia bad kem ruh ïa arngut ki briew na ka thaiñ Nihal Vihar Phase-2 kaba don ha Delhi ha ka lah sngi U Blei.
Kine kiba la shah kynnoh kiba dei ki nong Nigeria ki dei kiba la tip kyrteng kum u Ebuka Felixi bad u Chukwaka Ewere kiba shong basah ha ki bynta ba shabar ka thaiñ jong ka Delhi ha kaba ki la shahkem na kane ka jaka.
Ïa ki Check Book, 16 tylli ki Bank Passbook, 25 tylli ki ATM, 7 tylli ki Mobile Phone ha ryngkat bun tylli ki SIM card, kawei ka Laptop, kawei ka Scooter, bad ka pisa kaba T.
10,000 la ïoh ban kurup.
Kine baroh arngut ki la shah ïalam ha ka ïingbishar bad ki la shah set na ka bynta ka jingshah tohkit.
“Kine ki arngut ki dei ruh ki dkhot jong kajuh ka kynhun runar ha kaba la lah ban pynpulom da ki pulit ha ka 11 tarik, Jymmang.
Ngi la set na ka bynta ban tohkit bniah ïa ki," la ong u Varun Dahiya, uba long u ACP, Crime ha ka jingïakren bad ki nongthoh khubor.
Hadien ka jingdep ban ialehkai ha ka lympung ialehkai Kriket ka Indian Premier League (IPL) hapdeng ka Royal Challengers Bangalore (RCB) bad ka Chennai Super Kings (CSK), ka khubor ka iathuh ba u khlur ialehkai jong ka RCB u Virat Kohli u lah shah dain kuna da 10% na ka jingsiew ba u ioh.
Kane ka wan hadien ba na ka liang ka Advisory ba la pynmih hukum da ka Board for Cricket Control in India (BCCI) ka la lap ba utei u rangialehkai u lah pynkhein ia ki kyndon jong ka CoC (Code of Conduct) jong katei ka lympung ialehkai.
Kane ka wan jia ruh hadien ba ka RCB ka  lah ngam noh sha ka jyrsieh jong ka jingshah pynrem da 8 ron ha ka jingiakhun pyrshah bad katei ka kynhun ialehkai kaba lah rah ia ka nam lahduh haduh saw sien na ka lympung.
Kumta ha kaba iadei bad katei ka bynta, na ka liang jong u Kohli u la pdiang ia ka Level 1 jong ka jingpynkheinkyndon kaba hapoh ka Article 2.
2 jong ka CoC.
Hynrei na ka liang jong ka Advisory kam shym la batai bniah ha kaba iadei bad ka jingdain kuna.
Kumta ka jingdain kuna pyrshah ia utei u rangialehkai ka long halor ka jinglehkmen palat pud ia ki kyndon ba la buh hadien ka jinglah ban pynhap wiket ia u nongtied ba pawkhmat ka CSK  u Shivam Dube; wat la u Dube u la pynsted ka rukom ialehkai ka jong u da ka jinglah ban tied ia ki 52 ron na ki 26 bol bad uba lah shah pynhap wiket noh ha u rangkawang bol ka RCB u Wayne Parnell.
Katei kajuh jingdain kuna lah pynhap ruh sha u nongkawang bol spin ka Mumbai Indians u Hrithik Shokeen hadien ki jingleh kmen ki jong u bad ha kajuh ka por ruh ka jingpynmih ia ka thma-ktien hapdeng jong u bad u kapten jong ka KKR (Kolkata Knight Riders) u Nitish Rana.
Sa shisien pat u Evans Chebet na ka ri Kenya uba dang iai bat kum u lahduh  ha ka pyrthei, sa shisien biang pat u la lah ban khur shalade ia ka jingjop ha ka Boston Marathon  bad uba la pynpulom noh ia ka jingangnud kaba baroh shi katta jong u Eliud Kipchoge na ka bynta ban thaw rekod thymmai ha ka lympung.
U Evans u la poi sha ka thong jong ka jingjop ha ki 2 kynta, 5 minit bad 54 sekhon.
Shuh shuh ruh napdeng ki thei ialehkai, ka Hellen Obiri kaba lah khur arsien ia ka takma Rupa na ka lympung ialehkai Olympic ha ka 5,000m,  ka lah rah ia ka jngjop na katei ka lympung ialehkai ba mynta da kaba pyndep ha ka por 2:21:38 bad ka long ka nongialehkai kaba ar na ka ri Kenya ban khur ia ka nam lahduh nalor u Evans.
Kumta ruh ka Amane Beriso na Ethiopia ka la wan ha ka kyrdan ba-ar da 12 sekhon shadien ia kaba lah bud pat da hynniew sekhon hadien da ka nongialehkai na Israel ka Lonah Salpeter.
U Kipchoge u lah wan ha ka jak aba hynriew  kaba long ruh ka jingshah rem kaba lai ha kum kitei ki lympung ialehkai kiba heh na ka bynta ban jam bad ki 12 jingjop bad u Scott Fauble  u long u nongialehkai bahakhlieh na ka ri America uba lah wan ha ka jaka ba hynniew.
Hynrei u Chebet u long uba nyngkong ha ka ban khur biang sa shisien ia ka nam lahduh naduh ka por jong u Robert Kipkoech Cheruiyot uba lah rah ia ka thong jingjop lai sien lynter kata naduh u snem 2006-08.
Ka khubor ka iathuh ruh ba ka tei ka lympung ialehkai ia  kaba lah pynlong mynta  u snem ka long ruh ka shibynta jong ka rynsan jied nongialehkai na ka bynta ba kin shah jied sha ka rynsan jied nongialehkai jong ka lympung Olympic 2024 ka ban sa long ha Paris; nongbah jong ka ri France.
Ka Sorkar Jylla ha ka Sngi Balang ka la pynmih ïa ka hukum kaba la bthah ban phah pynsangeh shuwa ïa ka jingpynmih ïa ki risol jong ki eksamin thung kam bad kumjuh ruh ban pynlong ïa ki eksam thung kam hapoh ka Jylla.
Kane hukum ka la mih na u Deputy Secretary jong ka tnat Personnel & Adm.
Reforms (B) Bah L.
K Diengdoh, uba la phah sha ka Meghalaya Public Service Commission (MPSC), District Selection Committee (DSC), Central Recruitment Board (CRB) bad Meghalaya Medical Recruitment Board (MMRB).
Kat kum katei ka hukum la bthah ïa baroh ki kam ba ïadei bad ka jingthung kam ha Jylla bad ki jingpynbna ïa ka risol thung kam ha ki kam bapher bapher la pynsangeh shuwa kumba ki long tad haduh ban da pynmih da kawei pat ka hukum.
Ka United Democratic Party (UDP) bad ka Hill State Peoples Democratic People (HSPDP) ki la pynpaw sha ka komiti ba dei ban wanrah noh da ka ‘Office Memorandum’ kaba thymmai khnang ba ka jingthung kam thymmai kan ïoh ban sdang noh.
Haba kren sha ki lad pathai khubor, ki nongïalam ka UDP bad HSPDP kiba la ïakynduh lang ha ka miet sngi Balang, ki la ong ba ka jingkwah ban wanrah noh da ka Office Memorandum ba thymmai ka long namar kane kaba mynta ka dei ba hap ban pyntreikam naduh u snem 1972.
Ki dkhot jong ka komiti ba la thung kyrpang da ka sorkar ban ïakren halor ka roster system bad ka reservation policy kiba dei na ka seng UDP bad HSPDP, ki la pynpaw ka jingsngewnguh ïa ka sorkar kaba la sngap ïa ka jingai jingmut jong ki.
U President ka HSPDP u Bah KP Pangniang u la ong, kum ka seng baroh ar (HSPDP bad UDP) kin shim ka jingkitkhlieh ba dei ban review ne peit bniah biang ïa ka reservation policy.
U la ong ruh ba kumba ka long, ki la dep ban pynpaw hakhmat ka komiti ba la dei ban wanrah noh kham kloi ïa ka Office Memorandum ba thymmai khnang ba ka jingthung kam kan treikam nangne shakhmat ym shuh katkum ka Office Memorandum kaba la pynmih ha ka 10 tarik Jymmang 2022 kaba treikam naduh u snem 1972.
U Bah Renikton L Tongkhar ka UDP u la ong kumba ki la dep ban buh ha ki ‘Manifesto’ jong ka ilekshon MLA ba la dep, kata ban peit bniah biang ïa ka Reservation Policy, kumta hi ki la ïaid shakhmat ba donkam ban peit bad bishar bniah biang ïa kane ka policy.
“Kumba la dep ban bthah da ka komiti, ngin sa phah da ka jingthoh halor ki jingai jingmut ki jong ngi ba la buh hakhmat bad ruh halor ka jingdonkam ban tyrwa ban thaw noh da ka expert committee," la ong u Bah Renik.
Haba ïadei bad ka reservation policy ki la ïakren bad pynpaw la kijong kijong ki jingsngew bad ha na ka liang ka seng kin sa phah da ka jingthoh sha ka komiti halor ki jingai jingmut jong ki.
Ka Chairperson jong ka Expert Committee on Roster System, ka Kong Ampareen Lyngdoh, ha ka Sngi Balang ka la ong ba ka Roster Committee kaba pynïaid ïa ka jingïatai bad ïathir halor ka State Reservation Policy (SRP) ka la sdang ïa ka jingïakren halor kane ka kam, hynrei ym don kawei ruh ka seng saiñ pyrthei (political party) kiba la wan shakhmat bad ki jingbatai shai ne ki jingthoh ba paka ban pyni halor ka jingdonkam ban wanrah jingkylla ha ka SRP.
Haba kren sha ki lad pathai khubor hadien ba la wai ka jingïalang, ka Kong Ampareen ka la ong, ka kam jong kane ka komiti ka long thik tang ban shim bad phai ïa ki jingai jingmut kiba mih ha kane ka jingïalang sha ka sorkar bad ban ai jingmut ruh ba dang donkam bun ki ‘expert committee’ ban ïakren halor kane ka mat.
“Ngi long beit thik tang ban pynïaid bad plie ïa ka jingïatai ïathir hapdeng ki seng saiñ pyrthei ka jylla halor ka mat State Reservation Policy kaba dei tang ka jingkhmih ka jong ngi.
Ngi la pynsdang ïa ka jingïakren bad kiei kiei baroh kiba la ïakren ha kane ka jingïalang ki dang shu sah kumto namar baroh ki seng saiñ pyrthei kiba la wan, ki la pyni bad kdew ïa la ki jingpyni tang lyngba ka ktien khlem kano-kano ka jingthoh ban pynshisha.
Kumta, mynta kin hap leit sha la ki seng lajong bad ban pynshai kaei kaba ki kwah ban pyndam ne kynthup hapoh ka policy.
Lada ki kwah ban weng ïa kino kino ki kyndon na ka policy, kumta kin hap ban ai ka jingpynshisha kaba paka katkum ka aiñ, halor kaei kaba phi kwah? Bad baroh kine dei ban ai lyngba ka jingthoh," la ong ka Kong Ampareen.
Haba pyntip ba ki don katto katne ki seng saiñ pyrthei kiba ong ba dei ban pynneh ïa ka ‘status quo’ halor kane ka kam, ka Kong Ampareen ka la ïathuh ruh ba kim shym la lah pat ban pynshisha ba balei donkam ïa ka ‘status quo’ halor kane ka kam.
“Kumta ngim lah ban shuh shim kyllum ne thoh lyngkot ïa ka jingïakren bad ïatai ka jong ngi bad ban phah sha ka Sorkar, tad haduh ba kine ki seng saiñ pyrthei kin wan shakhmat ryngkat ki jingthoh pynshisha katkum ka aiñ halor ka jingtyrwa ban wanrah jingkylla, ban weng ne kynthup ïa ki jingdonkam ha ka policy," ka la ong.
Nalor kata, ka la pyntip ruh ba la donkam ïa ka komiti kaba long kyrpang bha ka ban kynthup ïa ki riewshemphang na kito kiba don jingtip ïa ki riti treikam ka aiñ, kito ba tip bha halor ka jingsam ïa ka ïoh ka kot, kiba tip ïa ka jingkheiñ jingdiah, kam aiñ bad kiwei kiwei ban ïakren shuh shuh halor kane ka kam.
Ki pulit Anti Narcotics Task Force (ANTF) ka East Khasi Hills ki la ïoh ban kem ïa kawei ka suba nongkhaïi drok ba pawnam ka Aiyesha Khatoon kaba ju khot sin ka Pahari na ISBT, Mawïong.
Ki pulit na kane ka briew ki la ïoh ban kurup ïa u drok heroin ba khia haduh 37.
28 gram uba la thep ha ki 3 tylli ki synduk sabon bad kawei ka mobile phone.
Ïa kane ka briew la pynrung case hapoh ka thanat Mawlai hapoh ki kyndon jong ka NDPS Act bad ka jingtohkit mynta ka la ïaid shakhmat.
Ka khubor ba la ioh ka iathuh ba ka seng BJP jong ka jylla Karnataka ka la pyndonkam da ka jing-rwai na ka phlim RRR ka Naatu Naatu na ka bynta ban khring ia ki nongshong shnong ban jied bad thep ia ki vote ha kane ka seng.
Ki hehduh ka seng BJP ki sngew ba kane ka jingrwai ka dei kaba biang eh na ka  bynta jong ki ban pyndonkam ha ban ialap ilekshon sha kylleng ki shnong.
Naduh ba ka jingrwai Naatu Naatu ka la ioh ban rah ia ka Oscar ha u bnai ba la leit ka seng BJP jong ka jylla Karnataka ka la shim ia ka lad ban pyndonkam ia kane ka jingrwai na ka bynta ban khring ia ki paidbah ban ai jingkyrshan.
Hynrei la ong ba ki dkhot ka seng BJP ha ka jaka jong ka ‘Naatu Naatu’ ki la pynkylla noh pat sha ka ‘Modi Modi’ bad ka seng BJP ka la trei shitom bha ban jop bun jaka ha ka jylla Karnataka bad la iathuh ba kane ka jylla lada ka BJP ka ioh ban synshar kan sa pyntreikam ia ki Project baheh kiba kynthup ka Shivamogga airport, Bengaluru – Mysu ru Expressway, Metro Lines bad kiwei kiwei.
Ka jingrwai Naatu Naatu ka da long shisha ka jingrwai kaba la khring ia kiba bun ha kaba wat ki khynnah skul ki la sngewtynnad ban shad ia kane ka jingrwai haba don kino kino ki jinglehkai ha skul.
Ha kajuh ka por kane ka jingrwai kam shim la paw tang ha India hynrei wat sha kiwei kiwei ki bynta jong ki ri ka pyrthei bad la iohi ruh ba bun ki khlur ak phlim bad nongrwai ka Hollywood ki la shah khring ha ka ban shad ia kane ka jingrwai.
Ha kawei ka jingjia ha ka janmiet jong ka Sngi Balang ha Ri Bhoi District, ki paidbah na kylleng katei ka thaiñ kiba ïaid lynti lyngba ka surok bah National Highway 6 la sakhi ba ki ïa muja bad shongshit ban tam ïa ki ’kha bseiñ kiba hap ha surok hadien ka jingkylla jong kawei ka kali Mahindra Pickup kaba don ïa u nombar ML05-H-3500.
Kumba la ïoh lum jingtip, la ïathuh ba kane ka la jia ha ki bynta jong ka shnong 19 Mer ha ka por kumba 3 baje eiei.
Katei ka kali kaba kit ïa ki ’kha bseiñ ka dei kaba dang thmu ban hiar sha ka nongbah Guwahati bad ka la kylla noh hapdeng jong ka surok bah.
La ïoh jingtip ruh ba ha kane ka jingjia, u nongñiah jong katei ka kali u la mynsaw malu-mala.
Lyngba kane ka jingjia ka la wanrah ruh ïa ka jingduhnong kaba khraw ïa u trai jong kitei ki dohkha nalor ka jingduh jong ka kali.
Katkum ki khubor la ong ba ka jingiakhun hapdeng ki ar kynhun shipai ha Sudan ka la shim ia ka jingim jong palat 200 ngut ki briew bad 1,800 ngut pat kiba la mynsaw.
Ha kane ka jingjia ki hospital bad ki jaka ai jingsumar bapher bapher ruh ki la julor lut bad wat ka bam ruh ka la kyrduh ha ka Lah Sngi U Blei hadien ba mih katei ka jingkynad kaba la neh lai sngi kat haduh mynta.
’Ka daw ba pynlong  ia  katei ka jingïakynad ka long hadien ka jing-iakhun bad jingiaknieh bor hapdeng kitei ki ar kynhun ban ioh synshar ha katei ka thaiñ.
Katei ka jingiakhun ka long hapdeng ki ar kynhun ki shipai jong 2 ngut ki heh shipai kiba la ioh bat ia ka bor synshar ha katei ka jaka naduh u snem 2021, u u heh shipai ka Sudan u Abdel Fattah al-Burhan bad u Symbud heh shipai jong u- u Mohamed Hamdan Daglo, kiba long ki nongialam jong ka tnat shipai ba khlaiñ bor ka Rapid Support Forces (RSF).
Ki tnad wad bniah ki iathuh ba ka jingiakhun ha katei ka nongbah ka la ishyrkhei haduh ba ym lah shuh ban batai la katei ka jingïakynad yn dang lah ne em ban pynsangeh noh ha ka por kaba biang namar ha kane ka por, ki don shibun bah ki mynsiem briew kiba la shu duh ei bad da ki hajar ngut ruh ki la mynsaw bad la jan baroh kawei ka nongbah ruh ki ban hap ban mad ia ki jingeh bad jingkyrduh bam bad ha ki liang baroh.
La ong ba ki paidbah nongshong shnong jong katei ka nongbah ki la shu shong setkut ialade hapoh ki iing ki sem, ha ryngkat ka jingshep tieng kaba khraw namar ka jingiasiat bad ka jingiakhun jong kitei ki ar kynhun shabar ka iing jongki.
Nalor kata, ki paidbah nongshong shnong ki la hap ban mad jingeh haba iadei bad ka jingduh bor ding namar ka jingjulor bad jingthud ki shlem pynmih bor ding namar katei ka jingiasiat ki shipai ha kitei ki 3 sngi ba la leit.
Ha ka step Sngi Nyngkong, u Secretary-General ka UN, u Antonio Guterres u la kyntu ia ki bor pyniaid ka Sudan ba kin ialeh katba lah ban pynsangeh noh ia katei ka jingïakynad kaba jur ha Sudan namar lada ym lah ban tehlakam noh katba katei ka thma kam pat bam duh lut ia baroh ki mynsiem kiba don ha katei ka jaka.
Ka Vidya Balan ka la shah thung kum ka nongrah ktien jong ka Fashion Brand Shobitam ha kaba kane ka puron ha kine ki bnai ban wan kan sa pyni ia ki riam ki beit bathymmai ba la pynmih da katei ka kompani.
Ka Shobitam ka dei ka kompani kaba pynmih ia ki riam kiba la thaiñ bad suh da ki nongthain jaiñ jong kane ka ri bad la  jied ia ka Vidya kum ka nongrah ktien ba kan pynbna ia kiei kiei kiba kane ka kompani ka la pynmih bad kumjuh ruh ban kyntiew ia ka kam thaiñ jaiñ ha India.
Ka Vidya kaba ju sngewtynnad bha ban phong ia ki saree ka ju kwah bha ban pyni bad pynpaw pyrthei ia ka sap kaba ki nongthaiñ  jaiñ ki don bad lyngba ka jingshah thung jong ka, kum ka nongrah ktien ka Shobitam lehse kan sa lah hi ban pynurlong ia kane.
Haba iakren halor ka jingshah thung kum ka nongrah ktien ka Shobitam,ka Vidya ka la pynpaw ka jingsngewkmen  halor kane bad ong ba kan shim ia kane ka lad ban pynsaphriang ia ki riam ki beit kiba katei ka kompani ka la pynmih bad ban pyniaid iew ruh sha ki bynta jong ki ri ka pyrthei.
Ka Shobitam ka long ruh kawei na ki kompani kaba la pynmih ia ki saree kiba itynnad bad ha kajuh ka por kiba i shongkhia bha.
Ka jingwan sieh ka Karbi Anglong Autonomous Council (KAAC) ïa kawei ka jingthoh (Signboard) hapoh u pud u sam jong ka shnong Khanduli ha West Jaiñtia Hills ka long ka bym lah ban pdiang namar ka jingïapynbeit hapdeng ka Assam bad Meghalaya ïa u khappud ha ki hynriew tylli ki jaka kam pat sdang satia haduh mynta.
Kane ka jingthoh ka dei na ka bynta ka jingkhrong khajna ïa ki kali kit mar rep jong ki nongshong shnong ka Khanduli bad kane ka pyni shai ba ka KAAC ka la tam pud bad pyni bor pyrshah ïa ki paidbah jong kane ka shnong.
Ha ka 17 tarik Ïaïong, 2023, ka la mih ka thma ktien halor kane ka jingthoh bad ki nongshong shnong ka Khanduli ki la leit ban pynpra ïa kane ka jingthoh, hynrei na ka liang ki paidbah kiba don bad ka Assam, ki la pynpaw ïa ka jingpyrshah.
Donbok ba ka khlem don kano-kano ka jingjia ba sngewsih.
Ngi la ïohi ha ka jingjia hadien ba ka jingshah siat ïap ki hynriew ngut ha Mukroh, West Jaiñtia Hills ha u snem ba la lah ha kaba na ka liang u CEM ka KAAC, u Tuliram Ronghang, u la kam ba kane ka shnong ka hap ha West Karbi Anglong.
Ïa kane ka jingkam, la pyni ruh da u Myntri Rangbah ka Assam, u Himanta Biswa Sarma.
Ngi kynmaw ruh ba u Ronghang, ha kaba ïadei bad ka jingjia ha Mukroh, u la kren pynshit bad kynshoit watla u sngew ba kata ka nongrim kaba u ïeng ka long kaba dei.
Hynrei kum u nongïalam u la dei ban kham adkar khnang ba kan ym ktah ïa kiwei.
Ban kdew khlem da pynshai ba un ym ailad ïa kita ki nongsah be-aiñ lane ban ong ba tang shi inshi ka khyndew ka shyiap jong ka Karbi Anglong, khlem da kren shai ka khyndew kaba kumno lane ka shnong kaba kumno, ka la shu wanrah kai ïa ka jingbym sngewtynnad bad ka jingbitar.
Tangba une u CEM u la weng noh ïa ki katto katne ki kyntien kiba la pynheh thma ïa ka jingjia ha Mukroh.
Ngim sngewpher shuh, namarkata, ïa ka jingleh jong ka KAAC.
Hynrei kaei kaba ngi dei ban kyntu ka long ba ka shongsuk shongsaiñ kam dei ban shah ktah.
Dei ban ap beit ïa ka sorkar Assam bad Meghalaya ban ïa pynbeit ïa ka jingïakajia pud hashwa ban leh ïa kano-kano ka kam ka ban ktah kylla.
Na ka liang u Myntri Rangbah, Conrad K Sangma, u la ai ksai ba ka jingïakren pynbeit pud ha ki hynriew tylli ki jaka ka lah ban sdang ha u bnai Jymmang.
Ka sorkar jylla ka la dep ban thaw ïa ki hynriew tylli ki Regional Committee ki ban ïakren bad ki Regional Committee jong ka sorkar Assam.
Ki dkhot jong kane ka Committee kin sa hap ban leit ruh sha kito ki hynriew tylli ki jaka ban jurip bad ban twad jingmut na ki paidbah nongshong shnong.
Ki hynriew tylli ki jaka ba dang sah ka jingïapynbeit pud ki long ka Khanduli & Psiar, Block I & Block II, Borduar, Langpih, Nongwah-Mawtamur & Desh Doomreah.
Ha ki hynriew tylli kiwei pat ki jaka ba kynthup ïa ka Tarabari, Gizang, Hahim, Boklapara, Khanapara-Pillingkata, bad Ratacherra la dep ban ïa pynbeit bad la ïasoi ruh ïa ka soskular ha ka 29 tarik Lber, 2022.
Ha kine ki hynriew tylli ki jaka, ki don 36 tylli ki shnong, bad na kine, 30 tylli ki don ha Meghalaya bad hynriew ki leit sha Assam, katkum ka soskular ba la ïasoi.
Ngi ïohi ba ka Khanduli-Psiar ka hap ha ka bynta kaba ar jong ka jingïakren ka ban long ha u Jymmang.
Ka KAAC ruh ka tip bha ba ka sorkar Assam bad Meghalaya ki thmu ban pynlong ïa kine ki jingïakren.
Balei pat ba ka hap ban leit sieh ïa katei ka jingthoh ha Khanduli? Hato kane kam dei tang ka jingleh ban ai ding ïa ki nongshong shnong? Ngi tip shai ruh ba ka sorkar Assam kan ym leh eiei halor kane ka jingpyni bor ka KAAC namar ki dei kijuh.
Namarkata, kaei kaba donkam mynta ka long ka jingïathir kaba sani ha ki Regional Committee.
Ki Regional Committee kim dei ban ailad ïa ki shnong ki thaw jong ka Meghalaya ba kin shu leit ei sha Assam.
Ngim dei ban kwah ïa ki jaka jong ka Assam, bad ha kajuh ka por, ngim dei ban ailad ba ki jaka jong ngi kin leit sha Assam.
Ngi sngewthuh ba ka bynta ba ar jong ka jingïakren pynbeit pud kan long kaba jwat namar ki jaka ki kham bun bad la tawiar da ki jyrwit jyrwat.
Hynrei kane kam mut pat ba ka Meghalaya kan shu leit pyndem hakhmat ka Assam.
Lada ym pat lah ban pynbeit wat hadien ki jingïakren, dei ban shu ieh beit shwa kumto kumba ki long ban ïa kaba duh ei ïa ka khyndew ka shyiap.
Na ka liang ka Supreme Court ka dang bishar ïa ka soskular kaba ïadei bad ka jingpynbeit ïa u pud u sam ha ka bynta banyngkong, bad ngin hap ban ap ïa ka rai jong ka.
Lehse, ynda la dep ka jingpynbeit ïa u pud u sam sa ha ki hynriew tylli kiwei pat ki jaka, ki lah ban don ban leit tied ïa ka jingkhang jong ka ïingbishar.
Namarkata, ka sorkar Meghalaya kan hap ban husiar bad phikir bha ha kane ka bynta kaba ar jong ki jingïakren khnang ba kan ym wanrah ïa ka jinglut ksan.
Ka New Jersey kan sa rakhe ia ka Bruce Springsteen Day  ha u Nailur ha kaba u Lat jong kane ka shnong u Phil Murphy u la pynbna ba ka 23 tarik u Nailur kaba dei ruh ka sngikha jong u Bruce Springsteen yn sa rakhe ruh kum ka Bruce Spring steen Day.
U Bruce u dei uwei na ki nongrwai uba la ioh jingieit na baroh ki nongshong shnong  ka US bad u long ha kajuh ka por u nongrwai uba la thaw bad thoh bun tylli ki jingrwai ha ki snem ba la leit.
Kum shi bynta ban rakhe ia ka jingnoh synñ iang jong u Bruce ha kaba iadei bad ka rwai ka siaw ha kane ka ri la rai  ban pynlong ia ka 23 u Nailur mynta u snem kum ka “Bruce Springsteen Day".
Ki khubor ki iathuh ba la pynbna ia kane ha ka jingpynlong ia ka Ameri can Music Honors, ha Monmouth University.
U Bruce Springsteen  uba la kha bad heh bad san ha New Jersey nalor ka kam kum u nongrwai ula iohlad ruh ban ak bad shim bynta ha ki katto katne ki phlim.
U long ha kajuh ka por uwei na ki nongrwai uba la don ia kata ka mynsiem ban ai jingiarap na ka bynta kiba shem lanot bad kiba la mad jingeh na ka jingwan lynshop ki bor ka mariang bad ha kajuh ka por na kiwei kiwei de ki jingjia.
Ia u Bruce la ju tip ruh da ka kyrteng sin kum u ‘Boss’ bad mynta u snem un sa rakhe ia ka jingdap 74 snem.
Dang ha u bnai Lber ia u Bruce la pynkup burom da ka National Medal of Arts,  da u Presi dent ka ri US u Joe Biden.
U Bruce uba dei ban shim bynta ha ka sngi saitjaiñ mynta ka taiew ula hap ban pynsangeh noh shwa ia kane ha kaba ka daw ka dei hadien ba ula shah lynshop ha u COVID-19.
Une u nongrwai u la paw ruh na ka bynta ka jingrwai ‘Born in the USA’.
U MP jong ka seng Shiv Sena (UBT) u Sanjay Raut ha ka Lah Sngi U Blei u la ong ba u Ajit Pawar u lah ban ym ieh ïa ka seng NCP bad u la pynkynmaw da kaba ong ba u Sharad Pawar u la ong ïa u ha ka taïew ba la lah ba ki la don kumba katto katne ngut ki nongïalam jong ka seng kiba lah ban mih noh na ka seng jong u tang namar ka jingshah pynbor.
“Ha ka jingïakynduh bad u Thackeray, u Pawar u la ïakren ha kaba ïadei bad ki jingshah pynbor bad ki jingshah byrngem ïa kiba la leh da ki kynhun tohkit jong ka sorkar kmie kum ka Enforcement Directorate (ED), ka Central Bureau of Investigation [CBI] bad ki kynhun pulit kiba la thmu ban pynpait ïa ka seng NCP kumba long ïa ka seng Shiv Sena.
U Pawar u la ong ba katba ki la don kumba katto katne ngut ki briew kiba lah ban iehnoh ïa ka seng jong u tang namar ba ki shah pynbor, hynrei kata ka shong ha ka mon bad ka rai jong ki.
U President jong ka seng NCP u la ong da kaba shai ba ka seng NCP kum ka seng saiñ pyrthei kaba skhem jingmut kan ym ieh ne mih noh na ka kynhun synrop MVA.
Nga la thoh kumjuh ha ka khubor Saamana ruh," u la ong.
Ha kaba ïadei bad ka jingai jubab halor ka jingbna khubor ba u Ajit Pawar u la thmu ban leit pynïasoh bad ka seng BJP, u nongaiktien jong ka kynhun jong u Uddhav u la pynpaw ba u la donlang ha ka jingïalang kaba la long ha Nagpur.
“Ngi la ïakren sani bha ha ka jingïakynduh.
Ngi la leit phai sha Mumbai ha kajuh ka liengsuiñ.
Ngam shym la pyrkhat ba un sa ieh ïa ka seng NCP bad ba un sa mih bad ïaid da kawei pat ka lynti," la ong u Raut.
Ka la don ka jingkhmih lynti ba u Ajit Pawar, uba la long teng u dkhot ba pyrshah jong ka seng NCP bad pynïasoh bad ka seng BJP na ka bynta ban long u Symbud Myntri Rangbah, u la ïakynduh ïa u Myntri Rangbahduh u Narendra Modi bad ïa u Myntri ka tnat ki kam pohïing u Amit Shah.
U la pynshisha ruh da kaba ong ba ka jingïadei hapdeng ka seng Shiv Sena (UBT) bad ka NCP ka long kaba biang eh.
Ka long kaba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da kaba synrop lang ar ne lai kyntien ban shna kawei ka ktien kaba kit jingmut, kaba thiang snah bad kaba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha kaba dang dei ban tuklar da ka iktiar ba pura halor ka ktien:External Affairs : ka mut Kamkorbarpud ne Kam Korbarpud –  kam ka dei ka jingpyntrei, korbarpud ka kit arjingmut na ka juh ka ktien korbar bad barpud, korbar ka dei ba pyniaid kam bad barpud ka dei ia kaei kaei ka ba dei shabar na la u pud u sam.
Ha ka jingshisha tang shikyntien ka ktien Korbarpud ruh ka la biang ban kdew korbar bad barpud ban kit jingmut ia ka ktien phareng External Affairs.
Ka ktien kynnoh lah ban jer Korbarpud Korbarsam.
Fade : ka mut ba sep ne liprong lane ba kemdum ne kemshai suki-pa-suki.
Fanatic : ka mut shongshit buaid- shongshit ka dei ba shitrhem palat pud khlem tip kaba biang ne bym biang bad buaid ka dei ba shoh u khawyiang hadien ba dih kyiad.
Ha ka ktien Khasi ka ba ïadei bad ka ïashah ïa la ka balang la ju ong shitniam, hynrei kane ka ktien kam thew tang kaba shitniam hynrei ka thew ruh ïa kaba  shong-shit kulmar khlem sngewthuh thikna ïa ka daw.
Faithful : ka mut aitishaniah- aiti ka dei ba shah monlade ha ka bor kiwei bad shaniah ka dei ba tipthuh ha lade ba ka bit ka biang khlem artatien ne suba sniew.
Festival : ka mut tamasa tamahoi, ka rong ka taw- tamasa tamahoi ka dei ba byr-ngia ha ki kam sngewbha, ka rong ka taw ka dei ka lat ba don ka rongphong ha kaba  leh sngewbha ban shad ban kmen, ban put ban tem ban rwai ban siaw.
Feed : ka mut tian- tian ka dei ba thep ne bsuh da ka kti ha shyntur da ka kynja jingbam.
FIR (first information report) : ka mut ejahar – ejahar ka dei ka kaiphot ba phah sha ki khlieh bishar ban ujor ïa kano kano ka kam pyrshah ha ka imlang sahlang.
Flexible : ka mut sukkhun- suk ka dei ba lah ban long khlem jingeh; khun ka dei ba jem ban pynkdor kat ba mon.
Kumta sukhun ka dei ka ktien ba shna na ki ar tylli ki kyntien suk bad khun kaba kit jingmut ïa ka mar kaba suk ban khun katba donkam.
Focus : ka mut thewthik- thew ka dei ba buh dak da ka jingkheiñ ka ba  biang bad thik ka dei ba thikna ha ka jaka ba la thmu.
Frame : ka mut pudker- pud u dei ka phrah ba buh jingthew ïa kano kano ka jylli bad ker dei kaba  kdup hapoh kano kano ka jylli ba la buhti.
Framework : ka mut shruh- shruh ka dei ka shynrong jong kano kano ka metbah.
Fuel : ka mut tyllawding- tyllaw ka dei ka diengthang ba la ing bad rhem ding, ding ka dei ka bor ba thang bad pyning ïa kino kino ki jingthaw.
Hynrei kane ka thew tang kaba thang ding ban shet ban tiew.
Kumta lada shim kyllum lah ban jer Dewthang kaba mut ba lada dei ka dieng tyllaw, ne dewiong ne rnga lane wat ka umphniang sharak, umphniang kali (petrol, diesel), erper (gasoline) ki dei ki marryng-kew ba mih na khyndew, kumta ka iahap ban jer Dewthang ban kham long salonsar bad kit jingmut baïar.
Guarantee : ka mut bahkhlieh, bahkhala- bahkhlieh ka dei ba shimti ban kitkhlieh; bahkhala ka dei ba kular ban siew dep na ka bynta kiwei kiba  dap ram.
Guest of Honour : ka mut Symbud Kongsan- Symbud ka dei ba ryngkhi hapoh jong kano kano ka kyrdan; Kongsan ka dei ïa u Kynrem ba hakhlieh eh.
Guide : ka mut btin, ïalam- btin ka dei ba leit lynti lang bad kiwei da kaba  ksoh na kti ban ïaid ha phrang; ïalam ka dei ba leit lynti bad kiwei da kaba ïaid marbud ha phrang kham na pajih.
Guidelines : ka mut kyndon kdew- kyndon ka dei ka mat buh hukum ba dei ban bat; kdew ka dei ba pyni lynti.
Kumta ka ba  pyni lynti kumno ban leh katkum ki mat ba la buh hukum ka kit jingmut guidelines.
Hallmark : ka mut matti- matti ka dei ka snap ba shoh khmat na ki kam ba trei kti.
Handicraft : ka mut thaiñ, wet- thaiñ ka dei ba phnieng bad snoh syrtap lyndang pyllup; wet ka dei ba teh kyllaiñ bad syrdoh.
Kumta ka thaiñ kriah ka thaiñ jaiñ ka dei ba phnieng bad snoh syrtap lyndang pyllup ïa u sai siej ne sai rusom.
Ka wet star pat dei kaba teh kyllaiñ bad syrdoh ban skhem haba kit khoh.
Handwriting : ka mut dakthohkti, dak kti-dak sei ka shab ka nishan ba paw; thoh ka dei ba pruid ban paw; kti ka dei ka dkhot met jong ki briew ba mih naduh sla tyrpeng haduh tduh shympriah.
Hardcore : ka mut ehrang- ehrang ka dei ba saitlah rhing ïa ka ba  ym ïahap jingmut ha lade.
Kumta ïa ki riew lehnoh ne kaikhlaw ki ba  ju ïaleh pyrshah ïa ki bor sorkar la ju kheiñ kum ki ehrang.
Hardware : ka mut martylli- mar dei ka tiar; tylli ka dei ba met ba long ktah bad ïohi.
Kumta martylli ka dei ïa ka tiar kaba  ïohi bad lah ban ktah ne tynjuh.
Harmony : ka mut monlang, ryntih shijingmut- mon ka dei ba treh ban pdiang; lang ka dei ryngkat shi kynhun; ryntih ka dei mar kumjuh ha kano kano ka bynta; shijingmut ka dei kawei ka rukom pyrkhat ba mynjur lang.
Ka sorkar Telangana ka la ïai bteng ban wad ki lad ki lynti ha kaba ïadei bad ka jingthmu na ka bynta ban pynbiang ïa ki jaka pule jong ki Medical College la ïaleh ban wad bad jurip bniah ïa ki jaka na ka bynta ban shna ïa kine ki jaka ai jinghikai.
Ki heh jong ka tnat ka koit ka khiah ki la khmih lynti ba kane ka jing-angnud kan urlong shisha khamtam hadien ba la dep ban wanrah ïa ka mang tyngka kaba T.
1000 klur na ka bynta ban buh ïa ki Medical College ha man kawei pa kawei ka distrik.
U Myntri ka tnat pla tyngka u T Harish Rao ha ka jingai jingkren jong u ha Telangana Assembly u la ong ba ka jylla ka la don ïa ka thong na ka bynta ban buh la kumno kumno kawei ka Medical College haman kawei pa kawei ka distrik haduh u 2023.
“U Myntri Rangbah u la rai ba baroh ki distrik jong ka jylla kin sa don ïa ki Government Medical Colleges.
Ïa kine wanrah ïa 8 tylli ki Medical College kiba thymmai ha Asifabad, Bhupalpally, Vikarabad, Sircilla, Jangaon, Kamareddy, Karimnagar bad Khammam," la pynbna u Harish Rao, uba long ruh u Myntri jong ka tnat ka koit ka khiah.
U la bynrap shuh shuh da kaba ong ba ha une u snem ba mynta, kata u 2023, kin sa don sa kumba 8 tylli kiwei pat ki Medical College ha Medak, Medchal, Rangareddy, Mulugu, Warangal, Narayanpet, Gadwal bad Yadadri.
Nalor kine, ki la don lypa 8 tylli ïa kiba la dep ban mang ha Mancherial, Ramagundam, Jagtial, Wanaparthy, Nagarkurnool, Mahbubabad, Kothagudem bad Sangreddy bad kine kin sa treikam ha u snem ban wan, la bynrap shuh shuh u Myntri ka pla tyngka.
U la ong ba ïa kine ki kolej la lah ban wanrah namar ka jingthaw ïa ka jylla Telangana hapoh ka jingsynshar jong u Myntri Rangbah u K Chandrashekhar Rao.
“Ki la don tang kumba 3 tylli ki Government Medical College kiba la mih ha ka thaiñ  Telangana ha ka por jong ka jingsynshar da 60 snem jong ka Andhra Pradesh ha ka por bym pat phiah jylla ïa ka.
Ïa ka Osmania and Gandhi Hospital  la wanrah wat hashwa ka jylla kaba dang long kawei.
Ka sorkar TRS ha ki 7 snem shiteng ka la pynmih ïa 12 tylli ki Medical College ha kaba da kine, ka la nang pynbun shuh shuh sha ki 17 tylli," u la ong.
U Myntri ka tnat pla tyngka u la pynbna ruh ban buh sa kumba 2000 tylli ki jingthiah nongpang ha Nizam’s Institute of Medical Science ha kaba da kane kin sa don kumba 3489 tylli ki jingthiah ha ka jaka ai jingsumar.
Da kane kin sa don baroh 6000 tylli ki jingthiah hapoh bad ha ki bynta jong ka Hyderabad kumba long ha u Jymmang jong u snem 2021, ha kaba ka sorkar ka la pynbna ba ka la thmu ban buh ia 4 tylli ki Hospital ha Gachibowli, LB Nagar, Alwal bad Erragadda.
Ïa kine ki jaka pule yn sa tip kyllum kum ka Telangana Institute of Medical Sciences (TIMS) ka ban sa don kumba 4000 tylli ki jingthiah jong ki nongpang.
Ka sorkar nangne shakhmat kan sa ïaleh ban wanrah ki lad ki lynti ba bun khamtam ha ka ban plielad ïa ki samla pule kiba don ka jingthrang ban bteng ïa ki jingpule ba kham shalor khamtam ha ka Medical ka ban ai jingmyntoi ïa kiba bun.
Ki nongtrei kam sorkar hapoh Wales ki la rai ban pynlong da ka jingiakhih paidbah pyrshah ia ka sorkar ha une u Jymmang u ban wan haba iadei bad ka jingsiew lane ka tulop jong ki.
Kumta, la ong ba kitei ki nongtrei sorkar ki la pynbeit ban pynlong jing-iakhih paidbah ha ka 11 tarik u Jymmang bad kumjuh ruh ha ka 7 tarik u Jylliew hadien ba ka sorkar ka la kyntait ia ka jingdawa jong ki nongtrei ban pynkiew tulop noh da 4% na kaba ju long baroh shi katta.
U Daniel Maney, uba long u Union Negotiation Officer jong ka Wales haba ïakren bad ki lad pathai khubor ha ka sngi ba la leit, u la ong ba ki dkhot bad nongtrei baroh kim don lad shuh da kumwei ha kane ka por lait tang da kaba wanrah ia katei ka jingiakhih paidbah ban pyrta jam bad ban dawa ruh ia ka sorkar ba kan pynïoh noh ia ka hok bad jingdawa jongki.
Kane ka khubor ka long ruh hadien ba ki nongtrei Civil Servants jong ka England ki la pynbna ban pynlong da ka jingiaid kjat ha ka 10 tarik u Jymmang bad ka 7 tarik u Jylliew ha kylleng ki thaiñ ba don ki tnat sorkar.
Kumjuh ruh la ong ba wat da ki nongtrei jong ka tnat Environment Agency ruh ki la dep ban sdang ia ka jingiakhih ba 3 sngi jongki haba iadei bad ki mat jingdawa ba kongsan jong ki.
Uwei na ki nongshut bol ba tbit bad kynsai jong ka kynhun ialehkai phutbol ba mynta ka FC Barcelona u Robert Lewandowski, u la pynpaw paidbah ia ka jingkwah eh ka jong u mynta ba u khlur ialehkai barim jong katei ka klob u Lionel Messi un wanphai biang noh sha ka kynhun ialehkai baroh kawei ha ka aiom ialehkai ka ban wan.
Katkum ka khubor ba la pyllait da ki lad pathai khubor ka ri Spain ki iathuh ba katei ka klob ka dang ialeh mynta ban ioh iasoi biang sa shisien bad utei u khlur pynkhih jar jong ka uba la ialehkai mynta na Paris Saint-Germain naduh u snem 2021.
U Messi ruh kumjuh u da thrang hir-hir mynta ban wanphai biang sha ka klob ialehkai ha Camp Nou.
Kumta ruh na ka liang jong u Lewandowski u pynpaw ia ka jingkyrmen kaba  skhem ba un sa ioh ban ialehkai lang bad u Messi na katei kajuh ka klob naduh ka aiom ialehkai ka ban wan.
Kumba la paw mynta ka long ba ka klob FC Barcelona ka don ha ka lynti iaid ka jong ka na ka bynta ban khur biang shalade ia ka trophy jingjop na ka Spanish La Liga; naba ka don mynta ia ki 13 dor-thong jong ka halor ka Real Madrid hadien ba ka lah dep ban ialehkai ha ki 28 tylli ki jingialehkai.
Shuh shuh ka khubor ka iathuh ruh ba ka Barcelona kam shym la khur shuh ia ka trophy jingjop na ka lympung ha ki khyndiat snem ba lah leit noh, hynrei mynta ka don ha ka jaka kaba biang tam eh na ka bynta ban shim ia ka sienjam ha ka ban khur shalade ia ka jingjop.
Ha kane ka  aiom ialehkai ba mynta jong ka La Liga, u Robert Lewandowski u long uwei na ki nongialehkai ka kynhun  uba lah hakhliehduheh ha ka jinglah ban kamai bun kol eh kata da 17 kol.
U Alex Rins u la rah ia ka nam lahduh ha ka Grand Prix of the Americas ha Austin, hadien ba u lahduh ha ka MotoGP  u Francesco ‘Pecco’ Bagnaia u lah khyllem noh katba u dang ialeh na ka bynta ban tam shakhmat ban ioh knieh ia ka kyrdan ba nyngkong ha ka lympung iakhun.
Katei ka jingjop ka jong u Alex ka long ka sien kaba nyng-kong na ka bynta ka kynhun ialehkai ka jong u ka LCR Honda naduh ba u rangialehkai na Bilat u Cal Crutchlow u lah rah ia ka nam jop ha u snem 2018 ha Argentina.
Shuh shuh ruh ka long ruh ka sien kaba nyngkong da uno uno u nongniah thuk-thuk ka Honda ban ia u lahduh hynriew sien ka MotoGP  u Marc Marquez u bym shym la ialehkai ha katei ka lympung namar ki jingmynsaw naduh ka por ba u Crutchlow u lah rah ia ka thong jingjop.
Ha katei ka jingiakhun, u nongialehkai na  Italy u Luca Marini,  u nongialehkai ba paw ka MotoGP u Valentino Rossi, ki lah wan ba-ar na ka bynta ka kynhun VR46 Ducati  bad ka long ruh ka sien kaba nyngkong na ka bynta jong u ban kiew ha ka rynsan jop ka MotoGP  naduh ba u lah shah kyntiew kyrdan na ka Moto2.
Kumjuh ruh u lahduh ha ka  lympung ialehkai jong u snem 2021 na France u Fabio Quartararo u lah pyndep ia ka jingiakhun na ka kynhun Yamaha na ka bynta ban kiew ha ka rynsan jingjop  jong ki lai jingop ki jog u ha ka aiom ialehkai ba mynta bad u Maverick Vinales ka Aprilia bad u Miguel Oliveira ki lah wan ha ka jak aba saw bad ba san.
U Chris Evans uba la ak kum u Captain America u la kren halor ka kam ak phlim da kaba ong ba lada u shim ia ka rai ban kiar ne iehnoh ia kane ka kam un phaikhmat noh pat sha ka kam direk phlim.
Ha ka jingsngew ba shimet jong u Chris ka kam direk phlim ka long ruh kawei kaba u da thrang eh ha ka jingim jong u bad kyrmen skhem ba un lah ban pynurlong ia kane lada u thmu ban randien noh syndon na ka kam ak phlim.
Ha u 2014 u Chris ula kren bad pynpaw ia ka jingbym don mon shuh jong u ban ak phlim hynrei wat la katta u dang iai bteng hi ban leh ia kaei kaba un hap ban leh.
Bunsien u Chris u ju ioh mynsiem bad ioh jingmut na ki katto katne ki paralok ba iajan jong u kiba long ruh ki direktor ba un phaikhmat sha ka kam direk phlim, hynrei une u tyngshop um shim pynleit jingmut than halor kane.
Dei mynta ka kynti ba u Chris ula shim ia ka rai ba lada u sangeh ban ak phlim un shim khia noh ia ka kam direk phlim.
Ha ka jingsngew ba shimet jong u Chris katba u dang sngewtynnad ban ak phlim un iai bteng beit ia kane bad un dang iai soi bun ki phlim na ka bynta ki snem ban wan.
U Chris ula paw ha ka kam ak phlim hadien ba ula ak kum u Captain America ha ka Avengers kaba long ruh kawei na ki Superhero phlim ba itynnad bha bad kaba la khring ia ki nongpeitkai bad long ruh ka Block buster Film.
Kawei na ki  lahduh ha ka pyrthei ha ka jingiakob jngi-um ka Mollie O’Callaghan ka la khur ia ka jingjop bad ka nongkhur takma ksiar ha ka Olympic ka Emma McKeon  na  ka bynta ban khur noh shalade ia ka trophy jingjop na ka jingiakob jngi ki kynthei ha ka 100m Freestyle ha ka lympung ialehkai ba mynta ka Australian Championships.
Kitei ar ngut ki la pyndep ia ka jing-iakhun ha ka por ialehkai kaba kloi tam eh jong une u snem ba mynta.
Kumta ka Mollie ka la lah ban pyndep ia ka jingiakhun da kaba pyndep ha ka por 52.
63 sekhon na ka bynta ban pynliem ia ki nongialehkai kiba kham hajrong.
Shuh shuh ruh ka Shayna Jack (52.
64) ka lah ioh ban ktah ia ka bynta ba khatduh jong ka pung jngi  ha ka jingwan ba-ar bad shakhmat ia ka McKeon (53.
22) ha ka jingiakhun ia kaba lah wan ban shimbynta ruh da ka Cate Campbell  kaba lah wanphai sha ka  kam ialehkai ka jong ka.
Ka khubor ka iathuhruh ba ka Australia’s World Championship Trials kan long ha Melbourne ha u bnai Jylliew.
Ka Kaylee McKeown kaba la lah ban thaw ia ka rekod ha ka 200m Backstroke ha u bnai ba lah dep, ka lah shimbynta ruh ha ka jingiakob jngi ha ka 100 Freestyle bad kaba lah wan ha ka jaka ba phra ha katei ka lympung ba mynta.
Ha kiwei pat ki jingiakhun ha katei ka lympung, u nongbat rekod ha ka pyrthei ha ka 200m Breaststroke u Zac Stubblety-Cook u la lah ban pyndep ia ka jingiakhun ha ka por 1:00.
07 na ka bynta ban khur ia ka jingjop ha ka 100m katba u Samuel Short u la lah ban pynliem noh ia u lahduh ha ka pyrthei u Elijah Winnington na ka bynta ban khur ia ka trophy jingjop na ka 400m Freestyle.
Ka sorkar Tripura ka la pynbna shuti haduh 6 sngi ia ki skul ba don ha katei ka jylla namar ka jingshit bad jingthang palat ka sngi.
Ka khubor ba la ioh ka iathuh ba ka sorkar naduh ka sngi ba-ar mynta ka taiew ka la ai shuti ia baroh ki skul namar ka jingshit kaba palat bad ka la dep ruh ban phah jingtip ha kaba iadei bad kane sha baroh ki skul kiba don ha kane ka jylla.
Kawei na ki daw halor ka jinghap ai shuti ka sorkar ia ki skul ka dei ruh hadien ba la ai jingmut da ka tnat ka koit ka khiah kaba la iathuh ba tang namar kane ka jingshit palat bun ki khynnah ki la kem pang.
Nalor ki skul sorkar ka sorkar Jylla ka la kyrpad ruh wat ia ki skul jong ki riew shimet bad ki skul balang ba kin ai shuti lem haduh 1 taiew na ka bynta ki khynnah skul.
Ka Tripura ka la mad ia ka jingshit kaba shyrkhei bha ha kine ki khyndiat sngi ha kaba ka jingkiew jong ka jingshit ka la long haduh 39 bad 40 degree Celsius.
Namar ka jingjur palat ka jingshit bun ki briew kim shim nud satia ban mih na la ki jong ki iing ki sem tad haduh ynda la kham jem bad kham pyngngad khyndiat.
Ka India Meteorological Department (IMD),ka pynbna ba na ka daw jong ka jingwan beh ka Northwesterly ka jingshit bad jingtyrkhong ha ki bynta ka jylla North East kan sa jur bha ha kine ki khyndiat sngi.
Ka tnat ka koit ka khiah ka la ai jingmut ia ki paidbah ba kin ialeh ban kiar na ka sngi bad kum juh ruh ba kin tap da ki shatri lane tupia haba ki mih ban lait na ka jingshah thang ka sngi.
Namar ka jingjur palat ka jingshit la ong ba ka jingdie ia ki jingdih pyngngad kiba kynthup ki umsoh, Ice-Cream bad kiwei kiwei ki la iaid bha ha jylla Tripura mynta.
Ka jingeh kaba mih ha jylla Tripura mynta na ka daw jong ka jingshit ka dei ruh ka jingkyrduh um ha kaba bun ki wah bad ki pung bad ki la sdang rngat lut.
Hynñiew tylli ki kolej na ka nongbah ki la poi ban ïashim bynta sha ka lympung ïalehkai basketball ba la tip kum ka Seng Khasi College Invitational Basketball (Girls) Competition kaba la long ha madan ïalehkai basketball jong kane ka kolej ha Weiking, Jaïaw, Shillong.
Ïa kane ka jingïakob la sdang ha ka Lah Sngi U Blei da ka jingplie na u Principal ka Seng Khasi College u Bah W.
B Rynjah.
Ki kolej kiba la wan ban ïashim bynta ki long ka Seng Khasi College, St Edmunds College, St.
Mary’s College, Shillong Commerce, Synod College, St.
Anthony’s College bad ka Lady Keane College.
Haba kren kum u kongsan, na ka liang u Bah W.
B Rynjah, u la ong ba ka jingpynlong ïa kane ka lympung ka long kum shi bynta ka jingrakhe ka Seng Khasi College ïa ka jubili ksiar (golden jubilee) ha kaba kum ka kolej ka la shim ïa ka sien jam ba kan pynlong ïa kiba bun bah ki prokram.
Nalor katta u Principal um lah ban khlem da ai khublei ïa ki Principal jong ki kolej kiba la pdiang ïa kane ka jingwer ban ïashim bynta ka Seng Khasi College sha kane ka lympung ïalehkai basketball ïa ki khynnah kynthei, namar lymda kloi ban ïashim bynta lang jong ki, lehse ka jingpynlong ïa kane ka jingïakob kan nym long kaba jop.
Haba phai sha ki samla ba ïalehkai, u Principal u la kyntu ïa ki samla pule ba kin ïakhun tyngeh bad kynmaw ba dei ban don ka mynsiem ban burom ïa ka jingïalehkai.
U la ai syndon da ka nuksa ba haduh katno u dap bad shlei ka mynsiem haba u shem bad ïohi ba u khun jong uwei na ki khlur ïalehkai bna nam ïa ka kriket ka India u Sachin Tendulkar, u Arjun Tendulkar, uba la ïoh ban ïalehkai ha ka lympung ka Indian Premier League Cricket da kaba mihkhmat ïa ka kynhun ïalehkai ka Mumbai Indians.
Hangne u Principal u la ïeng ban pynkynmaw ïa ki khynnah nongwan ïashim bynta sha kane ka lympung ïalehkai ïa ki kyntien phira bad kyntu kynpham ba u Sachin u la ai ha la u jong u khun ‘give the game the respect it deserves and the game will love you back’.
Haba phai sha kane ka jingïakhun jong kane ka sngi sdang, ka Seng Khasi College ka la lah ba kan pynliem ïa ka Shillong Commerce College da 30-11, ka St.
Edmund’s College ka la lah ban pynliem noh ïa ka Synod College da 26-14, katba ka St.
Mary’s College ka la lah ban pynliem ïa ka Lady Keane College da 17-9.
Ki jingïakhun ha ka Sngi Ba-ar kin long hapdeng ka St.
Anthony’s College pyrshah ïa ka St.
Mary’s College bad ka Seng Khasi College ïa ka St Edmund’s College.
Ïa ka final jong kane ka lympung ïalehkai la buh ban pynlong ha ka Sngi Balang (19 tarik).
Ka East Khasi Hills ka dei kaba bun tam ki skul ki ban ïashim bynta ha ka Chief Minister’s District Level Inter School Athletic Meet 2023 kaba la thmu ban sdang naduh 26 haduh 28 tarik mynta u bnai ha SAI, Training Centre, Shillong.
Ha shwa ban sdang jong kane ka lympung, na ka liang ka shlem treikam u District Sports Officer ka la pynlong ïa ka jingkhmih rta na ka bynta 1317 ngut ki khynnah na ki 38 tylli ki skul ha ka Lah Sngi U Blei ha J.
N Stadium Polo, Shillong.
Ha kane ka lympung ïalehkai la phiah ha ki lai tylli ki kyrdan ïalehkai, kita ka Under-14, Under-16 bad Under-18 na ka bynta ki khynnah shynrang bad kynthei.
Ki 38 tylli ki skul ki ban ïashim bynta ha kane ka lympung ki long ka O.
M Roy Memorial Higher Sec School na Mawlai Kyntonmassar, ka Seven Set Annexe Higher Sec School (Malki), ka Mawpat Presbyterian Higher Sec School (Mawpat), ka Arya Kanya Vidyalaya Sec School (Laitumkhrah), ka Green Hills Sec School (Sohryngkham), ka St.
Mary’s Higher Sec School (Laitumkhrah), ka St.
Joseph Girls Higher Sec School (Jaïaw), ka Eriben Presbyterian Sec School (Nongthymmai), ka Synod College (Jaïaw), ka St.
Dominic Savio Higher Sec School (Mawkhar), ka Mawlai Christian Sec School (Mawlai Motsyiar), ka Sacred Heart Boys Higher Sec School (Mawlai Phudmuri), ka Stephan Memorial Sec School (Mawlai Mawroh), ka St.
George Higher Sec School (Nongmynsong), ka Don Bosco Secondary School, ka Sacred Heart Girls Higher Sec School (Mawlai Phudmuri), ka Seng Khasi Higher Sec School (Jaïaw), ka Synod Higher Sec School (Mission Compound), ka Auxilium Girls Higher Sec School (Nongthymmai), ka Assam Riffles Public School (Laitkor), ka Kendriya Vidyalaya Higher Sec School (NEHU Shillong), ka St.
John Higher Sec School (Laban), ka Shullai Progressive Sec School (Mawlai Mawroh), ka St.
Joseph Higher Sec School (PynthorUmkhrah Shillong), ka K.
C Secondary School (Laitumkhrah), ka Christian Academy Higher Sec School (Wahingdoh), ka St.
Margaret’s Higher Sec School (Laitumkhrah), ka Malki Presbyterian Sec School (Malki), ka St.
Anthony’s Higher Sec School (Laitumkhrah), ka Seven Huts Sec School (Mawlai Umthlong), ka St.
Claret Higher Sec School (Nongmensong), ka Loreto Convent (Laitumkhrah), Mawlai Presbyterian Hr.
Sec School (Mawlai Ïewrynghep), ka 1st M.
L.
P Bn Sec School (Mawlai Mawïong), ka Seven Set Higher Sec School (Malki), ka Sunrays Secondary School (Mawlai Nonglum), ka H.
Elias Higher Sec School (Nongthymmai) bad ka St.
Edmund’s School (Laitumkhrah).
U nongïalam jong ka seng Trinamool Congress u Mukul Roy kham ha shwa u la shah pynbna ha ki bahaïing lajong ba u la jah da bun kynta tat haduh ba un da poi ha Delhi ha ka rukom kaba iphylla ha ka janmiet jong ka Lah Sngi U Blei.
U Mukul Roy, uba la 69, la ngeit ba um don ha ka met kaba shait bakhlaiñ kumba long mynta.
Ha ka Video, la ïohi ïa u ha ka jaka sangeh liengsuiñ kaba don ha Delhi ha ryngkat ki nongsynran.
Ha kaba ïadei bad kane, ka lad phah khubor kam lah ban ong ei ei ha kaba ïadei bad kane ka Video.
“Nga la trei ha Delhi, hato ngam long ban wan hangne?" u la ong ha ka jingïakren bad ki nongthoh khubor haba la kylli ïa ka jingdon jong u ha ka nongbah.
Hato phi la don hangne na ka bynta ka jingshah sumar.
Em u la jubab namar ba u donkam kyrpang.
Balei ngam long ban wan ha Delhi, nga dei u MLA…MP hangne.
" la ong u MP barim jong ka Parliament.
U la kyntait halor ka jingong ba u la leit sha ka nongbah Delhi na ka bynta ki kam saiñ pyrthei, hapdeng kum kane ka por ba ka la don ka jingkhmih lynti ba ka jingleit jong u ka lah ban long na ka jingthmu ban pynïadei bad kawei pat ka seng kaba u la kynriah hadien ba u la leit phai sha ka seng Trinamool na ka seng BJP ha u snem 2021.
Ki bahaïing jong u Myntri barim jong ka tnat Railway ki la buh da ka jingujor ba u Roy u la jah.
U khun jong u Mukul Roy u Subhragshu, uba long u nongïalam jong ka seng Trinamool Congress, u la ong ba ka Phone jong u kpa jong u ka la Switched Off ha kaba la shim ïa ka pat da kiwei pat ki briew.
“Ka jinglong ka bor pyrkhat jong u kam biang.
Ki la don kumba katto katne tylli ki seng saiñ pyrthei kiba la leh ei ei sha lyndet bad u Mukul Roy.
Ki la don ki katto katne ngut ki briew kiba la kit  ïa  u.
Ngam shym ïohlad ban ïakren bad u," la ong u Subhragshu Roy ha ka jingïakren bad ki nongthoh khubor.
U la kyntait ruh halor ka jingbna khubor ba u kpa jong u u la leit ban pynïasoh bad ka seng BJP mynta, um lah ban leit pynïasoh bad kiwei pat ki seng naba um don ha ka bor jingmut jingpyrkhat kaba biang.
Ka jingmut kaba hakhmat eh jong nga ka long ban wan ïalam biang ïa u bad ban phah sumar.
Ka ïing ka sem mynta ka khuslai halor ka jinglong ka koit ka khiah jong u," u la ong, ha kaba u la pynshisha da kaba ong ba kam shym la don kano kano ka jingïapher jingmut hapdeng jong u bad u kpa jong u.
Ha kine ki sngi, ngi la mad ïa ka jingshit kyrang bad ka jingtyrkhong kaba la pynkordit ïa u khun bynriew.
Ha kylleng ka Ri, ka jingshit ka la sar naphang haduh ba ki la don ki jylla kiba la hap ban phah khang noh shwa ïa ki shlem ai jingpule.
Ngi lah ban ong ba ka jingkiew ha ka jingshit na u snem sha u snem ka dei namar ka jingkylla ka suiñ bneng lane ka ‘climate change’.
Ym don shuh kawei ruh ka Ri kaba lait na ka jingshah ktah ha kane ka jingkylla kaba ishyrkhei.
Naduh ka jingrang tyrkhong haduh ka jingshlei um, ngi la ïohi kumno ka jingleh bym suidñiew u khun bynriew ïa ka mariang ka la kyrtoh kylla.
Ki jaka ki bym ju mad mynno-mynno ïa ka jingshlei um, mynta ki la ngat ha ka apot.
Ki jaka ki bym ju tyrkhong, ki la kyrduh um.
Ki jaka kiba ju long kiba pyngngad naduh mynnor, mynta ki la mad ïa ka jingshit kyrang.
Ym tang katta, wat ki nongrep ki shah ktah jur na kane ka jingkylla bad namarkata ka jingpynmih ïa ka bam ka sa ruh ka shah ktah lang.
Kane ka long kaba ma shikatdei.
Lada wan ka jingkyrduh bam bad ka um, ngim tip kaei ka ban jia.
Ki don ki riewshemphang kiba la batai kham mynshwa ba ka Thma Bah III kan mih namar ka jingïaknieh ïa ka umbam umdih hapdeng ki pyrthei bapher-bapher.
Kane ka lah ban long shisha namar kumba ka long mynta, ngi ïohi ïa ka jingrang tyrkhong ha kylleng.
Khlem ka um bad ka bam, ym don jaka ïa u khun bynriew ha kane ka sla pyrthei.
U briew u lah ban don ka pisa kaba byllai, hynrei un leh aïu ïa ka spah ka phew lada ym lah ban thied shuh ïa ka um bad ka bam? Na ka por sha ka por, ki Ri ka pyrthei ki ju ïakynduh ban ïakren halor kumno ban pynduna ïa kane ka jingshah ktah na ka jingkylla ka suiñ bneng.
Ki ju don ki rai kiba ki ïa shim.
Hynrei haba ngi peit sani bha, kam don kano-kano ka jingpyntreikam kaba tyngeh ïa kita ki rai.
Ngim lah ban len ba ka jingshit ha Meghalaya ruh ka la nang kiew.
Mynshwa, ki briew na ri thor ki ju smat ban wan her sha kane ka jylla ban lait na ka jingshit kyrang ha ka por lyiur.
Hynrei mynta, wat lada kam pat da shit than kumba long sha ri thor, ngi ïohi ba kam long shuh kumba 30 snem mynshwa.
Ka jingpyngngad ka Meghalaya ka long kaba la ïoh nam bad ka dei kawei na kita ki ‘Hill Station’ kiba ki briew ki ju smat ban wan shang kai pyngngad.
Sngewsih ba kito ki por kin ym wanphai shuh.
Ki khlaw ki la nang syllen, ka um ka la nang kyrduh, ki surok ki la nang khapngiah, ki shnong ki thaw ki la nang bun.
Ka jingbun palat ki kali ha sor Shillong ruh ka pynkiew ïa ka jingkhluit jong ka suiñ bneng namar ka tdem ba ki pynmih.
Na ka sngi sha ka sngi, ngi sakhi ïa ka dheng kali ha kylleng ka sor Shillong bad kane kam long satia ka dak kaba bha.
Ngi ïa ud ïa nam ïa ka jingshit, hynrei ngim leh eiei pat ban pynduna ïa ka.
Ngi kynmaw ha ka por ba don ka khang dam.
Ka lyer ka khuid, ki um ki wah ki khuid, bad ka don ka jingpyngngad.
Watla ka khang dam ka la wanrah ïa ka jingkordit kaba shyrkhei ïa baroh, hynrei ka mariang ka la ïoh lad pat ban pynkhie im ïalade hadien ba u khun bynriew u la leh sat da ki kam bapher-bapher.
Ka mariang ka la lah ban khie lung biang sa shisien.
Lehse kato ka dei ka jingbha ha ka por ba don ka jingkhang dam namar u khun bynriew u khlem ïoh lad ban leh sat ïa ka mei mariang.
Ka mariang, kumba long ki briew, ka donkam ban shongthait bad ka dei ban ïoh lad ban pynkhie im biang ïalade.
Lada ngi lehbeiñ lehkhoh ïa ka mei mariang, khlem pep ka jingtim kan bud nadien.
Mynta ka shong sa ha ngi ki nongshong shnong kaei kaba ngin leh kum u synñiang ban pynduna ïa ka jingshah ktah na ka jingkylla ka suiñ bneng.
Ka por kam ap ïano-ïano, bad ngin hap leh noh kloi hashwa ba ka kordit ka nang jur.
Da shisha ym lah khlem da sngewkmen bad ruh khlem da jingsngewnguh ia kiba ngi dei ban sngewnguh ynda haba ioh ia ka jingtip ba la dep ban mang kyrpang haduh kumba 17.
88 klur tyngka, kata, kat kum ka ‘Pradhan Mantri Gram Sadak Yojana’ (PMGSY), na ka bynta ka jingpynbha ne ka jingkham pynjling ia ki artylli ki surok kiba kham kongsan bad kiba shakri ruh kypang ia ka Raid Madan Kyrdem jong ka Umroi Assembly Constituency.
Kita ki surok ki dei ka ‘Bhoirymbong – Maw Bseiñ Road’ kaba don la kumno kumno kumba 14 km bad kata kawei pat ka dei ka ‘Nongthymmai – Khyndew Saw Road’ bad kaba don la kumno kumno kumba 10 km.
Yn ia kyrmen ba kin sa kham pyniar ruh de ia kitei ki ar ki surok, na kaba ki long kumne mynta.
Ka dei ka jingshisha ba kitei ki ar ki surok, kiba kham kongsan jong ka thain Raid Madan Kyrdem, ki dei kiba lah shah iehnoh shrah mynta la buh bun snem.
Ka jinglong ka jingman ka jong kitei ki ar ki surok kaba da pyndiaw bad pynkhohnioh mynsiem shisha naduh ia ki trai shnong ne ki nongshongshnong jong ka Raid Madan Kyrdem tad haduh ia kiwei kiwei de kiba hap ban leit ban wan bad ban kit ban bah lyngba kitei ki artylli ki surok, kata, naduh ia kiba niah ia ka kali tad haduh ia kiba shong kali.
Namar ka jinglong ka jingman ka jong ki ba ym tang ba ka leit ka wan bad ka kit ka bah ka long kaba lat por badkaba pang met pang phad hynrei ka da shong rem ruh de.
Ngin ia kyrmen ba shen shen naduh ki nongshong shnong jong ka Raid Madan Kyrdem tad haduh kiba hap ban leit ban wan bad ban kit ban bah, lyngba kitei ki ar ki surok, kin sa ioh ban ia mad lem ia kaei kaba ki nongleit nongwan bad ki nongkit nongbah lyngba ka surok Bhoirymbong -Mawlasnai ki lah ioh ban ia mad ynda kumne mynta.
Ka surok Bhoirymong – Mawlasnai, kaba don la kumno kumno kumba 20km, ka la khamiar bad ka la khamjlih, khamtam kato ka bynta kaba naduh Khlieh Mustem tad haduh ha Mawlasnai, ba kumta naduh ka leit ka wan tad haduh ka kit ka bah ruh ka la khamsuk, ka la kham kloi bad ka la kham bit dor.
Ynda kumne mynta ba ka jingiaid lynti hapdeng ka Bhoirymbong bad ka Mawlasnai ka lah shim por tang kumba shiteng kynta wei ba ym don shuh kito ki thliew ki syar bad ruh kato ka jingkhohroh khohram.
Te wei ba ka surok ka jlih ne ka bha ba wat ka kali ruh kam tor lymne kam synjor noh tang shiteng por, wat ka jinglut jong ka umphiang kali ruh ka lah kham duna.
Kumta ha kaba ia dei bad kitei ki ar ki surok jong ka thain Raid Madan Kyrdem ba ngin ia kyrmen ba ym tang ba katei ka kam kan sa sdang noh shen shen hynrei ba kan nym don ruh kano kano ruh ka jingpynthut ka jingpynwit ia ka kam, la na kano kano ruh ka liang.
Ngin ia kyrmen ruh de ba yn lah ba pyndep ia katei ka kam hapoh ka por ba la mang ia ka.
Ngin ia kyrmen ruh de ba ka kam kan long kaba janai bad ym kaba torti ne kaba shu trei tang ban dep.
Sngewtynnad ruh ban iohsngew ba ka jingpynbha, kaba lem bad ka jingkham pyniar lane ka ‘double laning’, ia ka surok ‘Umsning – Mawhati – Sonidan’ ka la nang iaid shakhmat, ir-shi-ir.
La ia mynta katei ka jingpyniar bad ka jingsiangrong thymmai, kaba la sdang na ka phang Umsning, ka dang kot shwa tang haduh ha ka shnongRaitong hynrei la ngeit ba shen shen kan sa kot tad haduh ha Mawhati.
La ngeit ba katei ka jingpyniar ne ka ‘double laning’ bad ruh ka jingsiangrong thymmai kan nym kut noh tang ha Mawhati hynrei ba kan iaibteng shakhmat tad haduh ba ynda poi syndon tiap haduh kato ka bynta kaba ia kynduh tiap bad ka Jagi Road.
Kane ruh,kumba long lem ka surok Bhoirymbong – Mawlasnai, ka dei kawei na ki surok kiba kongsan bha jong katei ka thain mihngi jong ka Ri Bhoi.
Ka surok ka ban iarap ban kyntiew ia ka ioh ka kot jong ka thain mihngi jong ka Ri Bhoi lyngba ka khaii ka pateng.
Kumba ka long mynta wat ka leit ka wan bad ka kit ka bah hapdeng ka Nongpoh, kaba dei ka District Headquarter jong ka Ri Bhoi, bad katai ka thain Patharkhmah – Jirang (ki shnong kiba don shatai sha ka thain sepngi jong ka Ri Bhoi) ruh ka la khamsuk bad ka la kham kloi ban ia kaba mynnor.
Ka surok kaba iaid lyngba ia ka Lai Lad bad ia ka New Tesku.
Kane baroh ka dei hadien kato ka jingsiangrong thymmai bad ka jingsyiang kham pynjlih ia katei ka surok kaba naduh na Umrit tad haduh ha ka lad Umdu, kata, kato ka ar lad kaba ha shwa ban poi sydon tiap haduh ha ka Umiam – Jorabad Express way.
Kato kawei ka lad ka dei kaba lam ban ban poi syndon tiap tad haduh ha ka 20 mer bad kato kawei pat de ka dei kaba lam ban poi syndon tiap haduh ha Umling.
Ka leit ka wan bad ka kit ka bah hapengkitei ki snong bad ka Nongpoh kan jin da la khamsuk, kham kloi bad kham bit dor shuh shuh ban ia kane kaba mynta jinlada ki bor kiba dei khmih kim ia ‘double lane’ noh syndon lane kin ia kham pynheh pyniar shuh shuh ia katei ka surok, na kane kaba ka long kumne mynta.
Te to ngin ia kyrmen ba kane ka surok, kaba naduh na Umling ne na 20 Mer tad haduh ha Umrit, kansa long lem kumba long lem kata ka surok’ Mairang – Nongkhlaw – Umrit -Patharkhmah – Jirang -Skubirya’ lane ka ‘Mairang – Nongkhlaw – Rani Godown Road’.
Namar ka jinglong jingman jong ka surok ba ynda mynta ka leit ka wan hapdeng ka pdeng jong ka Sor Shillong bad ka Mawlasnai, da kaba iaid lyngba ia ka ‘Mawatawar – Mawsiatkhnam – LumShyiap – terter’, ka lah shim pornoh tang kumba ar kynta duna.
Ka leit ka wan hapdeng kapdeng jong ka Sor Shillong bad ka Jirang, da kaba iaid lyngba ka ‘Lai Lad – New Tesku – Madan Nongladew’, ruh ka lah shim por noh tang kumba lai kynta duna.
Ngim dei ban dang iaikhim jingmut jingpykhat lymne khim mynsiem than eh ia ki kam pynroine ki ‘civil infrastructure projects’ wei ba ngin nym lah ban len ba ki surok ne ki lynti ki synkien ki dei da shisha u budlum jong ka roi ka kiew.
Lehnohei ban ia kren ia kata ka ‘economic growth’ kaba lyngba kata ka ‘market access’ lada ngi dang khang lad pat de ia ki kam pynroi ne ki ‘civil infrastructure projects’ bad khanglad ruh ia ki tang namar ba ngim ioh lem ia u ‘dohkyndang’.
Nalor ki surok ka juk mynta ba ngi lah donkam shisha ruh de ia ka lynti rel ne ka ‘Railroad ne ka Railway’, kata, ynda ianujor kyrpang ia ki sana ka liang ka ‘economy of scale’ jong ka kit ka bah.
Ka Umphyrnai SC ka la btenga ka jingjop ba lai ha ka lympungalehkai Under-10 (Boys) Football League 2023 ba la pynaid da ka Shillong Sports Association.
Kane la la wan urlong hadien ba ka lah ban pynliem noha ka Challenger FT Academy haduh 6-0 kol ha ka Lah Sngi U Blei ha madan Polo.
U D.
Kharkongor u la khura ka hat-trick (4, 18 & 47) ha kaba u la ïoh ban thep lai kol,a ki ar kol la thep da u E.
Kharkongor (27 & 45) bada kawei pat la pynbud da u A.
Kharkongor (49).
Lyngba kane ka jingjop ba lai, ka Umphyrnai kaba laoh ban bata ka kyrdan ba hakhlieh jong ka Group-B ka la kamai 9 dor-thong (point), katba ka Challenger kam pat khur jingjop wat tang shisien ruh ha kane ka lympung.
Ka jingïalehkai ha ka Sngi Ba-ar kan long hapdeng ka Sohryngkham SC pyrshah ïa ka Madanrting SC ha ka por 4:15 janmiet.
U President jong ka Brazil ha ka Sngi Saitjaiñ u la ong ba ka United States ka dei ban sangeh noh ka jingai mynsiem ia ka thma ha Ukraine.
Ia kane u la kren ha ka por ka jingleit jurip jong u sha China ha kaba u la leit ban pynskhem ia ka jingiadei hapdeng ka China bad Brazil haba iadei bad ka kam khaii pateng.
La ong ba katei ka jing-leit jurip jong u Luiz Inacio Lula da Silva ka long ban pyni ba ka Brazil ka la wan phai biang ban iatrei lang bad ka China bad kan ym ailad ruh ia ki ri South America ba kin pyniajan bad ka China ha ka jaka jong ka.
Kumta ruh u Lula ha ka Sngi Saitjaiñ u la leit ruh sha United Arab Emirates naka bynta ka jingleit jurip ba shi sngi bad u la leit ruh ban kynduh ia u heh katei ka ri- u Sheikh Mohamed bin Zayed Al-Nahyan.
Namar kata la ong ba utei u nongialam ka Brazil u la ong ba ka United States ka donkam ban sangeh noh ia ka jingai jingkyrshan ia ka Ukraine hapdeng ka jingiakhun thma jongka bad ka Russia, hynrei u la ong ba ka US ka dei pynban ba kan wanrah ia ka jingiabeit bad ka jingiasuk- iasaiñ hapdeng jong kitei ki arliang ri kiba la ia kynad mynta la shi snem tam.
Ha kajuh ka por ruh  la ong ba ka European Union ka donkam ban sdang noh da ka jingiakren ïasuk.
Da katei ka rukom, la ong ba ka European Commission ka lah ruh ban lah pynkohnguh ia u President ka Russia u Vladimir Putin bad ia u President ka Ukraine u Volodymyr Zelensky ba kin sangeh noh ia ka jingïakynad bad ba kin ïakren ïasuk noh kumba ju long baroh shi katta ha ki snem ba la leit noh.
U Lula, uba la wanphai biang sha ka bor ha u Kyllalyngkot hadien ba u la bat ia ka shuki nongialam la 2 samoi hapdeng ki snem 2003 bad 2010, ha ka Sngi Thohdieng u la leit ban kynduh markhmat ia utei u nongialam ka China u Xi Jinping naka bynta ban pynskhem ia ka jingiadei ha ka liang iadie- iathied bad ha ki liang baroh hapdeng ka Brazil bad ka China ha kine ki sngi ban dang wan.
Ka tnat shipai duriaw jong ka US ha ka Lah Sngi U Blei, ka la pyntip ba ka jhad thma USS Milius ka la iaid lyngba ia ka Taiwan Strait ha ka Sngi U Blei.
Hynrei, la ong ba kane ka long tang ka jingiaid lynti jong katei ka jhad bad ka leit jia ryngkhat ruh ha katei ka sngi tang hadien ka jingsangeh jong ka jingkilan jong ki tnat shipai ka China ha ki khyndiat sngi ba la leit.
Kumba la ju tip, ba ka China ka kheiñ ia ka Taiwan kum la ka jong ka bynta bad ka kam ruh ba ka Taiwan ka dang hap hi hapoh u pud- u sam jongka bad kumta ruh ka la pynlong ia ka jingkilan ba 3 sngi ha kylleng sawdong jong ka Taiwan naduh ka Lah Sngi U Blei jong ka taiew ba la lah bad kaba ka la pynkut noh dang ha kine ki khyndiat sngi ba la leit.
Namar la ioh jingtip ruh ba ka China ka la pynlong ia katei ka jingkilan ha kylleng sawdong jong ka Taiwan, kum shi bynta ban pynpaw ia ka jingbitar jongka halor ka jingkynduh jong ki nongialam katei ka ri dew lynnong bad ki heh ka United States ha ki khyndiat por ba la leit.
Bad na ka liang jong ka China, ka la maham ba kan nym ailad ia ki bor ba nabar ba kin leit ban iadon bynta ne ban iadei kam bad katei ka Taiwan namar ka China ka kam bad pynskhem ruh ba katei ka dew lynnong ka dei hok ka bynta jongka.
U Myntri Rangbah jong ka Delhi u Arvind Kejriwal ha ka sngi U Blei u la shah kylli jingkylli da palat 9 kynta ha ka kynhun Central Bureau of Investigation (CBI) ha kaba ïadei bad ka jingjia jong ka jingpyntreikam ha ka tnat Excise.
U Kejriwal u la pynshisha da kaba ong ba u la shah kylli da 56 tylli ki jingkylli.
Une u nong-aibuit aibor jong ka seng AAP u la shah kylli jingkylli namar ba u la long u nongsakhi ha kaba ïadei bad ka jingjia ha kaba ki nongtohkit ki la ong ba ka jingdonkti ka lah ba long na ka jingleh jingkam ban ai jingmyntoi na ka rukom siew ïa ka khajna halor ka kyiad.
Ha kaba ïadei bad kane, u Kejriwal um  shym la shah khot hajir hashwa kane.
“Nga  kwah ban ong ba baroh kaei kaba la mih na ka jingjia ha ka tnat Excise ka dei kaba shu thok.
Kim shym la don kino kino ki sakhi ban pyni ba ka seng AAP ka leh ïa kaba bakla.
Kane ka dei tang ka kam jaboh ba la leh ha ka kam saiñ pyrthei," u la ong ha ka jingïakren bad ki nongthoh khubor hadien ka jingshah tohkit jong u da palat 9 kynta.
U la pynpaw ka jingsngewnguh ïa ki heh jong ka kynhun tohkit kiba la ïatreilang bad ong, “Ka rukom kylli jingkylli jong ki ka long ha ka rukom kumba ïakren paralok.
Nga la jubab lut ïa baroh ki jingkylli.
"“Ka kynhun CBI ka la kylli da kumba 56 tylli ki jingkylli ha kaba ïadei bad ka jingtreikam ha ka tnat Excise, kynthup mynno bad balei la sdang ïa katei ka jingpyntreikam," u la bynrap.
U Kejriwal u la poi ha ka jaka treikam jong ka kynhun ha ka por 11 baje mynstep da ka SUV kaba u ju pyndonkam ban beh ha ki kam ophis jong u.
Kumba la ïathuh ki heh jong ka kynhun tohkit bniah, la ong ba u Kejriwal u la shah kylli jingkylli ha ka jaka treikam kaba don ha ka mala kaba ar jong ka Anti-Corruption Branch.
“Ka jingshida ka dei kaba ngi ngeit.
Ngi don ka mon ban ïap hynrei ngin ym kylla ne lyndet na ka jingshida.
Ki la leh ïa kine baroh tang kumno ban pynjahburom ïa ngi bad ka jingbha jong ngi bad kumjuh ban pyrshah ïa ki kam pynroi ba ngi wan rah.
Ngi la don ha ka seng kaba paw ha baroh kawei ka ri, namar kane ka daw ki la leh ïa kine kiei kiei baroh tang kumno ban khanglad ïa ngi,"  la  ong u Kejriwal ha ka jingïakren bad ki nongthoh khubor.
Ha u bnai ba la lah, u Symbud Myntri Rangbah barim ka Delhi u Manish Sisodia u la shahkem ha ka jingshah kynnoh donkti ha kajuh ka jingjia.
Ha kawei pat ka liang, ki nongbud jong ka seng AAP ki la pynlong da ka jingïakhih hajan ka jaka treikam jong ka kynhun CBI.
Ki nongïalam jong ka seng AAP kiba kynthup ïa u Raghav Chadha, Sanjay Singh, Atishi, Bhagwant Mann napdeng kiba bun kiwei pat ki nongïalam ki la shahkem hashwa ha ki pulit.
Uwei u shipai hynnin ka sngi u la shahkem na Bathinda Military Station kaba don ha Punjab ha kaba ïadei bad ka jingjia kaba dang shu jia shen halor ka jingshah siat ïap jong ki saw ngut ki shipai ha ka por ba ki dang ïohthiah, la ïathuh ka tyllong khubor kaba la wan na ki pulit ka Punjab.
Une uba la shahkem u dei uba la tip kyrteng kum u Mohan Desai, haba u la shah tohkit u la phla ba u la leh ïa katei ka kam bad u la ïathuh ba ka daw halor ka jingsiat jong u ïa kitei ki para shipai ka la long na ka daw shimet.
Ki la don kumba saw ngut ki shipai kiba la shah tohkit bniah ha kaba ïadei bad ka jingjia shah siat, la ïathuh shuh shuh ki pulit.
Ki pulit ki la buh da ka jingujor pyrshah ïa ki arngut ki briew ki bym shym la lah ban ithuh ha kaba ïadei bad ka jingjia shah siat jong ki shipai kumba la ïathuh da u Major Ashutosh Shukla, uwei na ki nongsakhi ha katei ka jingjia.
Katkum ka jingmudui ejahar la ong ba ki saw ngut ki shipai kiba la shah siat ïap ki dei kiba la tip kyrteng kum u Sagar, Kamlesh, Santosh, bad u Yogesh.
Kine ki dei ki shipai jong ka kynhun kieng atiar jong ka tnat shipai.
Ka jingshah pynïap jong kine ki shipai kaba la jia ha ka 12 tarik, Ïaïong ka la wanrah ïa shibun ki jingkylli ha kaba ïadei bad ka rukom pyntreikam na ka bynta ka jingai jingshngaiñ ha ka jylla, khamtam naduh ba la jia ki jingjia kumba la suba ba ka la don ka jingleit thwet jur ïa u nongïalap niam jong ki Sikh u Amritpal Singh uba la phet rieh na kti jong ki pulit bad jingpyrshah jur ïa ka seng jong u ka ‘Waris Punjab Se’.
Hadien ba la ïohkem ïa utei u shipai, la shem ba katei ka jingshah pynïap jong kitei ki shipai kam don bynta ei ei bad u Singh.
Kane ka jingjia shah siat jong kitei ki shipai ka la pynsuba sniew hadien ba la jah ka suloi INSAS bad 28 song ki kuli, ha kaba la suba jur ba kine ki tiar siat kiba la jah da kumba ar sngi ki dei kiba la pyndonkam ha ka jingjia.
Hadien la lap noh ïa kine ki tiar siat da ki shipai, ha kaba la suba ba ki la don kumba katto katne ngut ki briew kiba la donkti ha ka jingjia.
Katkum ka jingmudui ejahar, la ong ba ka jingsiat ka la jia ha ka por 4:30 mynstep, bad ki la don kumba katto katne ngut ki briew kiba la kah durkhmat kiba phong da ki Kurta-Pyjama.
Uwei napdeng kine ki briew kiba la kah durkhmat u la bat ïa ka suloi INSAS, katba uwei pat u la rah da u sdie,  la ong ka jingujor, ha kaba la bynrap shuh shuh da kaba ong ba kine ki briew hadien ba ki la dep ban leh ïa kane ka kam ki la phet noh sha ka khlaw kaba don ha marjan jong katei ka jaka treikam jong ki shipai.
Kine ki saw ngut ki shipai kiba la shah siat ïap ki dei kiba dang don hapdeng ka rta kaba  20 snem, ïa kine la lap ba ki la thiah ha ka jinglyngkien jong ka snam ha ki kamra jong ki.
Kumba la ïathuh ka tyllong khubor, la ong ba u Myntri ka tnat ïada ri, u Rajnath Singh u la ïoh ïa ka jingtip kaba bniah halor kane ka jingjia na u Army Chief General Manoj Pandey.
Nga shu iohsngew tip ka dei ne ka lait ba ka ktien Hindi ka la ioh jingithuh hapoh U.
N.
O.
Lada ha U.
N.
O, la lah ban kren da ka Hindi, te kan eh aiu ban kren Hindi ha Meghalaya Assembly, namar ka Meghalaya ka dei ka Jylla kaba hap hapoh ka Ri India.
Kino kino ki ktien tynrai ka ri India lah ban kren ha kino kino ki Jylla ka ri India.
Kane ym dei ba nga ia shah bad ai jingiaroh ia ka jingkren u Lat ka Jylla ha ka Hindi hapoh Assembly.
Namar lada uno uno u briew u kren da kano kano ka jait ktien ka ri India hapoh ri India lah beit ban kren ym dei ban niew bein ia ka jingkren jongno jongno.
Ngi hap ban pdiang bad pynkylla sha ka jait ktien ba kren ki briew ka Jylla.
Kam dei ban ialeh politic ia ka ktien ba kren ki nongshong shnong ka ri India.
Ki Maram kin kren maram, ki Sohra kin kren sohra, ki Pnar kin kren ia ka ktien pnar.
Ym dei ban sngew phylla ia ka jingkren ha la ka jong ka jong ka jait ktien.
Ka jingwoh nia ia ka jingkren u Lat kam long kaba bha ia ka Jylla.
Namar kam dei ka rukom ban kren tang ka English ha ka U.
