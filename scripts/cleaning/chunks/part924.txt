Mukul da ka myntri kam  pohing ka jylla  ka kong Roshan Warjri,  ka Chairperson of Meghalaya Employment Regeneration Council, ka D D Shira, u Chief Whip ka sorkar u bah  R V Lyngdoh, u Parliamentary Secretary u ba long ruh u MLA ka thain u bah  Kennedy Khyriem, u MDC ka thain u bah  L Blah,  u Chief Secretary ka jylla u bah P B O Warjri  bad u Deputy Commissioner, ka East Khasi Hills District, u Sanjay Goyal nalor kiwei pat ki heh ki hain.
Ka thong jong katei ka Tamasa thungdieng ka long ban thung haduh 700700 tynrai ki dieng tang ha ka shisngi kata tang mynta ka sngi, bad yn pyndep ia baroh kite ki tynrai dieng ba la buh thong ha baroh 8 tylli ki C&RD Block kiba hap hapoh ka East Khasi Hills District.
Tang ha Block Mawphlang, la thung haduh 22000 tynrai ki dieng kiba bunjait kiba kynthup ia ki dieng kseh bad ki diengmet kiba lah ban im katkum ka jinglong ka suinbneng ha katei ka jaka.
Haba kren ha katei ka jingialang kaba la long ha Mawphlang u Dr.
Mukul u la ong ba ka  Chief Minister’s Youth for Green Campaign ka dei kaba la plie paidbah ha u snem 2012 da ka jingthmu ban pynshlur ia ki samla ba kin iada bad pynneh pynsah ia ka mariang, khamtam eh ia ki jaka ba la long khlaw lypa.
U Myntri Rangbah haba kren sha ki paidbah u la kyntu ba kin ia snohkti lang ha katei ka kam ban pynjyrngam ia ka mariang bad u la kyntu ba kin thung ia ki dieng ha ki jaka ba ki shu pynlehnohei khlem pyntreikam la ka long ha ka phyllaw ing, ne shawei u la kyntu ruh ia ki nonghikai ba kin ia snohkti lang ban thung ia ki tynrai dieng ha ki phylaw skul jong ki.
U la pynpaw ruh ia ka jingthmu ka sorkar kaba ka la leh na ka bynta ban iada bad pynneh pynsah ia ak mariang lyngba ka ‘Mission Green’ , u la ong ba kawei na ki mat katei ka Mission Green ka dei ka Mission Organic kaba hapoh katei 20000 hectare ka khyndew la lap ha u 2014-2015, na ka bynta ban leh ia ka Organic Farming.
Kiwei pat vkiba la ai jingkren ki kynthup ia ka Home Minister kong  Roshan Warjri, U  Chief Whip, bah  R V Lyngdoh, U Parliamentary Secretary bad u MLA katei ka thain u bah Kennedy Khryiem, u Chief Secretary,bah  P B O Warjri bad u  Deputy Commissioner, ka East Khasi Hills District, u  Sanjay Goyal.
Shillong, 30 Naitung:U Myntri Rangbah Ba-ar ka jylla u Prof.
RC Laloo mynta ka sngi ka sngi, u la plie paidbah ia ka jaka kynshew snam ne ka blood Bank jong ka Civil hospital,Jowai, u Dr Laloo u la plie ha ryngkat ka jingiadonlang u Myntri ka koit ka khiah u bah AL Hek.
La wan ban ia shim bynta lem ha katei ka jingialang paidbah da u bah Justin Dkhar, MLA Khliehriat, u bah  Hopefull Bamon, MLA Sutnga u bah  HG Lyngdoh.
Superintendent of Police, West Jaintia Hills District, ki Doktor bad ki nongtrei ka Civil Hospital, ki Rangbah Shnong jong ki shnong bapher bapher, ki dkhot ka  Jaintia Student Union, ki samla pule ka  Kiang Nangbah bad Thomas Jones Synod College bad kiwei pat.
Haba ai jingkren ha ka jingialang paidbah u Prof.
Laloo u la iaroh ia ka jingpynkhreh ka tnad ka koit ka khiah ia ka jingialang kaba iphuh iphieng na ka bynta ban plie noh ia ka Blood Bank jong katei ka Hospital, kaba ki paidbah ka District ki la angnud la bun bun snem.
U la iaroh ruh ia ka jingshlur bad ka mon sngewbha ki dkhot ka JSU , ki samla pule ka Kiang Nangbah bad Thomas Jones Synod College ban wan shakhmat na ka bynta ban ai snam ei, u la ong ba ka jingdon katei ka Blood Bank ha ka district kan pynim ia bun ki mynsiem, u la pynshlur ruh ia baroh ki briew kiba dang hapoh ka rta kaba 60 ba kin mih shakhmat ban wan ai snam ei.
Haba kren kum u symbud kongsan u myntri ka koit ka khiah ka jylla u bah A.
L Hek u la ong ba katei ka Blood Bank kaba don ha ka district kan shakri ia ki paidbah nongpang  kiba donkam snam kyrkieh, na kata ka daw u la ong ba donkam ba kin wan ki ba don ka mon sngewbha ban nohsynniang snam sha katei ka Blood Bank.
U la bthah ia ka tnad ba kan pynlong ia ka Blood Donations Camp na ka por sha ka por.
La pyniaid ia ka jingialang da u bah  PS Dkhar, Deputy Commissioner of West Jaintia Hills District.
Ha katei ka juh ka sngi la pynlong ruh ia ka Blood Bank Camp ba la pynlong da ka Civil Hospital ryngkat ka jingiatreilang bad ka  Jaintia Student Union.
Kiwei pat kiba la ai jingkren ki long  Dr.
R Wankhar, Director DHS (R) Pasteur Institute, Shillong, u bah Justin Dkhar, MLA Khliehriat, bah Hopefull Bamon, MLA Sutnga bad  Dr.
S.
S Nongbri, Incharge of Blood Bank, Jowai.
Ka Jaintia Students’ Union (JSU) ka la ai ka jingiaroh iaka sorkar hapoh ka jingialam u Dr.
Mukul Sangma kum u Chief Minister, ia u Health Minister u bah AL Hek khamtam eh ia u Deputy Chief Minister, u Professor RC Laloo bad baroh ki Doctor bad ki nongtrei ka tnat ka koit ka khiah, kiba la pynioh iaka jaka kynshew snam ha ri lum Jaintia ha kaba ia kane ka Blood Bank la plie paidbah mynta ka sngi.
Ka JSU ka la dawa na ka por sha ka por ban ioh ia ka blood bank ha Jaintia namar kum ka seng kiba peit ym tang ia ka bha ka miat ki samla pule hynrei kiba iohi ruh ia ka jingeh ki paidbah, ka la dawa ban don ka Blood Bank ha Jowai namar ba ka jingbym don kane ka Blood Bank bun ngut ki mynsiem ki la duh ei tang namar bym ioh snam ha ka por ba don kam kyrkieh khamtam ki longkmie ha ka por kha bad kito kiba ia tyngkhuh ia ki jingjia aksiden.
Na ka liang ka JSU ka la kyntu ruh ia ki paidbah nongshong shnong ban wan shakhmat ban iarap kylliang ia ki para mynsiem da kaba wan ban ai ei (donates) ia ka snam ba kordor jong ki sha katei ka jaka kynshew snam ba dang thymmai ha ri lum Jaintia.
Haba iakren bad u General Secretary ka JSU, u samla Emperor Bareh, u la iathuh baroh shi katta, ka JSU ka long thik kum ka Blood Bank namar haba don ki nongpang kiba don kam snam, ki phone beit sha ki nongialam ban pan jingiarap bad bun ki dkhot ka seng ki la pyllait im ia bun ki mynsiem da kaba ai snam khlem da khein dor shi naia ruh.
“Na pdeng ki dkhot bad nongialam ka JSU, u Chief Adviser jong u, u Elnathan Pale u la dep ban ai snam haduh palat 25 sien", la iathuh utei u nongialam ka seng uba la bynrap ruh ba mynta ka la don ka Blood bank kum ki dkhot bad nongialam ka seng ki la kham shngain ban lait ia ki jingeh ha kaba iadei bad ka jingdonkam snam ki nongpang.
Shillong, 30 Naitung:Ka jingshah rahbor ki nonghikai ha Ri-Lum Garo ka dang iai bteng haduh kine ki sngi ruh, ha kaba mynta ka sngi balang ki kynhun lehnoh kiba la suba jur ba ki dei ki lehnoh ANLCA ki la rahbor sa ia kawei ka nonghikai skul na kaei ka shnong kaba don ha north Garo Hills District.
Katei ka nonghikai ka dei kab ala tip kyrteng kum ka  Sandai Sangma, 30 snem karta, ka la shah rahbor ha ka por ba ka dang don ha ka Scooter jong ka ha kaba ki lehnoh ki la pynap pynap suloi ia ka ha  Dokasaram,kaba don hajan  Resubelpara kaba jngai kumba 120 kilomitar na ka sorbah Tura.
Katei ka jingjia ka la jia ha ka por 1:30 baje nohphai sngi.
Kynthup ia katei ka nonghikai tang hapoh u naitung ka jingshah rahbor ki nonghikai ka la poi sha ka 3 ngut, ki bor pulit ki la iathuh ba la la lap ia ka Scooter jong katei ka nonghikai najan Dokasaram, bad ki pulit ki la suba jur ba dei ka ANLCA kaba la leh ia kane ka kam.
Halor katei ka jingjia, na ka liang ka North Garo Hills Primary School teachers Association  ka la pynrem jur ia katei ka jingshah rahbor ka nonghikai skul.
Ha kawei pat ka jingjia, u khun jong u Sub Inspector CK Marak u Tennybirth Momin, 27 snem karta u la shah rahbor na Domeanti najan Resubelpara , North Garo Hills ha ka sngi u Blei, ki pulit ki la ong ba ki nongrahbor ki la dawa haduh T.
15 lak tyngka ban pyllait ia u khun utei u heh pulit.
Shillong, 30 Naitung:U Secretary, ka Meg halaya Urban Development Authority (MUDA) u la pyntip sha baroh ki paidbah ba ka bai kali na ka bynta ki Bus sawkhmut Shillong Public Transport Service (SPTS) hapoh ka  JnNURM yn pynkylla noh naduh ka 1 tarik u nai lar,2014, ka bai kali haduh 3 km ka long T.
5 tyngka, haduh 8 km ka long T.
10 tyngka, haduh 13 km ka bai kali ka long T.
15 tyngka bad palat ia ka 13 km pat ka bai kali ka long T.
20 tyngka.
Ha ka juh ka por, la pynkiew ruh ia ka bai kali jong ki saw khmut rit, ne ka Shillong Supplementary Public Transport Service (Maxi cab) naduh katei hi ka juh ka sngi ka 1 tarik u nailar , ka bai kali thymmai ka long ka jingjngai kaba haduh 8 km ka bai kali ka long T.
10 tyngka bad palat ia ka 8 km ka bai kali ka long T.
20 tyngka.
La ong ba ka daw ba la pynkiew ia ka bai kali ka dei namar ka jingkiew dor ka umphniang.
Shillong, 30 Naitung:Ki nongrep nongpyn iaid ia ka basa jhur ha Iewduh, ki la kyntu ia ka Executive Committee (EC) ka Khasi Hills Autonomous District Council (KHADC) ban nym khang ia ki kali ban pynhap mar ha basa jhur.
Ha ka jingiakren u Rupang bad ki nongpyn iaid ia kane ka basa bad ki nongrep, ki la ong ba ka la don ka jingong ha kine ki sngi na u Chief Executive Member (CEM)  ka KHADC u Bah Ardent M Basaiawmoit ban nym shah shuh ban pynrung kali ha basa jhur.
“Lada ka District Council kan khang ban rung ki kali kit mar rep ban wan pynhap mar ha basa jhur,kan long ka jingeh ia ki nongrep namar ba ka bai daju kan rem ban pynhap sha jngai ban wankit pat da ki daju sha kane ka iew", la ong kiba pyniaid ia kane ka basa jhur.
Kine kiba briew kiba peit bad pyniaid ia kane ka iew jhur, ki la kyntu ia u Syiem Mylliem bad ka EC ba ialam da u Bah Ardent M Basaiawmoit ba kin shah ia ki kali ban rung sha basa jhur ban pynhap ia ki mar rep bad kin mih mar ia dep kumba ju long.
“Kumba ju long, ngi shah ia ki kali ban wan pynhap ia ki mar rep bad mar ia dep, la beh noh na kane ka basa ban lait na ka jingkhapngiah", la ong uwei uba pyniaid ia kane ka iew.
Ha kajuh ka por, ki la ong ba ka jingkhang ban shim khajna hapoh  50 kilo, ym dei ban shim khajna hynrei kane ka la buh jingeh ia ki nongkhrong musur namar ba ia ki soh bad ki jhur don kiba la song ha kriah kaba don tang 30 ne 40 kilo namar ba la long kumne kin hap pynlait khrong khajna watla ki wanrah bun kriah ruh.
“Kane ka la long ka jingeh ia ngi ban shim khajna namar ba ki soh ki jhur kiba la thep ha kriah watla ki don bun kriah hynrei namar ba kim don 50 kilo", la ong uwei u nongkhrong musur.
U la ong ba ka jingkhrong kam dei kaba heh namar ba la shu shim ka dor kaba rit bha na ki nongrep bad u la ai nuksa, shi byrni pastik u piskot, la shu shim tang T.
5.
“Kane ka dei kawei ka jingeh bad kyrpad ia ka KHADC ba kan shah ban shim musur kaba rit na kine ki kriah, u la ong shuh shuh.
Ha kane ka sngi Nyngkong, u Bah Basaiawmoit u la ong ba la rai ba ha basa die jhur, yn nym shah shuh ban pynieng kali bad bad baroh ki jhur ne ki mar rep, kiba duna ia ka 50 kilo, ym dei shuh ban shim khajna na u Syiem Mylliem.
Kane ka jingrai jong ka KHADC bad u Syiem Mylliem ka long shi bynta ban pynkhuid noh ia ka Iewduh ban wanrah kumba long ha ki por mynshwa.
Shillong, 30 Naitung:Ka Monotoring Cum Implementation Committee, kaba dei ka komiti kaba peit ia ka khein ka diah bad kaba shim ia ka rikod ryngkat ki kot ki sla kiba biang ban phah ruh ia ka jingkhein  sha ka sorkar ka la pyni ia ki kot ki slab a ka la ai jingiarap bad jingkyrshan pisa sha ki 199 tylli ki longing bad ki komiti bapher bapher kum ki nongioh jingkyrshan bad jingmyntoi halor ki jingdonkam bapher bapher kaba la kot baroh T.
18,42,658 tyngka, bad ia katei ka pisa la ai jingrap bad kyrshan da u bah Sanbor Shullai MLA, uba long ruh u Chairman ka Committee lyngba ka Discretionary Grant kaba u la ioh na ka sorkar jylla kaba T.
3 lak tyngka shisnem bad la pyndap pat san a ka tulop jong u kaba 11 bnai.
Baroh 199 tylli ki longing kiba la ioh  jingiarap ki kynthup ia ki longing kiba duk, (BPL), ki samla pule ba dei na ka longing kaba duk, kiba pang ba shitom, ha ka iap ka duh, kiba shah ktah ha ka jingpluh ing, kiba pang Cancer, kiba don jingduna ha ka pyrkhat pyrdain, ka jingtwa jong ki ing bad ki kynroh lyngba ka jingpynjulor ka mariang, ban seng kam lajong na bynta ki longkmie ba iap lok, ki Committee Balang, ki Puja Committee, ki skul ki Kolej Committee, ki Sport, Social bad Cultural Clubs, ki Dorbar Shnong bad kiwei kiba hap hapoh ka 19th South Shillong LA Constituency.
Katkum ki kot ki sla ba katei ka Committee ka la pyni la iohi ba  kitei ki jingnoh jingiarap ki la wan lyngba ka Discretionary Grant kaba T.
3 lak shisnem kum u MLA bad T.
4 lak shisnem kum u Deputy Speaker, bad kumjuh ruh na ka tulop kaba T.
1,03,750 tyngka shibnai bad 11 bnai ka la poi sha ka T.
11,41,250 tyngka.
Katkum ka jingpyni jingkhein ka Committee la iohi ruh ba ka tulop u bah Sanbor ka long T.
48,750 tyngka shibnai bad ka Constituency Allowance ka long T.
55,000 shibnai bad haba kheinlang hajuh ia ka jingioh jong u ha ka shibnai ka long T.
1,03,750 tyngka shibnai.
Shillong,30 Naitung:Ki samla wadkam  ki la weng noh ia ka jingia shong shah thngan jong ki, bad ki la weng noh mynhynnin ka miet ha ka por 11:30 baje.
Ka jing weng noh kitei ki samla wadkam ba la pass ia ka eksamin DSC ia ka jing shong shah thngan kaba ki la shong la ar sngi ha Indoor stadium, Jing kieng-Nong thymmai, ka dei hadien ba ka Majistor ka kong R.
Wahlang ka la kular lyngba ka jingthoh kaba la thoh da ka kti ba yn pynjlan biang ( Extension) ia ka lad ioh kam  jong ki sa hynriew bnai, iathuh ka General Secretary ka Association ka kong PL Thabah.
Ka GS ki samla wadkam ka la iathuh ruh ba hadien ba ki la ioh ka jingkular na ka Majistor ki la leit ban ia kynduh ia u Deputy Commissioner mynta ka sngi, ha kaba u la ong ba ia ka jingthoh yn sa pynpoi sha ka Personal Department.
Kitei ki samla wadkam ki la ai khublei ia baroh kiba la kyrshan bad wan jngoh ban ai mynsiem ia ki ha kitei ki kynta kiba la thiah thngan ha katei ka jaka ban dawa ia ka hok jong ki, ki la ai khublei ia u MLA ka Nongthymmai u bah Jemino Mawthoh, u pastor Pyrtuh, bad kiwei pat kiba la ai mynsiem ia ki.
Shillong,3 Nailar:Ka Shnong Law bah, ka la shong dum, naduh ka 9 tarik u nai tung namar ka jingduh noh jong uwei u Transformer uba don hapoh shnong.
Ha kaba kum katei ka jinglynga, ka Dorbar Shnong Lawbah, lyngba u Rangbah Shnong Bah D.
K.
Wah lang ka pynpaw ka jingsngew nguh kaba khraw ia u C.
E.
Meghalaya Distribution Co-operation Ltd, E.
E.
- East Khasi Hills (D), Asst.
E.
E.
MPDCL, Mawsynram Sub-Division, I J.
E MPDCL, Mawsynram Sub-Division kiba la iarap da ka jingieit ban pynioh kloi da uwei pat u Transformer, kaba la weng ia ka jingeh jong ki paidbah Nongshong Shnong, khamtam ki khynnah skul.
Shillong, 30 Naitung:Ki kudam kiba don ha Iewduh kiba la buh bad shna ban buh ia ki jhur bad ki mar rep, ki la kylla long pynban kum ki jaka sah iing wai ei, ki bar jylla kiba shu wan naei naei bad ioh bsuh ha kum kine ki jaka.
Ha ka jingwad jing tip bniah, u nongthoh khubor, halor kane ka bynta, la iathuh ba kine ki kudam kiba don hajrong ka basa jhur ne madan sohsaw kumba ia tip paidbah, ki dei jong ki riew shimet ba la shna ban buh kudam.
Hynrei ka jing thmu kam iahap satia namar ba ha kine ki ku dam, lah ban ong ba la pyndonkam bakla pynban ha kaba la pynlong pata kyiad, bad iing sah wai ki briew.
Katkum ka jingia kren bad ki briew kiba tip ia kane, la iathuh ba ka jingioh lad jong ki bar jylla ban wansah wai ha kine ki kudam, ka lah ban dei ba ki la ioh bor na ki myntri ne Syiem Mylliem.
“Lada ym dei ba ai bor jong ka Hima Mylliem, kumno yn ioh ki bar jylla kiba wan naei naei ban bsuh ha kane ka iew ban shong", la ong uwei u rangbah bad bynrap, ba u Syiem Mylliem u dei ban beh noh ia ki dkhar kiba wan shong beian bad ban ailda ia ki para Khasi.
Katkum ka jingtip, mano mano ba buh dukan ne shim wai, ka Hima Mylliem ka don jingtip.
U nongthoh khubor uba la leit ban jurip ia ki jaka bad kitei ki kudam, u la ioh ban peit ba ki la long kum ki iingsah briew nalor ka jingjaboh bad ka jingkhapngiah.
Haba iakren bad uwei u bar jylla u Vikasah uba sah ha katei ka kudam, u la iathuh ba u sah ha katei ka kudam da kaba siew bnai khadsan spah shi bnai sha uwei u briew uba la tip kum  u Kamal Chetri.
Kat kum ka jingiathuh ki briew, une u briew u dei uba la trei kum u pulit Syiem Hima Mylliem.
Kane ka jingiathuh utei u bar jylla, ka la pynkyndit ba kumno u pulit Syiem un pynsahwai ia ki briew ha ki kudam lada khlem don jingtip kiba kham halor.
Kine ki bar jylla kynthei bad shynrang ki la sah ha kitei ki kudam kum ha slum.
Katkum ka jingiathuh u Vikash, tang ha katei ka kudam kaba don ka mala ha tbian bad ha jrong, ki don haduh 18 ngut ki bar jylla kiba sah.
Lada shu peit ia ka jinglong ka kudam, tip ha kano ka dur, ki ia thngian.
“Ngi la sah kumba 7 snem eiei ha katei ka kudam", la iathuh u Vikash.
Katkum ka jingtip, ha kine ki sngi lei naduh ba la khang tih dewiong ha ka jylla, ka jingwan hiar ki bar jylla ka la jur bha kum ki kper bad ki bun kiba ioh bsuh bad sah ha kum kitei ki kudam ha iew kiba long kum ki iingwai pynban.
Ha ka jingshisha, lada pyndonkam hok ban buh jhur ia kitei ki kudam, ka basa sohsaw ne iew jhur kan nym khapngiah bad kan kham pynkylluid shibun namar ba ki mahajon mar ia dep thied ia ki mar, kin rah ban buh ha ki kudam bad kin nym buh thup ha katei ka iew madan.
Ka jingjaboh ka basa jhur bad ka iewduh, ka dei namar ba ki kudam la pyndonkam na ka bynta ban sah briew bad kum ki patta kyiad, la pynpaw bun haba iakren bad u nongthoh khubor.
Ki nongshong iew ha basa jhur, ki la dawa ba u Syiem Mylliem u dei ban buh briew kham bun ban pynkhuid ia ka basa jhur namar ba kumba ka long mynta, ki don tang ar ngut kiba pynkhuid ia kane ka iew kaba shem jingeh shibun ia ki.
Kawei pat ka dei ka jingjah kynsan ki pulit ban wan iaid pahara sha katei ka iew, kaba la pynshlur ia ki mentuh bad ki riew khlemakor ban tim sih tim sang haba iaid lynti haduh ba ka la ktah ia ka burom ka akor namar ba katei ka dei ka iew ba bun ki dei ki longkmie.
“Mynshwa ki pulit Syiem, ki wan iaid man ka por hynrei mynta la kumba 2 snem eiei ki la jah khlem wan iaid shuh", la ong ki nongiew.
Nalor ka jingkhapngiah ka iew, hynrei ki nongiew haba iakren bad u nongthoh khubor ki la pynpaw ruh ia ka jingsngew lyngngoh ha la thmu ban pynieng ia ka dukan hakhmat ka basa jhur kaba la pynwit ia ka iaid ka ieng jong ki paidbah.
Katkum ka jingiathuh ia kane ka dukan, la ai bor da u myntri ba peit ia ka iew ban shna hynrei ha kane ka sngi Saitjain, ki paidbah ki la kyndang noh ia kane ka dukan.
Bun ki paidbah khamtam kito kiba kham tip ia ka Iewduh, ki la ong ba u Chief Executive Member (CEM) u Bah Ardent M Basaiawmoit u dei ban wad jingtip bniah ia ka iew ym ban shu ngeit ia ka jingiathuh jong ki myntri bad u Syiem namar ba kim iathuh ia ka jingshisha.
Lah ban kdew ban pynsngewthuh na ka bynta ban pynkhuid ia ka Iewduh, ka jingialang jong ka Khasi Hills Autonomous District (KHADC) bad u Syiem Mylliem hynne ka sngi Nyngkong, ka la rai ban pynlong ia ka jingialang paidbah ha Iewduh ha ka 12 tarik Nailar ban wan.
Ha kane ka jingialang yn don ki paidbah nongshong iew, ki nongep, ki briew na ka Hima Mylliem bad District ban ai jingshai ia ka jingthmu ban pynlong ia ka Iewduh kaba khuid bad kaba shngain.
La rai ruh ban pynduh shi syndon ia ka jingjyllei ki pata kyaid ha Iewduh, ki nongkloh pla ne ki mentuh, la ong u CEM.
Kine ki rai kin treikam naduh ka 12 tarik Nailar ban long ka jingialang paidbah", la ong u Bah Basaiawmoit.
Shillong,30 Naitung:Kumba san hajar ngut ki paidbah, ki la tuid sha ka jingiaid kjat ba jar jar, kaba la sdang  naduh ka por shiteng sngi na madan Polo.
Shuwa ban sdang ka jingiaid kjat ba jar-jar, baroh ki paidbah ki la ialum lang  khrui ha madan Polo bad ki la  ia rah bad pynieng ryngkat ki lama iong bad ki pla kad  kiba don ia ki jingthoh bapher bapher ban pyni ba ki pyrshah ia ka jingkhang tih dewiong ka NGT ha kane ka jylla.
Shuwa ban mih na katei ka jaka, kaba ki la ia lum lang khrui, la sneng bad kyntu ia ki paidbah da ki nongialam jong ka MIRPL kumjuh ruh na ka Steering Committee kaba kynthup ia u Ma Sing Mulieh, MLA bad myntri barim ka sorkar Meghalaya, u bah Erwin K Sutnga, u nongiasaid ki paidbah, u bah Titos Chyne MLA Sohra bad kiwei pat ki  nongialam.
Kitei ki nongialam ki la kyntu ia ki paidbah ba ki dei ban iaid da ka jar jar, ym ban pynmih kano kano ka jinghuri hura lane ban leh kulmar ha ki lynti iaid tad haduh ban da ia shem biang ha katei kajuh ka jaka  kaba ki la mih.
Ki nongialam ki la khot ki la wer ia baroh ki paidbah kiba don sha kyndong kynshrot ban mih shapdeng madan ban pynpaw ia ki dur khmat sngewsih jong ki, namar ka jingjynjar kaba ban namar ka jingshah khang tih dewiong, ka sur na ki nongialam ka la ong, ‘Mih paidbah ba ka pyrthei kan iohi ba dei une u paidbah uba iap thngan’, nangta shuh shuh haba kyntu ba kin iaid da kaba jar-jar ki nongialam ki la ong ‘iaid kumba iaid ha ka por iap briew, ym ban ia kyrkait ne ia hylla hynrei iaid jar-jar’.
Kitei ki hajar ngut ki paidbah, ki la sdang ia ka jingiaid lynti na madan Polo ter-ter sha Saw Furlong, nangtei ki iaid shadien ing jong u Lat ( YMCA) ter-ter sha St.
Anthony’s College, sha Shillong College bad wan phai biang sha ka juh ka jaka ban ia khublei paralok hadien katei ka jingiaiaid kjat.
Ki paidbah kiba la wan sha katei ka jingiaid ba jar jar, ki long khambun na Ri-Lum Jaintia , ki don ruh na West Khasi Hills, na Sohra, na Shillong bad ki don ruh kiba wan na Ri-Lum Garo.
Ia katei ka jingiaid kjat la pyndep tang hapoh ka 4 kynta eiei.
Na katei ka jingialum paidbah, kam shym la mih kano kano ka rai kaba shai  lada jia ba ka NGT, kan ym pyllait tih dewiong ha ka jingshong bishar ka ban long ha ka 1 tarik u nailar, hynrei la shu pynsngew ba lada ka rai kaba mih ha katei ka sngi, kan ym pynhun ia ki paidbah, kin shim da ka sien jam kaba tyngeh bad ki jing iakhih kiba kham jur.
Shuh shuh la pynsngew sha ki paidbah ba ki nongialam ka MIRPL kin leit ia kynduh ia u Modi ban ia kren halor katei ka phang.
Lah ban pynkynmaw ba katei ka jingthmu ban leit iakynduh Modi ka la long la kham slem, hynrei la ong ba ha kato ka por ka por ka dang don ka Dorbar mang tyngka jong ka sorkar pdeng ym shym la lah ban ia kynduh.
Nongpoh, 03 Nailar:Kum ka jingkyntiew shuh shuh bad ai mynsiem ia kiwei pat ki khynnah skul, ka Umroi Presbyterian Higher Secondary School, ka la pynkup bu rom ia ki sawphew hyn riew ngut ki khynnah skul jong ka kiba la pyndep bad pass ia ki ar tylli ki kyrdan pule jong ka MBo SE kata jong ka Class X bad XII ha ka 31 tarik Naitung, 2014.
32 ngut na ki ki dei kiba la pass ha ka Matrik ne SSLC bad 14 ngut ki dei kiba la pass ha ka XII ne HSSLC jong katei ka skul, kaba la long ka jingsarong ia ka skul hi baroh kawei, ha kaba katei ka skul ki khynnah na kitei ki ar tylli ki kyrdan jingpule ki la ioh 100 % ka jingpass bha jong u snem 2013-14.
Ha katei ka sngi, na ka liang ka skul ka la pynphong ia ki da ki gown kum ka jingleh burom ia katei ka jingpass bha jong ki baroh, ha kaba ha ka matrik, u Komansing Nongbsap, uba la wan ha ka kyrdan 1st Division (Kh, Maths, Sc&T, S.
St, H.
Ed), nangta kiwei pat ki kynthup ia ka Larisha Nongphud (Kh, Sc & T, S.
St, H.
Edu), Bajiedlang Marngar (S.
St), Shimlin Syiem (H.
Ed).
Ha ka HSSLC pat, khyndai ngut ki la wan ha ka kyrdan 2nd Division bad san ngut ha ka kyrdan 3rd Division.
Ia katei ka sngi pynkupburom, la pynlong ha katei ka skul bad u Kongsan ha katei ka sngi u la long u M.
C Deka, District Schools Education Officer (DSEO) ka Ri-Bhoi district u la long u Kongsan, ha kaba la don ryngkat ruh kiwei ki riew rangbah bad ki Rangbah Shnong ka thaiñ kiba la sakhi lang, kynthup ia u Rangbah Shnong ka Umroi Dohbyrthih, Nongrah bad kiwei kiwei, nalor ki kmie ki kpa bad ki dkhot ka Managing Committee, ki Rangbah Balang ka Balang Presbyterian Umroi bad ki nonghikai skul.
U Deka haba kren ha katei ka jingialang, u la iaroh ia ka jingpass 100 % jong ki khynnah katei ka skul, kaba la long ka jingsarong ia ka skul baroh kawei bad u la kyntu ruh ia ki khynnah skul ba ki dei ban nang trei shitom shuh shuh nangne shakhmat, khnang ba kin nang lah ban ioh ia ka thong ha ka jingim bad kim dei ban shu hun tangba ki la pass, u la ong, hynrei ki dei ruh ban durut bad kut jingmut ban long kiba wan shakhmat haduh ban da ioh ia ka nam kum ki Top 20, u la ong.
Kiwei kiba la kren ki kynthup ia u principal katei ka skul, u Bah T.
P Tmung, u secretary ka Balang Presbyterian Umroi bad la pynphuh pynphieng ruh da ka jingrwai bad jingshad tynrai na ki khynnah Class X ba mynta, ka skit na ki khynnah Class XI bad XII bad la sam ruh ia ki memento sha baroh sawphew hynriew ngut ki khynnah pule bad la sam ruh sha ki nonghikai skul kum ka dak ba kin nang lah shuh shuh ban trei shitom ban kyntiew ia ka pule puthi bad hikai ia ki khynnah skul na u snem sha u snem.
Shillong, 3 Nailar:Ka Achik National Volunteer Council-B (AN VC-B) kala kop kylla ia ka jingbyrthen u Dr Mukul Sangma halor ka jingkyn noh jong u ia ka jingdonkti jongka bad ki ISI Pakistan.
U Myntri Rangbah u la byrthen ban phah tohkit ha ka National Investigation Agency (NIA) ne ha ka Central Bureau of Investigation (CBI) halor ka jingkynnoh jong u hi ba ka ANVC-B ka don jingiadei bad ka ISI.
`Ngi long kiba la khreh ia ki jingtohkit jong ki kynhun tohkit ba tbit jong ka Ri namar kane ka dei ka kam kaba khia haduh katta katta bad ngi kwah ruh ba ka jingtohkit kan long kaba bniah`, la ong u Doang D Shira, Nongaiktien ka ANVC-B ha ka kyrwoh khubor.
`Ka Jingkynnoh u Dr Mukul ia ngi ka dei ka kam kaba khia bha bad ula leh ia kane da ka jingthmu ban pynthohbria ia ka Kynhun` ong u Doang bad bynrap, u Dr Mukul u dei ban aiti ia ka jingtohkit ha ki kynhun tohkit ka sorkar kmie lem kumta kan mut ba ma u hi ula leh bakla.
Ka jingiakawang ktien hapdeng ka Sorkar bad ka ANVC-B kala sdang na ka jingkynnoh jong u Rangra Jagring S.
Marak Asst General Secretary ka ANVC-B, uba la sei madan biang iaka jingkynnoh pyndonkam u Dr Mukul Sangma ia ka ANVC bad ANVC-B ban ioh shong ha ka shuki Myntri Rangbah ka Jylla.
Kane ka jingkynnoh ka dei ka sien kaba ar na ka liang ki Nongialam  ka ANVC-B.
kham mynshwa u Publicity Secretary ka kynhun u Ajaju Marak uba sei madan ia kane ka jingkynnoh, u shah siat iap ha ka ktang suloi ki Pulit ka West Garo Hills hapoh ka ktem ba shipor jong ka kynhun ha Edenbari, kaba la jia ruh tang hadien katto katne sngi ba u sei madan ia ka jingkynnoh pyrshah ia u Dr Mukul Sangma.
U Dr Mukul u dei ban hiar na ka shuki Myntri Rangbah namar u dei ma u uba iada ia ki briew kiba don ka jingiadei ba iajan bha bad ka ISI naduh ka jingleit shang suwari shabar Ri bad haduh ki jingialang ba sop sop jong u", la u kynnoh u Doang.
`Ka jingrung tuh ki Mynder ka dei ka atiar ba buhrieh lyngba ki kam u Dr Mukul.
Ka Sorkar u Dr Mukul kala leh ia ki kam kiba shisien ka sngi kin sa long ki atiar sha ka jingjot`, u la kynnoh.
Une u Nongialam ka ANVC-B ula ong ba ka jingtohkit ia ki dkhot ka  ANVC-B kan sei madan ia ka jingshisha ba kim dei ki nongpyniap briew hynrei ia kane ka kam la leh da ki kynhun kiba dang shang laitluid hapoh Ri-lum Garo.
Shillong, 3  Nailar:Ka sorkar ka la pynbeit pali ia ki myntri bad ki parliamentary secretaries ban leit pynher lama India ha man ki jaka ha ka jylla ha ka sngi Laitluid.
Ka  jingialang jong ka kynhun Myntri ha ka sngi thohdieng ka la pynbna ia ki kyrteng jong ki Myntri bad ki Parliamentary Secretary ki ban leit pynher ia ka Lama Lairong jong ka Ri ha baroh kawei ka Jylla ha ka jingrakhe ia ka Independence Day jong ka ri.
La buh pali ba u Myntri Rangbah ka Jylla, Dr.
Mukul Sangma un pynher ia ka lama ha nongbah Shillong ka ban long ha Madan Polo, u Dr.
RC Laloo, Symbud Myntri Rangbah un don ha Resubelpara, u AT Mondal Lamphang ka Ingdorbar Thawain ka Jylla un don ha Tura, u Bah DD Lapang Chief Adviser ka Sorkar un don ha Nongpoh, ka Kong Roshan Warjri Myntri Kam Pohing kan don ha Williamnagar, u Clement Marak Myntri ka tnat Bording un don ha Nongstoin, u Bah A.
L Hek Myntri ka tnat ka Koit ka Khiah un don ha Jowai, u Ma Sniawbhalang Dkhar, Myntri PWD un don ha Baghmara, ka Kong Kong Ampareen Lyngdoh Myntri Kam Pynroi Sor kan don ha Mawkyrwat, Bah HDR Lyngdoh Myntri ka tnat GAD un don ha Khliehriat, u Zenith Sangma Myntri ka tnat ialehkai un don ha Mairang, u Ma Justine Dkhar Parliamentary Secretary un don ha Amlarem, u W Marak Parliamentary Secretary un don ha Dadenggiri, u Ma Robinus Syngkon Parliamentary Secretary un don ha Patharkmah, u Ma Stephan Mukhim Parliamentary Secretary un don ha Mawshynrut bad u Ma Comingone Ymbon Parliamentary Secretary un don ha Shangpung.
Shillong, 3 Nailar:Ka Seng Biria U Khasi (SBUK) ka la kynjoh sha ka rta kaba ar-phew san snem bad  ka la ioh ban rakhe ia ka Jubili Rupa jong ka ha ka sngi saitjain jong ka taiew ka 2 tarik u Nailar  ha U SoSo Tham Auditorium ryngkat ki jingpynphuh pynphieng  kiba i shongkun.
La seng ia katei ka SBUK ha u snem 1989 bad mynta u 2014 ka la kynjoh sha ka rta kaba 25 snem.
Tang mar ia poi ha katei ka jaka, ki paidbah ki la phuhmut phuhmat lypa, namar ba ki la tip ba tang hadien khyndiat por kin iohi ban ia rkhie iapler na ki jingpynbyrngia da ki Biria ka SBUK, bad kumta ka la long ha kaba tang ki jingpynbyrngia kim pat sdang hynrei la ai khublei shuwa ia ki paidbah da kaba pyndonkam da ka kyntien ‘Khublei Shi SBUK’ ym ‘khublei shibun’ bad ki la rkhie shaid shaid.
Ha sngi rakhe ia ka Jubili Rupa ka SBUK la pynlong ia ka jingialang kaba i shongkun kaba ka Director ka Arts and Culture ka kong Matsiewdor War ka la long ka kongsan, bad u Managing Director jong ka Royal Wahingdoh FC u bah D.
Sutnga u la long u symbud kongsan.
Ki la don ruh ki dkhot jong katei ka Seng Biria u Khasi kiba la kham rangbah ba kynthup ia u Myntri barim ka sorkar jylla u bah Bindo M Lanong.
Ha katei ka sngi , ka SBUK ka la pynkup burom ia saw ngut kiba la noh synniang ha ka Jaitbynriew khamtam ha ka ban kyntiew ia ka ktien Khasi.
Ki saw ngut kiba la ioh ia ka khusnam kyrpang na ka SBUK ki long u Powen Shullai uwei na ki rangbah uba la trei shitom ban wanrah ia ki jingrwai Khasi kiba bunjait ha kawei ka thup jingrwai jong u, u bah Shullai u la pynlum pynlang haduh 345 tylli ki jingrwai ha ka thup jingrwai ha ka kot kaba u la ai kyrteng u ‘Ngin ia rwai lang’ kaba u la pynmih ha u snem 1998.
Kham mynshuwa u bah Shullai u la pynmih ia ka juh kaba kum katei ka thup kaba la ai kyrteng ‘Dang sah kynmaw mynnor’.
Uwei pat u rangbah uba la ioh ia katei ka khusnam u long u bah Pradip Kurbah uba la ioh ia ka khusnam namar ka jingnohsynniang jong u ha ka kam pynmih phlim Khasi kaba long ruh kawei na ki bynta kaba kyntiew ia ka ktien Khasi.
Kawei pat ka khusnam kaba ka SBUK ka la jied ban ai ka dei sha u riew tymmen uba dei na ka jaitbynriew Nepali , uba la tip kyrteng kum u D.
Subedi  utei u rangbah u dei uba trei shitom ban pynkylla ia ki kot Khasi sha ka ktien Hindi, u la pynkylla ia ka kot Jadoh sha ka ktien Hindi bad kawei ka kot kaba kham paw ba utei u rangbah Nepali u la pynkylla sha ka ktien Hindi ka dei ka ‘Jingsneng Tymmen’ ka kot kaba la thoh da u Radhon Sing Berry,  kaba dei ruh ka kot kaba la rung sha manla ki skul.
Ka khusnam kaba kham kyrpang kaba ka SBUK ka la ai ha katei ka sngi ka dei sha kawei pat ka samla kaba na ka jaitbynriew Bihari , ka Beronica Lila Rai, katei ka dei ka samla kaba la jied ia ka subjek Khasi kum kawei na ki subjek ha ka jingpule jong ka, ka la ioh Distinction ha ka Matrik ha ka subjek Khasi,  bad ha ka BA katei ka samla ka la shim Honours  ia ka subjek Khasi bad ka la jop teng ruh ha ka jingiatainia kaba dei ha ka ktien Khasi, katei ka samla ka dei kaba sah ha Lawsohtun, ka kren tiak tiak da ka ktien Khasi bad kam don kano kano ka jingdkoh ne ka jingthlun haba ka kren Khasi, ka kren Khjasi paka.
La kynmaw burom ia 7 ngut ki dkhot ka SBUK, kiba la khlad noh na kane ka sla pyrthei ha kaba la pynkynmaw shaphang jong kid a u bah Bindo M Lanong, uba la  pynkynmaw ba ki dei ki dkhot ba ki la ia shim bynta ha ka sawangka ba paw ka SBUK kaba la ai kyrteng  ‘Ka Hima ki Bneng’.
U bah Bindo u la pynkynmaw ia ki biria ba kitei ki dkhot ba la leit noh ki la shim ha katei ka Sawangka.
La kynmaw burom ia ki da kaba pynlong ka jingsngap jar kaba shiminit.
Ki la don bun kiba la shah khot sngewbha ha katei ka jingrakhe 25 snem ka SBUK, don kiba la poi sha katei ka jaka bad don ruh ki bym lah ban poi na ki daw ki bym lah kiar, u bah H.
Syngkon udei uwei na ki nongshah khot sngewbha u bym shym la lah ban poi sha katei ka jaka , hynrei na ka liang jong u , ha ka jingiaid lynti kaba 25 snem ka SBUK u la phah da ki 25 tylli ki hajar kum ka dak ka jingnoh synniang lang, ( ar phew san hajar) bad kumjuh ruh na ka liang ka Rangdajied FC , kawei na ki klob phutbol ha ka jylla ka la phah lem ia ki 25 tylli ki hajar jong ka sha ka SBUK kaba dang iaid lynti ia ki 25 tylli ki snem.
Hadien ka jingialang la pynlong ia ka Biria bad ka Iakop rwai kaba la wan ban ia shim bynta  da kiba bun ki kynhun batbit na kylleng ka Ri- Khasi  kiba la pynmih ia ka sur ba bang ba thiang kiba kit jingmut bad ha ka juh ka por kiba pynbyrngia ia ki nongpeitkai namar ki khleh bad ki Biria, la pyni ruh ia ki Sawangka ba byrngia ba ka kynhun jong ka SBUK ka la pynkhreh ban pynbyrngia ia ki paidbah kiba la pyndap mam ia ka SoSo Tham Auditorium.
Ka Israel, ka la hiar thma mynta ka sngi, ia ka skul jong ka United Nations ha Gara, ha kaba ha katei ka jingjia, ki la don 10ngut kiba la iap bad kitei ki dei kiba dang ap lain ban ioh ia ki kot ba ki dei ban shim jingbam bad katei ka dei ka jingjia, ka dei kaba la bteng ha ka sngi kaba 27 jong ka jingialeh hapdeng ka Israel bad ki ehrang Hamas.
La iathuh, da ki nam ding ka Israel, ki leit khyrwit ia ka skul ha Rafah, mynta mynstep, ha kaba ka la pyniap ia 10ngut ki briew bad pynmynsaw ia 35ngut kiwei pat kiba don shabar jong katei ka skul.
La iathuh da ki lad khubor, ba kito kiba iap, ki dei kiba dang ap ia ka bhah jongki, ban ioh jingbam bad katei ka jaka ba la siat nam ding, ka dei kaba la pynshong pynsah ia 3hajar ngut ki briew, kiba shong khlem iing khlem sem ha kine ki sngi.
Ka jingiap baroh mynta ka sngi, ka poi sha ka 30ngut, na ka jingther bom jong ka Israel, ha kaba 9ngut, ki dei na kajuh ka iing ha Rafah bad la iohi ruh, ba ki tup jong ka Israel, ki la phai dien noh mynta ka sngi, na ki bynta jong ka Gaza, ha kaba ki la kam, ba ki la pynjot thiaw ia kiba bun bah ki jaka rieh jong ki ehrang Hamas, kiba la shna shathie shapoh ramew.
Haduh mynta ka sngi, la iathuh ba ki don 1,700ngut ki riew paidbah ka Palestine, kiba la iap ha ka jinghiar thma ka Israel bad sa 67ngut ki nong Israel, ba kynthup ia 64ngut ki shipai.
La iathuh ba ki don mynta haduh 4,60,000ngut ki nongshong shnong ka Gaza, kiba khlem iing khlem sem lane kiba long shi powa na ka jingdon briew, kiba la shong khlem iing haduh mynta, katba 2,70,000ngut ki dei kiba shong ba sah ha ki 90tylli ki jaka rieh, ba la buh da ka United Nations.
U myntri rangbah ka Israel, U Benjamin Netanyahu, ula byrngem tyngeh, ba ka kam jongu, ka long ban pynjot thiaw bad pynduh pyndam, ia ki kam ialeh pyrshah ha ka khyndew jong ka Israel, na ki ehrang Hamas.
Itanagar, 3 Nailar:Ha ka sngi saitjain, ki runar kiba la kieng atiar bha kiba wan da ka thuk thuk ki la ioh ban lute T.
30 lak tyngka na kawei ka tnad jong ka Vijaya Bank kaba don ha Doi mukh hajan ka nongbah Itanagar.
Ki la don lai ngut ki runar kiba la kieng atiar bha kiba la wan sha katei ka bank kaba don hapoh  Rajiv Gandhi University, ki la wan ha ka por 12 baje shiteng sngi bad ki la siat pynher syrngiew ar kuli sharud katba ki dang lum ia ki pisa na katei ka bank, iathuh u IGP Indrajit Shukla.
U Cashier katei ka bank u la dei kuli na lbong bad u don hapoh Arunachal State Hospital  ha  Naharlagun.
Ki pulit ki la ioh ban kurup ia ka thuk thuk ba la pyndonkam da kitei ki runar.
Ka dei ka sien kaba –ar ba katei ka bank ka shah lute tang hapoh shibnai.
Shillong, 3 Nailar:Kum ka jingpyrshah ia ka jinglong  mynthi bad ar sap jong ka sorkar Jylla, ka State Co-ordination Committee of Coal Owners, Miners & Dealers Forum, ka la rai ban khot ia ka pakhang shnong, ha ka 6tarik Nailar 2014, naduh ba mih ka sngi, haduh ban da sep ka sngi, ha baroh kaei ka Jylla.
Ha kane ka sngi, yn shah ia ki kali kit nong pang, ki nongtrei ka MeECL, ki kali pynlip ding, ki nongleit sha aspatal, ki nongai dud, ki nongthoh khubor bad kiwei ki bym lah kiar, kum ki kam iap kam im.
Ka Forum, ka kyr pad ia baroh ki paidbah nongshong shnong ha Sor bad nongkyndong, ki khynnah skul, ki sengbha lang, ki nongtrei sorkar bad ki bank, ki nongshong iew shong hat, ki bos bad baroh ki kali kamai, ban iai shah shi sngi, da kaba ia snoh kti ryngkat lang ban pynlong ia ka jingkhot pa khang shnong kaba iaid beit iaid ryntih bad kaba jop, na ka daw bah jong ka jingshah khang ka tih dewiong.
Ha ka jingpynmih khubor jong U Bah M Kharkongngor Secretery SCCCOMDF, Shillong, ula kren bynniaw ruh, ba wat la ka Forum, ka la ia kynduh la laisien ia u myntri rangbah, hynrei, ka khlem poi shaei shaei ruh; lait noh tang ki jingkular lait jynhaw kiba khlem larkam ne seisoh eiei ruh em.
Ha ka jingiakynduh hapdeng ka Forum bad u myntri rangbah, ka Forum, ka la ai dorkhas bad ki jingmut kiba shem phang, ym tang ban myntoi ki nongtih bad ki nongkhaii dewiong, hynrei ruh ban ia biang ne myntoi lang ha ryngkat ban burom lem ia ka mei ramew ka mariang, hynrei ka Forum, ka kren diaw ba katei ruh, ka kylla lehnohei, namar ba u myntri rangbah jong ka Jylla, u long uba mynthi.
Ka komiti, ka pynpaw ruh ia ka jing bitar, halor ka jingbym lah jong ka komiti, ba la thung da ka NGT, ha ka 9tarik Jylliew 2014 bad khamtam eh, ia ka sorkar kaba khlem shim khia eiei ruh em ban peit bad khmih ia ka jingeh ki briew, kiba im ja kpoh bad don jingmih na u mar poh khyndew, uba la dep sei sha jrong khyndew.
Katei ka paw tyngkrein, na ka jingshong bishar jong ka NGT, kaba long ha ka 1tarik Nailar, ha kaba la thaw ia ka komiti thymmai, ha ryngkat ka jingbthah, ban pyndep noh ia ka kamram hapoh ar taiew, naduh ka 1tarik Nailar 2014, ban die noh ia u dewiong, uba la dep sei sha jrong na ki par dewiong.
Ka Forum, ka shim, ba lyngba katei ka rai, ka la ioh shi bynta na ka jingdawa jongka, ban ioh pyllait noh ia ka jingdie ia u dewiong uba shabar bad mynta, ka la nang iai pynkhreh ia ki kot ki sla ban ia said biang ha ka 7/8tarik jong u bnai Risaw, ha kaba ka Forum, ka khmih lynti, ba kan don ka jingsngap ia ki kam kiba iadei bad ka jingshah khang ia ka kam tih dewiog ha ka Jylla.
Shillong,3 Nailar:Da ki phew phew sien la iohi ba ki kynthei Khasi ki ju ngat ha kane ka apot, hynrei la iohi ba  ym baroh ki la shimkhia ban lait na katei ka jingshah thok ha ka Facebook.
Ha ka 18 tarik bad 24 tarik u naitung, sa kawei pat ka samla ka la ngat ha ka jingshah thok ha Facebook ha kaba ka la duh ei haduh T.
1,81, 900 tyngka.
Katei ka samla kaba la buhrieh kyrteng ka la ia ieid paralok bha bad uwei u samla na United Kingdom uba la tip kyrteng kum u Christopher Domi nic bad ha katei ka jing ialong paralok kaba la ia jan bha, ha ka jingiakren jong ki bad utei u samla na UK u la ong ia ka, ba u la phah Parcel ha ka kyrteng jong ka lyngba ka Worldwide Express, na ka bynta ban ioh ia katei ka Parcel katei ka samla ka ka la thep pisa haduh T.
1,81,900 tyngka; hyn rei haduh mynta kam pat ioh jingtip eiei sha phang katei ka Parcel, ka la ujor ia katei ka jingjia sha ki pulit ka Laitum khrah PS.
Shillong,3 Nailar:Ka Hynniewtrep Na tional Liberation Council (HNLC) ka la pynshai ba ka jingthmu rahbor ia u khun jong u heh spah kumba la kynnoh da ki pulit bad kumba paw ha ki kot khubor kam dei kaba la leh da ka seng  ne ki nongiarap jong ka, ka la ong ruh ba lai ngut kiba la shah kem ha ki pulit kiba la kynnoh ba ki dei ki nongiarap jong ka seng ki dei ki briew ki bym jingiadei eiei ruh em bad ka HNLC.
Ka kyrwoh na u Publicity Secretary u bah Sainkupar Nongtraw ka la ong ba ka HNLC ka la tohkit bha halor katei ka jingjia bad  ka la shem ba ki pulit ki khlem pynpaw ia ka kyrteng jong u briew uba la kynnoh ba u dei uba la thmu ban rahbor lane ia ka kyrteng u kpa jong u , “Balei ki pulit ki tieng ban pynpaw ia ka kyrteng jong ki? Balei ki tieng ia ka HNLC? Balei pat ki kam ba ka Council ka dei ka bym don bniat?" ong ka kyrwoh.
Katei ka seng ka la ong ba jin da la dei shisha ba ka jingthmu rahbor ka dei ka kam ka HNLC kumba la kynnoh u khun jong uta u heh spah un ym poi Hospital shuh.
Ka HNLC ka la kyn noh ba baroh kitei ki jingkynnoh ki dei ki kam ba rieh ki pulit bad ka buit ban pyntroin bad pynjah burom ia ka seng.
Ka la pynpaw ruh ka jinglyngngoh halor ka jingpharep ki pulit ia u Hep Metal halor katei ka kam thmu rahbor, ka la ong ba ka jingbuh rieh kyrteng ki pulit ka pyn i ba ka don ka jingsuba pynban para pulit, kumba la jia ha Ri Lum Garo ha ka por ba u Manager ka Bank u la shah rahabor, kynthoh katei ka seng kaba la kynnoh ruh ba ka jingkam ki pulit ba ki lain gut ki samla ba la shah kem ki dei ki nongiarap ka HNLC ka dei ka bym don nongrim eiei.
Ka kyrwoh ka la pynkynmaw ruh  ia ki kam rahbor katei ka seng ha ki snem 90 ha kaba ka la kam ba baroh ki long kiba jop katba ki thmu.
Ka la kop ba mynta ruh lada ka seng ka kwah ka lah ban rahbor ia bun ngut ki heh ki hain bad ki nongsain pyrthei , hynrei ka Council ka ieng ha la ki nongrim, ong ka kyrwoh.
U bah Sainkupar Nongtraw ha ka kyrwoh jong u , u la ong ruh ba ka jingkam ki pulit ba ka seng ka don ha ka jingkyrduh pisa kam dei shuh ka jingkynnoh kaba dang phylla  hynrei ka dei ka ki ju ong  naduh mynshuwa, katei ka seng ka la kam ba ki don ki bar jylla bad ki riewlum kiba kynthup ia ki Politishian kiba la noh synniang sha ka seng.
“Ka jingshah khang tih dewiong kam shym la ktah ia ka seng, namarba ka seng ka don la ka jong ka jingpynmih pisa, ki shipai jong ngi ki dei kiba la pyntbit ban ia khun bad kiba la pynkhreh ialade ha ka por ba kyrkieh" ong biang ka kyrwoh.
Katei ka seng ka la ong biang ba ha Ri-Lum Garo ym shym gla map ia ki nongkhaii barit ruh naduh ki nongdie jhur madan bad ki nongniah kali , u bah Sainkupar u la ong ba hangne ruh ka HNLC ka lah ban leh hynrei ka seng ka ngeit ha ka nongrim jong ka bad ka jingkordor ka jingim briew.
Ka la ong ba ka jingkren ki pulit, ka long kumba ki pynshit ia ka seng ban leh ia ki kam pyntriem ban pyniap briew ne ban rahbor, lada ka HNLC ka sdang kan ym pyllait ia kino kino ki heh spah ne ki Politishian, ong ka kyrwoh na u bah Sainkupar uba la kynnoh ba ki pulit ki ai ding ia ka seng.
Ka HNLC ka la pynpaw ruh ba ha ka 14 tarik u Nailar 2013 ka la thmu ban wan sha ka miej jingiakren bad ka sorkar, hynrei haduh kine ki sngi ka GOM kam shym la ai jingtip eiei shaphang katei ka jingiakren ia suk.
Ka la kynnoh ba katei ka dei ka dak ba ki pyni ba kim mon, bad katei ka jingkynshoit ia ka seng ban mih shakhmat ryngkat ki tiar ialeh.
Ka la kynthoh ruh ba ki VDP bad ki nongai jingtip ki pulit ki dei ki nongiarap ki pulit kiba ju iarap ban ai jingtip.
Ka la pynpaw ruh ba kam shym la shaniah  ha ka KSU, FKJGP,  HNYF lane kino kino ki riew shimet ban pyniaid ia ki kam jong ka , khamtam haba ka don ka jingthmu ban pynlong ia kano kano ka kam.
Ka la pynkynmaw ruh ia ki pulit ba kin tip ba ka HNLC ka ieng pyrshah ia ka jingkhang tih dewiong ka NGT, bad kaba long ruh ka sien jam kaba  ki pynsngewthuh bakla ia ki jpaidbah shaphang ka jingthmu ka seng.
Ka la pynbna shuh shuh ia ka nongrim ba ka ieng ban pyrshah ia ka rai ka NGT kaba ktah ia ka iap ka im u paidbah , uba kham kordor  ban ia kiwei pat.
‘Ka Hynniewtrep jong ngi ka dei ka jong u paidbah, yn ym don sorkar lane Tribunal kaba lah ban knieh ia ka hok u paidbah’ ong shuh shuh ka kyrwoh na ka HNLC.
Ka la pynpaw ruh ba ka jingshah ktah ha ka ioh ka kot ka long kumba khniot iap ia ka jaitbynriew, bad ka la ong ba ka seng kan ym shah ba kan jia eiei ia u paidbah.
Shillong 3 Nailar:Ka  Meghalaya Government Nurses Service Association (MGNSA) ka la dawa ban thaw ia ka Directorate ka Nursing lajong kumba leh ha kiwei ki jylla ka ri India ban pynbha ia ka rukom trei kam ki nurse ha ka jylla.
“Ka jingdawa ban buh ia ka Directorate of Nursing ka long kaba donkam ban pynlong ia ka rukom pyniaid kaba bha ba iaid beit ha ka jylla Meg halaya khlem ka jingtuklar na kiwei ki bor", la ong ka president ka MGNSA Kong T Shabong bad ka general secretary Kong B Thabah haba iakren bad ki nongthoh khubor.
Ki nongialam ka MGNSA ki la ong ba ka sorkar jylla ka dei ban thaw ia kane ka Directorate of Nursing kumba leh ha kiwei ki jylla ka ri India.
Ki la ong ba bun ki kam ki jam kiba iadei bad ki Nursing, ki la sahteng lut namar bym don ka tnad ba pura la kajong.
Ka la kdew ba ia mynta, la don tang ka Deputy Director of Nursing bad uwei uwei u Upper Divisional Assistant (UDA) bad uwei u Lower Divisional Assistant (LDA).
“Ka long ka bym lah long ba u Deputy Director un treikam khlem ki nongtrei ki nongiarap kiba biang", la ong ki nongialam ka MGNSA.
Namar ka jingbym biang ki nongtrei, ka la pynlong ia ki kam ki jam kum ka jingpynlong nongtrei pura bad ka jingpynkiew kam ia ki nurse.
“Ka long kaba sngewsih ba bun bah ki nongtrei nurse ki bym pat ioh ia ka jingpynskhem wat hadien 20-30 snem ruh ba ki la don ha ka kam" ki la ong.
Ka shithi na ka tnad Union Ministry of Health and Family Welfare ka la phah sha ki sorkar jylla ha u snem 2012, bad ka la kdew ba ka long kaba donkam ban thaw noh ia ka Directorate of Nursing ha ki jylla  ban pynbha ia ki rukom treikam jong ki nurse.
Shillong,5 Nailar:Ka Dorbar Shnong Lumshnong ka la pyn paw ka jingsngew khia halor ka jingjia kaba la jia ha ka 27 tarik u naitung ha ka por 1:30 baje mynstep  ha ka ba uwei u briew u ba kyrteng  David Khongsit ba na ka Shnong Nongsawlia uba trei hapoh Company CMCL (Star Cement) u la thmu ban leh iaka kam pap kam sang ia kawei ka long kmie ka bym kwah ban pynpaw kyrteng haka por ba kane ka briew ka dang ioh thiah lang bad la i khun rit jong ka iba dang phra bnai, une u briew u ba sah quarter sha poh Star Cement u la wan ban ialehkmen sngew bha (Party) ha ing sah wai jong u wei u paralok ba ia trei lang ha kaba u la khot sngewbha ia u lem bad kiwei ki paralok ba ia trei lang namar ba u la ioh kam sorkar, ha kane ka miet baroh ki para basah wai ba marpyrshah bad ba iajan  ki la ialehkmen lang, hynrei une u David Khongsit pat u shim kabu ban leh ia kane ka kam pap kam sang ha ka por ba u lok jong kane kmie um don ha ing.
Kumta na ka liang ka Shnong kala pynrem jur ia une u briew bym don shuh iaka mynsiem iatip lem, bad ka Shnong kala kyntu ruh iaki bor jong ka ain ban pynshitom tyngeh ia kum une u briew khnang ba kiwei kin ym mlien ban leh kum kane ka kam poh jait ba pynjah burom iaka long rynieng bad iaka imlang sahlang.
Kumta ka Shnong ruh ha ka Executive kaba la long ha ka 2 tarik mynta u bnai ka la sngewkhia haduh katta katta ia kane ka kam pohjait jong une u briew ba pynjah burom wat iaka Shnong ka thaw bad da kawei ka jingmut la rai ba une u briew u dei ban mih noh napoh ka Area jong ka Shnong hapoh shi taiew, namar ka Shnong kam sngew tynnad ban iohi kum ia une u jait bynriew bym don ka rain ka rem, pynkut u kyrwoh na u secretary Shnong Lumshnong u bah T.
S Rupai.
Shillong, 5 Nailar:Ka sorkar jylla ka la kyntu ia ki paidbah ba kim dei ban tieng ia ka pakhang shnong hynrei ki dei ba iamih paidbah beit kumba ju long man la ka sngi bad ha kajuh ka por ka la pyn ap da ka Meghalaya Maintenance of Public Order Act (MMO) ban pyngat ia ki nongkhot pakhang shnong ban shah siew lada don kano kano ka jing pynjot ia ki mar ki mata jong ki paidbah ne ki riew shimet.
Ha ka jingpyllait khubor hynne ka sngi Hatmajai u Under Secretary (Political Department) u Bah B Khongwir u la ong ba ka sorkar jylla ka la kyntu ia baroh ki paidbah ban nym shim bynta ha ka pakhang shnong ba la khot da ki malik dewiong lashai ka sngi kaban sdang naduh ka por 5 baje mynstep haduh 5 baje janmiet.
U Bah Khongwir u la ong ruh ba ka sorkar jylla ka la shim khia ia kane bad kan pyndep ia ka kamram ba la bynshet na bynt kane.
U la ong ruh ba ki paidbah khamtam ki nongtrei sorkar kim dei ban shah skhor ia kane ka pakhang shnong khlem kano kano ka jingsheptieng.
Ki malik dewiong hapoh ka lama jong ka State Co-ordination Committee of Coal Owners’, Miners’ and Dealers’ Forum (SCCCOMDF)  ka la khot ia ka pakhang shnong 12 kynta ha ka 6 tarik Nailar ban pyrshah ia ka jingbym leh eiei ka sorkar halor ka jingkhang tih dewiong ka National Green Tribunal’s (NGT).
Ha kajuh ka por, ka sorkar ka la pynbna ba kito kiba khot pakhang shnong kidei ban kitkhlieh lada mih kano kano ka jingpynjot ia ki mar ki mata lada dei jong ki riew shimet ne jong ki paidbah bad yn pynngat ia ki ha ka ain jong ka Meghalaya Maintenance of Public Order Act ha kaba ki hap ban buria ia ki jingduh.
Lah ban kdew ba ki nongniah taksi ha Shillong ruh ki la rai ban nym iatreilang bad kane ka pakhang shnong bad ki la rai ban iamih paidbah ban kamai beit ha kane ka sngi da kaba kyntu ruh ia ki paidbah ban iamih beit kumba ju long man ka sngi.
Ha kawei ka liang, ki nongkhaii dewiong na Pynursla ki la kyrshan ia ka pakhang shnong, la ong u Bah C Khongsit.
Shillong,5 Nailar:Mynta ka step ha ka por 11:30 baje, lai ngut ki samla Khasi ki la shim wai ia ka Taxi ba la niah da uwei u bar jylla uba la tip kyrteng kum u Bijoy Biswa kaba don ia u nombar ML-05 F 6439 , ki la wai na Iew Polo ban leit sha Dieng pasoh, hynrei haba la poi ha Mawkasiang kitei ki samla ki la byrngem ia u tei u nongniah da kaba pynap da ka wait na pdot jong u , hynrei u la ioh ban phet krad da ka said.
Kitei ki laingut ki samla ki dei kiba la tip kyrteng kum u Tyngshainbor Nongbsap, 26 snem, u Rocky Shylla,27 snem bad u Edison Nongrum,28 snem, kitei ki lai ngut ki la rah bad pyndonkam ruh ia ka kali kaba utei u bar jylla u niah  hynrei ki pulit kiba la buddien ki la ioh bat ia ki ryngkat bad ka kali na Mawpdang, kitei baroh 3 ngut ki la shah kem, ia thuh ka khubor pulit.
Shillong, 5 Nailar:Ka buit poh kaba u bar jylla, u la pyndonkam ia ki longkmie Khasi, ha ka por ba ka KHADC ka ju pynlong ia ka jingkhynra Trading License ha Iew duh, ka la paw tyng krein mynta ka sngi ha ka por ba ki pulit Enforcement ka KHADC ki la leit ban khynra ia ki dukan die madan, kiba dei trai da ki bar jylla ha Iewduh.
Ka buit arsap ki longkmie Khasi ka la paw pyllein ba ki dei ma ki pleng kiba ai jaka rieh tngen ia ki bar jylla, ha kaba shuwa ba ki pulit ka KHADC kin poi ki dei ma ki kiba la wan mih shakhmat ban bujli jaka shong bad ban kam trai ba ka dei ka dukan jong ki, hynrei  tang hadien ba ki pulit ki la leit noh u juh u bar jylla uba ju shong man ka sngi u wan ban shong die ha kitei ki dukan ba la kam trai da ki longkmie Khasi.
Ia katei ka jingjia la sakhi mynta ka sngi, katba ki pulit ka KHADC, ki dang khynra ha ki lynti iaid kjat bad ki jaka die madan kiba la pynkhapngiah ia ka Iewduh.
Hynrei kaba la pynlehrain ia kitei ki longkmie Khasi kiba ju ioh bai shun, na kitei ki bar jylla ka dei hadien ka jingshlur ki para Khasi kiba ia shong dukan marjan , kiba la iohi lut ia ki jingshisha baroh , ha kaba mynta ka kynti kim shym la sngap jar, hynrei ki la mih shakhmat ban sakhi ba kitei ki dukan kim dei ka jong kita ki longkmie ba la kam trai , hynrei ka dei ka jong ki bar jylla bad la shu pynkam ha ki.
U bah Generas Warlarpih, uba dei uwei na ki nongdie doh masi ha basa doh, u dei uwei na ki rangbah uba la pyni ba u long shlur ban mih shakhmat ban rat diengkhong  ia katei ka kam buit tuh  jong ki longkmie Khasi, ha kaba u la batai shai ba kitei ki dukan ki dei ki jong ki bar jylla , phewse la shu wan kam trai da kitei ki longkmie Khasi, Utei u rangbah ryngkat bad kiwei pat ki para nongdie doh ki la ia pyrta ha basa doh “kem shuwa ia ki kynthei Khasi sa kem ia ki bar jylla" kitei ki la bitar sia ia katei ka buit arsap kaba la thad madana ia ka jinglong poh ka jaitbynriew Khasi jong ngi.
Sa kawei pat ka longkmie kaba la pyni ia ka jinglong ba shlur jong ka ban kdew ba kam dei ka dukan Khasi, hynrei ka dei kaba la shu kam trai ka dei ka kong Rikynti Nongdhar kaba shong die kwai  mar syndah bad kawei ka dukan die doh masi, kitei kiba la shong slem ha kitei ki jaka ki tip kham bha namarba ki la iohi ia kaei kaba la jia man ka sngi.
Ki la don lai tylli ki dukan tang ha basa doh masi kiba la kam trai da ki Khasi, kawei ka dei ka dukan die jain , tala , muja bad kiwei, kawei pat ka dei ka dukan die juti kynthei ( Sandal) bad sa kawei pat ka dei ka dukan die tiar khwai kaba hadien ba la ioh ia ka sakhi na kitei ki riew paidbah ki pulit KHADC ki la lum khait ia kitei ki tiar ba la shu pynkam trai.
Hynrei kaba phylla ka long ba wat hadien ba kitei ki rangbah bad ki longkmie ki la sakhi ba ka dei ka dukan bar jylla, pynban kawei na ki longkmie kaba la kam trai ka la ai nia ia ki pulit KHADC bad ka la byrngem ruh ha ka por ba ki lum ia kitei ki tiar ba lada jah tang iwei i tiar ruh ki dei ban siew da ka dor thied jong ka, kaba ha ka jingshisha kam don ia ki kot ki sla naduh ki cash memo bad kiwei ban pyni ba ki dei ki tiar ba ka dei trai ma ka.
Katei ka juh ka briew ka la byrngem ruh wat ia ki nongdie doh kiba la wan ban pyn kdew ia ka dukan ba ka la kam trai.
Ha ka jingiaid lynti salonsar ban lum ia kitei ki dukan die madan, ki la don ruh ki longkmie kiba la pyrshang ban thok ia ki pulit ka KHADC bad ban kam trai ia ki dukan bar jylla ba kynthup ia ki dukan die Nombar Tim, hynrei ha ka jingiakren kaba bniah bluit ka la mih ka jingshisha kaba ki la phla ba ki shu wai pateng ha ki bar jylla ia ki jaka ba lait kaba ki ju lum bai wai manla u bnai.
Ki don pat kiba la ai jaka rieh ia ki bar jylla ba kin buh shipor ia ki tiar jong ki ha ka dukan jong ki Khasi , da kaba ai bai sha malu mala, ia kitei ruh ki pulit KHADC ki la lum khait bad pynkit sha District Council ban leh ia kaba donkam.
Shuh shuh kaba kham sammut  ka long ba kitei ki longkmie Khasi kiba kam trai ia ki dukan bar jylla kim tip tang ia ka dor ka mar kaba ki la kam ba ki dei trai ma ki.
Shillong, 5 Nailar:Ka tnad jngohkai ka ri ka la pynshlur ia ki riew don mynsiem kiba kut jingmut ban shim kabu na ki skhim na ka bynta ban pdiang ban pynsah ia ki nongwan jngohkai pyr thei.
U Deputy Director jong ka India Tourism ba peit ia kane ka thain shatei lammihngi u Sanjay Shree vats u la ong ba kane ka skhim ka long kaba pyntrei kam na ka bynta ki briew kiba kwah ban shna kum ki jaka sah ia ki nongwan jngohkai pyrthei ha iing jongki.
Kito kiba kwah ban shim ia kane ka skhim, ki dei ban don ki kamra ba la buh kyrpang bad ki jing donkam ba lah ban ioh ia ka jingbatai na kane ka tnad.
U Sanjay u la ong ba ka kam jngohkai pyrthei ka dei kawei na ki lad ban thaw kam thaw jam bad kaba ai kam ai jam ia ki samla kum ka karkhana kaba heh bha.
U la ong ruh ba ka don ka jingiasoh bad ka roi ka par jong ka thain bad ka jylla bad ka ri ruh.
Kumba long mynta ka kam jngohkai pyrthei ka paw bha ha ki jaka nongkyndong ha ka ri India bad ka jylla Meghalaya ruh kam duna na kane ka jingpaw jongka.
U la ong ba kawei na ki lad ban kyntiew ia ki nongkyndong ka long ka jingkhuid nalor kiwei pat  ki jingitynnad  ba la buh ka mariang bad ka jinglong jong ki briew.
U la kyntu ia ki lad pathai khubor ba kin long ki nongsaphriang khnang ban kyntiew ia kane ka kam jngohkai pyrthei.
“Tang ka sorkar ym lah ban leh, donkam da ki paidbah ban pynurlong", la ong u Sanjay.
Katba ka Information and Publicity Officer ka tnad jngohkai pyrthei ka Kong Daphi Syiem, ka la ong ka sorkar Meghalaya ruh lyngba ka tourism policy 2012 ka la pynmih ia ki skhim na ka bynta ki briew kiba don jingmut shisha ha kane ka kam.
Shillong, 5 Nailar:Ka kynhun jong ka kynhun Movement for Indigenous People’s Rights and Livelihood-Meghalaya (MIPRL-M)  kan mih lashai ka sngi ban leit sha New Delhi ban iakynduh ia u Myntri Rang bah duh ka ri u Narendra Modi ban kyrpad ba un tuklar ban pynlait noh ia ka jingkhang tih dewiong ha kane ka jylla hadien ba la shah khang ha ka National Green Tribunal (NGT).
Haba kren sha ki nongthoh khubor ha kane ka sngi Hatmajai, u nongaiktien ka Movement for Indigenous People’s Rights and Livelihood-Meghalaya (MIPRL-M) Bah  Erwin K Sutnga u la ong ba ka jingwan tuklar ka NGT ha ka jylla Meg halaya ka dei ka jingpyn khein ia ka Sixth Schedule.
Haba kdew ba ka NGT ka dei ban nym tuklar ha kane ka jylla Meghalaya, u Bah Sutnga u la ong ba dei ban burom ia ka hok tynrai jong ki trai jylla katkum ka  Sixth Scheduled.
U la ong ba kumba 10 lak ngut ki briew kin shah ktah ha kane ka jylla na kane ka jingkhang tih dewiong.
Halor ka jingkylli ia ka jingjot ka mariang namar ka jingtih   dewiong, u Bah Sutnga u la ong ba baroh ki jingtih dewiong ne ki jingtih shyiap ha ka jylla ki ktah ia ka mariang hynrei donkam ban don ka lynti kaban iada ia ka mariang.
“Ngi lah ban sumar ia ka mariang hadien hynrei kumno ngin leh ia ki paidbah kiban iap thngan noh", u la ong bad u la iathuh ba uwei u briew u la pyniap noh ialada dang shen ha kawei ka shnong ha West Jaintia Hills namar ka jingkhang tih dewiong ka  NGT.
U la ong ba don shibun ki jaka ki kynhun bapher bapher hynrei kim shym la thaw ia kano kano ka kyndon ha kaba iadei bad ka jingkhang tih dewiong.
Shillong, 5 Nailar:Ki Liang pyrshah ki la ia kura miej, ki la ia hylla, ki la ia kyrkait  bad ki la mih jyndat napoh Ing Dorbar ha kane ka Dorbar  Lyiur ka KHADC kaba dang shu dep shen, bad ki la pynpaw ba kim pdiang ia ki Bill kiba ka ing  ka la Pass ha katei ka Dorbar  da kaba kynnoh ba la shu leh donbor khlem ka jingmynjur jong ki, bad ka liang pyrshah kaba la ialam da u bah Pynshngain N Syiem ka la byrngem ruh ban leit pyntip sha u Lat ba kim pdiang bad kim hun ia ki Bill ba ka Ing Dorbar ka la Pass ha katei ka Dorbar Lyiur, hapoh ka jinglong CEM u bah Ardent M Basaiawmoit.
Ka Dorbar Lyiur ka KHADC ka la long la kumba shibnai tam mynshuwa, bad ha katei ka Dorbar ba la pyniaid da ka kong Teilinia Thangkhiew -shongknor , ka KHADC ka la Pass ia ki Bill kiba ki liang pyrshah ki la pyrshah jur kiba kynthup ia ka jingthung Syiem,  Appointment & Succession of Sirdar bad Rangbah Shnong ka Jyrngam Sirdarship Second Ammendment Bill 2014, Nomination and Election of Syiem, Deputy Syiem , Myntri, Basan and Rangbah Shnong of Bhowal ( First Amendment Bill 2014), Nomination and Election of the Syiem, Deputy Syiem and Electors of Maharam Syiemship ( First Amendment Bill 2014), Nomination and Election of the Lyngdoh, Myntri, Bakhraw and Rangbah Shnong of Mawphlang Lyngdohship Bill 2014, Nomination and Election of the Sirdar and Sordar of Nongmynsaw Sirdarship Bill 2014.
Ha ka por ba ka Ing Dorbar ka la pass ia katei ka Bill lah ban pynkynmaw ba ki liang pyrshah ki la mih jyndat napoh Ing Dorbar ban pynpaw ba kim pdiang , bad ki la byrngem ban pyntip sha u Lat ha kaba ia dei bad kitei ki Bill.
La shibnai , ym pat ioh sngew ia ka sienjam ba ki Liang pyrshah kin shim ban pyni ba ki pyrshah ia kitei ki Bill , naduh ba la ioh sngew khadduh ia ka sur jong ki hadien ba la wai ka Dorbar bad kaba ki ong ha Ing Dorbar ‘ Em-Em-Em’.
Halor kane ka phang u Rupang mynta ka sngi u la ioh ban ia kren bad u Nongialam ka Liang pyrshah u bah Pynshngain N Syiem, ban kylli na u , aiu ka Liang pyrshah ka la leh ban pynpaw ba ki dang pyrshah, bad haei katei ka kam ka la poi, u bah Pynshngain u la ong ba ia mynta ka Liang pyrshah ka dang peit kaei kaba dodnkam ban leh, bad ia mynta na ka liang jong u um pat nud ban ong eieie halor katei ka kam,"Ngi dang peit ia kaba dei ban leh, ia mynta ym pat nud ong eiei" ong u bah P.
N Syiem.
Haba la pynkynmaw ia u Nongialam ka Liang pyrshah ba kham mynshuwa ka Liang Pyrshah ka la byrngem  ban leit pyntip sha u Lat u bah P.
N Syiem u la ong ba ia mynta um pat kwah ban ong eiei.
Katkum ki lad khubor kiba u Rupang u la ioh lum na ki katto katne ngut ki MDC ka Liang Pyrshah la sngewthuh ba haduh mynta kam pat don kano kano ka jingiakren hapdeng ki MDC Liang pyrshah shaphang kitei ki Bill kiba ka KHADC ka la Pass ha ka Dorbar Lyiur jong ka, la ia thuh ruh ba ka Liang Pyrshah kam pat don plan eiei kumno ban leh ha kaba ia dei bad katei ka kam.
Lah ban pynkynmaw biang hangne ba ha Dorbar ba la dep haba Pass ia kitei ki Bill kiba don jingiadei bad ki Hima, ki Elaka ka Ing Dorbar ka la pass da kaba suk khlem da donkam ban ia tai bun por namarba ki MDC ka Liangpyrshah ki la mih jyndat lut napoh Ing Dorbar.
Shillong, 5 Nailar:Ka jingiather kuli hapdeng ki pulit ka Meg halaya bad ki runar na ka kynhun A’chik Songna An’pachakgipa Kotok (ASAK) ka la iakhaid khlem don ba mynsaw ne kano kano ka jingduh.
Kane ka la jia hynne ka sngi ha shnong Machang pani hajan Dalu kaba jngai kumba 50 km na  Tura.
Lai ngut ki runar ki la lait phet ha kane ka jingiather kuli bad ki pulit.
Ki pulit ki la pynlong ia ka jingpynap shrip hadien ba la ioh jingtip ba kitei ki kynhun runar ki la thmu ban leit shim ia ka pisa ba la dawa T.
2 lak na uwei u briew ba kyrteng u Bonku Saha.
Katba ki dang don ha lynti ban leit sha katei ka jaka, ki pulit kiba la pynlong ia ka jingap ktem, ki la ther kynsan hynrei ha kane ka jingiasiat, kitei ki runar ki la ioh ban phet krad noh.
Kane ka la jia kumba ha ka por 2 baje janmiet ha kane ka sngi Hatmajai.
U SP ka West Garo hills u Mukesh Singh  u la ong ba ki pulit ki la leit sha katei ka thain hadien ba la ioh jingtip ba ki runar ki la thmu ban leit dawa pisa ha katei ka shnong.
Hapdeng ka jingiasiat, kitei ki runar ki la lait phet noh bad na katei ka jaka, ki pulit ki la ioh ban kurup ia ka.
32 pistol bad ar tylli ki kuli.
Shillong, 6 Nailar:Arngut ki nongia rap ka Hynniewtrep National Liberation Council (HNLC) ki la shah kem hynnin ka sngi hatmajai ha ki pulit halor ka jingdonkti ban lute.
U SP ka East Kha si hills u Bah M Khar khrang u la iathuh ha ki nongthoh khubor hyn nin ka sngi ba arngut ki nongiarap ka HNLC kiba la tip kyrteng kum u Willbok Lyngdoh Marshillong 21 snem bad u Sylvester Marwein 32 snem ki la shah kem hynnin ka sngi hadien ba la ioh jingujor na uwei u briew uba na Laitumkhrah u ba la burieh kyrteng.
U Bah Kharkhrang  u la iathuh ba une u briew u la ioh pdiang ia ka SMS ha ka 3 tarik Nailar na u nombor mobile 918259067234  na u briew bym tip ba la kam ialade ba u dei u HNLC  bad u la dawa pisa T.
1 lak na u ban lei tai sha 7 mer Upper Shillong ha ka sngi kaba bud.
U Bah Kharkhrang  u la ong ba ki pulit ki la pynlong jngthwet mar mar ia ioh ia ka jingujor bad ki la ioh kem nyngkong ia u Willbok Lyngdoh ba sah ha Lumparing bad kham hadien la ioh ban kem sa ia u paralok jong u, u Sylvester Marwein na Mawshubuit.
Katkum ka jingiathuh u Bah Kharkhrang kitei ki arngut ki la phla ba ki la pyndonkam da ka mobile phun ban dawa pisa na ki briew.
Ia kine baroh arngut la rah sha kashari bad kin don ha kti ki pulit san sngi ban pynlong ia ka jingtohkit.
U SP u la kyntu ia ki paidbah ban wan shakhmat ban ai jingujor sha ki pulit lada don mano mano ba ujor pisa bad ki pulit kin leh ia kaba donkam.
Shillong, 5 Nailar:Ka shuki u myntri  rangbah ka jylla, ka la sdang khynniuh biang ha kine ki sngi, namar ba ki la don ki nongialam rang bah, na ka seng Congress, kiba la pynsngew sha ka shkor jong ka khliehduh ka seng Congress ka Sonia Gandhi  ba kim hun ia ka jingpyniaid ka sorkar ba mynta hapoh ka jingialam u Dr.
Mukul Sangma, kum u  myntri rangbah bad ki la leit ban dawa na ka ba dei ban pynbeit kloi lan ia katei ka kam.
Ki ar ngut ki nongia lam ka seng Congress kiba  la leit ban ia kynduh ia ka Sonia ki long  u President ka MPCC u Dr.
DD La pang bad u President ka East  Khasi Hills u bah Prestone Tynsong mynta ka sngi, ki la ia kynduh ia ka President ka AICC ka Sonia Gandhi ban pynpaw ia ka jingbym hun, ka jingbym sngewbit sngewbiang ia ka jingpyniaid ka sorkar jylla kaba mynta hapoh ka jingialam u Dr.
Mukul Sangma kum u Myntri Rangbah.
Kitei ki ar ngut ki nongialam ka seng Congress ki la iathuh ha ka Sonia ba katei ka jingbym hun ia ka sorkar kaba mynta hapoh ka jingpyniaid u Dr.
Mukul ka la ktah ia ka jingiadei hapdeng ki Myntri sorkar, ki MLA , ki MDC bad ki nongialam ba rangbah ka seng bad ki tnad bapher bapher jong ka.
Ha katei ka jingiakynduh bad ka Sonia Gandhi, u Personal Assistant sha u Dr.
DD Lapang u bah Charles Marngar, u  la iathuh ba ka Sonia ka la shah shkor bha ia kaei kaba kitei ki ar ngut ki nongialam ki la pynpaw ha ka , bad ka la kular ban shimkhia ia katei ka kam bad ban leh kloi lan ia kaba donkam.
Ha katei ka jingiakren ki la pynpaw ruh ia kiba bun ki kam kiba ia dei ha ka ban pyntylli bad pynkhlain shuh shuh ia ka seng, bad ka jingpyniaid ia ka Mass Enrollment.
Ka AICC ka la pynkynmaw ba u MPCC President un shim khia ha kaba ai ia ki ripod  ha kaba iadei bad ka jingiaid jong ka kam ha ka PCC, kumba la ju leh.
Shillong, 6 Nailar:Ka tnad pynroi sor ka sorkar jylla mynta ka dang pynkhreh pynkhrum ban shim jaka shuh sa 1200 hectare ha New Shillong bad na ka bynta ban thied ia kane ia ka jaka, ka tnad ka la shim ram na ka HUDCO (Housing Urban Development Corporation) kaba la kot da ki phew klur tyngka.
Katkum ka tyllong khubor la ioh jingtip ba ka jingpynkhreh ban shim jaka ka dang iaid shaid shaid na ka tnad Revenue u Deputy Commissioner ka East Khasi Hills.
Ki jaka ba ka sorkar ka pynkhreh ban shim na bynta ka New Shillong ka kynthup naduh ka Diengpasoh ter ter shaduh ka lynti ban mih sha ka By-pass.
La ioh jingtip  370.
26 hectare la dep shim jaka haduh mynta na ka bynta ban tei ia ka sor Shillong Thymmai bad na kane, 218.
60 hectare ka sorkar ka ai jaka sha ki tnad bapher bapher kaba shongdor T.
33.
73 klur.
Katkum ka jingtip ba la ioh, ka jingpynkhreh ia ka jingshim ia kitei ki jaka ban pynheh shuh shuh ia ka sor Shillong thymmai, ka la iaid shaid shaid bad ia ka dor ruh ban siew sha ki trai jaka, la buh na ka ophis jong u Deputy Commissioner.
“Hadien ba la pynbiang nadong shadong ia ki jingdonkam, ka sorkar kan shimti ban thied ia kitei ki jaka", la ong ka thymmei khubor na ka tnad Kam pynroi sor ka jylla.
Hynrei, ki don ruh ki jaka kiba dang sah pongding ha ka jingialeh mukotduma hapdeng ki trai jaka bad ka sorkar bad kine ki dang sah kumto kum ha ka thain Umsawli, Mawpdang.
Haba twad jingtip ia ka dor ba ka sorkar kan siew ia ki trai jaka, ym pat ioh jingtip namar ba ka sorkar ka dang shu pynkhreh ban buh da ka dor thymmai ban siew haba shim jaka da kaba pyniapher hapdeng ki jaka sor bad ki jaka sha nongkyndong.
Ka sorkar ka la thmu ban pynshong briew haduh 2 lak ngut ki briew ha kane ka sor thymmai.
Shillong, 5 Nailar:Wat la ki pulit Enforcement ka KHADC, ki la shah thombor dang shen ha ka 25 tarik u Naitung, katba ki dang leit khynra ia ka dukan be-ain ki bar jylla kiba don ha ki bynta ka Iewduh, pynban katei ka jingshah thombor, kam shym la pynduh mynsiem ia ka KHADC  bad kam shym la kynran dien ia katei ka kam ban pynkhuid ia ka jingjaboh ha Iewduh.
U EM ba peit ia  ka tnad Khaii pateng ka KHADC, u bah Latiplang Kharkongor, u la ong “Ka jingjia ha ka 25 tarik u naitung, kaba ki pulit ka KHADC, ki la shah thombor kam shym la pynduh mynsien ia ka tnad, hynrei ka la nang pynshlur shuh shuh" u bah Latiplang, u la ong ba ka tnad kan ym sangeh hynrei kan dang iai bteng ia katei ka jingkhynra Laisen bad kumjuh ruh ki nongdie madan kiba shong be-ain ha ki lynti iaid kjat bad ha ki surok.
U EM u la ong ruh ba ka lynti iaid kjat paidbah bad ka surok ki dei ki jaka ki ba ym don mano mano  ruh ba lah ban kam trai , bad na ka liang ka tnad ka khynra bad kyndang beit khlem salia ia ki ba leh pyrshah.
Ha ka jingbteng ban leit khynra ia ki dukan madan ba kynthup ia ki khar shana bad kiwei, kiba la shah kyndang ha kine ki khyndiat sngi pynban kiba la dap biang ha kitei ki jaka, ka KHADC ka la ioh ban kurup haduh 5 trok rit ki mar tang na Iewduh bad ki bynta jong ka, Kitei ki mar kiba la ioh kurup ki kynthup ia ki shana , ki karai shet shana, ki kor suhjain, ki jain ba die madan da ki bar jylla , ki soh bad kiwei pat ki tiar.
La sdang ia katei ka jingkhynra naduh ka por 10:30 baje mynstep haduh ka por 3 baje, bad ha katei ka jingkhynra kaba sted bha, ki la don bun tylli ki dukan die madan be-ain kiba la  ngat.
Nalor ki dukan die madan, kiba ka KHADC ka la ioh ban khang, ki la don ruh kiwei pat ki dukan bar jylla ki bym laisen bad kiba la kut por la laisen jong ki , kiba la shah khang.
Lah ban kdew ba ha katei ka jingbteng ia ka jingleit khynra dukan ha Iewduh, ki pulit ka KHADC mynta ka sngi ki la leit biang ruh sha ka Building kaba dei trai da ka kong Deoris Marbaniang, ka lok jong u Paul Leong uba dang don ha kti ki pulit namar ka jingthombor ia ki pulit KHADc bad ki nongthohkhubor ha ka 25 tarik u naitung, bad ha katei ka jingleit khynra ia ki dukan be-ain kiba don hapoh katei ka Nichols Roy Building ka la iaid beit shakhmat khlem don shuh kiba wan pynthud.
Shillong, 6 Nailar:Ha ka 4 tarik myn ta u bnai ha ka por 4:30 baje janmiete, laingut ki runar  kiba la wan da ka thuk thuk, ki la rung hapoh ka shnong Bangsi Apal,North Garo Hills na ka bynta ban dawa pisa.
Hynrei ha katei ka por, u paidbhur katei ka por u paidbhur katei ka shnong u la ia mih brum, ban kem ia kitei ki lai-ngut, ha katei ka jing iamih paidbah ki paidbah ki la ioh kem tang ar-ngut na ki katba uwei pat u la ioh phet krad noh da ka thuk thuk.
Ar ngut kiba la shah kem ki la mynsaw jur na ka ingshah bom shnong ha u paidbah, bad la pynkit ia ki sha CHC Resubelpara, ha kaba haba la poi ha katei ka jaka sumar ki doktor ki la ong ba uwei na ki uba la wanrah shapoh katei ka jaka sumar u la iap lypa shuwa ban poi.
Uba la mynsaw la tip kyrteng kum u Rothel Marak,18 snem karta katba uba iap pat ym shym la ioh kyrteng haduh mynta, bad la phah ia ka metiap sha Civil Hospital,Williamnagar na bynta ban pyndep ia ka Post Mortem, iathuh ka khubor pulit.
Shillong,6 Nailar:Dang mynhyn nin ka sngi u President ka MPCC u Dr.
DD Lapang bad uwei pat u nongialam ka seng Congress u bah Prestone Tyn song ki la leit ban ia kynduh ia ka President  rangbah ka seng Congress ka Madam Sonia Gandhi ban pyn sngew sha ki tyndong shkor jong ka ba kim hun ia ka sorkar kaba mynta ha ka jylla kaba la ialam da u Dr.
Mukul Sangma kum u Myntri Rangbah, bad ki la dawa ruh na ka ba ka dei ban tuklar kham kloi ia katei ka kam.
Mynta pat kitei ki ar ngut ki nongialam ka seng Congress na kane ka jylla ki la leit ban ia kynduh sa ia u Vice President ka AICC u Rahul Gandhi ban pynsngew ha u ia ka juh ka ingsngew kaba ki la pynpaw sha ka Madam Sonia, bad ha kane ka sien kaba mynta ba ki la leit ban ia kynduh ia u Rahul , la pynskhem shuh shuh ba ka seng Congress kam shaniah shuh ia ka sorkar u Dr.
Mukul lyngba ka jingleit synran jong kiwei pat ki nongialam ba kham rangbah katei ka seng na kane ka jylla.
Ha katei ka ingleit ia kynduh ia u Rahul , la ia donlang u bah HDR Lyngdoh, uwei na ki myntri sorkar bad u M.
M Dango uba dei ruh u Lamphang barim ka Ing Dorbar Thaw-ain ka jylla.
Ha katei ka jingiakynduh bad u Rahul kitei ki nongialam Congress kiba dei ruh ki myntri sorkar ki la pynpaw ba kim hun ia ka jingpyniaid ka sorkar ba mynta u Dr.
Mukul bad ki la ong ba kam don shuh ka jingshong shngain lane ka roi ka par, hynrei la kharoi pynban da ki seng lehnoh kiba bun jait kiba leh ia ki kam pyntriem jong ki , kaba la pynshong syier bad pynrit mynsiem ia ki paidbah ka jylla.
Na ka liang u Rahul , u la pynpaw ka jingsngewkhia hadien ba u la ioh sngew ia kitei kiei kiei na ki nongialam rangbah ka seng Congress bad u la kular ba shen un sa leh eiei noh kham kloi ha kaba ia dei bad katei ka kam bad u la ong ba un leit ban ia kynduh ia ka Sonia Gandhi ban pyrkhat halor katei ka kam.
Shillong, 6 Nailar:Ka seng Hynniew trep Farmers and Labour Welfare Association (HFLWA) la thaw na bynta ban peit ia ki jngeh jong ki nongrep bad ki nongbylla.
Ia kane ka seng la thaw ha ka 28 tarik Naitung 2014 khnang ban iada bad ban wad ia ki lad ki lynti ban iada ia ki nonrep bad ki nong bylla bad kiwei kiwei kiba shah ieh bein ha kane ka ri.
La jied ruh ia ki nongkitkam kynthup u Chairman u Bah Tormalin R Yadbon, President Raymond Mawthoh, Vice President Bludin Kharkongor, Genral Secretary R Synrem, Asst Secretary Lewis Nongbri, Finance Secretary Maswell Kharumnuid, publicity Secretary Firstborn W Kharumnuid, Org Secretary Aiboklang Swet, Social & Cultural Secretary Erto Mawlong, Discipline Secretary Awre Shabong, Sports Secretary Kitbok Nongbri bad Asstt sports Secretary Fabian Nongsteng bad 12 ngut ki Executive member.
Kane ka long katkum ka kyrwoh ba la pyllait da u publicity Secretary Bah Firstborn W Kharumnuid.
Shillong, 6 Nailar:U nongialam ka National People’s Party (NPP) u James K Sang ma, u la takrain ia ka jing pynjlan por shuh shuh  ka sorkar MUA-II ia ka Garo Hills Autonomous District Council (GHADC) sa hynriew bnai ka dei tang ka kam shimet jong u Myntri Rangbah ka jylla u Mukul Sangma na ka bynta ka jingmyntoi jongu.
U James u la ong ha ka jingpynlait khubor ha kane ka sngi Balang, ba ym tang ba ka long pyrshah ia ka rukom synshar khadar hynrei ka dei tang ka buit politik jong u Mukul Sangma.
Ka jingpynjlan por shuh shuh ia ka GHADC  ka la thad madan shuh shuh ia ki kam bymman jong u Mukul Sangma uba thmu ban ioh jingiada ialade.
Katkum ka jingong u James, ka Para 6 A ka 6th schedule ka riti synshar ka ri ka la ong ba ia ka jingpynjlan por ia ki district council lah ban leh tang lada don ka jingjia ne ka Emergency ha kaba ym lah ban pynlong ia ka elekshon.
Kam don satia kano kano ka emergency, la ka long ka thma, ka jingjulor na ki bor mariang, na ka jinghiran pisa ne ka jingkynrum kynram ha ka sain pyrthei ha kane ka jylla bad ha ka ri kumba ka long mynta ban pynshisha bym lah ban pynlong elekshon.
Ka jingpynjlan por ia ka GHADC ka dei tang ka buit shu thaw jong u Mukul Sangma na ka bynta ka jingmyntoi shimet jongu ha ka sain pyrthei, la ong u James.
U la ong ba ka jingai daw ba ka don ka jingiateh bad ka ANVC ban pynkhlain ia ki district council  ha ka jylla khamtam ban pynbun na ka 30 sha ka 40 ngut, ka long thamula.
Kumno kiwei ki district council kum ka KHADC bad ka JHADC ki la lah ban pynlong ia ka elekshon, lada u Myntri Rangbah u la ong ba ka jingpyntreikam ban pynbun MDC kan long ha baroh ki district council ha ka jylla, balei u khlem leh ia kiwei ki district council ruh ban pynjlan por.
“U Myntri Rangbah u don ka agenda shimet jongu khamtam haba ka kyrdan Scheduled Tribe (ST) jong u ruh, ka don ha ka jinglong aratatien bad ka don kti ka Supreme Court", la ong u James.
U la takrain ruh ia u Myntri Rangbah ka jylla uba thmu ban pynkylla ia ka riti dustur jong ki Garo da kaba wanrah ia ki ain thymmai bym iahap satia ia ki paidbah Garo.
“Namar ba u tip ba ka Congress kan jah kyrteng lada long elekshon ha GHADC, u Mukul u la leh dohiap ban pynkylla ia ki  riti dustur jong ki Garo na ka bynta ka jingmyntoi jongu", la ong u James.
U la dawa ba dei ban pynlong ia ka elekshon mardor ha GHADC khlem pynslem namar ba ka por pynjlan mynshwa ka la dep kut.
Ha kajuh ka por, ka la pynrem ia ka jingshah rahbor  jong u Subodh Kumar Mishra u heh ka State Bank of India ha kane ka sngi Hatmajai na Barengapara, West Garo Hills.
Ka NPP ka la takrain ia kane ka sorkar ka bym lah ban tehlakam ia ka suk ka sain ha ka jylla khamtam ha rilum Garo.
“Ngi dawa ba dei ban pynlait noh mardor ia uba shah rahbor khlem kano kano ka jingpyn mynsaw", la ong u James.
Shillong, 6 Nailar:Ki pulit pyniaid kali ka Shillong ki la dro da u lain ban iaid paidbah ha surok  na Barik Point  sha Shillong Civil Hospital (SCH), namar ba kane ka jaka ka dei kaba ma bad kaba iaid bun ki kali.
Ia u dak zebra u bym ju don ha ka nongbah, la dro biang khnang ban pynsuk ia ki paidbah nongiaid lynti khamtam ia ki khynnah skul ban kam na shiliang sha shiliang ka surok.
U SP ka East Khasi Hills Bah M Kharkrang u la iathuh ba ki lain rong stem ba beit la dro ha surok ban ai dak ia ki kali ban iaid bad ban sangeh haba ai dak ki pulit pyniaid kali, katba u lain rong stem ba ker, la ai dak ia ki nongiaid lynti ban sangeh bad ban ap shwa ba kin iaid.
“Ngi kyrmen ba da kaba leh kumne,  ngin lah ban pynbeit ia ka jingsahkut kali bad ruh ban iarap ia ki paidbah nongiaid nongieng", la ong u Bah Kharkrang bad bynrap, ba yn leh ia kane ka rukom sha kiwei ki jaka jong ka sor ruh kumba leh ha Barik Point.
Ha kajuh ka por, ka tnad pulit kan pyndonkam shuh shuh ia ki pulit pyniaid kali ha katei ka jaka ban pyni ia ka rukom ia ki kali bad ki nongiaid paidbah.
Shillong,6 Nailar:Uwei u suba GNLA uba la tip kyrteng kum u Bishnu M.
Sangma u la ioh ban phet krad napoh ka Hospital sorkar, kaba don ha Williamnagar, East Ga ro Hills.
Utei u suba GNLA u dei uba dang don hapoh ka jingtohkit ka kashari ha Williamnagar District Jail.
U Bishnu u dei uba la shah kem ha ka por ba ki pulit ki la leit ban khynra lehnoh ha ka shnong Mikilsimgre kaba jngai kumba 19 kilomitar na ka sorkar Williamnagar, la kem ia u ha ka 23 tarik u jylliew.
Utei u suba GNLA u la don hapoh Hospital namarba u la ud pang, bad dei ha ka por ba u la rung shapoh painkhana ban leit shabar ba ki pulit pahara ki la ap shabar ka painkhana, hynrei hadien kumba 20 minit eiei ba utei u lehnoh um mih shuh na painkhana, ki pulit pahara ki la suba sniew ioh ba u la phet krad noh , bad ha katei ka por ki la pynpait ia ka jingkhang bad lap ba u briew um don shuh hapoh.
U SP ka East Garo Hills u Davies Marak, u la ong utei u lehnoh u la ioh ban phet krad lyngba ka jingkhang rit jong katei ka painkhana ( sky light) bad katei ka jingjia ka la jia ha ka por 3 baje mynstep, “Ngi la hukum ban tohkit halor katei ka jinglait phet utei u lehnoh bad aiu ki 8 ngut ki pulit pahara kiba don ha ka kam ki la leh ha katei ka por" ong u Marak.
U Bishnu u dei u paralok ba ia jan bha bad u Area Commander ka GNLA na East Garo Hills u Ajan Momin uba ju khot sin kum u Jimmy, iathuh ki khubor pulit , lah ban pynkynmaw hangne ba katei kam dei ka sien ba nyngkong ba ki lehnoh kin ioh phet krad na Hospital.
Haka 23 tarik u jylliew u dkhot ka United A’chik Liberation Army (UALA) u Rex Miller R Sangma u la ioh ban phet krad na Tura Civil Hospital.
Uwei na ki nongtrei, uba dei ban siat ia ki nam ding, kiba wan her sha Israel, u kam ba ula iohi, ia ka kti jong U Blei, ha kaba ula pynhap noh ia u namding, ba siat da ki Hamas shapoh duriaw.
Utei u nongpeit, ha kaba siat pynhap ia ki nam ding, ula ong, ba ka dei ka bor jong U Blei, kaba la iada, ia ka jingiap jong ki spah ngut ki riew paidbah jong ka Israel.
La iathuh ba ha ka taiew ba ladep, uwei u namding, uba la pynher da ki ehrang Hamas, u wan beit beit sha ka jaka ba bun briew bha jong ka nongbah Tel Aviv.
Utei u heh shipai, u iathuh, ba la siat ia utei u namding na Gaza.
“Ngi tip, ba kitei ki nam ding, ha kaba uwei un hap ha ka jingjngai kaba 200metre eiei bad uwei un hap ha  Azrieli Towers, ha Kirya, kaba dei kum ka ophis jong ka Pentagon lane ha ka jaka sangeh rel ha Tel Aviv bad ha kaba da ki spah ngut ki briew, kin iap"“Ngi siat ia u namding jongngi ban pynhap ia utei u namding, uba wan na Gaza, um shym dei satia.
Ngi siat biang, hynrei, utei ruh u lait bad ka dei ka jingjia, ka bym ju kham jia, ha kaba nga la kyndit".
Kan dei tang sa saw sekhon, ba utei u namding, un hap, ha kaba la iohi, ia ka jingwan beh jong ka lyer kaba khlain bha, kaba wan beh na sha mihngi bad utei u nam ding ula leit hap sha duriaw.
“Ngi la kyndit.
Nga pyrta bad nga ong, u don U Blei".
“Nga iohi, ia katei ka jingjia kaba kyndit, da la ki jong ki khmat bad nga iohi, ba ka dei ka kti jong U Blei, kaba la phah ia u nam ding shapoh duriaw".
Ki tiar siat nam ding jong ka Israel, kiba la tip ki Irone Dome, ki lah ban pynhap ia ki nam ding, kiba wan ha ka jingjngai kaba hapdeng ar mer bad haduh 45 mer bad kitei ki tiar, ki shong dor haduh $100,000 uwei uwei.
Ha ka Lah Sngi U Blei, ka President jong ka America, U Barack Obama, ula mynjur ban bei pisa biang ia ka Israel, kaba shongdor $225 million, na ka bynta ba ka Israel, kan nang pynkhlain ia kitei ki tiar siat nam ding jongka, lane ka  Iron Dome.
Shillong, 6 Nailar:Hadien ba la iohi ba ki la don ruh ki longkmie Khasi kiba la ai jaka rieh ia ki bar jylla da kaba kam trai wat ia ki dukan jong ki ha ka por ba ka KHADC ka la pynlong ia ka jing khynra dukan die madan ba dei jong ki bar jylla ha Iewduh.
Na ka liang ka FKJGP ha ka kyrwoh ba ka  la pyllait paidbah myn ta ka sngi ka la maham tyngeh ia kiba kum kitei ki longkmie Khasi kiba pyr shang ban biah phongrai ia ka Jaitbynriew da kaba iada ia ki mynder kiba khaii be-ain tang namar u sbai Rupa ba shikhyllipmat, haduh ba ki la klet noh ia la ka jong ka iktiar ba kum ki longkmie Khasi ki don ia la ka jong ka bynta ban noh ia u synniang u bynhei ban iada ia ka Jaitbynriew, ong ka kyrwoh na u bah Willbirth Rani General Secretary ka FKJGP,Central Body.
Ka FKJGP ka la maham ruh ba ka seng kan shim da ka sienjam kaba tyngeh ban ai jingsneng ia kito ki khwan myntoi shimet kiba pyrshang ban shim kabu ha ka kyrteng jong ka jaitbynriew bad ka la maham ruh ia ki bar jylla kiba pyrshang ban shim kabu ia ki kynthei Khasi ban pynlong kum ka Dulir Khaii ba im, ong biang ka kyrwoh.
Ka seng ka la pynrem jur ruh ia ki bar jylla kiba rieh tngen ha ki jain kyrshah , ka la pynrem jur ruh ia ki bar jylla kiba la nud ban pyni bor da kaba ktah kti ia ki pulit Enforcement ka KHADC bad kumjuh ia ki nongthohkhubor ha ka sngi ba ki la pynlong ka ingkhynra Laisen khaii.
Ka FKJGP ka la ai ruh ka jingkyrkhu kyrdoh bad ka jingkyrshan ia ka jingieng rangbah ka KHADC hapoh ka jingialam u bah Ardent Basaiawmoit ban iaid shakhmat khlem kynran dien ban bteng biang ia ka jingkhynra ia ki dukan be-ain ki bar jylla, ha ka juh ka por, ka la ai khublei ruh ia u bah Latiplang Kharkongor, EM ba dei peit ia ka khaii ka pateng uba iai buddien khlem shongthait ia katei ka kam, khnang ba kum ka jaitbynriew kan ioh ban bat biang ia u lakam ha ka khaii ka pateng.
Shillong, 6 Nailar:Ka CSWO ka la bitar ia ka jingduna ki bus sorkar kiba kamai ha ka nongbah ha kane ka sngi khot pakhang shnong ka seng ki trai bad malik dewiong.
Ha ka kyrwoh ba la pynlait, ka CSWO ka la ong ba ka iohi ba ki bus kiba kamai hynne ka sngi pakhang shnong ki duna bha.
Ha ka jingshisha, ia kine ki bus la aiwai sha ki kontraktor na ka bynta ban pyniaid ban kit ia ki nongleit nongwan ha ka nongbah hynrei balei ki shong sngi ha kum kane ka sngi khamtam haba ka sorkar ka la dep pynbna ba dei ban mih paidbah ban nym kyrshan ia ka pakhang shnong, la ong ka president ka CSWO ka Kong Agnes Kharshiing.
Ka seng ka la ong ba ka sorkar ka dei ban pan jingshai na ki nongpynaid ia kine ki bus sorkar kiba la aiti ha ki riew shimet balei kim iaid bun ha kane ka sngi ban kit ia ki paidbah nongleit nongwan.
Ha kawei ka liang, ka CSWO ka la dawa na ka sorkar ba ka dei ban tohkit ia ka jingkynno bamsap ia ka skhim shna painkhana ha Garo Hills bad ym dei ban shu ia sei ia ki thma ktien.
Bun bah ka pisa sorkar jong u paidbah, la bamsap bampong hynrei khlem leh eiei t haba la ujor tang namar ba don kti ki politishian, ki ophisar, la ong ka CSWO.
Ka ain ka dei ban long kaba iaryngkat ia baroh uba heh ne uba rit.
Ka seng ka dawa ba dei ban pynshitom ia kiba donkti ban bamsap ia ka pisa ba la mang ban shna painkhana ha katei ka thain namar ba kane ka dei pyrshah ia ka riti synshar ka ri, la bynrap ka kyrwoh na ka president ka CSWO.
Nongpoh, 06 Nailar:Kat haduh kine ki sngi, u Block Development Officer (BDO) ka Umling C & RD Block um pat ioh satia ia ka kali na ka sorkar jylla ba un pyndonkam ha ka leit ka wan bad khamtam ha ka thaiñ Jirang kaba long kawei na ki jaka ba dang sahdien ha ka jylla baroh kawei.
U Bah R.
B Lyngdoh, sordar ka shnong Um song, haba iathuh ia kane hynnin ka sngi hakhmat ki nongthoh khubor, u la kynnoh ba u BDO ka Jirang, u Bah G Passah, uba dei ruh uwei na ki MCS ophisar ka jylla u la long uwei na ki ophisar ka district uba la shah iehbeiñ ha kaba ka sorkar jylla kam shym la pynmang kali satia ia u, khamtam ha katei ka thaiñ baroh kawei kaba ki surok kali kim pat biang satia haba nujor bad kiwei ki Block ka district, kaba utei u ophisar u hap ban pynlut ia ka por jong u da kaba iaid lynti da ka kali shimet jong u kaba ym khlaiñ bor kumba long kiwei ki kali sorkar jong ki ophisar, kiba lah ban tur ia ki raieh raidam watla ki surok kim long kiba suk ban leit ban wan.
U sordar u la ong ruh ba ka sorkar jylla ka la dei ban pynmang ia utei u ophisar da ki kali bolero ne kino kino ki kali kiba khlaiñ ban leit ban wan ha kum kitei ki jaka nongkyndong khnang ban pynsuk ia utei u ophisar ban beh ia ki jingdonkam jong u bad ban leit jngoh ia ki shnong ki thaw da ki kali kiba lah ban pynpoi biang por ia u.
U la iathuh ruh ba bunsien utei u ophisar tang na ka daw ba u hap ban leit sha ki shnong ki thaw haba donkam, um banse ban pan kylliang na kiwei pat ki nongshong shnong katei ka thaiñ ia ki kali jong ki kiba lah ban poi sha ki jaka ba sniew ki surok kali, kaba long ka jingisangsot ba kat u ophisar hynrei ka sorkar kam shym la bhah kali satia ia u.
Lada ka sorkar kan pynmang kawei ka kali kaba khlaiñ na ka bynta utei u ophisar, um da donkam shuh ban pan kylliang ia kiwei pat ki kali na kiwei ki nongshong shnong na ka bynta ka jingleit jong u sha ki shnong ki thaw ha ki kam ba kyrkieh bad kiwei kiwei ki prokram, u la ong.
Ha kaba iadei bad kane, u Bah Lyngdoh u kyrpad ia ka sorkar jylla ba ka dei ban pynmang noh ia kawei ka kali na ka bynta jong utei u ophisar, khnang ba un lah ban beh sha ki shnong ki thaw ba donkam katkum ka kam ba u trei bad na ka liang jong u kum uwei na ki nongsynshar shnong u kyrpad jur ia ka sorkar jylla ba ka dei pynkloi noh ia kane ka kam, khnang ban lah ban kyntiew ia ki kam pynroi ha ki shnong ki thaw jong ka Jirang Block.
Ha Iew Polo thymmaiShillong, 6 Nailar:Ki dukan kyiad bad kito kiba ai wai pateng ia ki dukan sha kiwei pat kin nym ioh shuh ynda la dep shna ia ka Iew Polo thymmai.
Katkum ka jingtip ba la iohlum na ka tnad jong ka Shillong Municipal Board, ka jingai dukan pateng sha kiwei pat bad kito kiba die kyiad kin nym ioh dukan shuh ynda la dep shna ia katei ka Iew thymmai ba la buh ban pyndep hapoh ar snem.
Ka tnad Municipal ka la shim ia kane ka rai ban nym shah shuh ban buh dukan kyiad ha kane ka iew thymmai kum shi bynta ban wanrah ia ka jingkhuid bad ka jingityn nad ha ka iew ka hat.
Ka jingaiwai pateng ruh kan pynduh noh ha kaba kane ka rukom ka la ailad kum ka jingshim kabu bad ka pynduh nong ia kito kiba thrang shisha ban trei da lade.
Ha kane ka Iew thymmai ka sorkar ka la don ia ka jingthmu ba ka shna kumba 259 tylli ki dukan.
Watla ki dukan barim kiba shah pynpra ki don kumba 300 tylli  ki dukan.
Hadien ba katei ka Iew rim ka la shah pynpra dang shen ha ka Municipal ka la buh ia kawei ka Iew ba shipor nabynta ki nongshong dukan.
Hynrei katkum ka jingtip bun kiba ioh dukan hynrei kim treh ban shong ha katei ka Iew ba shipor namar ba ka don sha jaka ba kham kyndong.
Ka Iew Polo ka dap da ka jaboh jabain bha, ka la khuit plain hadien ba ka Shillong Municipal Board (SMB) ka la pynpra ia ki dukan bad ki jingtei ba don ha katei ka iew hadien ba la ioh hukum na ka Kashari High Court ka Meghalaya ka la pynmih ia ka hukum ia ka sorkar ha ka 24 tarik Iaiong.
Hapdeng ki jingeh ba la wan hapdeng lynti ban pynthut ia ka jingthmu ka sorkar ban pyntreikam ia ka projek thymmai ha kane ka iew, mynta la lah ban sdang ia ka jingtei ia ka iew thymmai ha Polo.
Kham mynshwa, u trai ka Hotet Polo Towers, u Raj Kumar Sharma lem bad 24 ngut nongkhhaii bar jylla ki la ujor sha ka Kashari kaba la pynthut ia ka jingshna ia ka iew.
Kitei ki nongkhaii bar jylla ki la ujor hadien ba ka sorkar ka la pan jingshai ba kin pynkynriah noh ia ki kudam na katei ka iew.
Ka sorkar ka la mang T.
21.
41 klur ban shna ia kane ka iew thymmai ha Polo bad yn pyndep hapoh ar snem.
Ka jingshna kan long ar mala bad la aiti ban shna ha ka Naitonal Building Construction Corporation  (NBCC).
Ka jingsdang ban tei ia katei ka iew kan sdang noh shen hadien ba la dep ban pynbiang ia ki jingdonkam baroh.
Shillong,6 Nailar:Lyngba ki jingtip kiba thikna ba ki la ioh na ki bor syntiat, ki ophisar jong ka tnad Custom, Hqr Preventive Unit Commis sionerate of Custom ( Preventive), North East Region, mynta ka sngi ki la ioh bat ia kawei ka trok kaba don ia u Registeration Nombar RJ-14GB-6731 hajan ISBT, Ramnagar, Silchar bad na katei ka trok ki Custom ki la ioh ban kurup haduh 475.
610 kilo u Ganja (Cannabis).
Utei u Ganja ba ki Custom ki la ioh kurup u la shongdor haduh T.
32,53, 050 tyngka, bad la pynngat hapoh ka case No.
01/CL/NDPS HQRS.
PREV/SH/14-15.
Utei u Ganja ba a ioh kurup la buhrieh ha tnum jong katei ka trok kaba ki ju ong ka Hut.
Ha katei ka jingjia , la ioh ban kem tang marwei, bad ka jingtohkit ban ioh kem ia kiwei pat kiba dodnkti lang ban pyniaid iew ia utei u Ganja ka dang iaid shakhmat.
Ka jingpang Ebo la, kaba la khie jubor bha, ha kine ki sngi, ka buh ia ka jingma kaba khraw ia ka pyrthei hi baroh kawei, namar ba wat ki doktor, kiba sumar, ki la bun kiba iap, na ka jingtrei jubor jong katei ka jingpang.
Ki don saw tylli ki Ri ha Africa, kiba la ngat ia katei ka jingpang kaba shyrkhei bad ki don mynta, kiba la ngat ia katei ka jingpang, haduh 1,700ngut bad ki don sa 932ngut kiba la iap haduh ha ka Lah Sngi U Blei ba ladep, ba kynthup ia 80ngut ki doktor bad ki nongsumar.
Ka World Health Organisation (WHO), mynta ka sngi, ka maham tyngeh, ba katei ka jingjia, kan lah ban nang jur, kham palat, ia kaba ka la jia ha u snem 1976.
Ka Director General jong ka WHO, ka Margaret Chan, haba kren ha Geneva, Switzerland, ka iathuh ba ka jingpang, ka khie jubor bha, palat ban ia kaba la khmih lynti ban pyndem ia ka.
Ka la ong ba kito ki Ri, kiba la mad ia katei ka jingpang, kim don lad ban ialeh pyrshah bad ban pynduh pyndam ia ka jingpang.
Haduh ka Lah Sngi U Blei, ki don 1,711ngut kiba la ioh ia katei ka jingpang bad na kitei ki don 1,070ngut kiba la thikna bad 436, kiba don jingtohkit bad sa 205ngut kiba don ha ka jingsuba bad sa 932ngut kiba la iap na katei ka jingpang.
Shillong, 6 Nailar:Ka pakhang shnong ba la khot da ka seng ki trai par dewiong bad ki nongkhaii dewiong ka State Co-Ordination Committee of Coal Miners and Dealers Forum, ka la iaid beit iaid ryntih khlem don kino kino ki jingjia kiba sngewsih.
Ha Jaintia Hills la iathuh ba ka jingwan poi trei ki nongtrei sorkar ka long 92% ha West Jaintia katba 30% pat ha East Jaintia.
Lah ban pynkyn maw ba ka SCOCCMDF, ka la khot ia ka pakhang shnong kum ka dak ka jingpyrshah halor ka jingshah khang tih dewiong ha kane ka jylla, kaba ka NGT ka la ong ba ka ktah ia ka mariang bad ka pynjaboh ia ki um ki wah.
Lah ruh ban pynkynmaw ba na ka liang ka sorkar, shi sngi shuwa ba ka pakhang shnong kaba la khot kan treikam, ka la pynbna ba lada jia ba ka don kano kano ka jingduh jingum katei ka seng kaba la khot ia ka pakhang shnong ka dei ban shim ia ka jingkitkhlieh kaba lah ruh ban phah siew ia ki jinglut jingsep baroh.
Ha nongbah Shillong hajan manla ki ophis sorkar, ka jingwan poi ki nongtrei ka la long hi kumba ju long man ka sngi, lait noh tang ki surok bah kiba la kham kynjah naba kim shym don ki kali kamai hynrei tang ki kali shimet la iohi ba ki iaid sharum shaneng.
Hynrei bun ki dukan ki plie bad ki kali ki iaid ban kamai ha kiba bun ki dong bad ki jaka ha sor Shillong kum ha Mawlai, Jaiaw.
Katkum ka jingkhein sorkar jylla, ha East Khasi Hills ka jingwan ki nongtrei ka la poi sha ka 91.
5 percent  katba ki nongtrei sorkar pdeng ki kham duna.
Ka jingwan ki nongtrei ha Main Secretariat  ka la long 97 percent, la ong ka khubor sorkar bad ka jingwan trei ha ki Head Office bapher bapher ka la long 90.
5 percent.
Ka khubor sorkar ka la ong ba ka jingwan kaba duna tam dei ha East Garo Hills, West Garo Hills, South Garo Hills bad ha East Jaintia Hills.
Ha East Garo Hills kiba wan trei ki long 35 percent, West Garo Hills 34 percent,  South Garo Hills 21 percent bad ha East Jaintia Hills ki long 35.
Ka jingpoi trei ha kiwei ki district ka long, ha West Khasi Hills 80 percent, South West Khasi Hills 78 percent, Ri-Bhoi 55 percent, West Jaintia Hills 72 percent, South West Garo Hills 66 percent bad ha North Garo Hills 80 percent.
Don ruh ki bank kiba plie ha kane ka sngi.
Haba iakren bad u Chief Secretary u Bah PBO Warjri u la iaroh ia ka jingwan tista ki nongtrei kiba pyni ia ka jingkitkhlieh.
“Nga ai ia ka jingiaroh ia ki nongtrei, ki bank, kiba treikam kumba ju long ha kane ka sngi", la ong u Chief Secretary.
U SP ka East Khasi hills district  u Bah M Kharkhrang u la iahtuh ba ka pakhang shnong ka iaid beit khlem kano kano ka jingjia.
Ko Kong ko Thei, ha sngap Khyndiat,Kyntien husiar ba phin ym liat;Ngin ïasneng lang, ngin ïapyni,Ba kan nang im ka Ri Khasi.
U Khatarbor u rem ha phi,Phin shu shim rai lah kut ma ki;Tang shu ïapbiej tang shu ïapmat,Ki Rang Khasi kin jaw ummat.
Ki Sengbhalang ha phi ki rem,Lada ma phi phim ïakit lem;A! Ki bapli duh thiah duh dem,Jingsuk ïaphi ki kwah ai lem.
Hynrei maphi lada phi biej,Ïa u mama phi shoh jingieid;Longlehnohei jingtrei shitom,Ha ka bakut kin shu shah bom.
Phi dei kiba donbok shisha,Ka bor burom phi ïoh paka;Lada maphi phim kyndit bynriew,Shynrang Khasi kin shah bynthiew.
Ynda phin don ki Khun ki Kti,Wat mut ba kin long ki Khasi;To da husiar ïoh kim lah lait,Na ka ksuid heh, ka ksuid dowry.
Mynta phi don ka Bor tylli,Ba phin pynher ki mynder-ri;Phin tang shu ong “he’s so lovely",Phin shah pynher kylla ha ki.
A! Jingkordit lada phim stad,Haba khatduh phin shah die tad;Khlieh sniang Ïewduh shongdor sanspah,Khlieh Thei Khasi shongdor shipiah.
Da u Samuel John Lyngdoh Marshillong.
Nongpoh, 08 Nailar:Ka jingtwa jong ki bynta lum harud ka surok bah 4 Lane, ki la nang iai jia man ka sngi kaba la wanrah jingma ia ki paidbah kiba shong ba sah syndah bad katei ka surok bah, kum ha Ri-Bhoi district.
Kawei na ki ïing ha 20 Mer, Ri-Bhoi district, ba la long trai da u Bah Liana Rani bad ka Kong Meltina Lyngdoh ka don ha tmier jong ka jingma, namar ka khyndew ranab lum kaba tei ka ïing ka don ka lah ban twa khamtam ha kane ka aiom lyiur kaba u slap ba jur bha u lah ban wan ha kano ma kano ka por.
U trai katei ka jaka u Bah Liana Rani, haba kren bad u nongthoh khubor, u la ong ba ngim pat lah ban mih na katei ka jaka namar ka sorkar na ki bor ka Ri-Bhoi district bad ka NHAI kim pat ai satia ia kano kano ka jingsiew bai jaka ne ka bai lutksan (compensation) haduh kine ki sngi watla ki la wan thew wan woh ia katei ka jaka da kaba pynngat ia ka sha ka surok bah.
U Bah Liana u la ong ruh ba kum ka ïing kaba kyrduh bad duna ha ka ioh ka kot, um lah kot bor ban thied bujli da kawei ka jaka ban shna ïing, dei halor katei ka daw ba kim nud ban mih na katei ka jaka watla ka la long ka jaka ba wanrah jingsyier mynsiem ia ki kum ka ïing ba ioh ha kano ma kano ka sngi katei ka khyndew ka lah ban twa.
U Rangbah Shnong ka 20 Mer, u Bah K Syngkli, haba la ioh iakren halor katei ka jingma jong katei ka jaka ba twa, u la ong ba lada ka NHAI bad ki bor district kim lah ban siew noh ia ka bai lutksan, kin hap ban bahkhlieh lada jia ei ei kaba sniew ia ka jingim jong ki nongshong shnong, namar kim dei kiba ioh ba kot bad kiba riewspah bad kumta kim kot bor satia ban thied jaka shawei pat khamtam ha kane ka pyrthei rem jaka mynta.
U la ong ruh ba katei ka jingtwa katei ka khyndew sa tang katto katne ka la poi ha tmier jong ka ïing bad ka long ka jingma ia ki briew kiba shong ba sah hapoh jong ka bad kumta kum u nongialam shnong u kyrpad jur ia ki bor district bad ia ka NHAI ba ki dei ban siew noh ia ka bai lutksan jong kitei ki trai jaka bad ba ka shnong kam lah ban bahkhlieh lada jia kaei kaei kaba sniew, hynrei ki bor sorkar bad ka NHAI ki dei ban shim ia ka jingkitkhlieh lada jia ei ei.
Shillong,8 Nailar:Ha ka 12 tarik myn ta u bnai, ha ka por 9 baje mynstep ka  KHADC ha poh ka jingia lam u bah Ardent Basa iawmoit ryngkat ka jingia trei ryngkat ryngkat bad ka Hima Mylliem kin pyn long ia ka jingialang paidbah ha Motphran ban pynshai ia ki nongshong iew bad ki paidbah baroh ia ki sienjam ba ka KHADC bad ka Hima Mylliem kin shim nangne shakhmat na ka bynta ban wanrah biang ia ka jingiphuh iphieng bad ka jingsma iwbih ka Iewduh kaba don hapdeng ka jingsma iwtung ha kine ki sngi.
Katei ka jingialang ka long shi bynta ban pynshai paidbah ia ki kam kiba ka Council bad ka Hima Mylliem ki thmu ban rat diengkhong ia baro ki kam sniew bad ki jaboh kiba jyllei shaba palat ha kine ki sngi ha katei ka Iew Kyntang ka ‘Iewduh’.
Katto katne ki mat kiba u CEM ka KHADC u bah Ardent Basaiawmoit u la prat lynti ban leh ha Iewduh ki long ban kyndang naphang ia baroh ki dukan die kyiad kiba die be-ain, ban pynkhuid ia ki jaboh ki ktieh kiba pynsma iwtung ia katei ka Iew, ban weng ia ki dukan die madan ba la pynkhapngiah da ki bar jylla bad kiwei pat ki mat.
Shi bynta ban lum ban lang ia ki paidbah ba kin wan ban ialum khrui ban sngap bad shah shkor ia ki jingkren ki ban mih ha katei ka jingialang , ka Hima Mylliem lyngba u Myntri ba dei peit ia ka Iewduh ka la pynbna paidbah ba ha katei ka sngi baroh ki dukan ki dei ban khang lut bad baroh ki kali kiba ziaid ha shilynter ka surok na Motphran ha Iewduh kim dei ban rung shapoh ki jaka ba dang hap hapoh ka Iew khnang ba kan ym pynwit ia ki paidbah ba wan sha ka jingialang, “Khan glut baroh ki dukan , mih sha ka jingialang paidbah" pynbna u Myntri K.
Langstieh , myntri ba peit ia ka Iewduh sha baroh ki paidbah.
U Myntri K.
langstieh uba la ia don ryngkat bad u myntri Midnight Kharlukhi haba kren sha ki nongthohkhubor ha kamra treikam jong u ha ophis ka Hima Mylliem u la ong ba ka por ka la lyngkot palat ban sam ia ki jingpyntip sha ki paidbah, kumta u la kyntu ia ki paidbah baroh ba ki dei ban shim ia kane ka khubor kum ka jingpyntip ba kin ia mih paidbah ha ka 12 tarik ha Motphran.
Lah ban kdew ba ia katei ka rai ban pynlong ia ka jingialang ha Motphran ha ka 12 tarik mynta ubnai , la shim ha ka 28 tarik u bnai ba la dep ha ka jingiakynduh ki myntri ka Hima Mylliem , u Paiem Lathomanik ia u CEM ka KHADC ha kamra treikam jong u.
Na ka liang u Myntri Kharlukhih uba dei peit ia ka pla tyngka ka Hima Mylliem u la kyntu ia baroh ki myntri ka hima ba kin ia poi lang ha katei ka sngi ba long jingialang paidbah ha ka 12 tarirk khnang ba ka jingialang kan long kaba shongkun.
Kham hadien ha ka ingiakren bad u Rupang u myntri Kharlukhi u la ong ba tang hadien ba la wai ka jingialang ka Iew kan long kumba ju long man ka sngi.
Shillong,8 Nailar:U bah  Donald Syiem, u dkhot ka VDP Nongstoin u la ujor sha ki pulit ka Nongstoin PS ba ha ka 30 tarirk u naitung u Robert Tha bah u la byrngem ban pyniap ia u ha Khlieh Iewduh lada jia ba u wan Shillong, u la ujor ruh ba u la byrngem ia baroh ki dkhot ka VDP Nongstoin lada ki wan Shillong.
Ha ka janmiet jong ka 5 tarik mynta u bnai ki VDP ki la ioh kem ia u na Speng Thawlanglam (WKH) bad ki la ioh kurup 30 tylli ki kaset phlim awria bad la aiti sha ki pulit ka Nongstoin, iathuh ki khubor pulit.
Shillong,8 Nailar:U Asst.
General Manager, ka SBI, Main Branch, Shillong u la ujor sha ki pulit ka Sa dar PS ba ha ka 31 tarik u naitung, la wanrah sha katei ka Bank da ka Cheque kaba thok kaba haduh T.
55 lak tyngka kaba dei ban siew sha u Bablu Khonglah, katei ka Cheque ka dei kaba la wanrah lyngba ka Punjab National Bank, Laitum khrah, Shillong, ong ka khubor pulit.
Shillong, 8 Nailar:Ka kashari ha kane ka sngi Thohdieng ka la phah ia ki pulit ban tohkit san sngi ia ka kong Melvy Kharwan lang Lyngdoh kaba la suba halor ka jingiap jong u organising secretary barim ka KSU u Bah Robert Jana Nong bet.
Ki pulit ki dang pynlong ia ka jingtohkit halor ka jingshah dung iap jong u Bah Nongbet,  la ong u SP ka East Khasi Hills Bah M Kharkrang.
U bah Kharkrang u la kyntait ban don kiwei pat ban pyniap ia u Bah Jana hapoh katei ka iing haba ka jingjia ka mih.
Ha kawei ka tyllong khubor, la iathuh ba ka Kong Melvy ka la bthah ia ka khun jongka kaba 12 snem ban pynkhuid ia ka nam ha katei ka kam ha iing jongka.
Ka thymmei khubor ka iathuh ba katei ka khun ka la iathuh ba u Bah Nongbet u dang im ha ka por ba ka ktah ia ka met jongu ba thiah lyngkrang ha kamra ka iing ha ka por ba ka pynkhuid ia katei ka kamra.
Ka thymmei khubor ka iathuh ruh ba katei ka khun jong ka Kong Melvy kam shym don ha ka por ba mih ka jingjia namar ba ka dang leit sha skul.
“Ka la lap ia ka met kaba thiah khlem don nongiarap hapoh ka kamra ka iing  haba wan phai na skul,", la ong ka thymmei khubor.
Ka thymmei khubor ka iathuh ba ia katei ka khun, la shimti noh kiba haiing jongka.
Lah ban kdew ba ki pulit ha kane ka sngi Thohdieng ki la leit biang ban peit ia katei ka iing kaba mih ka jingjia ha Pdeng Shnong hajan Lumshyiap community hall ha kaba u Bah Nongbet (45) na Nongshilliang u la shah pyniap hapoh ka iing por janmiet.
U Bah Nongbet u dei uba ialeh elekshon ruh ha  2003 na Lyngkyrdem constituency, u la shah dung na ki kynja ba nep haduh ba un iap hynnin ka sngi Palei.
Ka Kong Melvy ka la phun ia ka kali 108 ban pynkit sha hospital bad ka la kam ba u kyllon bad um briew shuh.
Hynrei, hadien ba la iohi ba u Bah Nongbet u la thiah lyngktar ha kamra shetja, ki nongtrei ka 108 ki la suba ba don eiei bad ki la kyntait ban pynkit namar ba u la dep iap.
Hadien ba la ioh ia ka jingtip, u Bah Kharkrang lem bad u SP City Bah Vivek Syiem  ki la her bran bran sha katei ka jaka.
Hadien ba la pynlong ia ka jingkhynra, ki pulit ki la lap ia u bitor kyiad ha kamra shetja kaba la suba ba kitei ki iadih lang.
Shillong, 8 Nailar:Napdeng ki sengbha lang ba la iakhih ILP, tang ka Civil Society Women’s Organisation (CSWO) bad ka All India Garo Union (AIGU)  kiba leit mih ha ka jingbishar halor ka jingtian bishar ia ka jingpynjot ba la mih na ka jingiakhih ia ka ILP ha kane ka sngi Thohdieng.
Haba kren sha ki nongthoh khubor hadien ba la dep wan mih na ka jingbishar, u nongiasaid ain ka sorkar u Satendra Kumar u la ong ba kane ka mukotduma kan iaid beit lada kiba shah khot hajir kim wan ruh ha ka Kashari.
Ka jingbishar ban long biang, yn bishar ia ki kot ki sla, bad ki sakhi satar tangba ym pat buh ia ka sngi ban pynlong ia ka jingbishar.
Ka Kashari Special Court la thaw da ka sorkar na ka bynta ban shim ia ka jingbishar ia ki mukotduma ba mih na ka jingiakhih ILP ki sengbhalang.
Katkum ka jingkhein ka sorkar, ka jingduh ha ka por ba iakhih ILP ki sengbhalang ka la kot sha ka T.
31  klur.
Baroh ki don haduh 86 tylli ki mukotduma ba la rejister pyrshah ia ki sengbhalang ba pynlong ia ka jingiakhih ILP bad 73 tylli la pynngat ha ki kyndon jong ka ain.
Shillong,8 Nailar:La iohi ba man ka sngi lyngkuh sngi iap u Tirot Sing ki la don bun ki kynhun, ki sengbhalang bad kiwei pat kiba ju leit ban kynmaw burom ia utei u khlaw wait ka Ri da kaba leit ban pyndeng  bad buh syntiew ha u Mot Tei nam ia u.
Hynrei ha ka jingialang kaba la long mynta ka sngi thohdieng ha Khasi National Dorbar Hall kaba dei ka sngi pyntian smai ia ki nongialam ka Hynniewtrep Youth Council, u bah Anthony Kharbuli u la kren shaphang ka jingshong kynrong ka jaitbynriew ha kine ki sngi ba mynta namarba kim don ki nontgialam kiba khlain kiba don shisha ia ka mynsiem ieit jaitbynriew, bad utei u rangbah uba la long teng u nongialam ba shitrhem jong ka KSU ha ka por u bah Bull Lyngdoh u la ong ba u Tirit Sing u la ngiah ban peit ia ki syntiew ba la wan pyndeng ia u hynrei u kwah ban iohi ba ka jaitbynriew kan long kaba im kumba u la prat lynti ha ka por ba u la iakhun ban beh ia ki nongwei na kane ka Ri-Khasi, “U Tirot Sing u la ngiah ban peit ia kito ki syntiew,  u kwah ban iohi ba ka jaitbynriew shano ka poi" ong u bah Anthony Kharbuli.
Lah ba pynkynmaw ba ha ka sngi palei u Rupang u la ioh ban ia kren kham bniah bad utei u rangbah , ha kaba ha ka jingiakren bad u Rupang u bah Anthony u la pynkynmaw ia ki por ba u dang ia don ha syndah u Bull, uba ka pateng khana jong u ka dang iaisah ba u dei shisha u nongialam uba shlur bad uba tbit.
U bah Anthony u la ong ba ka jingiapher mynta haba ia nujor bad kito ki por ka long bak lybak , namarba ha kito ki por tang shu iohi ba iaid u Bull bad ki nongialam Sengbhalang baroh ki dukan dkhar ki la khanglut ym donkam ban leit khang hynrei mynta pat ki dkhar tang shu iohi ba wan ki nongialam sengbhalang ki la sei lypa ka pisa shabar bad ki ong ‘khie me ai ia kitei ki sengbhalang shiphew hajar’.
U bah Anthony u la kynthah ruh ia ki nongialam sengbhalang kiba mynta bad u la ong ba kim dei kiba shlur bad ia kane u la ong ba la iohi ha ka por ba ia khih ILP, u la ong ba baroh ki ia rieh lut i kumba ki dei ki kaikhlaw,bad katei ka jingiarieh ruh ka long naduh ki nongialam Central Body haduh ki Unit , ym don uwei ruh uba mih shabar katba ha ka por jong u Bull pat tang u Bull uba rieh bad ar lain gut hynrei kiba trei shabar ki bun.
Ha kaba ia dei shaphang ka ILP, utei u rangbah u la ong ba ka la iap namarba ki nongialam 13 seng ki la pyniap ia ka ILP, “Lada kim pyniap balei ki treh ban pule ia kita ki 52 tylli ki ain kiba u Mukul u la sha ki ban pule" ong u bah Anthony, uba la kren shai ba ka jingiakynduh ki nongialam sengbhalang ia u Mukul ha ka 15 tarik ka dei na ka bynta ka Deal ILP, u la ong ruh “Naduh ka 15 tarik ka ILP ka la iap" hynrei u la ong ba ka HYC kan dei ka seng ka ban pynkhie biang ia ka ILP, ka ban wanrah biang ia ka jingshit rhem ka jingieid jaitbynriew ha ki samla ka Ri.
Shillong,8 Nailar:Ka Khasi Students’ Union Mawlai Circle ka pynkynmaw biang ia baroh ki nongshong shnong jong ka Mawlai baroh kawei ba na ka liang ka seng lyngba ka Environment Committee ka maham jur ha kaba iadei bad ka jing drill um namar kane ka ktah jur ia ka bor mariang bad kumjuh ruh ka ktah ia kiba bun ki tyllong um kiba pyndonkam man la ka sngi.
Ka kyrwoh na u Environment Secretary ka seng u bah Fillbert R Shullai u la pynpaw ba ka seng ka kyrmen ba ki paidbah kin ai ka jingiatreilang na ka bynta ka jingbha jingmiat bad ka jingioh nong jong ka pateng ban wan.
Kumjuh ruh ha kaba iadei bad kiba leh ia flushing kin sngewbha ban da pyntip sha ka seng khnang ban lait na kano kano ka jingbym ia sngewthuh jingmut, ong ka kyrwoh.
Ha kajuh ka por na ka liang ka seng ka pynkynmaw biang ia ki trok kit nuit jong ka Municipal haba ki wan theh nuit sha Marten ki dei ban da tap ia ki kali jong ki khnang ban lait na ka jinghap pathar jong ki nuit ha ki surok shnong.
Shillong, 8 Naitung:Ka la mih ka jingia kren iakhana bad ka jingkylli hato ka New Shillong Township (NST) kan long shisha ka jing myntoi ia ki trai jylla ne kan long ka jingpyn itynnad tang na ka bynta ban ban pynmyntoi ia kiwei pat.
Haba shu peit haduh mynta, ka New Shillong kan dei kawei na ka ktem jong ki ophis sorkar pdeng, ki kompeni, bad ki kynhun bapher bapher ki bym dei satia na kane ka thain bad ka jaka.
La bun kyrhai ki ophis sorkar pdeng, ki kompeni sorkar pdeng bad jong ki kom penei bapher bapher ki la ioh jaka ha katei ka Sor Thymmai.
Haduh mynta ka sorkar, ka la dep shim 370.
26 hectare bad kan sa shim jaka shuh shuh sa 12 spah hectare bad haba khein baroh, kan kot sha ka 1570.
26 hectare ka jingheh jong ka jaka.
Ha ka jingshisha, ka jingmut jong ka sorkar ban thaw ia kane ka sor Thymmai, ka long ban ai jingmyntoi kham kongsan ia ki trai jaka jong kane ka jylla.
Ka long ruh ka lynti ban pynduh noh ia ka jingkhapngiah ka Sor Shillong barim.
Haduh mynta kiba ioh jaka ha katei ka sor, ka dei  tang ki ophis sorkar, ki kynhun baheh bad ki riew shimet khamtam kiba rit baria kim nym ioh jaka satia bad imat, kin shah tait sharud wat haba kin leit ban pan jaka ruh.
Katkum ka jingtip ki ophis sorkar pdeng kiba la ioh jaka ha New Shillong Township ki kynthup ia ka NEEPCO, IIM, NIFT, SBI, ELFU, Central Institute of Hindi, Sankrit School, CBI, Central Water Commission nalor kiwei pat.
Katkum ka jingtip ba la ioh 2012 ki don haduh 27 tylli ki tnad sorkar bapher bapher bad ki corporation ladep ai jaka ha katei ka New Shillong Township.
Napdeng kitei don ki tnad sorkar ba ka ai ei ka jaka hynrei don  napdeng jong ki ba ka ai ei ruh.
Wat ki heh spah ruh ki riew shmet ki la pan jaka ha katei ka New Shillong hynrei na ka liang jong ka sorkar kam pat shym la ai.
Shillong, 8 Nailar:Ka President ka CSWO ka Kong Agnes Kharshiing ka la takrain tyngeh ia ka Meghalaya Urban Development Authority (MUDA) ka ba ak kum ka agent nongthied bad nongdie jaka ban thombor ia ka hok jong ki trai jaka trai muluk.
Ka Kong Agnes ka la ong ba ka la pynrem jur ia kane ka jingthied jaka jong ka MUDA ha New Shillong Township namar ba ka la pynkhein ia ka ain.
Katkum ka jingong jong ka Kong Agnes  ka la ong ba kam dei ka kamram jong ka MUDA ban die ne ban thied jaka hynrei ka kamram jong ka MUDA ka dei ban peit na ka bynta ka roi ka par ha ki jaka sor kane ka jylla.
“Kumno ka MUDA kan leit shim ram haduh T.
857 klur na HUDCO ban thied ia ka jaka baheh 1200 hectare ha ki thain Diengpasoh", la ong ka kong Agnes bad ka la bynrap da kaba kylli naei kan ioh pisa ban siew da kam leh buituh da ka ban die ia ki jaka.
“Kumno ka MUDA kan long ka nongdie jaka bad kane ka jingleh jong ka, ka la pynkhein ia ka Meghalaya Land Transfeer Act 1972", laong biang ka Kong Agnes.
Ka la kynnoh ruh ba ka sorkar ka la thom da ka bor ban thied ia ki jaka ha katei ka thain da kaba pyndonkam da ka Power of Attorney ne da kaba shu phah rejistar ia ki jaka jong ka Raid ne ka Hima kaba dei jong ki paidbah ha ka kyrteng jong u briew ne ka briew bad da kane ka lynti ka sorkar kan ioh ban thied ia ki jaka da kaba shu shna da ki dulir thok.
“Ka sorkar ka la ioh lad ban leh kumne namar ba don ki briew kiba lalot spah", la ong ka President ka CSWO.
Ha ka jingshisha wat ki phareng ruh ki burom ia ka rukom bat khyndew ki khasi namar ba ki iohi ba kadei kaba biang bad kaba bha hynrei ha kine ki briew jong ngi ki thmu pynban ban pyniap, la ong shuh shuh ka kong Agnes.
Na ka liang ka kong Agnes ka la ong ba kan buddien ia ka kam khnang ban iada ia ka hok jong ki briew kiba duk ba suk.
Shillong, 8 Nailar:Ka jingialang jong ki nos kiba la pas ia ka written eksam jong ka post staff nurse jong u snem 2013 bad kiba la pyndep ia ka personal interview kaba la long ha ka 29 bad 30 tarik Nailar 2013katkumka advertisement ba la khot da ka DHS ka sorkae Meghalaya kin ia kynduhlang ha ka 11 tarik mynta u bnmai ha ka por 11 baje mynstep ha Savio Hall Dhanketi Shillong, ong ka kyrwoh na I kong Elfreda Nongkhlaw.
Shilong,8 Nailar:U MDC ka Mawhati u bah James Sylliang, u la kyntait ia ki jingkynnoh ba u la leit ban plie biang ia ka Kompeni Ri Syiar ka Meg halaya Agrovet kaba don ha Khlieh Umtrew Tdoh Umsiang (9mer),  hynrei u la ong ba na ka liang jong u kum u MDC um don jingtip eiei shaphang katei ka jingplie ia katei ka kompeni Ri Syiar kaba na ka liang jong u bad ki paidbah ki la leit ban khang ha kine ki khyndiat sngi ba la dep.
U bah James u la ong ba kitei  ki jingkynnoh ki dei tang ki jingsngewthuh bakla namar ym shym la kynjoh ktien na u.
Ha ka juh ka por u la ong ba shisien ba la khang la khang , bad um don da kawei pat ka jingmut hynrei ban shakri hok ia u paidbah , bad dei u paidbah hi uba la ai rai ha katei ka sngi ban khang noh ia katei ka kompeni Ri Syiar.
Ha katei ka jingiakynduh bad ki nongthohkhubor, la ia donlang ruh u Chairman ka Umtrew River Protection Committee, u bah F.
Nongkseh, uba la kam ba ka jingkynnoh ba  ka dei ka komiti kaba la kynnoh  ia u MDC ba dei ma u uba la leit plie biang ia katei ka kompeni Ri Syiar ka dei ka bym shisha , kaba na ka liang ka komiti kam don jingtip eiei.
U Rangbah Shnong ka Khlieh Umtrew Tdoh Umsiang u bah D.
L Nonglait uba la donlang ha katei ka por u la ong ba ha ka jingshisha ka dei ka Dorbar shnong kaba la ai bor ia katei ka kompeni tang ban pynkhuid namarba ki la pan por lai bnai, hynrei ym ban plie biang ia katei ka pham syiar.
U la iathuh ba na ka liang u Director katei ka kompeni ula wan ia kynduh ia u ban pan kot pan sla biang na ka bynta ban pynthymmai ia ka Laisen, hynrei n aka liang ka Dorbar Shnong kam shym la ai lad shuh hynrei la ai lad tang lai bnai ba kin pynkhuid bad na ka liang ka shnong ruh ka la buh da ka kynhun tohkit ban peit bniah ia ka rukom iaid katei ka jingpynkhuid.
Na ka jingiakren bad u Rangbah Shnong ka Khlieh Umtrew Tdoh Umsiang la sngewthuh ba watla la kam ba la khang ia  katei ka kompeni Ri Syiar, hynrei haduh mynta ka long kumba ka dang plie sah namarba la sngewthuh ba watla  la khang tala nabar ka jingtreikam  ka dang iaid  namarba ki Syiar ki dang don  ha katei  ka jaka kaba ka kompeni ka dang bsa pynheh ia ki.
Watla la ai por lai bnai ban pynkhuid hynrei la sngewthuh ba kan dang shim por ban pyndep ia katei ka jingpynkhuid namarba kumba ka long mynta katkum ka jingiathuh u Rangbah Shnong ym pat shym la pynkynriah ia ki Syiar kiba don ha katei ka pham, kaba mut ba katba nang pynkhuid ki eit syiar ki nang tuid.
Shuh shuh u Rangbah Shnong bah D L Nonglait u la iathuh  ba katei ka jaka ba la tei ia ka kompeni Ri Syiar ka dei ka jaka jong u bah Bhalang Phanbuh, u Local Director katei ka kompeni kaba ka shnong kam don jingtip la u la die ne u shu ai wai ha katei ka kompeni.
Na ka jingiakren la sngewthuh ruh ba katba dang ai por ban pynkhuid ka Dorbar Shnong, ka komiti bad u MDC kin peit la ka jingpynkhuid katei ka kompeni la kan pynhun ne-em ia ki bad lada ka long kumba ki khmih lynti , katei ka kompeni Ri Syiar ka lah ban plie biang ruh.
Lah ban kdew ba ha katei ka jingiakynduh bad ki nongthohkhubor la ia donlang ruh u bah N.
Nongsiej, Rangbah Shnong Nongjri Ummawbuh, bad uwei pat u rangbah na Nongjri Mission u bah H.
Pale.
Shillong, 8 Nailar:“Lada ka ktien Khasi ka ioh lad ban rung ha ka 8th Schedule , baroh kin long tang ki jingmyn toi" ong u Principal ka St.
Edmund’s College haba kren ha ka jingialang pyntian smai ia ki nongia lam ka HYC ha Khasi National Dorbar Hall mynta ka sngi thohdieng.
Ha katei ka jingialang u Babu Sylvanus u la kren bun kiei kiei kiba u ba pyni ba ki  ap tang ki jingmyn toi lada jia ba ka ktien Khasi ka ioh ban rung ha ka 8th Schedule , u la pyni ia ka jingioh nong lyngba ka SAIKIA Academy kaba ju ai da ki lak tyngka manla u snem kum ka kynja khusnam, u la kdew ruh ia ka jingioh nong ki nongmihkhmat kum ha Lok Sabha, Rajya Sabha kaba dei ka Ing Dorbar ka Ri, namar lyngba ka jingioh rung ka ktien ha ka 8th Schedule ki lah ban ia kren ha Ing Dorbar da ka ktien lajong bad ka sorkar ka hap ban buh da ki nongpynkylla ha katei ka Ing Dorbar bah.
U Babu Sylvanus u la kren diaw namar ka jingshim kabu ki riew sain pyrthei ki ba la pynlong ia katei ka mat kum ka mat elekshon jong ki, phewse wat hadien ba ki la jop ha ki elekshon kim shym la leh eiei na bynta ban ia ksaid ban pynrung ia ka ktien Khasi ha ka 8th Schedule.
U la pynkynmaw ba ha u snem 1972 ka la don ka jingiata ha Ing Dorbar Thaw-ain ka jylla bshaphang ka jingdonkam ka ktien Khasi ban pynlong kum ka ktien kaba yn ia kren Dorbar, hynrei katei ka jingiatai kam poi shano shano ruh, namar ki dei ki briew jong ngi hi kiba la kyntait ia katei ka jingtyrwa.
U la pynkynmaw ia ka jingkyrshan jong ki MP na kane ka Shillong Konstitwensi ha Ing Dorbar ka Lok Sabha ia ki mat ba ki MP jong kiwei ki jylla ki la ia ksaid ban pynrung ia ka ktien jong ki ha ka 8th Schedule , u la ong ba ki la kyrshan tang ban ioh pynpaw lem ia ka jingangnud ban pynrung ia ka ktien Khasi ha ka 8th Schedule, kaba katei ka la jia khadduh ha ka por ba u bah P.
R Kyndiah u la long u MP kane ka Konstitwensi.
Kaba kham sngew sammut kaba u Fr.
Sylvanus u la iathuh ha katei ka ingialang ka long ba ki la don ruh ki nongmihkhmat jong ngi kiba la wan sha u ban pan jingmut kumno kin ia said ia katei ka mat ha ka Ing Dorbar Thaw-ain ka jylla, kaba u la ong ba ha kato ka por u bah A.
L Hek bad ka kong Jopsimon Phanbuh ki dei ki ar ngut ki nongmihkhmat, da ka jingsngewkhia na ka liang jong u ruh u la ai kylluid mynsiem ia ki kot ki sla, hynrei kaba pyndiaw pat ia u ka long ba kita ki kot kiba u la aiti ha kitei ki ar ngut ki nongmihkhmat ki la poi pynban sha ka kti jong u bar jylla , uba da ki jingai jingmut jong u ( Sylvanus) u la ioh ban sei ia ki nia kiba u la pynshong nongrim na kitei ki kot, u babu Sylvanus u la ong ba katei ka pyni ia ka jinglong tlot ki briew jong kane ka jaitbynriew jong ngi.
Haba bynrap lang halor katei ka juh ka phang u Babu S.
S Majaw u la ong ban a ka liang ka Khasi Author Society ruh ka la ia khun ban pynrung ia ka ktien Khasi hapoh ka 8th Schedule, bad katei ka jingiakhun ka la long bun bun snem, u la kyntu ia ka HYC ba kan shim ia katei ka mat kum kawei na ki mat kiba donkam tam na bynta ka jaitbynriew, ha kaba na ka liang ka HYC ruh ka la kular ba kan shim ia ka jingkitkhlieh ban pynrung ia ka ktien Khasi ha ka 8th Schedule.
Ki shipai jong ka America, ki la hiar thma mynta ka sngi, ia ki ehrang ISIS, kiba don ha ki bynta ba shatei jong ka America.
Haduh ba thoh ia ka khubor, ym pat ioh khubor, ia ka jingduh jingjulor, na kano kano ka liang, namar ba ka jing ther bom jong ki shipai ka America, ka dang sdang ha ki bynta ba shatei ka Ri.
Kham mynshwa, U Barack Obama, ula ai bor ia ki shipai jong ka America, ba kin hiar thma ia ki bynta ba shatei jong ka Iraq, na ka bynta ban pyllait im, ia ki mynsiem ba kordor jong ki phew phew hajar ngut ki jait bynriew bym dei Muslim, kiba la shah ker kut mynta ha ki ehrang ISIS, ha kaba ki don jingthmu ban pyniap naphang.
Ka jingmih jong U Barack Obama, ban iarap ia kitei ki riew paidbah, ka dei hadien, ba ki ehrang ISIS, ki la leit hiar thma sha ki bynta ba shatei jong ka Iraq, ki la pyniap naphang ia ki riew paidbah bad ki la beh krad ia ki, na ki iing jongki, ba kin leit shong sha ki ri shyiap.
Ki ehrang ISIS, ki iathuh ba kitei ki jaitbynriew Yazidis, ki dei ki riew mane ksuid bad la iathuh ba kitei ki don kumba 50hajar ngut, ha kaba mar shiteng na ki, ki dei ki khynnah bad ki rieh ialade ha ki krem, kiba don ha kitei ki jaka bad kitei kin shah pyniap ha ki ehrang ISIS bad nangta kin shah pyniap ruh na ka jingshit kaba jubor bad nangta sa ka jingthngan, namar ba kitei ki jaka ri shyiap, ki dei kiba don ha ka jingshit kaba poi haduh  42C.
La iohi, ha ki dur, ba ki jaitbynriew Yazidi, ki rah ia ki met iap jong ki phew phew ngut ki hep rit, ha kaba la pyniap dusmon da ki ehrang ISIS.
La iathuh ruh ba ki ehrang ISIS, ki pyni paidbah ruh ia kito ki kynthei, kiba la shah pyniap ki tnga jongki, na ka bynta ban ai ha ki ehrang ISIS, kiba dang samla.
Hynnin ka miet, U Obama, u iathuh ba ki shipai America, ki la leit pynhap jingbam sha ki jaka ba ki sah ki jaitbynriew Yazidis, ha ki lum kiba kynjang bha.
Na ka liang jong U  Pope Francis, u la kyrpad ia ki ri jong ka pyrthei, ba kin iarap lem ban pynkut noh ia katei ka jing ia kynad bad katei ka dei hadien, ba kawei ka nongbah, kaba don bun bah ki kristan, ka la shah pynjot bad ba bun ki kristan, ki la phet noh, na la ki iing ki sem, na ka bynta jong ka jingma, ia la ka jong ka jingim.
Shillong, 8 Nailar:U Commandant jong ka 4th MLP Bn, ula beh kam ia U  Havilder Bitharstone R Marak, namar ba u iatreilang bad ka seng kaba la khein beain, ka Garo National Liberation Army (GNLA).
La iathuh ba ha ka 19tarik Iaiong 2014, U  Havilder  Bitharstone R Marak, ula mih na ka jaka treikam jongu ha Sohpian ban leit sha Assam, khlem da ioh jingbit na u nong peit jong katei ka Battalion, na ka bynta ban leit shim ia ki tiar siat,ba kynthup ia ki suloi AK 47, na U Bikunjoy Long mailai jong ka Dima Hasau district, U Hari Gayari jong ka  Karbi Ang long District bad U Tapan Baishya jong ka Kamrup district.
La kem ia U Marak da ki pulit Assam, ha Jorabat bad la mudui ruh pyrshah ia katei ka kam beain jongu, ha kaba ki pulit, ki la ioh kurup ia ka pisa kaba T.
50 hajar bad 130 siat ki kuli AK, ha kaba ia kitei ki kuli, yn dei ban pynpoi sha ka GNLA, lyngba utei U Havildar.
U Havildar Bitharstone R Marak, ula ju don bynta ban ai tiar ialeh ia ki ehrang GNLA bad mynta, u don ha phatok ha Williamnagar.
Ka kyrwoh pulit, ka iathuh ba U Champion Sangma, uba dei u nongialam jong ka GNLA, ula shah beh, na ka kam pulit, namar kitei hi ki kam beain bad ialeh pyrshah ia ka Ri.
Shillong, 8 Nailar:Mynta ka sngi ka dei ka sngi ba la pyntian smai ia ki nongkitkam bad ki dkhot ka Central Executive Council jong ka seng kaba dang shu thaw thymmai ka Hynniewtrep Youth Council ( HYC).
La pyntian smai da u Babu SS Majaw, uwei na ki nongthohkot ba paw, u la pyntian smai ia ki nongkit kam kiba kynthup ia u President u bah Peter J Lawai, u Vice President u samla Donbok Kharlyng doh, u General Secretary u samla Robert June Kharjahrin , bad kiwei pat ki nongkitkam ka seng.
Ha katei ka jingialang pyntian smai, kaba la long ha Khasi National Dorbar Hall, ki symboh kyntien ba nyngkong eh ba ka HYC ka la buh ha khmat ka sorkar ka long “Ngim kylla dien, ngim pyndem, NO ILP No Rest" kaba u General Secretary katei ka seng u samla Robert June Kharjahrin, uba long ruh u President barim ka KSU NEHU Unit, u la pynsngew sha ki paidbah bad ki dkhot kiba la ia donang ha katei ka por.
U samla Robert u la ong ba ka thong ba nyngkong eh ba ka HYC ka buh ha khmat eh ka dei ka Inner Line Permit ( ILP) kaba la dait thah noh  ha kine ki sngi  watla ka la thnam shipor.
U samla Robert u la ong ruh ba ka jingmih jong ki katto katne ki nongialam bad ki samla na ka KSU kam dei ka ba ki mih kum ka dak ka jingpyndem ialade hynrei ki mih da ka mynsiem ba shynrang ban pyndep ia ka kamram ba la bynshet ha ki ba kin kit kin bah na bynta ka jaitbynriew.
“Ngi mih na ka KSU ym ba ngi pyndem, hynrei da ka mynsiem ba shynrang ban pyndep ia ka kamram ba la bynshet ha ngi" ong u samla Robert uba la bteng biang da kaba ong ba ka shap bad ka rong ka  lama jong ka HYC ka pyni ba ka don ka dak ba ki dei ki samla kiba la mih na ka KSU ban thaw ia katei ka seng.
Kiwei pat ki mat ba ka HYC ka la pynsngew ba ki dei ki mat ba ka la buh ha khmat eh ki dei ban pynlong ain ia ka jingshong wai ki bar jylla kiba sah wai ha kane ka jylla, ba ki dei ban pynbiang ia ki kot ki sla kiba biang kum ka syrnod jaka shong jaka sah jong ki.
Ban buddien ia ka Work Permit kaba la ju ia khih teng ha ki snem ba la dep bad kaba la shu iehsah haduh mynta, ka dei ruh ka thong ba ka HYC ka la buh ha khmat.
Nalor kiba bun ki mat, kum ka Industrial Policy kiba ka seng ka la ong ba ym dei shuh ban ai sun sidy sha ki karkhana, ka 1971 Cut Off Year, ka shongkha khleh, katei ka seng ka la pynpaw ruh basa kawei ka mat ka dei ba ka kwah ia ka District Council ba kan buh ia ka Reserve Policy ne ka bhah ba kyrpang ia ki mat khaii, kaba ym dei shuh ban ai sha u bar jylla ba un leh ia ki kam kiba ki Khasi ki lah ban leh, bad ka kwah ruh ba ka KHADC kan sangeh noh ia ka jingai Trading License sha ki bar jylla kiba la bun palat.
Ka HYC ka la kular ruh ba kan shim ia ka jingkitkhlieh ban ia khun tyngeh bad ban shim kum kawei na ki thong jong ka ban pynrung ia ka ktien Khasi ha ka 8th Schedule kaba ka Ri India ka dei ban ithuh noh.
Ha katei ka jingialang pyntian smai ia ki nongialam ka HYC ki la ia don lang ruh kiwei pat ki sengbhalang ba kynthup ia u President ka HANM u bah Lamphrang Kharbani, ka kong Biti Jyrwa President ka HANM Women’s Wing, u MDC ka Mawkynrew u bah Banteidor Lyngdoh, uba ki ju khot u bah Paidang, la ia don ruh kiwei pat ki riew pawkhmat.
U kongsan ha katei ka sng u dei u Babu S.
S Majaw , na ka Khasi Author’s Society, u bah WHD Syngkon Rangbah Shnong ka Mawkhar um shym la lah ban poi hynrei u la phah da ka shithi kyrkhu kyrdoh bad kit bok kitrwiang ia ka HYC bad la ia donlang ruh u Principal ka St.
Edmund’s College u Babu Sylvanus Lamare.
Ki nongkren kiba la ai jingkren ha kate ka sngi ki la kitbok kitrwiang bad kyrkhu kyrdoh ryngkat ki jingkyntu kynpham ia ki nongialam ka HYC ba kin long shisha ki nongialam kiba ieit ia ka jaitbynriew ym tang ka myntoi malade.
U Babu S.
S Majaw u la ong ba kum ki nongialam kim dei ban shah thied hano re hano, namar ba la ju iohi bunsien, haba ki sengbhalang ki la kiew rasong ki bun kiba kup ia ka dur Angel kiba wan ban thied ia ki nongialam bad  u la ong ruh ba kum ki nongialam, ki dei ban long kiba iohi jngai khnang namar ba ka jaitbynriew ka bym iohi jngai bad ka bym ju phai khmat sha ki dienjat jong ki longshuwa , kata ka jaitbynriew kam shan slem.
Shillong,10 Nailar:Kum ka jingpyr shah ia ka jingshah rahbor jong u wei na ki nongtrei jong ka , ka State Bank of India ka la pynbna paidbah ba lashai ka 11 tarik u Nailar, ka Bank kan khanglut ha baroh ki kawei ka jylla, katei ka jingkhang ka SBI ka dei na ka daw ka jingshah rahbor u Subodh Kumar Mishra uba trei ha Gasuapara Branch.
Ka daw kaba ka kyrwoh na u Convenor ka SBI u la iathuh ba dei na ka jingbym shimkhia ka sorkar jylla ban ai ki lad jingiada ia ki nongtrei ka Bank khamtam kiba trei ha ki jaka nongkyndong.
Katei ka jinghkang bank kaba shisngi ka SBI ka la ong ba kan long ruh ka jingsneng bad ka jingpyntip sha ka sorkar ba ka bank kam lah ban shah ia kitei ki jingshah rahbor kiba man ka por , kiba buh jingma ia ki nongtrei jong ka.
Ka la kyrpad ia baroh ki paidbah ba kin ai ka jingitreilang bad ka Bank bad ban sngewthuh ia ki jingeh ba ki ia kynduh.
Shillong,10 Nailar:Ka Khasi Students’ Union (KSU), Mawlai Circle kum ba ka ju leh man u snem kum shi bynta ban ithuh bad ai mynsiem shuh shuh ia ki khun samla ka Bri U Hynniewtrep hapoh u pud u sam jong ka shnong Mawlai kan pynlong biang sa shisien ia ka Maitshaphrang Academic Award cum Inter-School Literary Competition 2014 ha ka 20 tarik u bnai ban wan ha Auditorium jong ka Shillong Polytechnic Institution, Mawlai Kynton Massar.
Ha kaba iadei bad ka academic award, ka seng kan pynkup burom ia kito ki samla kiba wan shakhmat ha ki eksamin ki jong ki ha ka samoi 2014.
Ki samla ki ban shah pynkup burom ki long kito kiba wan ha Top Twenty jong ka SSLC, top ten jong ka HSSLC, Bachelor’s Degree bad Master’s Degree bad kito kiba ioh ia ka kyrdan Ph.
D.
Shuh shuh ki samla ban shah pynkup burom kin dei beit tang kito kiba shong basah ha u pud u sam ka shnong Mawlai.
Ha kaba iadei bad kane  ki samla ki dei ban pynpoi ia ki marksheets bad ki certificates ki jong ki ha lane shwa ka 15 tarik u nailar ha ophis treikam jong ka KSU Mawlai Circle ha Mawlai Nonglum lane ha ki dkhot jong ka K SU Mawlai Circle.
Ha kaba iadei bad ka Inter-School Literary Competition, ka seng kan pynlong ia ki prokram kum ka Quiz, Art Exhibition bad Debate ha katei kajuh ka sngi hapdeng ki skul kiba hap ha u pud u sam ka Mawlai pyllun.
Ka prokram kan don ar bynta, ka bynta ba nyngkong  kan sdang ha ka por 9 baje mynstep bad kan dei na ka bynta ka Inter-School Literary Competition katba ka bynta  kaba ar kan sdang ha ka 1 baje nohphai sngi bad kan dei na ka bynta ka Maitshaphrang Academic Award.
Kino kino kiba kwah ban ioh jingtip kham bniah ki lah ban phone ha kine ki number: 90894-66350, 90894-62042 bad 80149-89946.
Da u Collin WanñiangHaba ïapur khana halor ka Jaitbynriew, shait ïohsngew ïa ki Kyntien “Paradoh-Parasnam".
Hato da kane ka Kyntien “Paradoh" ngi sngewthuh ba ka don kata ka Jingïasyriem dur – ka Jingïasyriem sniehdoh? Da ka Kyntien “Parasnam" ngi sngewthuh ba baroh shijaitbynriew ka don kata ka Jingïadei snam? Ka Jingïasyriem ha ka dur ne sniehdoh! – Wat Shipara ne Khunsynrop ruh dang don Jingïapher! Ka Jingïadei snam! – Ha kajuh ka Longïing lah ban don kynhun snam “A",“B",“O", tt.
Kumta, ban ong “Paradoh-Parasnam" ka dei ka Kyntien ban sngewthuh ba kata ka Jaitbynriew ka wan na kajuh ka Thymmei ka Tyllong.
– Kam da thew eh sha kata ka Jingïasyriem ne Jingïadei thik thak kumba paw ha ka Kyntien hi.
Kum ban shu shim nuksa – hadien ba ki Jiw ki la ïoh pynwanurlong ïa la ka Ri lajong “Israel" ha u snem 1948, ki la sdang ban lumlang ïa la kijong ki Jaitbynriew ba la saphret kylleng ka pyrthei.
Kiba bun na ki Jiw kiba la saphret sha Ïurop bad Amerika, ki don hi ïa ka durkhmat bad sniehdoh jong kita ki Paidbynriew kita ki Dewbah.
Kito kiwei ruh ki Jiw kiba la saphret sha Afrika bad Asia, ki don ïa ka durkhmat bad sniehdoh jong ki Paidbynriew kine ki Dewbah hi.
Kumta, mih mynta kita ki Kyntien “Ashkenazim", “Sephardim", “Mizrahim", tt.
ban kdew ïa kita ki Jiw na ki thaiñ bapher bapher jong ka pyrthei.
Ha kajuh ka rukom ïa kijuh ki “Khasi" la khot sin da ki kyrteng bapher katkum ki thaiñ bapher ha kaba ki shong ki sah.
Kumta ngin shim hangne ba ka Kyntien “Paradoh-Parasnam" ka thew sha kata kajuh ka Thymmei ka Tyllong ba ngi wan, watla ngim ïasyriem ne ïadei ha ka dur ne ka snam.
– Ka dei ka Kyntien ïawer bad pynkynmaw ba ki Khasi baroh naduh Kupli shaduh Rongdi, naduh Brahma shaduh Surma ki hiar na ujuh u Sohpet u Ksai “Sohpetbneng".
Wat hapdeng kata ka Jingsngewthuh ba shijaitbynriew ngi dei “Paradoh- Parasnam" ruh, ki Khana ki ong ba kita ki Syiem Khasi hyndai ki ïaleh thma para maki.
Ñiuma! Ym dei tang ki Khasi kiba la ïaleh thma pohïing; phewse, ka Histori Baibyl ruh ka ong ba kita ki Khun Israel ki la ïaleh thma para maki.
Mynta, ha kane ka Juk jongngi ruh, ngi ïohsngew bad ïohi pyllew ïa ka Jingïashun hapdeng ka North Korea bad ka South Korea, ka China bad ka Taiwan, ka India bad ka Pakistan, tt.
Kine kim dei ki Jingïashun hapdeng para nongwei; phewse, ki dei hapdeng “Paradoh-Parasnam".
Kane ka pyni ba ka Jinglong “Paradoh-Parasnam" kam pat biang ban pynïatylli ïa u bynriew.
Ka Nongrim jong ka Jingïatylli kam pat biang tang ha ka Jinglong kawei ka doh kawei ka snam.
Lah ban don ka Jingbymïatylli hapdeng shikpa, shikmie, shikhun watla la tehsong ïa ki da ka Jingïadei doh Jingïadei snam.
Ka Jingïatylli kam wan urlong khamakha tang namar la ïadei doh ïadei snam.
Don ka thong ha kano kano ka daw jong ka Jingïatylli.
Kum ka nuksa, lah ban ong ba ki Khristan baroh ki long kawei watla kim dei Paradoh-Parasnam namar la tehsong ïa ki ha ka Jingïatylli da ka thong bakynja-mynsiem.
Kata kaba “Kynja-mynsiem" ka pynlong doh ka pynman snam ha ka Jingsngew shipara ha u Khrist.
– Kumta sa mih ka Kyntien “Parabangeit" kaba kdew sha kata ka Jingïadei bakynja-mynsiem.
Kumta, wei la seng nongrim ïa kata ka Jingsngew “Parabangeit", Jingsngew “Paradoh-Parasnam" hapoh ka dohnud briew–hapoh ka Jingmut Jingpyrkhat, ki soh ki kam jong ka Jingïatylli ki paw tyngkreiñ hangta.
Ñiuma! Watla ki Jingïatylli ha ka kyrteng “Parabangeit", “Para-kur", “Para-shnong", “Para-thaiñ", tt.
ki long kiba donkam; phewse, lada shu kut noh tang hangta, te kam pat biang.
Ïa kum kane ka Jingsngew “Para.
" lah ban ïanujor bad kita ki syiem Khasi hyndai kiba la thrang ban pynkhraw ïa la kijong ki Hima Sima jong ki, da kaba ïaleh thma paradoh-parasnam Khasi.
Ïa ki kyrteng jong kita ki Syiem, la shu klet jyndat noh mynta.
Phewse, ïa u Kiang Nangbah, ïa u Tirot Sing, bad ïa kiwei ki Syiem Khasi kiba la ïaleh pyrshah ïa ki nongwei, la pynim ïa la ka kyrteng bad la pynsah ïa la ka nam jong ki.
Ka dawbah jong ka Jingkynmaw burom ïa ki, ka long namar ba ki la shlan ban ryngkoh sha shilang na ka Jingsngew tang “Parabangeit", “Para-kur", “Para-shnong", “Para-thaiñ", tt.
sha ka Jingsngew “Paradoh-Parasnam" kaba la seisoh ha ki kam ki jong ki.
Wat hapdeng kita ki Khep jong ka Jingbymïatylli ki Khasi hyndai, phewse ki Puriskam Purinam ki leit thew sha kata ka Jinglong “Paradoh-Parasnam" jong u Paid Khasi baroh.
– Ha ka Puriskam “Kshaid Daiñthlen" la ong ba tang u Khasi uba khlem lah bam ïa kata ka doh thlen; katba u Dykhar u Lyngkien baroh u la dep bam lut.
Kumta mih kita ki Nongri thlen hapdeng ki Khasi.
La ong hana ba lada kita ki Nongsumar thlen ki leit ai bam ïa u thlen da ka snam Dykhar ne ka da snam mrad, ka Jingbitar shla na uta u thlen kan klang sawdong bad un pynhiar kput ïa kita ki Nongri Nongsumar thlen.
Phewse, lada ki leit ai bam da ka snam Khasi jong ki War, jong ki Pnar, jong ki Bhoi, jong ki Lyngam, jong ki Maram, jong ki Khynriam, jong baroh u kynja Khasi; uta u thlen u tngen jai.
Kane ka Puriskam ka kdew sha kata ka Jingshisha ba, pleng! wat u Ksuid u Thlen ruh u tip shai ïa ka snam Khasi, u tip shai ba ka Jaitbynriew Khasi ka dei tang kawei ka Kynhun watla bun ki thaiñ ruh.
Shillong, 10 Nailar:Ka Catholic Youth  League (CYL) kan rakhe ia ka Jubili Ksiar ha St.
Dominic Savios’ Church, Mawlai Parish naduh 5  haduh 7 tarik,u  Nailur 2014 ha Mawlai Parish.
Ha ka 5 tarik bad 6 tarik ka prokram kan long na ka bynta ki Delegates.
Ka Phang Pdeng ha kitei ki lai sngi ka long, “Wat sheptieng………….
Dei ma Nga.
To bud ia Nga.
" (Ioan 6:20:21-29)  Ka CYL ka khot ka wer ia baroh ki para samla Katholik jong ka ri Khasi bad Jaiñtia ban wan iashim bynta ha ka 7 tarik ban sdang da ka Mass Bakhuid ha ka por 10:00 baje mynstep bad ban pynbud pat da ka Cultural Programme ha ka por shiteng sngi bad ka jingpynhap pyrda ia ka Jubili Ksiar.
Kane ka long katkum u kyrwoh ba la phah da u Samla Robin Kharkongor, General Secretary ka CYL.
Shillong, 10 Nailar:Ka nam Meghala ya Icon – V ka la leit sha ka kynhun Dymbur, ka  “Experimental Metal Band" kaba na Shillong kaba la ioh khur ruh ia ka khusnam pisa kaba T.
1 lak tyngka, katba kaba long ba ar, ka dei ka kynhun Emperical Tribe kaba la ioh ia ka pisa T.
30,000 hajar bad ia ka kyrdan kaba lai pat, la ioh pdiang da ka kynhun Sky Level ha ryngkat bad ka pisa T.
20,000 tyngka.
Ia kane ka jingiakop tem la pynlong da ka Meghalaya Aids Control Society ( MACS) ha madan jong ka Laban Sports & Cultural Club ha kane ka sngi Saitjain.
Ha kane ka sngi phainal, la shah jied 11 tylli ki kynhun tem na kylleng ka jylla ki la wan poi sha katei ka jaka ym tang ban pyni ia la ki jong ki sap ki phong hynrei ban long ruh ki lahduh da kaba rah ruh artad ia ka nam Meghalaya Icon – V.
Ka Meghalaya Icon ka long kum shi bynta ban saphriang sha ki paidbah ia ka khubor halor ka jingpang HIV bad AIDS  bad kumno ban iada ia ka.
La sdang naduh ka 12 tarik u Naitung ha kaba ki nongtrei jong ka MACS ki la leit kylleng sawdong ka jylla ban jied ia ki kynhun tem ban ia ai reng ha katei ka rynsan bad napdeng 51 ki kynhun tem jong ki 6 District kiba la wan ban iashim bynta, la ioh ba jied tang 11 tylli bad kita ki long ki lahduh ha kaba iadei bad la ki jong ki jong ki District ba kynthup kawei na Garo Hills, Ar tylli na Mairang, kawei na Jowai, kawei na Ri- Bhoi, kawei na Sohra bad San tylli pat kiba na Shillong.
Ha katei ka rynsan iakop tem, la sam ruh ia ki khusnam shimet ryngkat bad ka pisa T.
5000 hajar ba kynthup ia ka ‘ Best Drummer’ bad ‘ Bassist’ ba la ioh rah da u Andreas bad u Mayson jong ka kynhun Dymbur katba ia ka ‘ Best Song of the competition’ la ioh khur noh da ka kynhun Emperical Tribe ha ryngkat ruh ia ka ‘ Best Vocalist.
’Ha kane ka sngi, la iadon lang u MLA ka Nongthymmai Constituency, u Bah Jemino Mawthoh, uba long ruh kum u kongsan, u Bah Neil Antonio War, MDC ka Laitumkhrah/ Malki, u Dr.
W.
D.
Phira, Project Director ka MACS bad kiwei kiwei.
Mynta ka miet, kan don ka jingmih pura jong u bnai, ha kaba ka met ba pyllun jongu, kan paw baroh kawei sha pyrthei bad katei ka jing thaba, kan long kaba kham pher bad kham palat, hapdeng 14 haduh 30 percent, na kaba ju long baroh shi katta.
Halor katei ka jingjia, ka don ka jingong, ba katei ka dei ka dak jong ka jingkhie jumai kaba pher ha ka pyrthei, ka jingmih jong ki jing pang ba bun spah jait bad nangta sa ka jingkhie ki lum mihding ha kiba bun ki jaka.
Na ka jingngeit jong ki kynhun niam, la iathuh ba kaba kum kane ka jing phyrnai pher jong u bnai kan lah ban long ba ka pyrthei, ka lah jan wai, lane ba ka la jan poi ka sngi jingbishar ia u khun bynriew.
Ki saiantis, ki iathuh ba ha kaba kum kane ka khep, ba ka lynti iaid jong u bnai, ka wan kham shajan sha pyrthei bad ha kaba kum kane ka jingjia, ka ju don ka jingkhih phaloh jong ki um duriaw bad wat ba ki met bneng, kin kynriah noh, na ka jaka, kaba ki shait don.
Lada shim, na ka jingkren jong ka Baibl, katba kum ka jingthoh ha ka kitab U Joel 2:10 ka ong“Ha shwa jong katei ka jingjia, ka pyrthei ka khynniuh, ka bneng ruh ka khynniuh, ka sngi bad u bnai, kim ai jingshai shuh bad ki khlur ruh kim ai jingshai shuh".
Ha ka jingthoh jong ki kam ki apostol 2:20, la ong “Ka sngi kan sa kylla long kaba dum bad u bnai, un sa kylla snam, ha shwa ba U Blei, un wan sha ka pyrthei".
Kaba kum kane ka jingmih pyllun bha jong ubnai, ka ju pynlong ba ki jingat phyllung duriaw, ki nang kiew kham shajrong bad kitei ki jingjia, ki la jia teng ha u snem 2004 bad kumjuh ha ka 10tarik Kyllalyngkot jong u snem 2005.
Haduh ba thoh ia kane ka khubor, ka don ka jingkhie ka eriong lem bad u slap, uba jur, kaba khie ha ki bynta bapher jong ka England, ha kaba ka jingstet jong ka eriong, ka poi sha ka 50 mer ha ka shi kynta.
Haduh ba thoh ia kane ka khubor, ym pat tip, ba kan don kano kano ka jingduh jingjulor, wat la ka  jingther slap, ka long kaba jur bad kaba la sdang pynshlei ia ki wah, kiba don ha katei ka Ri.
Bah Monarch ShabongNgim pat ju kham lap, ba U President jong ka seng, ha ka Jylla, un ia pyni bor mar khmat pyr shah ia u myntri rangbah jong ka Jylla, wat la ki jing ia pyni bor, ki ju long kiba ju jia khah khah ha ka seng Congress ha Meghalaya.
Ha kane ka kynti, kaba mynta, ngi iohi, ba da u nongialam ba heh duh jong ka Meghalaya Pradesh Congress Committee (I), un leit ban ujor pyrshah ia u myntri rang bah jongu, sha ka nongia lam ba heh duh jong ka seng ka Sonia Gandhi bad katei ka dei ka jing tynjuh ia ka Sonia Gandhi, la kan kham lah ia u myntri rangbah ne ia u nongialam jong ka seng jongka?Ha ka elekshon, MP, kaba ladep, ka pyrthei baroh ka tip shai, ba U Bah DD Lapang, ula trei tyngeh ia U Ma Vincent Pala bad wat la ki don shibun ki MLA bad ki nongtrei seng, kiba la ijli bad i ngiah ia utei u kandidet jong ka seng, hynrei U Bah DD Lapang, u dei ban ioh ia ka jingiaroh ha ka AICC, ba u ieng haduh kaba khad duh ban pynjop ia u kan didet jong ka seng jongu, wat la ka jingjop, ka dei da ki vote kiba duna bha, tang da 40hajar vote eiei.
Kumta ha kane ka khep, kaba mynta, ngin nym iakren jngai than, hynrei, ngin shu pynkynmaw ia ki kot, ba la thoh da U Press Secretery jong U Manmohan Singh, U Sanjay Baru, ha kaba ula iathuh, ba ka kyrdan jong u myntri rangbahduh, kam don eiei ha khmat ka jinglong nongialam jong ka Sonia Gandhi bad jong u khun jongka, U Rahul Gandhi.
Ha ka kot jong U Baru, la iathuh ba ki rai kiba kongsan, ki wan shwa, na ka Sonia Gandhi bad kumta, ka sa poi sha ka miej jong u myntri rangbahduh ban pyndep ia kaba sah.
Kam dei tang katta, la iathuh ba wat ia ka skhim NREGS, ka skhim 100sngi, ka Sonia, ka ai burom ha u khun jongka bad kam leit satia sha u myntri rangbah, uba la pyntrei ia katei ka skhim, ha ka por jong ka jinglong myntri rangbahduh jongu.
Ym tang katta, ha ka kot, kaba la thoh hi da ka khun jong u myntri rangbahduh barim, ka Daman Singh, ka la iakren ia ka jingeh, kaba khia, kaba u kpa jongka, u kit ia ka lyngkor kum u myntri rangbahduh bad ha katei ka kot jongka, kam shym la kdew eiei, ba ka ai jingiaroh ia ka Sonia Gandhi, na ka bynta ka jingshakri jong u kpa jongka, shiphew snem, kum u myntri rangbahduh, hynrei, ka ai burom pynban ia U Narasimha Rao, uba la khlad noh bad uba la jied ia U Manmohan Singh, kum u myntri kam pla pisa ha ka sorkar jongu bad katei ruh ka kdew, ba U Manmohan Singh, u don ha ki shiphew snem ha ka syrngiew jong ka Sonia Gandhi.
Ngin nym kren eiei hangne, halor ka jingsangah jong U Natwar Singh, uba dei uwei na ki nongialam barim jong ka seng Congress, ia ka Sonia Gandhi, hynrei na kitei ki jingshisha haneng, ki kdew, ba lada ka Sonia, ka lah ban tuklar lut dalade ia ki kam jong U Manmohan Singh, u myntri rangbahduh jongka, na ka bynta shiphew snem, kumta, ha kane ka kynti, kaba mynta, katei ka nongialam, kan hap ban kren shai, la u kham heh U President jong ka seng (MPCC) ne un kham heh u myntri rangbah ka Jylla?Ngin dang ia peit, ia ki jingtyllun ha ka sain pyrthei jong ka Congress ha ka Jylla, kumba ka la sdang khih phaloh ha Assam, ha Maharashtra bad sa sha kiwei de ki Jylla bad ka ktien pynkut hangne, ka long, ba lada jia ba ka Sonia kam shaniah shuh, ia u nongialam jong ka seng jongka ha Meghalaya, uba dei ruh u dkhot, uba la tymmen tam (na baroh ki MLA), kaba kut, ka long sa tang ba un hiar noh, ia ka shuki nongialam ialade, namar ba hangne, ka jingialeh ka long beit, lada um hiar shuki uwei uwei, ka jing jyrsih, kan nang jur ha ka sain pyrthei jong ka Congress.
Shillong, 10 Nailar:Ki samla kiba pule Nurse GNM kiba pule na lade shimet ki la pyrshah ia ka jingthmu jong ka sorkar ban pynmih jing pynbna biang na ka bynta ban thung ia ki 180 tylli ki kam ba la dep pynlong ia ka eksamin kynthup ia ka eksamin thoh bad ka  eksamin khlieh, naduh mynshem snem.
Katkum ka jingia thuh ki nurse u Myntri ka koit ka khiah u Bah AL Hek u la pynlyngngoh ia ki ha ka jingiakynduh jong ki ha kane ka sngi Thohdieng ba ladep ha kamra treikam jong u.
Ki la ong ba u Bah AL Hek u la pyntip sha ki ba ka sorkar kan pynmih jingpynbna bad kan don eksamin biang na ka bynta kitei ki kam.
Ha ka jingshisha ha ka jingiakynduh jong ki bad u Myntri ha u bnai Jymmang mynta u snem u la iathuh ba ka resol na ka bynta ka eksam ba ladep ialeh na bynta kitei ka kam 180 tylli ba lait.
Ha katei ka por u Myntri ka koit ka khiah u la iathuh ba ka resol ka la don hapoh ka miej jong u bad ka sah mynta ka long sa tang ban shu pynbna noh, la ong kitei ki nurse ba pule na pla lade.
“Hynrei kumba iuh tdong bsein hadien ba ngi la ap slem ban mareh sharum shaneng ngi la lyngngoh ngain hadien ka jingiakynduh bad u Myntri ba la ai iangi kum katei ka jubab", la ong kitei ki nurse.
Kine ki nurse ki la ong ba u Myntri u la iathuh ha ki ba la don ki ba pan jingtip da ka RTI halor kane ka kam.
“Ngi pyrshah jur ia kane ka jingthmu jong ka sorkar bad ngi dawa ba ki dei ban pynbna noh ia ka resol mardor", la ong kitei ki nurse.
Ki la ong ba la don kumba 400 ngut ki nurse ba ialeh ia ka personal interview eksamin kaba long ha ka 29 bad 30 Nailar mynshem snem hadien ba la dep ia ka written test.
Shillong, 11 Nailar:Ka kynhun jong ki nonghikai bym dei sorkar ka Joint Action Commttee of All Teachers Association of Meghalaya (JACA TAM) ka la hun ia ka kaiphod ba la pynkhreh da u Director ka Directorate of School Education and Literacy (DSEL) halor ban shimti noh ka sorkar tang ia ki kam nonghikai ha baroh ki skul ha ka jylla.
Haba iakren mynta ka sngi Nyngkong hadien ba la wai ka jingiakynduh bad u director ka DSEL, u chairman ka JACATAM u Bah ED Nongsiang u la ong ba ka jingiakren ka long kaba sngew biang ha kaba u director ka DSEL u la phah ia ka kaiphod sha ka sorkar ban leh ia kaba donkam.
Kham mynshwa ka DSEL ka la leit ban pule bad wad jingtip bniah na kiwei ki jylla ha ri India halor ka jingshimti jong ka sorkar ia ki kam nonghikai ne Provin ciali sation.
Katkum ka jing ong u Bah Nongsiang, ki jylla kum ha Assam, ha Kerela, Sikkim, Tamil Nadu, Goa, ki la leh ia ka povincialisation ne ka jingshimti bad pyniaid ka sorkar tang ia ka kam nonghikai.
“Ngi pdiang ia ka kaiphod jong u director ka DSEL ba la phah sha ka sorkar bad ngin ap ia ka sorkar ba kan leh ia kaba donkam", la ong u Bah Nongsiang bad bynrap, ba ka JACATAM kan iai buddien ia kane ka kam haduh ba kan urlong.
U la ong ba ha kitei ki jylla, ki don lai jait ki skul, ki skul sorkar, ki skul ba iarap ka sorkar bad ki skul shimet bym iarap eiei na ka sorkar.
Ha kitei ki jylla, katkum ka jingiathuh u Bah Nongsiang, ka sorkar ka shimti tang ia ki kam nonghikai katba ia ka bor pyniaid la eh ha ki skul ne ki managing committee.
Kumba leh ha kitei ki jylla, na ka liang ka JACATAM ruh ka dawa ba ka sorkar ka dei ban shimti beit tang ia ki kam nonghikai ym ia ka jingpyniaid ia ka skul.
Na ka liang ka JACATAM  ka la ai jingmut ruh ia ka sorkar ba ka dei ban pynrung deficit noh ia baroh ki adhoc skul ha kane ka jylla.
Ka DSEL ha ka 26 tarik Jylliew ka la aiti ia ka kaiphod Action Taken Report of Demand of Teachers halor ka jingshimti ia ka kam nonghikai", la ong u Bah Nongsiang  hadien ba la iakynduh ia u director ka DSEL u Ambrose CH Marak.
“Ha Kerala, ka sorkar jylla ka la shimti ia ka kam nonghikai  ia kito ki skul kiba seng shwa u snem 1991", la ong u chairman ka JACATAM.
Katba ha Assam, ka sorkar ka la rai ban shimti ia ka kam nonghikai jong baroh ki skul ha u snem  2011.
“Hadien ba la shimti ka sorkar ia ki kam nonghikai ha Assam, mynta don tang kumba 10 percent ki skul bym dei sorkar ba pyniaid riew shimet", la ong u Bah Nongsiang.
Hynrei ka jinglong jingman ka iapher ha Sikkim namar ba kam don ka board la kajong namar baroh ki skul ha Sikkim ki pyniasoh beit bad ka CBSE lane ka ICSE,"  u la ong.
‘Mynta kan shong ha ka mon jong ka sain pyrthei jong ka sorkar ban shimti ne provincialised  ia ka kam nonghikai ha ka jylla", la ong u Bah Nongsiang.
Uchairman ka JACATAM  u la ong ba ka jinglut na ka bynta ka tulop jong ki nonghikai kan long T.
900 klur ha ka shi snem.
“Ka sorkar ka pynlut T.
500 klur ban siew tulop bad lada kan shimti ne provincialised kan hap pynlut tam sa T.
400 klur", la ong u Bah Nongsiang.
La don 1200 tylli ki skul ha ka jylla kiba hap ha ka deficit pattern, deficit bad adhoc bad 37,000 ki nonghikai.
Shillong,11Nailar:Katkum ka hukum kaba la pynmih ha ka 8 tarik u nailar, u Joint Secretary  sha ka EC ka KHADC u la pynbna ban a ka daw ba ka Executive Committee ka la weng noh ia u bah Nangtei Singh Syiem iong kum u Acting Syiem ka Hima Langrin, ka Executive Committee  katkum ka bor ba la pynkhamti da ka Section 9(1) jong ka Khasi Hills Autonomous District Council ( Nomination and Election of the Syiem, Deputy Syiem and Headmen of Lang rin Syiemship) Act 2007, ka la thung ia u Bestibal Syiemiong kum u Acting Syiem jong ka Hima Langrin ban pyniaid shipor ia ka synshar khadar ha ka Hima, bad la pynbna ruh ba katei ka hukum kan treikam naduh katei hi ka sngi ka 8 tarik u nailar.
Halor katei ka jingthung Acting Syiem ka KHADC, ka Synjuk Ki Khun ki Hajar Ka Hima Langrin lyngba ka kyrwoh ba la pyllait paidbah da u bah Firestone Kharsaw, Secretary ka la pynpaw ka jingsngewnguh ia ka EC jong ka KHADC hapoh ka jingialam u bah Ardent Basaiawmoit, kaba la shimkhia ia katei ka kam, bad ka la ai khublei kyrpang ruh ia ka EC ba ka la weng ia u Nangtei Singh Syiemiong katkum katei ka hukum jong ka , uba ka Synjuk ka la kynnoh ba u dei u shiah uba thar ia ki khun ki hajar jong ka Hima, ka Synjuk ka la ai ka jingiaroh ia ka EC kaba la pyndep ia katei ka kam wat hapdeng ki dieng pyngkiang kiba ker, pynkut ka kyrwoh.
Shillong,11 Nailar:Ka jingshah ktah ki paidbah na ka jingkhang tih dewiong ka National Green Tribunal ha kane ka jylla ka dei ban kynnoh beit ia ka  sorkar Jylla ka ba synshar da ka Congress hapoh ka jingialam u Mukul Sangma, ong u bah Adilbert Nongrum u MDC ka Jaiaw.
U bah Adilbert u la ong ba ka jingkynnoh jong u sha ka sorkar jylla  ka dei na ka daw ba une u nongialam bad ka party ka jong u hashwa ba kan iakhun ia ka ilekshon 2013 ki la kular ban thung haduh 100000 tylli ki kam, hynrei mynta shano kita ki jingkular ka sorkar u Mukul haba ki briew ki thylli ka kpoh, buh jing kylli u bah Adilbert ha ka kyrwoh kaba u la pyllait paidbah mynta ka sngi.
Utei u MDC  ka KHNAM u la ong ruh  ba lada ka sorkar ka lah ban pynkit ram na bynta ki karkhana  da ki phew klur balei pat kam pynkylla ia katei sha kata ka rehabilitation  package kaba lehse ki briew ki donkam eh kum ia kane ha kane ka por tyrkhong.
“Nga kwah ban shu buh jingkylli shaei kita ki Aquaculture Mission, Integrated Basin Development and Livelihoods Program bad kiwei kiba lah ban ai kam ia kine ki paidbah ka Jylla kiba shong mynta ha ka jingthylli kpoh" ong biang ka kyrwoh.
“Lada phai pat sha ka jingjot ka mariang, nga sngewdei ban ai jingiaroh ia ka NGT, halor ka rai ban khang tih dewiong na ka bynta ban neh bad ban sah baroh ki jingthaw ba don jingim bad ka mariang.
Hynrei shisien pyrkhat balei ngim long trai long kynrad ba da ka NGT ka bym don jingtip ei ei iaka ri ka jong ngi, ba ka hap ban tuklar hi haei kata ka jinglong trai jinglong kynrad kaba kum ka jaitbynriew ngi iai pyrta baroh, dei namar ka jing khwan palat pud tang ialade bad tang iaka mynta.
", ong biang ka kyrwoh na u bah Adilbert.
U bah Adilbert Nongrum u la ong ruh ba ha ka jingshisha ym dei  ban pynrem iaka NGT hynrei ngi dei ban pynrem ialade, bad ym dei ban shah ialam bakla ba iap kiba duk ba suk, “Nga kwah ban buh ka jingkylli ba haduh katno uta uba duk ki im na uta u dewiong, hato ka jaitbynriew jong ngi lah ju don mo kita ki nongkhrong ban leit khrong sha kawei pat ka jylla kumba long pat kiwei ki jaitbynriew? Hato kiba duk ba suk kim don shuh kiwei ki lad ki lynti ban im ja kpoh lait tang na u dewiong? To ngin pyrta lem da kawei ka sur ba ngim kwah ka roi ka par ka ban pynduh pyndam noh iaka jingdon jing em ka lawei" ong shuh shuh u MDC ka KHNAM na Jaiaw.
U Working President ka KHNAM u la ong ruh ba ka jingtih iaki lum ki shyiap ki maw, ki karkhana dewbilat, bad ki kompeni  ki pynlong ia ka jylla jong ngi ban long sahdien,  “ka jingleh pathar bad ka jingleh bym suidniew jong kine kiei kiei la lap lyngba ka CAG report ba 28 na ka 31 tylli ki tyllong um ki la jaboh lut bad ym long shuh ban dih ki briew.
Namar kata nai oan kwah ioh jah kwah kum ka nuksa ‘ka wah lukha ka jingmut ban roi dohkha mynta iap lut dohkha’ to ngin tip ia ka jingshisha ba lada ngi don ka jingkitkhlieh bad jingtiplem kynmaw baka hok ka jingim ka wan shwa ia ka hok ka jing kamai kajih namar kata ban pynkhlain bad ban pynskhem iala ka jong ka hok ka sorkar ka dei ban don ka mining policy ban iada ia u briew na ka jingiap thngan bad iaka mariang naka jingiap traw," u la ong.
Utei u rangbah u la ai jingmut ia ka sorkar ba  kan bud iaka rukom khrong khajna jong ka Himachal Pradesh kaba khot ka Green tax bad ia kane ka khajna dei ban pyndonkam  ha ki kam pynbha mariang bad lyngba kane yn lah pat ban ai kam ai jam iaki trai ri trai muluk,u la ai jingmut ruh ia ka sorkar ba kan regulate noh ia ka jingtih shyiap, jingtih maw bad ia ki karkhana kum kikarkhana pynmih dewbilat ki ba pynmih iaki jakhlia khlem da biang kata ka waste management bad dei namar ka jing bym biang kine ki waste management la pynjaboh bad pynsniewdur iaka mei mariang.
“Wat shah pynbeit ne ialam bakla namar don ki politicians ki pyndonkam bad kynmaw ba ngi dei ki 6th schedule ynda lah ktah ka pla tyngka ba lah khang dewiong, hynrei klet pat ban pynkynmaw iaka kyntien 6th schedule haka por ba ka jaitbynriew ka dawa bad pyrta iaka ILP.
Bad kumta ki briew ki ong ia u Elijah, “ ki briew ki im suk ha ka khyndew, hynrei ka um pat ka lah jaboh bad ka lah kylla bih" bad u Elijah u lah ong iaki to wanrah iaka mluh ha ka tyngdong, bad u lah theh ia kata ka mluh ha kata ka um, bad u lah ong “ To shim, sumar bad pyndonkam iaka namar ia kane ka um lah pynkhiah pat na ki jingshitom kiba laiphew jait" -II Kings 2:19-22 ( King james version)" pynkut ka kyrwoh.
Shillong,11 Nailar:Ha kine ki sngi la iohi ba bun ki longkmie Khasi kiba la kam trai shipor ia ki dukan bar jylla haba  ki pulit Enforcement ka KHADC ki leit ban khynra ia ki dukan be-ain ki bar jylla.
Hynrei uwei na ki nongialam barim ka KSU u ba ju ia trei ryngkat ryngkat bad u Bull Lyngdoh ( Bam kwai ha dwar u Blei) uba dei u President barim ka KSU u la iathuh ba ha ka por jong u Bull ruh kane ka jingjia kaba la jia ha kine ki sngi ka la jia khah khah.
U bah Anthony Kharbuli ,  ha ka jingiakren ha kine ki khyndiat sngi ba la dep bad u Rupang u la ong , ba ha ka por jong u Bull ruh ka ju don ka jingleit khynra dukan dkhar kaba khah khah , hynrei ki don pat ki longkmie Khasi kiba la tur shakhmat ban kam trai ia ka dukan dkhar, hynrei ha katei ka por la ia kren pynsngewthuh ia ki bad ki la iohei syndon ia ki dukan.
U la ong ba na katei ka jingkam trai kaba la sakhi  da kiba bun ngut kiwei pat, la pynskhem ba kata ka dukan naduh kata ka sngi ka la dei syndon ka jong ka, bad ki longkmie kiba stad bad kiba sianti ki la ioh ei bad dukan bad tiar bad tar baroh shi dukan, bad lada hadien katei u dkhar un wan ban kam biang ba ka dei ka jong u, ha katei ka por ki nud ban ia aireng bad ki beh kylla ia u ban ong ba ka dei ka jong ki, bad lada u thom da ka bor ka buh jingeh ia u namarba ha khmat kiba bun ha ka por ba leit khynra la kam ba ka dei ka jong kata ka longkmie.
Ha kine ki sngi ruh , u bah Anthony u la ong ba lada ki thei Khasi ki stad ba lada don ba wan pynkam , kam beit tangba kam ha khmat ki sakhi satar , bad lada kan kam trai ei hadien ruh , yn ym don bal ah pynkhih namarba la ithuh ia ka kum ka trai, bad lada uta u dkhar un wan kam trai biang ka lah ban beh kylla ia u.
“Bun ki thei Khasi kiba la long briew, ha ka por jong u Bull, namarba ki long kiba stad" ong u bah Anthony ha katei ka jingiakren bad u Rupang.
Utei u rangbah u la pynkynmaw ruh ba ka Khlieh Iewduh ha kato ka por ka dei ka ktem ia khalai kaba shyrkhei bha, ha kaba ka don ka jingkhalai khruk khruk kaba pyniakhalai da ki khar Nepali, hynrei la pynduh pyndam ia katei ka ia khalai ha ka por u Bull.
U la iathuh ba na ka por sha ka por la ia khun bad leit khynra ban weng ia ka khalai khruk khruk na Khlieh Iewduh, bad haduh mynta kam don shuh.
Nongpoh, 11 Nailar:Ka khuid ka suba bad ka jinglong ka ma riang ki long kiba kongsan bha ha ka jingim jong u briew ha kine ki sngi ba mynta.
Ka jingleh pathar ki briew ha ki shnong ki thaw naduh ki surok shnong bad jaka paidbah ka la pyn long ia ka shnong ban mad ia ka jingshitom ba bun jait namar ki jaboh jabaiñ bad khamtam eh ka jingbym biang ki jaka leit shabar ne ki paiñkhana kum ha ki shnong nong kyndong.
Dei halor kane ka bynta ba ka Ri-Bhoi Area Welfare Association (RA WA) ka la leit ban ialap hynnin ka Sngi Saitjaiñ sha ka shnong Mawtari na ka bynta ban wanrah ia ka khuid ka suba bad ka jinglong ka mariang kaba bha ha katei ka shnong.
Ia katei kynhun jong ka RAWA la ialam da u Bah O.
B Ranee, director ka seng, ha kaba la don ryngkat ruh u Bah C.
G.
R Syngkli, president barim ka RBYF, Umsning Circle, u Bah W.
S Nengnong, SA ka PHE, Umsning Division, uba dei peit ia ka Nirmal Bharat Abhiyan (NBA),  exmember ka RAWA & facilator ka NBA Team abd ba la sakhi lang ruh da ka jingdon u Bah P Nongshli, secretary shnong, u Bah Morning Umbah bad u Bah Lester Umbah, kum ki Rangbah Shnong barim ka Mawtari lem bad kiwei kiwei ki riew rangbah, ia kaba la wan ban sngap ruh ia ki jinghikai bad ialap da ki longkmie bad ki longkpa jong katei ka shnong.
U Bah O.
B Ranee, kum u Kongsan, u la kren kyllum halor ka jingpynkhuid ia ki jaboh jabaiñ bad ban sumar khuid ia ki dieng ki siej ha ki shnong ki thaw bad bym dei ban pom pathar ia ki dieng ha ki khlaw ki btab ioh ba kan long ka jingtim ia ka pateng ban sa wan.
U Bah Syngkli ruh u la kren halor ka jingbha ka mariang bad kumno ban iada ia ki dieng ki siej na ka jingpom pathar da ki riew shim kabu ban pynjot ia ka mariang bad ban iada ia ki um ki wah bad ki tyllong umbam jong ki shnong.
U Bah Nengnong ruh u la hikai shaphang ka umbam umdih ba ka tnat PHE jong ka sorkar jylla shen kan sa pyntreikam ia ka skhim umbam umdih bad shuwa kata kin wan ban test shuwa ia ka um ha ki shnong ki thaw bad ban ai jinghikai ruh ia ki paidbah nongshong shnong kumno ban tip ia ka um kaba ki pyndonkam la ka long ne em ban pyndonkam ha ka jingim ba man la ka sngi.
Ka Kong Basaiawmoit ka la hikai kumno ban shna pynbha ia ki paiñkhana da kaba ai nuksa ruh da ki jinghikai kiba ki paidbah ki la pdiang sngewhun bha ha katei ka jinghikai.
Ka Kong Sohphoh ka la kren halor ka jingkhuid jingsuba bad ba ka jingkhuid ka dei ka spah bah ha ka jingim jong ki briew.
Nalor kitei ki nonghikai bad nongialap ia ka khuid ka suba bad tyngkai ia ka mariang, la ioh ruh ia ka jingkren pdiang sngewbha bad ai khublei na ki ar ngut ki rangbah ba ka shnong ka la ibit ban jied bad ia ka jingialang la pyniaid da u Bah Lester Umbah, Rangbah Shnong barim ka Mawtari Thaiang.
Shillong, 11 Nailar:Ka Confederation of Ri Bhoi People (CoRP) ka la lyngngoh kaba khraw wat hadien ba ka National Green Tribunal (NGT) ka la khang ban tih bad khaii dewiong ha ka Jylla baroh kawei, hynrei la ioh jingtip ba ki bun ki trok kit dewiong na ka jylla ki dang iai bteng ban kit bad shalan dewiong sha ki karkhana ha Byr nihat bad wat sha bar jylla sha Assam.
Haba kren bad u Bah Bandary Ryntathiang, Working Preisdent ka CoRP ula ong, ba kitei ki trok kit dewiong ki iaid man ka sngi ha ki surok bah GS Road bad khamtam ki ioh lad bha ha ki por mymiet myniong da leh men leh ban tap da ki tyrpalin ne ki plastik na jrong ban ym don ba tip ne iohi haba ki iaid ha surok.
Na ka liang ka seng, ula ong ka pynpaw ia ka jingsngewkhia ba kitei ki trok kit dewiong ki ioh ban iaid sha Byrnihat ban die dewiong bad shabar jylla.
Ha ka jingshisha katei ka kam ka dangdon hapoh iing bishar bad kim lah ban kit ne khaii dewiong tad haduh ba ka iingbishar ka la kan pynmih hukum.
U Bah Bandary u la ong, ba ka CoRP shen kan sa pynlong ia ka jingap ktem ha ki lad ban lap ia kitei ki trok ki dewiong naba kane kan ktah shiliang ia ki trai bad ki nongkhaii dewiong ha ka Jylla.
Shillong, 11 Nailar:U MDC  jong ka Mawkyrwat Constituency u bah Hadrian Lyngdoh mynta ka sngi u la pyllait paidbah ia kawei ka phlim Khasi kaba la ai kyrteng ‘Tang Ia Phi’.
Kane ka phlim Khasi ka dei ka phlim Khasi kaba ar ban ioh ban pyni ha Cinema Hall hadien ba ka sorkar ka la khang noh shipor.
U Bah Hadrian Lyngdoh haba kren kum u kongsan ha kane ka sngi u la pynpaw ba, ki nongiashim bynta ha ka kam akphlim bad kumjuh ruh kiba don bynta ha kaba shna ika ka phlim ki dei kiba don ia ka sap ha kaba u Blei u la ai kyrpang ia ki.
Ha ka juh ka por u bah Lyngdoh u la kyntu ia ki paidbah ba kin ai jingkyrshan ia ki nongpynmih phlim khasi da kaba leit peit ia kane ka phlim bad u la ong ruh ba ki paidbah nongkyndong ki kwah bha ban peit ia ki phlimn khasi.
U Bah Commander Shangpliang President jong ka Meghalaya Film Makers Association uba la iadon lang ha kane ka sngi u la pynpaw ia ka jingsngew bynniaw halor ka jingbym don ia ki cinema Hall ban pyni ia ki phlim khasi.
U la pan ruh ia ka jingiatreilang na ki nongiashim bynta ha ki phlim bapher bapher bad ki paidbah ruh kumjuh ban rat dyngkhong ia ka jingthep tuh ia ki phlim khasi ha ki mobile.
Ha kane ka sngi la iadon lang ruh ki nongiashim bynta ha ka phlim bad la ioh ruh ia ka jingkren na u nongpynmih ia kane ka phlim u bah Viscorious Wahlang bad ia ka jingialang la pyniaid da u bah Kit Kharmalki uba dei uwei na ki dkhot jong ka Meghalaya Film Makers Association.
Kane ka phlim ka dei halor ka khana jingieit ba ka dei ruh ka phlim  kaba itynnad bad hynne ka sngi ki paidbah kiba la wan peit ia kane ka phlim ki la ai jingiaroh halor kane ka phlim bad la sngewthuh ba  bun ki paidbah kin sa leit peit ia kane ka phlim.
