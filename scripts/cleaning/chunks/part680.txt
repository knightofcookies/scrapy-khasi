Ki nongtrei bording elecktrikj ki dei ban ioh laisen na ka Sorkar (Inpectorate of Electricity).
¢Ym dei ban tan elektrik sha ki jaka ialang paidbah kum ki concert, trade fair, jingialang, functions, jaka bun briew khlem da ioh jingbit na u Electrical Inspector.
¢Ka Leilieh ka dei ka bording elektrik kaba khlain bor bha, wat ieng ha ki jaka bym don jingkah ne habar ha ka por ba don leilieh hynrei dei ban rieh hapoh ki iing ne jaka ba don jingker najrong ne tnum ban lait na ka jingmynsaw na ka leilieh.
¢Wat nym ktah ia u ne ka briew ba shah bat elektrik namar ka lah ban bat lang.
Pyntip kloi sha ki bor ka MeECL ban pynlip ia ka bording elektrik jong kata ka jaka.
Hadien ba la thikna ba la lip ka light phi lah ban weng ia u ba shah bat elektrik.
Pyntip ruh sha u Electrical Inspector ba un wan jurip ia ka jaka ba shah bat elektrik.
Kiei ba ngi dei ban leh :>Ki nongshim bording ki dei ban sumar ban nym don kano kano ka jingpynjot ia ki tiar elektrik bad ia ki sainar ba tep hapoh khyndew (earthing) hapoh phyllaw bad iing jong ki, namar ki iada ia ka iing lada don jingpar elektrik.
>Ki PVC tan bording ba la rim hapoh iing dei ban dap hah peit bniah ha ki nongshna elektrik ba ioh laisen ban iada na ka jingtor bad lada donkam dei ban bujli da kiba thymmai ban iada na kaba ing bad kem ding.
>Katkum ka Ain, ki iing kiba tei san mala shaneng ki donkam ban ioh bor na u Electrical Inspector shuwa ban tan bording elektrik.
>Baroh kiba buh X- ray lane kiba syriem kum kita kiba don ki “high frequency apparatur" ki dei ban phah khmih bad ioh jingbit shuwa na u Electrical Inspector shuwa ban pyndonkam ia ki.
Ia kine hap phah khmih manla u snem ha u Electrical Inspector bad ioh jingthoh ba kim don jingma.
Ki trai ba buh elektrik lift bad escalator ki dei ban phah khmih bad ioh jingbit na u Electrical Inspector shuwa ban pyntreikam ia ki.
>Ki trai lane kiba pyndonkam ia ki luminous sign lane kum kita kiba iasyriem kiba pyndonkam da ka voltage palat ia ka 650 volt haduh 33000 volt ki dei ban ioh jingbit da ka jingthoh na u Electrical Inspector shuwa ban pyntreikam ia ki.
>Ki nongtan bording ha ki iing ki sem kim dei ban lushia ia ki tiar elektrik kiba dei jong ka MeECL hapoh phyllaw ne iing jong ki ban lait na ki jingmynsaw.
Ki nongtan bording ki dei ban pynthikna ba ki tiar elektrik ba la pyndait ha ki pud iing jong ki, ki dei hapoh ka jingkhmih jong ki bad kim dei ban pynsniew ban lait na ki jingmynsaw.
>Baroh ki rukom ring bording (wiring) hapoh iing dei ban pyndonkam da ki tiar kiba biang jingthew bording bad ia ki MCB ne cutout dei ban buh da kiba bha khnang ba kin lip lada thut ki tiar pyndait elektrik hapoh iing.
>Baroh ki jaka buh mashin sam bording elektrik dei ban da ker kynroh bad pyndait sainar shiah ban iada na ka jingrung kulmar ki khynnah ki riew paidbah ne ki mrad.
>Dei ban pyndonkam da ki sainar jar haduh ha bording ba 33,000 volt kum ka jingiada ban nym hap ki sainar elektrik ha ki bording ba iapher ba iaid marjan ne najrong uwei ia uwei pat dei ban buh jingiada kum kynjar jar nar khnang ban lait na kaba tyngkhuh para sainar elektrik lada dkut.
>Dei ban kyllain sainar shiah ia ki nar elektrik (electric pole) haduh khyndai phut na khyndew khnang ba ki khynnah kin nym ioh lad ban kiew, khamtam eh ha ki jaka nongkyndong.
>Ki trai kiba pyndonkam ne buh generator/ne pynmih elektrik ba 9.
5 KVA shaneng dei ban shim jingbit na u Electrical Inspector shuwa ban pyntreikam.
Lah ban shah pynshitom lada khlem ioh jingbit.
>Ym dei ban bteng ia u sainar elektrik palat ia ka shisien hapdeng artylli ki nar pynieng elektrik.
>Ki sainar elektrik ba tan na u juh u nar pynieng elektrik (pole) ha ki jong ki bording (voltage) hap ban buh jar nar ban iada na ka jingiatyngkhuh para sainar elektrik lada jia ba dkut.
>Pyndonkam da ki jri (rubber insulation mat) bym par bording ban siang ha madan jong ki jaka peit eletrik(control room) substeshon ban iada na ka jingpar ka bording elektrik ha ka por ba pynmeh ne pynlip bording.
>Baroh ki nongtrei bording ba la ithuh da ka Sorkar ki dei ban trei kam bording da kaba pyndonkam da ki tiar iada jingmynsaw katkum ba la kdew ha ki kyndon jong ka Ain Elektrik.
>Baroh ki pipe um ba tan sha ki iing kim dei ban tyngkhuh bad ki nar elektrik(electric pole) namar lada don jingthut ki tiar the sainar (insulator) ka bording elektrik kan pur (leak) shapoh iing bad kane kan wanrah ia ka jingma bad jingmynsaw ia ki briew hapoh kata ka iing.
>Baroh kiba pyndonkam ia ki inverter /UPS/generator ki dei ban buh jingiada ban nym pur kylla (back flow) ka ding elektrik sha ki sainar jong ka MeECL namar kane kan wanrah ka jingshahbat elektrik bad pynmynsaw ia ki nongtrei ka MeECL ha ka por ba ki trei kam ha kito ki sainar jong kata ka jaka.
Ka MeECL ka lah ban phah ot bording kum ia kita ki iing katkum ki kyndon Ain bad sa pyntip sha u Electrical Inspector.
>Dei ban phah peit bniah shisien shisnem ia ki PVC ba tan light hapoh iing ban tip ba ki long ne em kiba dang bha khamtam ia ka earthing.
Phi lah ban thoh sha ka ophis jong ka Inspectorate of Electricity ba kin wan peit ne thew ban thikna ba ki dang bha.
Kane ka ophis ka shim bai khmih ha ka dor kaba duna.
>Donkam ban peit bniah katkum ki jingthew ia ki jaka sam bording shisien san snem katkum ki kyndon ka Ain ban iada na kino kino ki jingthut kaba lah ban mih jingmynsaw.
>Ki PVC/switch /MCB tan elektrik hapoh iing dei ban pyndonkam da ki tiar ba don ka muhor ISI khnang ban iada na ki jingma, jingmynsaw bad pluh ka iing lada um ki PVC.
>Ki iing kiba don ha kynjang lum ne kiba jrong ki dei ban buh lightning conductor ha kliar tam eh jong ka iing khnang ba lada pom ka leilieh kan ngam/hiar sha khyndew.
>Kiar  ban plie TV, ne ki kor elektrik ha ka por ba jur leilieh bad eriong namar ki lah ban sniew ba kiew syndet ka bording kaba lah ban pynjulor ia ki.
>Lada don ka jingshah bat elektrik hapoh iing, wat nym ktah ia ka tiar ne ia u/ka briew ba shah bat elektrik hynrei pynlip wut wut ia ka elektrik na u switch ne MCB sa ktah ia ka tiar ne weng ia u/ka briew na kaba Shahbat elektrik hynrei pynlip wut wut ia ka elektrik na u swith ne MCB sa ktah ia ka tiar ne weng ia u/ka briew na kaba shahbat elektrik.
Pyntip mardor sha ki nongtrei ka MeECL bad sha u Electoral Inspector.
Hadien ba la eng ia u ne ka briew ba shah bat elektrik lada um pat tip briew, rah wut wut sha hospital ne pynkut wut wut da ki ambulance  ban ioh jingsumar.
Tang kiba nang ban ai jingiarap (first aid) ki lah ban  iarap kyrkieh ba un ioh ringmynsiem (resuscitation) ne tipbriew biang.
>Lada don ki briew ne mrad ba shah bat elektrik ha ki bording ba khlain bor, wat leit iarap ne tur shajan khlem da tip namar lah ban shah bat lang bad poi sha ka jingmynsaw.
Dei ban ieng kumba 18 mitar ne tam na u sainar elektrik.
Pyntip wut wut sha ki bor ka MeECL ban pynlip ia ka bording elektrik jong kata ka jaka.
Pyntip ruh ia ki ambulance ban ioh lad ban ai jingsumar ia uba shah bat bording.
Ki briew kiba pule bad tip shaphang ka bording elektrik ki lah ban ai jingiarap da kaba pyndonkam da ki tiar bym lah ban par elektrick kum ki hookstick ban weng ia u ba shah bat elektrik.
Nangta sa pyntip sha ki bor pulit bad sha u Electrical Inspector.
>BUD RYNTIH IA KI JINGHIKAI BAN IADA NA KA JINGMA JONG KA ELEKTRIK……IM SUK KYNJAILa pynmih na ka bynta ka jingbha bad jingbiang jong ki paidbah da u Senior Electrical Inspector, Inspectorate of Electricity.
Lachmumiere, Meghalaya Shillong.
Senior Electrical InspectorInspector of Electricity.
U Myntri ka tnat khlaw jong ka Kenya ha ka Sngi Balang u la pyntip ba ka Kenya kan pynkylla noh ia kawei ka khlaw sha ka jaka pynsah kynmaw.
Katei ka khlaw ba la ju tip kyrteng ka khlaw Shakahola, ka don kumba 325 hectare lane kumba 800 acre ka jingheh, ka don kumba 300 tylli ki lum jingtep bad katei ka khlaw ka dei kaba don markhap bad ka shnong Malindi jong ka Indian Ocean, ha kaba katei ka jinglap jong ki bor pyniaid ka Kenya ia kitei ki lum jingtep, ka la pynkyndit bad pyn lyngngoh ia ki naba kim pat ju shem ia kane la katta ki phew spah snem ba la leit.
U nongialam ka Cult, u Paul Nthenge Mackenzie, u la shah pynngat ha ki kyndon pynkheiñ aiñ bapher hadien ba la shem ia ka jingïalap niam ba bakla jong u, da kaba ialam bakla ruh ia ki paidbah ba bun ha kaba u la pynngeit ia ki ba ka jingshah thngan ka long ka lynti ban ioh leit bneng.
Namarkata, u Myntri ka tnat kam poh iing jong ka Kenya u Kithure Kindiki ha ka Sngi Ba-ar, u la ong ba katei ka khlaw kan ym long shuh kumba ju long bad yn buh noh ia ka naka bynta ban pynsah kynmaw haba iadei bad katei ka bynta.
Khang ba ka pyrthei ruh baroh kawei kan tip bad kan kynmaw ia kaei kaba la jia ha katei ka khlaw.
La ong ba ki kynhun wad bniah ki la lap biang sa 9 tylli ki metïap ha katei ka sngi bad kaba la kyntiew ia ka jingdon ki metïap ba la lap na katei ka khlaw sha ka 251 tylli baroh.
Hadien ba la rah ia ki metïap jong kitei kiba iap ha katei ka khlaw, la shem ruh ba katto katne na kitei kiba iap, kynthup ia ki khyllung- khynnah, ki iap na ka jingshah pynshitom bad jingshah tied- shah shoh namar ka jingbym lah jongki ban bud ia kitei ki jinghikai.
U Mackenzie, u long tang u nongñiah kali kamai, hynrei hadien u la kylla long sha u nongïalap niam.
Hynrei hadien ba la shem ia katei ka jingialam bakla jong u, la kem noh ia u bad haduh mynta u dang hap hapoh ka jingbishar bad dang set ia u ha patok.
Utei u rangbah u ba la don 50 snem ka rta, u long u nongseng jong katei ka niam kaba la tip kum ka ‘Good News International Church’ bad u la shah kem noh ha ka 14 tarik u Iaiong, hadien ba ki pulit ki la ioh jingtip ba u leit ban rung sha ka khlaw Shakahola ha katei ka por.
Ki pulit ki la ioh kem ruh ia 35 ngut ki briew kiba iadon kti lang bad u halor katei ka kam shakri Blei kaba la ialam bakla ia ki paidbah bad kaba la pynlong ia ki briew ba kin shu duh ei ia la ka jingim da ka shah thngan.
Ki pulit ki la ioh ban pyllait im noh ia 95 ngut ki briew na katei ka khlaw bad kumba 613 ngut pat ki dang jah rngai tad haduh kane ka kynti.
Uwei u runar uba la don 29 snem ka rta, u la shah kem noh ha ki pulit ka New Jersey halor ka jingdon kti jong u ban rahbor ia kawei ka khynnah 11 snem na surok jong ka New Jersey.
Ia utei u briew la ithuh kum u Raquan Folk bad la pynngat ia u hapoh ki kyndon pynkheiñ aiñ jong ka jingrah bor, ka jingthmu leh sniew ia ki khynnah bad ka jingthmu ban pynngat ia ki khynnah hapoh ki kam awria.
Katei ka khynnah ka la shah rahbor ha ka 30 tarik u Jymmang, ha ka por kumba 5:30 janmiet, katba katei ka khynnah ka dang iaid lyngba na katei ka surok ha kaba u Folk u la tan ia ka hapoh ka kali lieh bad rah ia ka sha Neptune Township bad ynda la poi ha katei ka jaka, u la bthah ia ka ban law lut ia ki jaiñ kiba ka phong baroh.
Dei ha katei ka por ba katei ka khynnah ka pynbiej da kaba ong ba ka kwah ban leit shabar bad u la pynhiar ia ka na kali bad ka la ioh ban phet da ka kjat nangta.
Ka seng BJP ha Bihar ka la kynnoh ba u Symbud Myntri Rangbah jong ka jylla u Tejashwi Yadav u la buhrieh ha kaba ïadei bad ki jingshisha halor ka jingjia jong ka jinghap jong ka jingkieng kaba dang shna ha ka jylla.
Ka seng ka la kynthoh jur ïa u nongïalam jong ka seng RJD halor ka jingleh mynthi jong u wat lada la tip ba baroh ki jingthut treikam ha katei ka jingshna la lah ban kdew da ki stad ba dei khmih.
Ka jingkieng kaba ïaid nalor ka wah Ganga ka la dei ban pynïasoh bad ka Khagaria distrik bad ka Bhagalpur.
Kum ka jingpynphai ktien halor ka jingkren jong u Yadav, u heh nongïalam jong ka seng BJP bad u Myntri barim jong ka State Road Construction Department u Nitin Nabin ha ka jingïakren bad ki nongthoh khubor, u la ong,“Haba ki stad ba dei khmih kiba la leit ban jurip bniah ïa katei ka jingkieng ki la dep ban pyntip lypa sha ka sorkar ba ki la don ki jingshna ba la ktah ïa ka jingkieng, kata ba balei ka sorkar ka dang ai jingbit na ka bynta ban ïai bteng ha ka ban shna ïa ka jingkieng? Ka tnat ba dei khmih ka la dei ban phah sangeh noh shi syndon ïa ka.
"Ha kaba ïadei bad kane, u Myntri Rangbah jong ka jylla u Nitish Kumar u la ong ba kan sa don ka jingpynshitom kaba tyngeh pyrshah ïa kito kiba long ka daw halor katei ka jingjia.
Ka seng Congress ha ka sngi Balang ka la kynnoh ïa ka sorkar kmie hapoh ka jingïalam jong ka BJP ba ka la leh thurmur ha ka ban pyndep ïa ka kam jong ka na ka bynta ban pynheh ïa ka lynti rel ha ka jaka ba la jia ka jingïatakhuh jong ki rel bad ong ba ka la dei ban don ka jingujor ejahar da ka kynhun CBI pyrshah ïa u Myntri ka tnat Railway u Ashwini Vaishnaw bad u Myntri Rangbahduh u Narendra Modi halor ka jingkheiñ sting jong ki.
Ha ka por ba la don ka jingïalang bad ki nongthoh khubor, u nongaiktien jong ka seng Congress u Ajoy Kumar u la pynshisha da kaba ong ba ki la don ki jingïasuhbuit sniew sha lyndet na ka liang jong u Myntri ka tnat Railway ha kaba ka la shim ïa ka jingim jong ki 288 ngut bad pynmynsaw ïa palat 1,000 ngut ha ka jingïatakhuh jong lai tylli ki rel ha Balasore ha Odisha.
U President jong ka seng Congress u Mallikarjun Kharge ha ka jingphah jingthoh jong u lyngba ka Twitter u la ong: “Ki longïing jong ki 288 ngut ki briew kiba la ïap ha ka jingjia ha Odisha kin ym ïoh ïa ka jingbishar bahok lada ai ka jingïaroh ïa u Myntri ka tnat Railway.
Ka jingbishar bahok kan sa long tang lada kito kiba donkti bad long ka daw kin ngat ha ki jingshah pynshitom.
"“Ka jingshisha ka long ba ha ki 9 snem ba la leit, ka sorkar jong u Modi ka la iehbeiñ ïa ka tnat Railways.
Bad mynta ka ri ka la ngat ha ki jingeh na ka daw jong ka," u la bynrap.
Hadien ka jingmih jong ki jingïakajia bad jingïaumsnam kiba jur ha ka jylla Manipur la ïathuh ba tad haduh kane ka kynti kaba mynta ki la don palat 10,700 ngut ki nongshong shnong na Manipur kiba la leit ban wad jaka rieh ha ki bynta bapher bapher jong ka jylla Mizoram bad kumjuh ruh ha ki bynta ba shathie jong ka jylla Assam.
Kat kum ka jingïathuh jong ki heh sorkar ka jylla Mizoram, ki la pyntip ba ki la don haduh 9,501 ngut ki nong Manipur kiba la wan ban rieh tngen ha ki distrik bapher bapher jong ka jylla Mizoram bad 90% na kitei baroh ki la ïoh ïa ki jaka rieh ha ki 3 tylli ki distrik jong ka jylla – Aizawl, Kolasib bad Saitual district.
Ka thaiñ Kolasib district ka dei ka thaiñ kaba la lah ban pdiang ïa bun ngut tam ki paid Manipur (3,481 ngut), bud sa ka thaiñ Aizawl (3,157 ngut) bad ka thaiñ Saitual (2,390 ngut).
Kat kum ki jingïoh lum jingtip la ïathuh ba na ka liang ka sorkar Mizoram ka la thaw ruh da kawei ka komiti trei kam hapoh ka jingïalam jong  u Myntri ka Tnat Kam Pohïing – Lalchamliana ban khmih bniah halor ki mat kiba ïadei bad ki jingeh jong kitei ki paid Manipur.
Kat kum ki jingïoh lum jingtip la ïathuh ba ha katei ka komiti la don bynta da ki nongïalam jong ka Young Mizo Association, Mizoram Journalists’ Association, Mizoram Kohhran Hruaitute Committee, ki nongïalam balang, bad ki Myntri jong ka sorkar jylla.
La thaw ïa katei ka komiti hadien ka jingïoh ïa ka jingbthah na u Myntri Rangbah jong ka jylla – Zoramthanga.
Haba phai sha kawei ka liang pat, la ïathuh ba ki la don ruh haduh kumba 1,200 ngut ki paid Manipur kiba la hap ban mih noh na la ki jong ki ïing ki sem bad leit ban rieh tngen ha ki 12 tylli ki ïing dara kiba don ha ka thaiñ Cachar district jong ka jylla Assam.
Ïa kitei ki paid Manipur la pynbiang ïa ka jaka sah jaka dem bad ïa ka bam ka dih da ka sorkar Assam.
Haba phai sha kawei pat ka khubor kaba ïadei bad ki jingïakajia ha ka jylla Manipur la ïathuh ba ha ka miet jong ka 5 bad 6 tarik mynta u bnai ka la don ka jingïasynreit kuli kaba jur hapdeng ki bor pahara bad ki kynhun kieng atiar.
Ha katei ka jingjia, la ïathuh ba uwei u shipai ka Border Security Force (BSF) u la kyllon ïap bad 2 ngut kiwei pat ki shipai jong ka tnat Assam Rifles ki la ïoh ïa ki jingmynsaw.
Katei ka jingjia ka la jia ha ka thaiñ Serau.
Ïa ki 2 ngut ki shipai ka Assam Rifles kiba la ïoh ïa ki jingmynsaw la leit ban pynkit noh mar mar sha Mantriphukhri ban ïoh ïa ki lad jingsumar kiba janai.
Ki 30 tylli ki Farmhouse kiba la shna beaiñ ha ki jaka ba ju shlei um jong ka wah Yamuna ki la shah pynpra noh ha ka Noida Authority ha ka sngi Ba-ar, la ïathuh ki heh ba dei khmih.
U Officer on Special Duty jong ka Authority u Prasun Dwivedi u la ong ba ki la don kumba 100 ngut ki heh ba dei khmih kiba la shah pyntreikam na ka bynta ban leit pynpra ïa kitei ki ïing kiba don ha ka thaiñ kaba heh kumba 10,000 sq metre.
Ki heh jong ka Revenue Department, Irrigation Department bad ki pulit ka thaiñ ki la don bynta lang ha katei ka jingleit pynpra ïa kitei ki ïing, u la ong.
Kumba la antad, la ong ba ka dor jong katei ka jaka ha kaba la shna ïa kitei ki ïing ka la long T.
40 klur, la ong u heh sorkar.
“Ka jingleit pynpra ïa kitei ki ïing ka la sdang naduh ka por 10 baje mynstep.
Ki la don kumba 32 tylli ki Farmhouse ïa kiba la shna beaiñ bad kumba katto katne tylli kiba la shna beaiñ ha ka jaka ba ju jia ka jingshlei um na ka wah Yamuna ki la shah pynpra," la ong u Dwivedi.
U la ong ba ïa ka jing-leit pynpra ïa kine ki ïing la leh da ka jingai hukum jong ka CEO jong ka Noida Authority ka Ritu Maheshwari bad kiba kum kine ki jingpyntreikam kin sa nang ïai bteng ha ki sngi ban wan ruh.
Ha kaba ïadei bad kane, ka Noida Authority ka la maham jur ïa ki riew paidbah ba kim dei ban thied ïa katei ka jaka ne kiwei pat ki jaka jong ka thaiñ ba ju wan ka jingshlei um na ki wah naba ïa kum kine ki jingshna la khang pyrshah.
Uwei u nongïalam jong ka seng Congress u la mynsaw jur hadien ba u la shah siat ha ki runar ki bym shym la lah ban ithuh ha Baran distrik jong ka Rajasthan ha ka sngi Balang ha ka por ba ka la don ka jingïakajia jaka puta, la ïathuh ki pulit ha ka sngi Balang.
Kane ka jingjia ka la jia ha ka surok Talawara kaba hap hapoh ka jingkhmih jong ki pulit ka Baran, ki la ong.
U President jong ka seng  Congress ha Baran u Gourav Sharma (43), uba long u nongshong shnong jong ka thaiñ Tel Factory,  u la leit sha katei ka surok Talawara ha kaba la don ka jingïakajia hapdeng jong u bad uwei u briew ba u la ïakren, ïa uba la tip kyrteng kum u Raju bad kum u Rajendra Meena.
Ha ka por ba la don ka jingïakajia, u Sharma u la shah siat na ki bynta jong ka khlieh ha ki runar ki bym shym la lah ban ithuh, ha kaba ki la ïohlad ban phet noh na katei ka jaka, la ïathuh u Rajendra Meena uba long u Deputy Superintendent of Police (DSP).
U Sharma u la shah pynkit sha ka jaka ai jingsumar kaba ha Kota, ha kaba la ong ba u la kham shitom jur, u la ong.
Ha ka por ba la pynlong ïa ka jingtohkit kaba hashwa, ka jingïakajia jaka puta ka la long ka daw halor kane ka jingjia.
Ka jingtrei shitom ka dang bteng na ka bynta ban lap bad kem ïa ki runar kiba la donkti ha ka kam thombor, la ong shuh shuh u DSP.
U Superintendent of Police (SP) u Raj Kumar, uba la leit sha katei ka jaka ha kaba u Sharma u la shah siat, u la ïathuh ha ki nongthoh khubor ba u nongïalam jong ka seng Congress u la shah pynkit sha ka jaka ai jingsumar hadien ba ki nongïaid lynti ki la lap ïa u ba u la thiah lyngktar hapdeng ka jingmynsaw harud surok.
U la shah pynkit noh sha Kota hadien ba la dep ban ai jingsumar hashwa ha katei ka thaiñ.
Ka la don ka jingwad bniah ban tip ïohba u Sharma u don ka jingïashun badno badno, u la ong.
Ki bor pulit jong ka jylla Tripura ki la pyntip ba ha ka 6 tarik mynta u bnai uwei u shipai ‘rifleman’ jong ka Tripura State Rifles (TSR) u la dkhat jubor ïa ka jingim  lade da kaba siat ïap ïalade da ka suloi pahara, katei ka jingjia ka la jia ha ka thaiñ North District.
Kat kum ki jingïoh lum jingtip la ïathuh ba katei ka jingjia ka la jia ha ka shlem ‘headquarters’ jong ka TSR 13 Battalion kaba don ha ka shnong Daspara (Subhashnagar, Kanchanpur subdivision), North district.
U shipai ka TSR u ba la dkhat jubor ïa ka jingim lade u dei u ba la tip kyrteng kum u Sarat Singh – nongshong shnong ka jylla West Bengal.
Kat kum ki jingïoh lum khubor la ïathuh ba ha katei ka ‘headquarters’ ki la don katto katne ki jyrwit jyrwat ha ki rukom treikam ban ai shuti ïa ki shipai.
La ïoh jingtip ruh ba na ka liang u Assistant Commandant u la don bynta ha ki kam ban wanrah ïa ki jyrwit jyrwat kiba jwat ïa katto katne ngut ki shipai jong katei ka shlem trei kam.
La suba sniew ruh ba ka jingdkhat jubor jong u Sarat Singh ïa la ka jong ka jingim ka lah ban dei na katei ka daw.
Hadien katei ka jingjia, la ïathuh ba na ka liang ki bor pulit jong ka jylla ha ryngkat ka kynhun ‘forensic’ ki la leit mar mar sha katei ka jaka ban lum jingtip halor katei ka jingjia.
Hadien katei, ïa ka metïap jong u Sarat Singh la leit ban pynkynriah noh sha Kanchanpur Hospital na ka bynta ban pyndep ïa ka ‘post-mortem’.
Na ka liang ki bor pulit la pyntip ba ki la pynrung da ka mokotduma halor katei ka jingjia na ka bynta ban pynlong ïa ki jingtohkit kiba dang sha.
Ka tnat pulit ka la pyntip shuh shuh ba ïa ki jingtip kiba kham bniah yn sa lah ban pyntip hadien ba la pyndep ïa ka ‘post-mortem’.
U MLA barim ka Mawlai, Bah Process T Sawkmie bad ka HYC Mawïong Umjapung Unit ki la plie ïa ka jaka saitjaiñ na ka bynta ki nong Mawïong, khamtam kiba na ka dong Tariang A bad B.
Ha kane ka sngi la don ryngkat u Rangbah Shnong ka Mawïong Umjapung u Bah Herman Dohtdong, Bah Wanseng Jyrwa, Working President UDP Mawlai Circle, u Rangbah Dong Tariang A Bah Batskhem Makdoh, u President ka HYC Mawlai, Bah Donbok Kharlyngdoh, ki nongïalam ka HYC Mawïong Umjapung Unit, ki nongkitkam shnong, ki nongsaitjaiñ bad kiwei kiwei.
Haba ai jingkren ha kane ka sngi, u Bah Donbok u la ai khublei bad pynpaw ka jingsngewnguh ïa u Bah PT Sawkmie ba ha ka por ka jinglong MLA jong u, u la pynurlong ïa ki jingud jong ki, ha kaba u la pynïoh ïa ka kali na ka bynta ka HYC Mawlai Circle ba la pyllait ha Mawlai Nongkwar, u la shah shkor ban pynïoh ruh ïa ka jaka saitjaiñ ha kawei na ka dong ha Mawlai Umjaiur bad mynta sa hangne ha Mawïong Umjapung.
Katba na ka liang u Bah Process u la pynpaw ïa ka jingsngewkmen ba ha i bor barit u la ïoh ban mang ïa kane ka jaka saitjaiñ ha Mawïong Umjapung na ka MLA skhim jong u bad kyrmen ba kane ka jaka kan long ka ban pynmyntoi na ka bynta ki nongsaitjaiñ.
Ka Khasi Students’ Union, West Khasi Hills District ka la phah da ka dorkhas sha ka Sub-Divisional School Education Officer (SDSEO) ka Nongstoiñ ban phah khang shwa ïa baroh ki skul na ka ban ïeng laiñ ïa ki khynnah shwa ban long skul ne ka school Assembly khnang ban ïada na kino kino ki jingshah ktah ha ki bor mariang.
Katei ka jingphah dorkhas jong ka KSU ka dei namar ka jingkiew kynsan ka jingshit kyrang jong ka suiñ bneng ha kine ki sngi kaba lah ruh ban ktah ïa ka koit ka khiah jong ki paidbah.
U President ka KSU, West Khasi Hills u samla Johnfisher Nongsiang, u la ong ba ka seng ka la ïoh bun ki jingujor na ki kmie ki kpa kiba sngew khuslai na ka bynta ki jong ki khun namar ka jinglong shit kyrang palat jong ka suiñ bneng kaba la lam ruh sha ka jingïoh pang.
U samla John u la ong ruh ba ha kine ki sngi ki la don ruh ki khynnah skul kiba la kyllon katba dang ïeng Assembly bad ki don ruh kiba la ïoh pang namar ka jingshit palat jong ka suiñ bneng.
Kumta ka KSU ka kyntu ïa ka SDSEO ba kan shimkhia ban phah sangeh shwa ïa ka jingïeng Assembly ha ki skul namar kane ka lah ban ktah ïa ka koit ka khiah jong ki khynnah skul.
Ka Sengkhihlang kan pynlong ïa ka Dorbar ïa phylliew jingmut ha ka 17 tarik mynta u bnai ha Baniuñ, East Khasi Hills District, ha ka ïing trei kam ka Sengbah ki Nongshat Nongkheiñ ha ka por 11:30 mynstep.
Kumta ka Sengkhihlang ka kyrpad ïa baroh ki President bad Secretary jong ki tnat Seng Khasi bad Seiñ Raij bapher bapher hapoh ka bri u hynñiewtrep hynñiewskum ban ïa wan sha katei ka Dorbar bad lada ki President/Secretary jong ki tnat Seng Khasi Seiñ Raij kim ïoh ban ïa wan, kin phah ar ngut na ka tnat Seng ban wan mihkhmat na ka bynta ka tnat Seng Khasi ne Seiñ Raij jong ki.
Da ka jingwan sha kane ka Dorbar, yn ïoh ban ïa phylliew jingmut bad ïatai ïa kiba bun ki mat kiba ïadei bad ka imlang ka sahlang, kum ki khun ki ksiew u Hynñiewtrep Hynñiewskum kiba ïai bat ïai ksoh ïa ka ngeit tynrai kumba la buh la tang da ki Longshwa Manshwa.
Ka lad ban rung sha kane ka jaka ban long ka Dorbar ïa pylliew jingmut ka Sengkhihlang ka dei na pyrshah ka Pomlum PHC ha surok bah Shillong -Nongstoiñ, ka jingjngai kumba 1 km.
Kane ka long katkum ka kyrwoh ba la pyllait da u Rgh.
S.
Sari, Publicity Secretary Sengkhihlang.
Kum shi bynta ban pynïai bteng ïa ki kam khynra kyiad, ka shlem trei kam jong u  Deputy Commissioner (Excise), East Khasi Hills District ka la leit ban pynlong ïa ki jingkhynra ha ki basa bam (restuarant) bad kiwei kiwei ki jaka kiba don ha sor bad khapsor ha u bnai Ïaïong, 2023 bad ha katei ka jingleit khynra jong ki, ki la ïoh ban kurup ïa 136.
500 litar ka kyiad pyrsi bad 24.
550 litar ka kyiad phareng.
Ha katei ka jingleit khynra ki la ïoh ruh ban kem ïa 13 ngut ki briew ïa kiba la shah pynngat ruh hapoh ki kyndon jong ka Excise Act.
Ka shnong Tiniang ryngkat ka jingïatreilang bad ka KSU Tyniang Unit kumjuh bad ka Seng Samla Shnong Tiniang ki la hiar sha ki bynta jong ka Wah Riwiang ban jurip ïa ka wah hadien ba ki la ïoh ïa ka jingujor bad ka jingshah kren pynjah burom jong ka shnong namar ka jingbret pathar jong ki briew ïa ki bilor kyiad bad kiwei kiwei ki jaboh ha shi lynter jong katei ka wah kaba itynnad.
Ha katei ka jingjurip la lap shibun ki jaboh jabaiñ kiba la sdang ban dap ha ki rud jong katei ka wah khamtam eh ki bilor kyiad kiba la pynpait dusmon.
La ong ruh ba kitei baroh ki dei ki jingleh pathar da ki rawon kiba ju leit khwai ha katei ka wah kiba ju mlien ban rah kyiad bad hadien ba ki la dep ban dih, ïa ki bilor kyiad la shu bret kat shaba lap.
Kumta na ka liang ka shnong Tiniang bad ka KSU Tyniang Unit ki la maham tyngeh ba nangne shakhmat yn ym shah shuh ïano ïano ruh kiba leit khwai ha katei ka wah ba kin rah ïa kino kino ki jingdih pynbuaid bad ban shong palat ïa ka por kaba la buh ryntih da ka shnong.
Ha katei ka sngi la ïadonlang u samla Philbak Marshillong Secretary Seng Samla Shnong Tiniang, u samla Rijit Roy Marshillong environment Secretary KSU Tiniang Unit bad u Bah Kyrshanbor Marshiangbai Sordar Shnong Tiniang bad kiwei kiwei.
Hadien ba ki nongri masi ki la shah ktah na ka jingwan lynshop ka jingpang masi ba tip kum ka jingpang Lumpy Skin Disease, ka Jaiñtia Students’ Movement (JSM) Eastern Region (JSM-ER) East Jaiñtia Hills District ki la ai da ka jingthoh sha ka shlem treikam Animal Husbandry and Veterinary, East Jaiñtia Hills District ha ka sngi Palei.
Kat kum ka jingïathuh ka JSM, ki shnong kiba shah ktah ha kane ka jingpang masi ki long ka Pamrakmai, Pamrapaithlu, Wapung Shnong, Sohkymphor, Byrwai Iongkaluh, Suchen, Iapmala, Byndihati, Lumshnong, Cham Cham bad kiwei kiwei ki shnong hapoh ka distrik.
Ka JSM ha ka jingïakynduh bad ka Senior Animal Husbandry & Veterinary Officer, East Jaiñtia Hills District, Khliehriat ka la dawa ban buh noh da u Help-Line Number hapoh ka distrik khnang ban pynsuk ïa ki nongri jingri kiba shah ktah ban pan jingïarap bad jingïada ba kyrkieh na kane ka tnat.
Ka Senior  Animal Husbandry & Veterinary Officer, East Jaiñtia Hills District, Khliehriat ka la ong ba na ka liang ka tnat ka la shimkhia halor kane ka jingpang masi da kaba ki nongtrei jong kane ka tnat ki la leit ai tika, injection bad  Awareness Program sha ki nongri masi jong ki shnong hapoh ka distrik.
Ha katei ka jingleit ïakynduh la ïalam da u President Wellson Siangshai, Donkupar Roy Kharkrang Vice President bad kiwei kiwei ki dkhot jong ka seng.
U Lamphang ka Ïingdorbar Thawaiñ ka Jylla, u Thomas A Sangma u la ai ka jingithuh ïa u MLA ka Congress na Mylliem konstitwensi u Bah Ronnie V Lyngdoh kum u nongïalam ka Liang Pyrshah ha kane ka Ïingdorbar Thawaiñ kaba khatwei ka Jylla.
Kane ka jingithuh u Lamphang ïa u Bah Ronnie kum u nongïalam ka Liang Pyrshah la pynmih ruh da ka jingpynbna ïar lyngba u Commissioner & Secretary ka Meghalaya Legislative Assembly kaba don ïa ka tarik kaba mynta ka sngi ka 8 tarik Jylliew, 2023.
Ha kajuh ka por, u Lamphang u la ai jingmynjur ban thung ïa u MLA ka Congress na Gambegre, u Saleng A Sangma, ba un long kum u Chief Whip ka Liang Pyrshah.
U District Magistrate ka West Khasi Hills District, Bah Garod LSN Dykes, IAS, u la pynjari da ka kyndon 144 CrPC kaba khang bad mana pyrshah ïa ki briew lane kynhun briew ban kem bad tong dohkha da kaba pyndonkam da ki kynja dawai bad ban pynbthei bom ha shi lynter jong ka wah Wahblei bad wah Khusang, kiba hap hapoh ka Mawshynrut Block, West Khasi Hills District.
Ha ka kyrwoh khubor ba la phah, la ong ba kane ka jingleh ka wanrah ïa ka jingpynjot ïa ki kynja ba im hapoh ki um, ki wah bad ka pynsniew ïa ki sawdong sawkun jong kine ki wah.
Kumta lada lap ïa kiba ïaleh pyrshah yn pynshitom katkum ki kyndon jong ka aiñ.
Kane ka jingmana kan treikam noh mardor naduh bala pynmih ïa kane ka hukum.
Ha kawei pat ka khubor, la ong ba ka jingpynrung kyrteng da ka online na ka bynta ban jied lane ban mynjur ïa ki kyrteng jong kito ki ban ïoh pdiang ïa ka khusnam Padma Awards-2024, la dep ban sdang naduh ka 1 tarik u Jymmang 2023 lyngba ka portal jong ka Rashtriya Puraskar Portal.
Ka kyrwoh khubor ka ong ba ka tarik kaba khatduh ban pdiang ïa ki kyrteng na ka bynta kane ka khusnam kan long ha ka 15 tarik u Nailur 2023 bad yn pdiang beit tang kiba thep kyrteng da ka online.
Shuh shuh ïa ki jingtip kiba bniah halor kane, yn ïoh na ka ophis jong u Deputy Commissioner ka West Khasi Hills District lane phah da ka Email:.
U Myntri ka tnat Pule Puthi ka Jylla, u Rakkam A Sangma, u la pyntip ba ka sorkar jylla ka la dep ban thoh sha ka National Testing Agency (NTA) na ka bynta ban buh kham bun tylli ki jaka thoh ïa ka eksamin CUET hapoh ka jylla.
Haba kren sha ki lad pathai khubor ha ka sngi Balang, u Myntri u la ong ba kane ka jingphah jingthoh ka la long ruh hadien ba kiba bun ki seng ki la wanrah shakhmat ïa kane ka mat kaba la pynlong ïa ki samla pule ka jylla ban mad jingeh namar ka jingduna palat ki jaka ïakhun ïa kane ka eksamin.
“Ngi dang ïakren bad ka Sorkar Pdeng bad kumjuh ruh bad ka NTA na ka bynta ban buh kham bun ki jaka thoh eksamin hapoh ka jylla ka ban pynsuk pat ïa ki samla pule jong ngi," la ong u Rakkam.
Shuh shuh na ka liang jong u Myntri ka tnat Pule Puthi u la ong ba ka North Eastern Hill University (NEHU) ruh ka la pynbeit thymmai ïa ka tarik ban pynlong ïa ka eksamin hadien ba la ïoh jingtip jong ka jingïatyngkhuh jong kine ki eksamin.
U Symbud Myntri Rangbah ka jylla, Bah Sniawbhalang Dhar bad uba khmih ruh ïa ka tnat Pynroi Sor u la pynpaw ba wat la ka Harijan Panchayat Committee (HPC) ka la mynjur ïa ka saiñdur ne ‘Blueprint’ jong ka Sorkar, hynrei ki kwah pat ban don katto katne ki jingpynkylla.
“Katkum ka khubor ba nga la ïoh la ong ba ka Harijan Panchayat Committee ka la pdiang ïa ka jingtyrwa bad ka Blueprint ba la pynkhreh da ka Sorkar Jylla, hynrei ki kwah pat ban don katto katne ki jingpynkylla ha kane ka Blueprint kumba la paw ha ka jubab kaba ki la phah sha ka ïingbishar," la ong u Bah Sniawbhalang.
U la ong, “Hadien ba ki la pdiang ïa ka jingtyrwa, ki lah ban wan ïakynduh ïa ngi ka Sorkar na ka bynta ban ïakren bad kam don satia kano kano ka jingeh.
Ka HPC ka lah ban wan ïakren bad ka sorkar ban pynpaw ïa kita ki bynta kiba ka kwah ban pynkylla bad lada ki long kiba biang ka sorkar kan ïaid shakhmat, hynrei lada shem ba ki long kiba eh, ka sorkar jylla kan ym pdiang.
"Shuh shuh u la ong, kat haduh mynta ym pat tip shai kiei kita ki mat kiba ka HPC ka kwah ban pynkylla namar kim pat wan ïakynduh ïa ka sorkar jylla bad kumta kin ap shwa ïa ka jingtyrwa kaba wan na ka HPC.
Lah ban kdew ba ha ka sngi Balang ka ïingbishar ka la shong tian bishar ha kaba ïadei bad ka jingthmu pynkynriah ïa kiba shong ba sah ha Them Metor sha kawei pat ka jaka.
Ha kane ka jingtian bishar, la pyntip ruh ba ka Harijan Panchayat Committee (HPC) ka la mynjur ïa ka saiñdur ba la pynkhreh da ka Sorkar Jylla hynrei ka la buh ïa ki jingai jingmut ban pynkylla pat ïa katto katne ki bynta jong ka.
Ki ’riew runar ha ka por 3 baje mynstep jong ka Sngi Palei, ki la leit pynjulor ïa kawei ka ATM Booth kaba don ha Pohkseh, Shillong da ka jingthmu ban tuh pisa.
U Sunil Ranjan Sen u la ujor ba ha ka 20 tarik Rymphang, 2023 ha ka por kumba 3 baje nohphai sngi, ki ’riew runar ki la leit prong sha ka shlem treikam jong u ha Jail Road, Shillong bad ki la tuh noh ïa ki kot ki sla kiba donkam.
Ka Kong Ksanrimai Syiemlieh ka la ujor ba ha ka miet jong ka 4&5 tarik Jylliew, ki runar ki la leit rung ha New Hope De-Addiction & Counselling Centre for Male ha  Mawdiangdiang bad ki la lute ïa ka pisa kaba don kumba T.
45,000.
U Bah Allenby Pde u la ujor ba ha ka 18 tarik Jymmang, 2023, ki runar ki la tuh ïa ki tiar ki tar kiba dei bad u Transformer na Harisava, Laban.
Ha ka miet jong ka 3 tarik Jylliew, 2023, ki runar ki la leit prong ha ka dukan jong u Md.
Monirul Haque ha Mendipathar Bazar (North Garo Hills), bad ki la tuh 21 tylli ki Mobile Phone ba shongdor kumba T.
78,800.
U Deputy Commissioner uba dei ruh u Chairman ka District Rural Development Agency jong ka West Jaiñtia Hills District, u la pyntip sha baroh ki nongshong shnong jong ka District ba ka jingpynrung kyrteng Aadhaar (Aadhaar Enrolment) kyrpang na ka bynta ki khunlung ba dang 0-6 snem, ki samla lud, ki longkmie ba armet bad ki longkmie ba dang ai buiñ kiba ïoh jingïarap na ka Scheme ICDS ka la sdang naduh ka 31.
5.
2023.
Kiba donkam ki lah ban leit mih sha ka ophis u Deputy Commissioner, Block Development Officer ban pynrung kyrteng.
Kumjuh ruh, lah ban phone ne kylli ïa ki Waheh Shnong bad nongtrei Aganwadi ïa ka jingwan jong ki nongpynrung kyrteng ha ki shnong ki thaw.
U Deputy Commissioner u la kyntu ïa baroh ki paidbah ki bym pat pynrung kyrteng ban shim ïa kane ka lad ban pynrung kyrteng ïa lade.
Kumjuh ruh na ka liang u Deputy Commissioner ka East Jaiñtia Hills District u la pyntip sha ki paidbah nongshong shnong ka East Jaiñtia Hills District ba ka Sorkar India ka la ai por ïa ka Sorkar Jylla ban pynbiang ryntih noh mar-mar ïa ki Aadhaar jong ki khyllung khynnah kiba dei ki nongïoh myntoi ïa ka skhim Supplementary Nutritional Program (Skhim ai bam ïa ki khynnah) kaba la long ka jingkyrkhu ïa ki khynnah rit kiba la ïoh ïa ki jingbam kiba tei ïa ka met ka phad jong ki lyngba katei ka skhim hynrei ki ban hap duh noh ïa kita ki jingmyntoi lada kim don ïa ka Aadhaar Card.
Kumta, la wer ïa ki kmie ki kpa jong ki hep kiba rit bad ruh ïa kiba la san ba kin shimkhia ban pynkhreh ïa ki khun jong ki ban leit mih sha ki jaka ba la buh kyrpang na ka bynta ban shna ïa ki Aadhaar Card bad lada ki khun jong ki lane ma ki kim don ïa ka Birth Certificate, ki briew kiba la buh da ka sorkar kin sa ïarap ban batai kumno ban leh, khnang ban pynsuk ïa ki paidbah.
Ki nongshna Aadhaar ba la pynbeit na ka ophis jong u Deputy Commissioner kin sa wan sha ki shnong jong ki katkum ki prokram ba la shna kyrpang bad yn sa shna Aadhaar Card ïa ki bad ki khun rit jong ki.
Shuh Shuh, lah ruh ban kdew hangne ba ka Sorkar India kan sa pynsangeh noh ïa ka pisa jong kito ki nongbylla shispah sngi (Job Card Holder), Smart Card (MHIS) bad kiwei kiwei ruh ki skhim jong ka Sorkar India, lada kim don ïa ka Aadhaar Card lane khlem register bad ka Aadhaar Card.
Namar kata, la kyrpad ïa baroh ki nongshong shnong jong ka district ba kin shimkhia ïa kane ka jingpyntip ba donkam khnang ba kan ym long ka jingduh jingmyntoi kaba khraw.
Ka High Powered Committee (HPC) jong ka ïingdorbar thawaiñ ka jylla ka la shong jingïalang ha ka sngi Palei ha hotel Taj Vivanta Shillong ban ïakren halor ka jingtei thymmai biang ïa ka ïingdorbar jong ka jylla kaba don ha Mawdiangdiang.
Ïa ka jingïalang ha kane ka sngi la pynïaid da u Lamphang ka ïingdorbar thawaiñ ka jylla u Thomas A Sangma, ha ka jingïadon lang u Myntri Rangbah ka jylla u Conrad K Sangma, ki Symbud Myntri Rangbah ka jylla u Bah Prestone Tynsong bad Bah Sniawbhalang Dhar, ki MLA bad ki heh ophisar sorkar na ki tnat bapher bapher.
Ha kane ka sngi, katei ka komiti ka la pdiang ïa ka jingtyrwa ban tei arsien biang noh ïa kane ka ïing building.
Haba kren sha ki lad pathai khubor, u Thomas A.
Sangma u la pyntip ba ki la ïakren halor ka jinglong jingman jong ki kam ki jam ha ka jingtei ïa ka ïingdorbar thawaiñ bathymmai bad halor ka jingtyrwa ban tei ïa ki jingtei ha ka wat ka ba-ar bad ban khmih ruh ha kaba ïadei bad ka jingpynbit pynbiang ha ki kam pahara.
U la ïathuh ba ka HPC, ka Assembly Secretariat bad ki tnat sorkar bapher bapher ki la mynjur ïa ka jingtyrwa na ka bynta ki jingtei ha ka wat ka ba-ar bad ïa kane ka jingtyrwa yn sa phah sha ka Ministry of DoNER.
Ha kawei ka jingjia ha ka 3 tarik Jylliew ha ka por 7:20 janmiet, ki pulit ki la ïoh jingtip na u Secretary jong kawei ka shnong kaba don ha sor Shillong ha kaba la ujor ba ki la don katto katne ngut ki briew kiba la thombor ïa kawei ka khynnah ha kawei ka khlaw.
Hadien ba ïoh ïa kane ka jingtip, ki pulit na thanat Laitumkhrah ki la leit mar-mar sha katei ka jaka bad la lah ban pynthikna ba kawei ka khynnah ba dang hapoh 18 snem bad uwei u khynnah ba dang 18 snem ka rta, ki la shah bat ha ki lai ngut ki briew katba ki dang ïaid kai ha ka por janmiet.
La ong ba kita ki lai ngut ki la byrngem byrsit ïa kitei ki arngut namar ba ki la don ha katei ka khlaw, bad ki la dawa ruh ba ki dei ban siew ïa ka kuna.
Ha u kyrwoh khubor ba la phah ha ka Sngi Palei, u SP ka East Khasi Hills, Bah S Nongtnger, u la ong ba na kitei ki lai ngut, arngut ki la shoh la dat ïa utei u khynnah 18 snem katba uwei pat u la don bad katei ka khynnah.
Shuh shuh u Bah Nongtnger u la ong ba uta u khynnah 18 snem u la kyrpad ïa kitei ki lai ngut ba kin pyllait noh ïa katei ka khynnah bad u la pynpaw ïa ka jinglong kloi ban siew ïa kata ka kuna.
Hynrei u SP u la ong ba kita ki lai ngut ki la phah ïa kitei ki arngut ki khynnah ba kin law noh ïa ki jaiñ.
Ha kajuh ka por, kitei ki lai ngut ki la lute ïa ki jingdon jingem jong kitei ki arngut.
U SP u la ong ba katba ki dang shoh dang dat, uta u khynnah u la ïoh lad ban phet krad na katei ka khlaw bad u la wan poi sha katei ka shnong bad u la pan jingïarap na ki nongshong shnong shnong.
U Bah Nongtnger u la ong ruh ba kitei ki lai ngut ki la thombor ïa katei ka khynnah kaba dang hapoh 18 snem.
Kumta na ka liang ki pulit ki la pynrung da ka jingujor halor katei ka jingjia ha thanat Laitumkhrah hapoh ki kyndon jong ka aiñ POCSO Act.
Hadien ka jingtohkit, ki pulit ha ka Sngi Balang ki la ïoh kem ïa arngut napdeng kitei ki lai ngut na Khlieh Shnong, Malki katba ïa uwei pat la kem mynta ka sngi, la ong u SP.
Ka jingkhlad noh jong u samla Heibormi Laloo, 27 snem ka rta uba shong ba sah ha Mawïong bad u samla Rahul Chettri, 24 snem ka rta ba shong ba sah ha Dymmiew ha ka 6 tarik u Jylliew, 2023 hadien ba ngam jyllop ha ka wah Brahmaputra katba ki dang ïa leit jngi ka long kaei-kaei ka jingjia kaba sngewsih kthang ïa ka ïing ka sem bad ki paralok parajor jong kitei ar ngut ki samla.
Kum ban shu pynkynmaw, u Heibormi bad u Rahul ha ryngkat saw ngut ki paralok ki leit kai sha Assam ha ka 5 tarik u Jylliew, 2023.
Ha ka step jong ka 6 tarik kitei 6 ngut ki la ïaleit kai sha kawei ka jaka ïa kaba la tip kyrteng kum ka Panikhaiti kaba don hajan ka Wah Brahmaputra ban ïa leit jngi shi paralok.
Hynrei ha katei ka por u Rahul u la ngam jyllop bad na ka liang u Heibormi u la leit ban ïarap ïa la u jong u paralok bad ha katei ka por kitei ar ngut ki samla ki la ngam jyllop bad khlad noh na kane ka sla pyrthei.
Kumta na ka liang ki pulit jong ka Pragjyotishpur Police Station hadien ba ki la ïoh jingtip halor katei ka jingjia, ki la leit sha katei ka jaka bad da ka jingïarap jong ka kynhun State Disaster Response Force (SDRF) ki la ïoh ban sei noh ïa ka met jong u Heibormi ha ka janmiet jong ka 6 tarik u Jylliew.
Katba ïa ka met jong u Rahul la lah ban sei ha ka sngi kaba bud kata ka 7 tarik.
Ïa ka met jong u Heibormi la wanrah ha ka 7 tarik u Jylliew ha nongbah Shillong hadien ba la pyndep ïa ka post mortem.
Nangta la ïoh ban pyndep noh ïa ka jingleh ñiam leh burom ha ka 8 tarik u Jylliew ha u lum jingtep jong ka Balang Pentacostal Church of God.
Arngut ki shipai Border Guards Bangladesh (BGB) ki la rung sha u pud u sam jong ka Ri India ha ka shnong Rongara Imbloka (Waek) kaba don ha South Garo Hills bad ki la pynibor bad ki trai shnong ha shwa ba ki trai shnong kin beh ïa ki.
Kane ka la jia ha ka Sngi Balang ha ka por 3 baje nohphai sngi.
Arngut ki shipai BGB ki la wan rung sha katei ka shnong da ka jingthmu ban wad ïa ki mar khaïi tuh bad ki la leit khynra sha ki ïing ki sem khlem da ïoh jingbit.
Haba ki la don ki nongshong shnong kiba la pynpaw ïa ka jingpyrshah halor katei ka jingleh jong ki, la kynnoh ba kita ki shipai BGB ki la sei da ki tiar siat jong ki bad byrngem artad.
Kham hadien, ki nongshong shnong ki la ïalum lang bad ki la sdang ban kylli pyrthew bad ka la don ruh ka jingïania kaba jur.
Ha kajuh ka por, ka ‘Video’ halor kane ka la saphriang kylleng bad la paw ba kita ki shipai BGB ki la leit phai noh sha la ka Ri hadien ba la mih ka jingïania.
Hadien katei ka jingjia, ki nongshong shnong ki la pyntip sha ki pulit bad ki BSF bad hadien kata, ki BSF kiba don ha South Garo Hills ki la leh ïa kaba donkam.
Ha ka jingïakynduh hapdeng ki BSF bad BGB ha ka jingïalang, ki BSF ki la ai jingtip shaphang katei ka jingwan jong arngut ki shipai BGB.
Ïa kane ka jingjia la lah ban pynbeit hadien ba ki heh ka BGB ki la ai ïa ka jingkular ba kin sa leh da kaba tyngeh pyrshah ïa kitei ki arngut ki shipai BGB bad ban pynthikna kiba kum kitei ki jingjia kim dei shuh ban jia hadien habud.
Na ka liang u SP ka South Garo Hills, u Abraham T Sangma, u la ïathuh ba la phah ïa ki pulit sha katei ka jaka ban pynthikna ba kan ym mih kano-kano ka jingjia.
Ki MDC kiba ha khmat jong ka National People’s Party (NPP) ki hap ban ïa shong pyrkhat na ka bynta ban pdiang noh ïa ki ar ngut ki MDC ka Congress ki ban sa pynïasoh noh shen sha ka NPP hadien ba ka jingïakren ka la biang nadong shadong ryngkat ki nongïalam ka NPP hapoh ka jylla.
Katkum ka khubor ba la ïoh lum la ïathuh ba kine ar ngut ki MDC ka Congress ki long u Bah Carnes Sohshang na Mawkyrwat bad u Bah Batskhem Ryntathiang na Mairang.
Haba ïakren bad uwei u MDC ka NPP, u la ïathuh ba ka jingïakren bad kine ar ngut ki MDC ka Congress ka la dep ïaid shakhmat bad kaba sah mynta ka long sa tang ban pdiang burom noh ïa ki na ka bynta ban pynkhlain ïa ka seng NPP ha kine ki konstitwensi na ka bynta ka ilekshon MDC ka ban long ha u 2014.
U la ïathuh ba hadien ba la rem ïa ka ilekshon MLA ha u bnai Rymphang, ka NPP ka la ïakynduh ïa baroh ki MDC kiba don ha ka liang pyrshah ba kin wan rung noh sha ka NPP.
Hynrei, kito ki MDC kiba la long MLA kim lah shuh namar ki la shah teh ha ka aiñ kyntiap seng, hynrei sa tang u Bah PN Syiem uba dang skhem ha ka seng Congress.
Shuh shuh u la pyntip ba lada rung sa kine ar ngut ki MDC Congress sha ka NPP ka jingdon ki MDC kan poi sha ka 14 ngut.
“Lada ngi la don 14 ngut ki MDC ngin nym pynkhih shuh ïa ka shuki CEM u Bah Titos Chyne uba dei u MDC na UDP, hynrei ngin bteng beit ka jingïatreilang haduh ban da kut san snem kumba la dep ïakut" u la ong.
Haba pyrshang ban ïakren bad u nongïalam ka liang pyrshah ha ïingdorbar ka KHADC, u Bah PN Syiem u la pynpaw ba um don jingtip eiei shaphang kata ka jingthmu ban leit pynïasoh jong ar ngut ki MDC ka Congress sha ka NPP.
Kumta u la ong ba un sa peit ynda la dei kata ka por lada kita ki MDC ki la leit ban pynïasoh sha kawei pat ka seng.
Sa shisien pat hapoh san snem, ka Meghalaya ka la pynmih hukum ban khang ïa ka jingwanrah dohkha nabar ka jylla hadien ba na ka jingpeit bniah ïa ki dohkha na kylleng ki distrik ka jylla la shem ba ka don ka jingpyndonkam kaba jur ïa ka dawai ‘Formalin’ ha ki dohkha kaba long kum ka bih bad kaba ktah jur ïa ka jingkoit jingkhiah.
Ha ka hukum ba la pynmih ha ka Sngi Palei, ka Commissioner of Food Safety, ka Kong RM Kurbah, IAS, ka la ong ba na ki 40 tylli ki dohkha ba la phah peit bniah, la shem ba ha ki 30 tylli na kita ki dohkha ka don ka dawai ‘Formalin’ bad ïa kane ka kaiphod la ai da u Assistant Food Analyst jong ka sorkar Meghalaya ha ka 6 tarik Jylliew, 2023.
Ka Kong Kurbah ka la ong ba ka jingdon jong ka ‘Formalin’ ha kitei ki dohkha ka long kum ka bih bad kaba ktah bha ïa ka jingkoit jingkhiah jong ki nongbam.
Katei ka heh sorkar ka la ong ba katkum ka Regulation 3.
1.
4 jong ka Food Safety and Standards (Food Products Standards & Food Additives) Regulations, 2011, ka paw ba ka dawai ‘Formalin’ kam don satia ha ka thup jong ki dawai kiba lah ban pyndonkam ha ki bam ki dih khnang ban pynneh pynsah ïa ki bad ba kin lait na ka jingsniew kloi.
Ha kajuh ka por, ka Kong Kurbah ka la ong ba ka jingsam, jingbuh bad jingdie ïa ki dohkha ba la ai da ka dawai ‘Formalin’ lane kiwei pat ki dawai ba khlem ai jingbit ka long kaba ma katkum ka kyndon 3(1)(zz)(v) jong ka Food Safety & Standard Act, 2006.
Namarkata, katkum ka jingpynkup bor da ka kyndon Clause (a) Sub-Section (2) jong ka Section 30 jong ka Food Safety & Standards Act, 2006, ka Kong Kurbah ka la mana ban buh, sam lane die ïa ki dohkha kiba wanrah na shabar ka jylla.
Kane ka jingmana kan treikam na ka bynta 15 sngi tad haduh ban da lah ban shim da ki sienjam ban pynbeit ïa katei ka kam.
Ka Kong Kurbah ka la ong ba lada don kiba leh pyrshah ïa kane ka hukum, kin shah set patok haduh hynñiew snem bad kin hap ruh ban siew ïa ka kuna kaba haduh T.
10 lak kumba la ai ha ka kyndon 59 (iv) jong ka Food Safely & Standards Act, 2006.
Lah ban kdew kaba kum kane ka jingmana ka la treikam ruh ha u Naitung 2018 hadien ba la shem ba ka la don ka jingai dawai ‘Formalin’ ha ki dohkha.
Ki sngi ki la nang jan ba ka jingpynmih bording ilektrik na ka pung Umïam kan sangeh noh shwa namar ka jingdon ka um ha kane ka pung ka la hiar shaba palat, khamtam lada ka jinghap slap kam ïarap ei ei ban pyndap um ha kine ki sngi.
Ka tyllong khubor ka ïathuh ha u snem 2014, ka um ha pung Umïam ka la hiar shaba palat ha kaba ka jingdon ka um ka la hiar sha ka 3,161 phut.
Haduh mynta, ka 8 tarik Jylliew 2023, ka jingdon ka um ha pung Umïam ka long 3162.
30 phut.
“Lada ka um ha pung Umïam ka hiar shuh shuh kham shapoh ban ïa kaba long ha u snem 2014, ka lad ban dang bteng ban pynmih bording ka la duna bha," la ïathuh ka tyllong khubor.
Kumba ka long mynta, ka Sorkar Jylla ka hap ban pynlut kumba T.
3 klur shisngi ban thied bording ilektrik na shabar kum ka jingïarap ïa ka MeECL.
Dang shen, u Myntri Rangbah, Conrad K Sangma u la ong ba ka Sorkar Jylla ka hap ban pynlut shuh sa kumba T.
300 klur lada kane ka jinglong jingman ka bteng ha kane ka rukom khamtam lada ym hap slap ban pyndap um ïa ka pung Umïam bad kiwei ki jaka ba den ban pynmih bording ilektrik.
Ha kawei ka jingjia jaba la jia ha ka sngi Palei ha Ri Bhoi, la ïathuh ba lai ngut ki nongshong shnong jong ka thaiñ Western Ri Bhoi ki la ngat ha ka jingshah pynshitom da kaba shah pynkit tin halor ka jingsuba bad kynnoh ba ki la donkti ban leh sniew lane ai ksuid ïa kawei ka longïing ha ka shnong Umrit.
Kumba la ïoh jingtip, napdeng kitei ki lai ngut kiba la shah ngat ha ka jingshah pynkit tin, ar ngut ki dei ki longkmie na ka shnong Umrit kiba la shah kynnoh donkti ban phah ai ksuid, katba uwei pat u rangbah na ka shnong Umkadhor u dei uba la shah kynnoh men-ai-ksuid.
Haba pyrshang wad jingtip halor kane ka jingjia na u Rangbah Shnong ka Umrit, u Bah Epnas Thangkhiew, la ïathuh ba kane ka kam baroh ka dei kaba la sdang na ka kam tuh dieng ha kaba la kynnoh ba kitei ar ngut ki longkmie, ki la leit ban tuh dieng na kawei ka khlaw kaba long trai da ka Kong Shuti Nongphlang.
La ïathuh ruh ba hadien ka jingshah kynnoh tuh dieng, ka la mih ka jingkynad kaba jur hapdeng ka trai lem bad kitei ar ngut ki longkmie tad haduh ba u pud ba kitei ar ngut ki longkmie, la kynnoh ba ki la phah ban leh sniew lane phah ban ai ksuid ha utei u rangbah na shnong Umkadhor pyrshah ïa katei ka longkmie kaba dei trai jong katei ka khlaw da kaba wan tep pylleng hapoh ki rud jong ka.
Shuh shuh u la ïathuh ruh ba halor kane ka jingjia, na ka liang ki bor shnong lem bad ki paidbah ki la leh ïa kane ka kam ban pyndeng tin ïa kitei ki lai ngut, ka dei hadien ba kitei ki lai ngut ki la phla shisha dalade ba ki la leh shisha ïa katei ka kam sniew ban wan tep pylleng ha ki ar jaka, kata harud jong ka ïing Dorbar Shnong bad ka ïing jong katei ka trai khlaw.
La ïathuh ruh ba kitei ki lai ngut ki la phla ruh ba ki la thmu ruh ban leit tep pylleng wat ha ka rud ïing jong u Rangbah Shnong, hynrei la ïathuh ba ka pylleng ka la pait noh ha shwa ba kin leit tep.
Ha katei ka sngi la lap tang ïa kiba ki la tep harud jong ki bynta ka ïing Dorbar, katba harud jong katei ka trai khlaw ym shym la lap satia.
Na ka liang u Rangbah Shnong, u Bah Epnas Thangkhiew u la ïathuh ruh ba ka jingpyndeng tin ïa kitei ki lai ngut kam dei satia kaba ki shim ïa ka aiñ ha ka kti, hynrei ka dei kum ka jingpynshitom ban pynehrngiew ïa ka shnong bad katei ka longïing kaba la shah leh sniew naba kam don satia kano kano ka jingktah kti ne pynmynsaw ïa kitei kiba la shah kynnoh nongaiksuid.
Ha kajuh ka por, na ka liang u Rangbah Shnong u la ong ruh ba lyngba kane ka jingpynshitom ïa kitei ki lai ngut kan long kum ka jingmaham ruh ba nangne shakhmat kum kine ki jingjia kim dei shuh ban wan jia hapoh ka shnong ka thaw hadien habud, naba ka ktah ïa ka bha ka miat bad ka shongsuk shongsaiñ.
Katkum ka khubor ba lah ioh lum ka iathuh ba na ka liang jong ka sorkar pdeng ka ri (Ind) ka lah ai jingbit mynta ia ka kynhun ialehkai phutbol jong ka ri Pakistan na ka bynta ka jingshimbynta ha ka lympung ialehkai ka ban long ha Bengaluru ka SAFF Cup, naduh ka 21 tarik mynta u bnai haduh ka 4 tarik u Naitung 2023.
Kumta ruh na ka liang jong ka All India Football Federation (AIFF) lyngba u  Secretary u Shaji Prabhakaran u iathuh ba ka sorkar pdeng jong ka ri India ka la leh la ka bynta da kaba ai jingbit mynta ia katei ka kynhun ialehkai jong ka ri ba marjan ha ka lympung ialehkai ka ban ia aireng da ki phra tylli ki ri ba marjan bad mynta ka shong sa tang ha katei ka ri ba marjan na ka bynta ban pyndep ia ki kam ki jam ki jong ka ha kaba iadei bad ki kot ki sla katkum ka lynti kaba dei ryngkat bad ka jingbud ryntih ia ki kyndon ka AIFF.
Kumba ka paw mynta ha ka group ialehkai jong katei ka lympung ka long ba ka India  bad Pakistan ki hap ha kajuh ka group bad ha  kaba kitei ki ar kynhun ialehkai kin iakynduh paramaki ha ka 21 tarik mynta u bnai kum ka jingplie ia ka lympung ialehkai baroh kawei.
Shuh shuh ruh ha ka sien kaba nyngkong ha ki san snem ba kitei ki ar tylli ki ri kin ioh ban iakhun pyrshah paramaki ha kum katei ka lympung bad ka sien kaba khatduh ba ka kynhun ialehkai ka ri  ka  ioh ban iakhun pyrshah ia ka Pakistan ha ka jingialehkai phutbol ka long ha ka jingiakhun semifinal jong ka 2018 SAFF Championship; ha kaba ka India ka lah rah ia ka jingjop da 3-1 kol.
Ki khubor ki iathuh ruh ba kiwei pat ki ri nalor kitei ki ar ri ki ban sa shimbynta ha katei ka lympung iakhun kaba mynta ki long ka kynhun ialehkai na Lebanon, Kuwait, Nepal, Bhutan, Bangladesh bad Maldives.
Katba ka Sri Lanka kan ym lah  ban shimbynta ha katei ka lympung naba haduh mynta ka dang hap ban mad ia ka jingshah  sospon ka jong ka ha ka FIFA, katba ka Afghanistan ka lah weng noh ialade na ka SAFF na ka bynta ban leit pyniasoh pat bad ka Central Asian Football Federation ha ki khyndiat snem ba lah leit noh.
Shuh shuh ruh ka Pakistan kam shym la ioh ban shimbynta ha ki ar lympung ialehkai na ki 13 tylli ki bynta jong ka lympung kiba lah dep ban long haduh mynta naduh u snem 1993.
Ka nongialehkai Tennis na Poland kaba dang iai bat haduh mynta kum ka lahduh ha ka pyrthei ka Iga Swiatek ka lah hap ban mad ia ka jingiakhun kaba eh bad jwat pyrshah ia ka Beatriz Haddad Maia ha ka lympung ialehkai ba mynta jong ka French Open.
Katei ka nong-ialehkai ba pawnam ha ka pyrthei ka lah hap ban iakhun da kaba tyngeh shuh shuh   tad haduh ba kan da lah ban pynliem noh ia  katei ka nongiakhun pyrshah na Brazil da 6-2 7-6(7).
Lyngba kane ka jingjop katei ka nong-ialehkai ka la jam mynta sha ka  phainal ha ka sien balai ha ki saw snem jong ka jing-ioh shim bynta ha katei ka lympung.
Ka Iga hadien katei ka jingjop kan iakhun pyrshah bad ka Karolina Muchova ka ban long ha ka sngi saitjain; kaba la lah ban iada halade ia kawei ka dor-thong ialehkai ha shuwa ba kan lah pynliem noh ia ka Aryna Sabalenka da 7-6(5) 6-7(5) 7-5 kum ka jingpynkut noh shi syndon ia ki jingkhmih lynti jong katei ka nongialehkai na Belarus na ka bynta ba kan long ka lahduh ha ka pyrthei.
Shuh shuh ruh ka Swiatek kaba lah khur ia ka nam jop ha ka Suzanne Lenglen Cup ha u snem ba lah dep bad ha u 2020, ha katei ka jingiakhun ka lah hap ban iakhun tyngeh bha khamtam ha ka jingiakhun tiebreak na ka bynta ban ioh pynjem noh ia ki khnap ialehkai ba tbit jong ka nongiakhun pyrshah.
Kumjuh ruh, ka Sabalenka ka lah  dei ban khur shalade ia ka kyrdan ba  hajrong  lada ka lah ban khur ia ka nam lahduh ha katei ka lympung ialehkai ba mynta ha Paris, hynrei katei ka nongialehkai kaba long ruh ka lahduh Australian Open ka lah pynlehnohei ia ka kabu ksiar ba ka lah ioh ha ka 5-2 jingjop ha ka set iakhun kaba lai pyrshah ia ka Muchova bad kaba lah hap ruh ban mad noh ia ka jingpynkut ka jingiaid lynti jong ka ha ka lympung hadien ka jingshah rem ha ki san jingialehkai ba khatduh jong ka jingiakhun.
Ha kawei pat ka jingialehkai, ka khubor ka iatguh ba ka nongialehkai na  Japan ka Miyu Kato ha ka jingiatreilang mynta bad u nongialehkai na Germany u Tim Puetz na ka bynta ban khur ia ka khet jingjop na ka kyrdan ialehkai ba mar shijur, kitei ki nongialehkai ki lah pynher sted shakhmat ia ka jingiakhun ka jong ki na ka bynta ban lah pynliem noh ia kiwei pat ki shijur iakhun pyrshah kata ka Bianca Andreescu na Canada bad u nongialehkai na New Zealand u  Michael Venus da 4-6 6-4 (10-6) ha ka jingiakhun phainal ka jong ki.
Ka Kato bad kawei pat ka nongialehkai na Indonesia ka Aldila Sutjiadi ha ka jingiatreilang ka jong ki, ki lah shah beh noh na ka lympung iakhun ha ka kylla iakhun kaba lai ha ka por ba ka Kato  ka lah tied bad khyrwit tyngeh ia ka bol ialehkai  ha ka madan ialehkai hapdeng ki dor-thong  jong ki nongialehkai bad ka lah leit dei ruh kawei ka khynnah tam bol ha ka jingialehkai.
Ka Palak Gulia ka lah khur shalade ia ka jingjop na ka jingiakob siat Air Pistol ki kynthei ha ryngkat bad ka tama Ksiar ba ka lah khur hadien ba ka la lah ban pynliem noh ia ka kynhun ialehkai kaba kham khlain ha ka rynsan iakob siat jong ki kynthei ha ka lympung 21st Kumar Surendra Singh Pistol Championship ha Madhya Pradesh Academy, Bhopal.
Ha katei ka jinglah jong ka ban khur ia ka tei ka jingjop, ka Palak ka lah siat 241.
5 ha ka jingiakhun phainal na ka bynta ban pynliem noh ia ka nongiakhun pyrshah ka Anuradha Devi  da 3.
4 dor-thong ha ka jingiaknieh takma Ksiar jong ki.
Kumjuh ruh ka Priya Raghav ka lah khur shalade ia ka takma Rnong  da kaba tam shakhmat mynta ia u Arshdeep Kaur, Manu Bhaker, Surbhi Rao, Ruchita Vinerkar  bad  Harnavdeep Kaur.
Ka khubor ka iathuh ruh ba ka Palak ka lah shah niat sha ka takma Rupa ha ka rynsan iakhun jong ki Junior ha ka Drishti Sangwan.
Hynrei kaba kham sngewtynnad ka long ba ka Palak ka lah khur ia ka takma Rnong na ka kyrdan Youth kata hadien ka Harnavdeep Kaur  bad Drishti.
Ki result:10m air pistol: Women: 1.
Palak Gulia 241.
5 (574); 2.
Anuradha Devi 238.
1 (574); 3.
Priya Raghav 217.
1 (576).
Juniors: 1.
Drishtii Sangwan 244.
0 (572); 2.
Palak Gulia 241.
9 (574); 3.
Vibhuti Bhatia 216.
8 (572).
Youth: 1.
Harnavdeep Kaur 239.
6 (574); 2.
Drishti Sangwan 237.
1 (572); 3.
Palak Gulia 217.
5 (574).
Sub-youth: 1.
Agam Grewal 572 (13x); 2.
Drishti Sangwan 572 (9x); 3.
Tanishi Choudhary 571.
Katkum ka khubor ba lah ioh lum ka iathuh ba ka ri United States kan jam mynta shakhmat na ka bynta ka jingshimbynta ha ka lympung ialehkai World Cup jong ka jing-ialehkai phutbol ki kynthei ha u bnai ban wan, ha kaba ka kynhun ialehkai na katei ka ri kaba haduh mynta kam shym la don kano kano ka jingkylla.
Kane ka kynhun ka lah nang iai bteng ban bat biang sa shisien ia ka kyrdan ba nyngkong ha ka thup ba san jong ka thup kyrdan ba thymmai ka FIFA.
Shuh shuh ruh ka khubor ka iathuh ba katei ka kynhun ialehkai na USA kaba lah bat ia ka kyrdan ba 1 ha ka thup jong ka FIFA naduh u Jylliew 2017, mynta ka iai bteng biang sa shisien na ka bynta ban shong ha katei kajuh ka kyrdan da kaba tam noh shakhmat ia ka Germany, Sweden, England bad France.
Kumta ruh, ka kynhun ialehkai jong ki kynthei na Spain bad Brazil ki shah pynshong mynta ha ka kyrdan bad ba 8 da ka jingiakylliang jaka bad ka Canada kaba shah pynshong mynta ha ka kyrdan ba 7 bad kumjuh ruh bad ka Netherlands kaba shong mynta ha ka kyrdan ba 9 kaba long tang kitei ki jingkylla ha ka thup ba 20 jong katei ka thup kyrdan ba thymmai mynta.
Hadien ba lah dep ka jngialehkai paralok ha u bnai Iaiong mynta u snem, ka Spain  ka lah pyniarygkat mynta ialade ha kaba iadei bad ka kyrdan ba biang tam eh ba ka ioh ban  shong hadien ba katei ka kynhun ka la lah ban kamai bun kol ha ka jingialehkai bad ka Norway bad China kaba lah khur ia ka jingjop.
Katba ka lahduh Copa America Femenina ka Brazil ka lah kamai ia ka jingjop bakhraw halor ka Germany.
Kumta ruh ka  ri Australia  & New Zealand kiba long ki ri ki ban pynlong ia katei ka lympung jong ki kynthei, ki ioh ban shong mynta ha ka kyrdan ba 10 bad 26 bad ka Zambia kan long ka kynhun ialehkai kaba shong  shapoh eh ha ka thup kyrdan jong ki kynhun kata ha ka jaka ba 77.
Ka khubor ka iathuh ruh ba ka tei ka lympung ialehkai World Cup jong ki kynthei kan sdang ban tyllun ka shalyntem jong ka naduh ka 20 tarik u Naitung haduh ka 20 tarik u Nailar 2023.
U Anirudh Chandrasekar ha ka jingiatreilang bad u Vijay Sundar Prashanth ki la lah ban pynliem noh ia u Pedro Martinez & Andrea Pellegrino na ka rynsan iakhun pre-quarterfinal jong ka jingiakhun ba mar arngut ki shynrang ha ka lympung ialehkai Tennis ba mynta ha Heilbrponn, Germany ka €145,000 Challenger Tennis tournament.
Ki result:€145, 000 Challenger, Heilbronn, Germany: Doubles (pre-quarterfinals): Nicolas Barrientos (Col) & Diego Hidalgo (Ecu) ia u Ramkumar Ramanathan & Nenad Ziimonjic (Srb) da 6-1, 6-3; Anirudh Chandrasekar & Vijay Sundar Prashanth ia u Pedro Martinez (Esp) & Andrea Pellegrino (Ita) da 6-2, 6-4.
$25,000 ITF men, Jakarta, Indonesia: Singles (first round): Tegar Wibowo (Ina) ia u Dheeraj Srinivasan  da 6-3, 6-0.
Doubles (pre-quarterfinals): Anthony Susanto & David Susanto (Ina) ia u Shivank Bhatnagar & Yuichiro Inui (Jpn) da 6-3, 7-6(5); Nitin Kumar Sinha & Vishnu Vardhan ia u Kokoro Isomura & Tomohiro Masabayashi (Jpn) da 6-3, 6-2; Francis Casey Alcantara (Phi) & Hiroki Moriya (Jpn) ia u Gourav Gulia & Digvijay Pratap Singh da 6-1, 6-3.
$15,000 ITF men, Nakhon Si Thammarat, Thailand: Singles (first round): Pawit Sornlaksup (Tha) ia u Abhinav Sanjeev Shanmugam da 6-4, 6-2; Manish Sureshkumar ia u Blake Bayldon (Aus) da 6-3, 6-2.
$15,000 ITF men, Tehran, Iran: Singles (first round): Karan Singh ia u Yunes Talavar (Iri) da 6-3, 6-0; Denis Klok ia u Manish Ganesh da 6-2, 6-2.
$40,000 ITF women, La Marsa, Tunisia: Singles (first round): Rutuja Bhosale ia ka Suzanie Pretorius (RSA) da 6-0, 6-3; Jana Kolodynska ia ka Sahaja Yamalapalli  da 6-3, 4-6, 6-1.
$25,000 ITF women, Setubal, Portugal: Singles (first round): Katarina Kozarov (Srb) ia ka Karman Kaur Thandi da 6-3, 6-2.
$15,000 ITF women, Nakhon Si Thammarat, Thailand: Singles (first round): Dasha Ivanova (USA) ia ka Humera Baharmus da 6-2, 6-3.
$15,000 ITF women, Monastir, Tunisia: Singles (first round): Agostina Breval (Fra) ia ka Ishwari Matere da 7-6(5), 6-1; Vanessa Teiusanu (Rou) ia ka Ashmitha Easwaramurthi da 6-2, 6-3.
Wat la ka jingïalehkai phutbol ka long kaba itynnad ha ka pyrthei hi baroh kawei, hynrei ïa kane ka jingïalehkai la pynjakhlia noh da katto katne ki ’riew shim kabu bad kane ka la jia ha Brazil.
Ka Ïingbishar jong ka Brazil ka la ai jingsneng da kaba pynduh ïalehkai haduh bun snem ïa ki rangïalehkai kiba don kti ha ka ban pynïaid lypa ïa ka jingïalehkai (match-fixing) bad kiwei ki kam kiba long pyrshah, kynthup ïa u rangïalehkai barim ka Mumbai City FC u Ygor Catatau.
U Catatau u la pynïasoh sha ka Mumbai City da kaba shim wai na ka Madureira na ka bynta ban ïashim bynta ha ka Indian Super League jong ka aïom ïalehkai 2021-22.
Na ka liang ka Superior Court of Sports Justice (STJD) ka la ai jingsneng ïa shi kynhun ki rangïalehkai phutbol kiba la ïadon bynta ha ka jingpynbeit lypa ïa ka jingïalehkai.
Ka Ïingbishar ka la ai jingsneng haduh 13 ngut ki rangïalehkai halor ka jingdon kti ha katei ka kam kaba long pyrshah.
Lai ngut ki rangïalehkai ki la shah sospon shirta jingim na ka kam ïalehkai, katba hynriew ngut ki la shah sospon ka ban neh haduh 1000 sngi.
Hynrei tang ar ngut na ki, kiba la lait na ka jingshah pynshitom bad ki dang lah ban buh ka jingkyrpad bad ki dang lah ruh ban ïalehkai shabar ri tad haduh ba ka Ïingbishar kan shim ïa ka rai kaba khatduh.
Bad na ka bynta u Ygor Catatau, ka Iingbishar ka la pynshitom ïa u da kaba pynduh ïalehkai shirta jingim.
Shuh shuh katei ka Ïingbishar ka la daiñ kuna ruh haduh $14,000 ïa utei u rangïalehkai.
Utei u rangïalehkai na Brazil u la shah kynnoh ba u la don kti ha ka jingïathong lem bad saw ngut ki para nongïalehkai na ka Sampaio Correa ïa kaba ki la ïalehkai ha ka aïom ba la lah.
Kitei ki rangïalehkai ki la shah pynbor ban sangeh ïalehkai ha ka jingïakhun jong ka second-division league.
Utei u rangïalehkai ba dang 27 snem ka rta u la wan sha India na ka bynta ban ïadon bynta bad ka Mumbai City FC kaba la khur ïa ka nam lahduh ha ka ISL.
U la ïoh ban theo ia ka kol kaba nyngkong na ka bynta ban pynliem da 3-0 kol pyrshah ïa ka FC Goa.
Ka Inter Milan kan pynkhreh ïa ka jingïakhun final ha ka Champions League ha ka sien kaba san ha kaba kan ïakynduh pyrshah ïa ka lahduh jong ka Premier League bad FA Cup ka Manchester City ha ka miet jong ka sngi saitjaiñ ha Istanbul.
Kane ka kynhun kaba la bat lai sien ïa ka nam lahduh kan pynkhreh ban khur biang ïa ka jingjop kaba nyngkong hadien ba kam shym la lah ban pynurlong ha ka Serie A, ka Italian Cup bad ka Champions League hapoh ka jingïalam u Jose Mourinho ha u 2010.
Na ka bynta u coach ba mynta u Simone Inzaghi, ka dang dei ka sien kaba nyngkong eh ban ïoh rung sha ka final ha ka Champions League.
Katto katne ki la khmih lyngba ka Inter Milan ka la lah ban wanphai sha ka thong jong ka jingjop naduh ba la pynïakap ïa ki kynhun ha u Nailar.
Hynrei ka Inter Milan ka la shah pynngat ha ka group kaba kham jwat kaba kynthup ïa ki kynhun ba khlaiñ bor ha Europe kum ka Bayern Munich bad ka Barcelona.
Ka la lah ban pynliem ïa ka Porto, Benfica bad ka AC Milan ha shwa ba kan jam sha ka final.
Ha ka pre-quarter final, ka Inter Milan ka la lah ban pynliem ïa ka Porto na ka bynta ban tam da 1-0 kol lyngba ka aggregate bad ban jam sha ka quarter final ha ka sngi kaba nyngkong eh naduh ba ka la rah ïa ka nam lahdu ha u 2011.
Kumjuh ha ka Quarter final ka Inter Milan ka la lah ban pynliem ruh ïa ka Benfica da 2-0 kol bad ha ka wat kaba ar ka la ïakhaid mar 3-3 kol na ka bynta ban tam da 5-3 lyngba ka aggregate.
Ha ka semi final ka Inter Milan ka la lah ban pynliem sa ïa ka AC Milan da 2-1 kol ha ka wat ba nyngkong bad 1-0 kol ha ka wat ba ar.
Kumta kane ka kynhun ka la khmih lynti ban ïalehkai bha ha katei ka jingïakhun final pyrshah ïa ka Man City.
Na ka liang jong ka klob ialehkai phutbol ha ka lympung English Premier League ka Liverpool ka pynbna mynta ia ka jingioh jong ka ban iasoi kontrak ialehkai bad u  rangialehkai na ka klob Brighton & Hove Albion bad uba long ruh u nongkhur jingjop ha ka lympung ialehkai  World Cup 2022 na ka kynhun Argentina u Alexis Mac Allister, ha kaba katei ka klob ka lah pynpaw ruh ba ka jingiateh mynta bad u ka long da ka jingsiew kaba lah kot shaduh ka 55 million pounds ($69 million).
Kumjuh ruh utei u rangialehkai shapdeng jong katei ka klob u long u atiar ba nyngkong  ha ka liang ialehkai shapdeng na ka bynta ban thaw bad kyntiew ia ka klob Liverpool ha katei ka liang ialehkai; kaba ka klob ka lah pyndep ia ka jingiaid lynti ba dang shu dep ka jong ka ha ka jaka ba san ha ka lympung EPL.
Na ka liang jong u manager ka klob Liverpool u Jurgen Klopp wat hadien ka jingioh mynta ban iasoi bad utei u rangialehkai, hynrei uba dang iai wad shuh shuh ki rangialehkai na ka bynta ban ioh iasoi thymmai  hadien ka jngmihnoh jong ki rangialehkai shapdeng ka klob kata u James Milner, Naby Keita  bad Alex Oxlade-Chamberlain.
Kumta ruh ka klob ka lah thong ruh  hakhmat na ka bynta ka sien jam jong ka ban ioh iasoi bad u khlur ialehkai ka England u Jude Bellingham; uba pynkhreh mynta ban leit pyniasoh sha ka klob Real Madrid hadien ba ka klob ka lah mynjur bad pdiang ba kan siew haduh 100 million euros ($107 million).
Saw tylli ki kynhun kin pynkhreh ïa ka jingïakhun semi final jong ka wat ba nyngkong ha ka Meghalaya State League 2023 ha ka sngi saitjaiñ ha ki ar tylli ki jaka.
Ka Rangdajied United (lamkhmat na ka Group-B) bad ka lahduh jong ka MSL 2019 ka Shillong Lajong (lamkhmat na ka Group-C) kin pynkhreh ïa ka semi final kaba nyngkong ha ka por 1:30 noh phai sngi ha Kiang Nangbah Stadium kaba ha Jowai.
Katba kawei pat ka jingïakhun semi final kan long ha ka por 3:30 janmiet ha PA Sangma Stadium kaba ha Tura hapdeng ka Khliehmawlieh (lamkhmat na ka Group-D) bad ka lahduh jong ka Shillong Premier League ka Mawlai (lamkhmat na ka Group-A).
Ïa baroh ar jong kine jingïakhun yn pyni ‘live’ lyngba ka Youtube channel jong ka Meghalaya State League (youtube.
com/@meghalayastateleague).
Ïa kane ka jingïakhun semi final yn pynlong ha la ïing bad shabar (home-and-away) bad ka wat ba ar kan long ha ka 13 tarik.
Katba ïa ka final yn pynlong ha ka SSA Stadium ha First Ground, Polo ha ka 17 tarik mynta u bnai.
Kumba ka paw ka Mawlai ka dang dei ka kynhun kaba dang thymmai ha kane ka lympung, katba kitei lai tylli pat ki dei kiba ïashim bynta teng ha ki por ba la leit.
U kapten ka Mawlai u Brolington Warlarpih u la pynpaw ka jingkmen ban ïoh ïashim bynta ha ka Meghalaya State League.
“Nga sngewkmen eh ban ïoh ïashim bynta ha ka MSL namar ngim pat ju ïoh ban ïashim bynta ha kum kane ka lympung kaba wan ïashim bynta lang da ki kynhun na kylleng ki district ka Jylla.
Ka long kaba biang eh na ka bynta ki rangïalehkai namar ka plie lang ïa ki rangïalehkai kiba na ki thaiñ nongkyndong ba kin shah thied ha ki klob kiba heh.
"Ka Mawlai ka la ïashim bynta ïa ki jingïalehkai jong ka Group-A ha madan Third Ground kaba ha Polo (Shillong), hynrei mynta ka donkam ban long ba la khreh ban ïakhun ha Tura, ha kaba ka Khliehmawlieh ka la ïashim bynta ha ka Group-D ha katei ka jaka.
“Ka Mawlai ka la trei shitom naduh kaba sdang jong kane ka lympung bad nga ai khublei ïa ki paidbah nongkyrshan bad khmih lynti ba ki ïai bteng ban ai jingkyrshan ïa ngi ha kane ka jingleit ïalehkai ha Tura," la ong u Bro.
Katba ka Shillong Lajong kaba la sdang kham slem ha ka MSL 2023 ban ïa kiwei pat ki kynhun na ka daw ka jingïashim bynta ha ka Second Division League jong ka All India Football Federation, haduh ba ka la lah ban pynurlong ban kiew kyrdan biang sha ka I-League.
Kane ka kynhun hapoh ka jingïalam u Bah Lekini Suting (Youth development coach) ka la long kaba khlem shah rem ha ka Group-C bad mynta kan ïakhun pyrshah ïa ka Rangdajied, kaba long ka jingïai bteng na ka final jong ka MSL 2019 ha kaba ka SLFC ka la jop da 3-0 kol lyngba ka tie-breaker.
U Bah Lekini u la ong ba ka jingjop ka dei nyngkong ha ka Second Division, hynrei mynta ka long ban ïai bteng ïa ka mynsiem ïakhun sa ha ki ar tylli ki jingïakhun semi final.
“Ngi khmih lynti ban ïalehkai bha ha kane ka jingïakhun ka wat ba nyngkong ha Jowai.
".
U Myntri Rangbah ka Jylla, Conrad K.
Sangma u la ai khublei kyrpanga ka ’theialehkai na Ri Bhoi District, ka Rinalis Ingti kaba la lah ban pynurlong da kaba khur ïa katakma ba nyngkong eh na ka bynta ka Jylla ha ka 66th National School Games 2023.
Kane ka khluralehkai ka la lah ban khura ka takma rnong ha ka High Jump hadien ba lah ban kynthoh 1.
55m ha ka sngi Palei ha Bhopal, Madhya Pradesh.
“Ka Jylla ka sngewsaronga ka jinglah ka jong ka ban pynpawa ka jingtbit ha katei ka lympung bad nginai kyrshana ka khnang ba kan nangkiew shaphrang ha ka kamalehkai jong ka," la pynpaw u Conrad ha ka sla facebook lajong ha ka sngi Thohdieng.
Kum ban shu pynkynmaw ka Rinalis ka la lah ban kynjoh ha kajuh ka kyrdan ha ka Khelo India Youth Games ha u snem 2021.
Ka shlem treikam jong ka District Sports Officer (DSO) West Khasi Hills District kan pynlong ïa ka lympung ïalehkai ki khynnah ba la tip kum ka District Level Subroto Mukherjee Cup Football Tournament ha Nongstoiñ naduh 26 tarik mynta u bnai.
Ïa kane ka lympung la phiah ha ki lai tylli ki kyrdan ïalehkai, kita ka Under-14 jong ki khynnah shynrang bad ka Under-17 jong ki khynnah shynrang bad kynthei.
Kat kum ka kyrwoh ba la pyllait da ka DSO Kong Balarina Syiem la ong ba ïa ki form lah ban ïoh ïa ka shlem treikam kaba ha Nongstoiñ tang ha ki por long trei.
Ka tarik kaba khatduh ban pdiang ïa ki form kan long ha ka 13 tarik mynta u bnai ha ki shlem treikam jong ki block bapher bapher jong katei ka district bad hadien katei ym pdiang shuh.
Ka jingjurip ïa ki rta jong ki khynnah kan long ha ka 21 tarik ha Indoor Stadium, Ladweitang kaba ha Nongstoiñ naduh ka por 10 baje mynstep.
Na ka bynta ka Under-14, ki khynnah ki dei ban long kiba la kha ha lane hadien ka 1 tarik u Kyllalyngkot 2010, katba ha ka Under-17 ki khynnah ki dei ban long kiba la kha ha lane hadien ka 1 tarik u Kyllalyngkot 2007.
La kyrpad ruh ïa ki khynnah ki dei ban wanrah lang ïa ki kot ki sla ki ban pynshisha ïa ka snem kha, Aadhaar Card bad ki Identity Card ba la ïoh na ki skul ba ki pule.
Na ka bynta ki jingtip ba bniah ki lah ban phone ha kine ki number 9402300795 & 80142512420.
Ka Ïooksi Youth Welfare bad ka Moodymmai ki la khur ïa ka jingjop ha kaba sdang ïa ka lympung ïalehkai Third Division Football Tournament kaba tip kum ka “3rd U Adelbert Laloo Memorial Trophy" ba la pynïaid da ka West Jaiñtia District Sports Association (WJDSA) ha ka sngi Thohdieng ha Kiang Nangbah Stadium, Ladthadlaboh.
Ha kane ka sngi sdang, ka Ïooksi Youth Welfare ka la pynjem khnap ïa ka Saiñdur Mihmyntdu da 6-1 kol.
Ha kane ka jingïalehkai u Pyrkhat Pasleiñ u la ïoh ban thep ar kol ha ka minit kaba 3 bad 42, lem bad u Pyrshang Tangliang (9 & 27), katba u Ngaitmi Syngkon (70) bad u Sunny Son Sutnga (69) ki la thep mar shi kol.
Na ka liang ka Saiñdur Mihmyntdu ka la lah ban pynphai kylla shi kol lyngba u Chibor Phawa ha ka minit kaba 41.
Kumjuh ha kawei pat jingïakhun, ka Moodymmai ka la pynliem noh ïa ka Mookynphad Mihmyntdu lyngba ka shi kol ba la thep da u Same Syngkon ha ka minit kaba 61.
Ha ka jingïalehkai kaba la long kham ha shwa hapdeng ka Lumsliar bad ka Lad Mukhla ki la ïasam mar shi point hadien ba ïakhaid mar 1-1 kol.
Ïa ka kol jong ka Lumsliar sliar la thep da u David Dkhar ha ka minit kaba 8, katba ïa ka kol jong ka Risingsun Mukhla la thep da u Yoshar O.
Mukhim ha ka minit kaba 24.
Ka Khliehmawlieh Youth Club ka la pynpaw ïa ka jingbynñiaw kaba jur halor ka jingleh ka Meghalaya Football Association (MFA) ha kaba ïadei bad ka jingpynïalehkai ïa ka semi final jong ka Meghalaya State League.
Ha kane ka jingïakhun semi final (1leg) ka Khliehmawlieh (kaba lamkhmat na ka Group-D) kan pynkhreh ïa ka jingïakhun ha la ïing pyrshah ïa ka Mawlai SC (kaba lamkhmat na ka Group-A) ha PA Sangma Stadium, Tura ha ka por 3:30 janmiet.
U manager jong katei ka kynhun u la ong ba kumba long mynta ka Khliehmawlieh kam shym la ïoh ban ïalehkai ha la ïing (home ground) kumba la leh ïa kiwei ki kynhun ba rung sha ka semi final.
Kane ka kynhun kaba la wan ha ka kyrdan ba-ar ha ka Super Division jong ka NDSA ha ka aïom ïalehkai ba la dep, ka la buh ruh ka jingkylli, “balei ka MFA ha baroh ki san tylli ki jingïalehkai (group) la pynlong ha madan Chanmari", hynrei mynta ka pynkynriah noh sha PA Sangma Stadium da kaba ai daw ba ka madan ha Chanmari kam long.
“Haba baroh san tylli ki jingïalehkai jong ka Khliehmawlieh YC ka la ïoh ban ïalehkai ha madan Chanmari, hynrei balei ha ka semi pat kam long ban ïalehkai.
Hato kane ka dei ka jingñion beiñ ïa ki klob kiba na nongkyndong?".
Kat kum ka jingpyllait khubor da ka MFA ha ka sngi Palei, la ong ba ha ka jingshisha ka madan ha Chandmari kaba ha Tura ka dei ka jaka ïalehkai na ka bynta ka Group-D bad la sakhi ïa ka jingwan tuid ki paidbah nongpeitkai.
Kumta ïa ka jingïakhun semi final yn pynlong noh ha PA Sangma Stadium ha kaba yn ïadon lang ka MP jong ka Tura, ka Agatha K.
Sangma kum ka kongsan.
Sa shisien pat, ka sorkar jylla lyngba ka tnat Food Safety ka la pynmih hukum ban khang ïa ka jingwanrah dohkha nabar jylla na ka bynta 15 sngi hadien ba la lap ba 30 na ki 40 tylli ki dohkha ba la peit bniah ki don ïa ka dawai ‘Formalin’ (Formaldehyde) kaba shyrkhei haduh katta-katta bad kaba ktah jur ïa ka jingkoit jingkhiah jong ki nongbam.
Kaba kham pynsheptieng ka long ba ïa kine ki dohkha ba la peit bniah, la shim na kylleng ka jylla bad ym tang na Ïewduh ne na Ïew Shyllong.
Ha ka jingshisha, ïa kane ka dawai la pyndonkam ban pynneh pynsah ïa ka met ki mrad ba la ïap na ka bynta ki nongwad bniah ba kin leh ïa ka jingwad jingtip.
Wat ki kyndon jong ka Food Safety and Standards Regulations 2011, ki la mana ban pyndonkam ïa ka Formalin ha baroh ki jait jingbam jingdih.
Hynrei ki dang don pat ki ’riew shim kabu ki bym pyrkhat shuh ïa ka koit ka khiah jong kiwei bad kiba synreit da kane ka dawai ha ki dohkha tang ba kin eh doh bad ban lah die ha ïew ha hat.
Ngi sngewthuh ba kaba bun na ki dohkha ba ngi pyndonkam ka dei kaba wan na shabar jylla kum na Andhra Pradesh.
Hynrei ban leh sat haduh katne bad ban buh ïa ka jingim briew ha ka jingma, ka long ka bym lah satia ban pdiang.
Ka tnat ri dohkha jong ka sorkar jylla mynta ka sngi ka la pynmih da ka jingthoh ha kaba ïadei bad kane ka dawai bad la ong shai ba lada ka Formalin ka ïoh ban rung bun sha ka met u briew, ka lah ban thaw jingsuh kpoh, prie, bym tip briew, shitom u khyllai bad lah ban poi ruh sha ka jingïap.
La ong ruh ba ka International Agency for Research on Cancer (IARC) jong ka WHO ka la kynthup ïa ka Formalin (Formaldehyde) kum kawei na ki daw ba lah ban thaw ïa ka jingpang bampong (Cancer) ha ka met u briew, ha kaba la don ki sakhi ba ka dei ka daw jong ka Cancer ba ktah ïa u tangkro.
Pyrkhat haduh katne kata ka Formalin ka buh jingma ïa ngi ki briew, hynrei kita ki nongkhaïi pat kim don jingsngew eiei.
Ka sorkar jylla ka la dei ban ai da ka ejahar ha ki pulit halor kane bad ban phah kem ïa kito kiba donkti la ki don ha kano-kano ka jylla ruh.
Ngi lah ban ong ba lehse ka jingbun jong ki nongshong shnong ka jylla jong ngi ki ïoh ïa ka jingpang bampong na ka daw jong ka jingbam ïa kiba kum kine ki jait doh ba la khleh da ka Formalin.
Nalorkata, ka tnat ri dohkha ka la pynshai ba ka daw bah jong ka jingpyndonkam ïa ka Formalin da ki nongkhaïi bym hok ka long ban pynneh ïa ka dohkha na ka jingpyut kloi bad shukor ïa ki nongthied ba ka dohkha kan long kaba biang ban pynïaid ïew.
Ka la ai jingmut ïa ki nongbam dohkha ba ki dei ban da sait khuid sani bha da ka um kor bunsien ïa ka dohkha, ban pynduna ne pynkhuid na ka Formalin bad ha kajuh ka por ban shet pynthnam bha ïa ka dohkha haduh ba ka jingkhluit ka dohkha kan ym duna ïa ka 75°C kaba lah ban weng ïa ka Formalin.
Na ka bynta ki nongkhaïi bad nongdie ïa ki dohkha ba wanrah nabar, la bthah ba dei ban da tip tikna ïa ka tynrai ba ki wan poi naei.
Ki nongkhaïi ne nongdie dohkha ki dei ban kiar na kaba pyndonkam ïa ki kynja dawai ne jingkhleh kiba kynthup ïa ka Formalin ha kano kano ka por ba shalan ne buh stok dohkha.
Ha kajuh ka por, la bthah ïa ki nongkhaïi lane nongdie ïa ki dohkha ba kim dei ban khleh Formalin ha kino kino ki jait jingbam, khamtam ïa ka dohkha.
Haba thied ïa ki dohkha na sha jngai, hap ban pyntikna ba ki kor pyndait thah ki treikam bha lane u thah ba pyndonkam u dei ban da syrtap bha ïa ka synduk ba la thep dohkha.
Ki nongkhaïi ki dei ban don ka jingkitkhlieh ban ym don ka jingpyndonkam ïa ka Formalin khnang ban ïoh ka jingshaniah na ki nongthied ban ym buh jingma ïa ka koit ka khiah.
Ki nongkhaïi ki dei ban pynmlien, ba ha shwa ban wanrah dohkha shalan sha jylla, ki dei ban pyntikna shwa da kaba phah peit bniah (test) ban nym don ka jingkhleh Formalin ha ryngkat ka syrnod jong ka tnat ba dei peit ban khmih.
Mynta ngin peit kaei kaba ka sorkar kan leh nangne shakhmat.
Ngi sngew ba ka dei beit ban phah kem ïa kito kiba donkti ha ka jingkhleh da ka Formalin ha ki dohkha.
Ym dei ban pyllait satia ïa ki namar ki la leh ïa ka kam bymman kaba lah ban ïalam sha ka jingïap ei jong ki mynsiem ba lui-lui.
Ha kajuh ka por, la bun snem mynta, ka sorkar ka la ai mynsiem ïa ki paidbah nongrep ba kin ri dohkha tangba watla katta ruh, ka jingpynmih dohkha ha jylla kam pat biang ban pyndap ïa ka jingdonkam.
Ki paidbah ki dei ban husiar nangne shakhmat bad ym dei tang ïa ka dohkha, hynrei wat ïa kiwei ki jait jingbam kumjuh.
Ka jingkhleh dawai ka la long ha jan man la ki jait jingbam kaba ktah jur ïa ka jingkoit jingkhiah.
Ka mat pynthymmai ïa ka Reservation Policy (RP) ka la pynkhih ïa ki paidbah jong kane ka rilum Khasi ha kine ki  sngi kiba la dep bad na kane ka jingjia ngi lah ban ïohi ïa ki jingmih kiba kham kongsan, kiba long ka jingmyntoi ïa ki khun Khasi-Khara jong kane ka jaitbynriew  jong ngi.
Kaba nyngkong ka long, ka jingsngewthuh ka jaitbynriew Khasi shaphang la ki jong ki hok kiba dei ban ïoh bad ki la ïa shimkhia da kaba ieh ïa la ki kam ki jam ban ïawan najan najngai ban ai ka jingkyrshan ïa kane ka mat pynthymmai ïa ka ain thungkam thungjam (Job Reservation Policy 1972).
Ka jingsngewthuh jong ki paidbah halor kane ka mat kaba donkam, ka la pynlong ïa ki lak ngut ki khun u Hynñiewtrep ban kyndit bynriew ïa ka jingdonkam ban ïatylli kawei khnang ban ïoh ïa la ki jingdawa bad ïa la ki hok.
Kumba ka la long ngi ïohi ïa ka dak jong ka jingïatylli kum kawei ka jaitbynriew lyngba kane ka jingïakhih.
Lada ki paidbah ki sngewthuh shisha ïa ka jingdonkam ban teh song ïa la ka jaitbynriew Khasi ban ïalong kawei, DEI KANE KA POR KABA BIANG EH.
Baroh ngi kwah ban ïohi ïa ka lawei jong ka jaitbynriew Khasi kaba im bad kaba kiew shaphrang ha ki liang baroh.
Kaba ar pat kaba la jia ka long kaba phylla bad kaba pynlyngngoh ban ïohi ïa kiba bun ki briew kiba wan tuid sha kane ka lympung na ki niam bapher bapher ym donkam ban da jer kyrteng ïa ki jait niam baroh, hynrei ki la ïapoi lut ha ka kyrteng jong ka jaitbynriew Khasi bad kim sngewlehraiñ ban pyrta sha u Blei sha u Trai Nongbuh Nongthaw, ki pynlong ïa ki jingrwai kyrpang, ki jingrwai ieit ri, ki jingrwai niam, bad bun bah ki phai khmat sha u Blei Trai Kynrad ban duwai ban ainguh bad ban khot kyrpad ïa ka jingïarap ka jong u ha kaba rieh bad ha kaba paw.
Hato kane ka dei tang kaba shu pynkhih ïa ka jingsngew (emotion), ngim lah ban len ba don bun kiba kum kita, hynrei don kiwei pat ïa kiba u Trai Nongbuh Nongthaw u la ktah ïa ki mynsiem jong ki bad khamtam ka jingïatiplem ka la ktah ïa ki jingmut jingpyrkhat jong ki.
Hato kane ka lah ban dei ka dak jong ka jingbha kaba lah ban wan ha kane ka ri kaba ieit jong ngi, ban ïohi pat sa shisien ïa ka longbriew manbriew kaba bha bad kaba hok?.
Kaba lai ka long kaba kham kongsan, lada ngi hap ban pynshongdor ïa ka jinglong jong u Nongïalam, ngi ïohi ïa ka jinglong kaba skhem bad ka jinglong rangbah jong u Bah Ardent, ym tang katta ka jinglong kaba shlur kaba don ha u bad ka jingsngewthuh ba u ieng halor ka nongrim kaba shisha.
Lada ngi pyrshang ban ïanujor bad ki jingïakhih kiba la dep ha ki snem kiba mynshwa, ym don kum kane, ha kaba ki paidbah baroh ki ngeit ïa ka jingbthah ka jong une u Nongïalam ban long kiba jai jai.
Naduh basdang haduh ban da kut ka jingïakhih, ym shym la don kano kano kaba pynkulmar ïa ka shongsuk shongsaiñ ha ka Jylla.
La kumno kumno ruh ngi ïohi ba une u Nongïalam u la aiti nyngkong ïalade ha u Blei bad u lah ban ieng skhem bad kut jingmut ban shah thngan khlem buh por naduh ka 23 tarik Jymmang haduh ka 1 tarik Jylliew 2023.
Ka long kaba phylla ban shah jingit ban shah thngan haduh 10 sngi, khlem bam hynrei tang da ka um bad ba la pynshisha da ki doktor kiba la ai ïa ka report.
U la shah thngan khlem khih u la ïeng triang ryngkat lem bad ki paidbah jong ka ri ban ïakhun ïa kane ka mat.
Ka jaitbynriew ka donkam ïa ki Nongïalam bad ïa ki ‘riew shynrang kiba shlur kum kine.
Bad kaba saw pat da long kumno kumno ruh baroh ki MLA Khasi ki la ïa kyrshan lang ban pynthymmai noh ïa ka Reservation Policy 1972, wat lada don kiwei pat ki bym sngewïahap ban kyrshan ïa kane ka mat, ki ïaleh ban buhrieh ïalade namar ki dang sngewkwah ban ïaid da ka lynti kaba rim namar kane ka lynti kaba thymmai ka eh than ïa ki, hynrei ha kaba kut ki la ïa rah kti lut ban ïa mynjur ban don noh da ka Expert Committee.
Kane ka dei ka result kaba bha.
Ka jaitbynriew ka khmih lynti ba ki seng riewlum bad ki MLA  Khasi baroh kin ïa tehsong kawei.
Bad kaba khatduh ka long, ka jubab kaba bha jong ka Sorkar kaba la pynkmen shikatdei eh ïa ki paidbah kiba ap ïa ka khubor kumba ki la angnud, bad kata ka long ba ka sorkar ka la mynjur ban ïa kren halor ka jingdawa ka VPP bad pynthymmai ïa ka RP,da kaba ka la shim ïa ka rai ban thung da ka Expert Committee, bad haba ka sorkar ka la thung ïa kane ka Committee kumba ngi ïohi lyngba ki lad pathai khubor, baroh kiba la ïa kyrshan ki la ïa shad kmen ïa kane ka jingjop kaba donburom bad ka 1tarik u Jylliew 2023 ka la long ka sngi basah jingkynmaw ïa ka ri bad ka jaitbynriew Khasi, namar ba ka sorkar ka la pynpoi ha u Bah Ardent Miller Basaïawmoit ïa ka Notification kaba la pynmih da u Lat ka jylla ba la thung ïa ka Expert Committee na ka bynta ban review ïa ka Reservation Policy 1972.
Ki  paid nongshongshnong ka ri Khasi ki dang ap ba ka sorkar kan bishar hok bad leh hok halor kane ka mat jingpynthymmai ïa ka RP.
Katkum ki khubor la ong ba 11 ngut ki la khlad noh na ka jingbthei bom ba la leh da u riewkheiñduh hajan ka jaka sah u Myntri ka Afghanistan bad 30 ngut ki la mynsaw.
Ka tnat kam pohiing jong ka IEA ka la pynrem jur halor katei ka jingleh khawpud jong kitei ki seng lehnoh kiba don kti ha katei ka kam thombor, khlem da pyrkhat shuh ia ki mynsiem ba lui-lui.
Kane ka la jia ha ka jaka sah jong u Lat ka Badakshan, u Nisar Ahmad Ahamadi hapoh ka nongbah Faizabad ha ka Sngi Palei.
Watla katta, la ong ba ka jinglong- jingman hapoh Afghanistan ka la kham shngaiñ shibun naduh ba ka Taliban ka la ioh ban bat hi ia ka bor synshar ha katei ka ri naduh u Nailar jong u snem 2021.
Ha kaba ka sorkar Afghanistan kaba la ioh jingkyrshan ruh na ka Sorkar US ka la duh noh ia ka bor synshar naduh katei ka por.
Hynrei la ong ba ki kam thombor jong ka Islamic State (IS) ki dang iai jia hi na ka por sha ka por wat haba la hap hapoh ka kti jingsynshar jong ka Afghanistan.
Haba iadei bad kane, la ong ba ka kynhun lehnoh Islamic State ka la shim jingkit khlieh ba dei ma ka, kaba la leh ia katei ka kam thombor ha katei ka Sngi Palei, ha kaba utei u dkhot ka IS u la leit ban tynrah da ka kali kaba la thep pyndap da ki tiar pynbthei bad u la leit beit- beit ban tur sha ka jaka ba don ka kali jong utei u Lat ha ka ba u nongñiah kali jong utei u Lat u la khlad noh syndon bad 6 ngut kiwei pat kiba ia don lang ha katei ka jaka ki la mynsaw jur.
Katei ka jingbthei ha ka Sngi Palei, ka long ruh hakhmat ka jaka mane Muslim Nabawi kaba don hapoh Faizabad ha kaba ki don shibun bah ki riew ngeit Muslim kiba ialum lang ha katei ka jaka.
Katkum katei ka 2nd Amendment bill jong ka KHADC ka la batai shai ba ki kynthei Khasi kiba ioh lok dkhar bad ki khun ki kti kiba mih na katei ka jing-iashongkha khleh kin duh noh ia ki hok bad ia ki jingmyntoi baroh kum ki schedule tribe.
Hynrei katei ka bill kam pat trei kam ha kito kiba ioh lok dkhar.
Bun kiba dang ioh myntoi kum ki Schedule tribe da kaba ai jait ai khong sha ka kmie ia kito ki khun na ki kpa bym dei Khasi.
Kam don ka jingkylla ki dang ai jait ai khong kumjuh bad ioh ia ka hok kumjuh kum ki khun Khasi paka.
Te kan myntoi aiu haba wanrah ia ka bill tang ha kot sada.
Ki paidbah ki kyrmen ba katei ka bill ka lah ban iarap bad ai jingmyntoi ban pynkylla ia ka jingshim jait khyllah ha ka rukom ai jait ai khong ha ka dustur ka riti Khasi nylla.
Phewse katei ka bill ka wanrah pynban ka jing-iakren khluit bad ia kynnoh bad ia kawang ktieh ha ka jaitbynriew.
Ha ka jingshisha katei ka bill ka la wanrah ka jingkylla pynbha ia ka dustur ka riti u khun Khasi khara.
Kane ka bill ka la pynkmen tohhoh ia ki Khasi paka, namar ka long ban pynneh pynsah ia ka jinglong kyrpang jongngi ki Khasi ym ban pynlong Khasi ia ki khun na ki kpa bym dei Khasi.
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da kaba synrop lang ar ne lai kyntien ban shna kawei ka ktien kaba kit jingmut, ka ba thiang snah bad kaba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha kaba dang dei ban tuklar da ka iktiar ba pura halor ka ktien:Sentence : ka mut ka synroptien ne tiensynrop – synrop dei ka thup shi jaka; tien dei kaba kren lyngkot ïa ka jingmut jong ka ktien.
Sentiment : ka mut tympang- tympang ka dei ba shem mynsiem haba ryngkhat kynmaw ïa kaei kaei kaba sngewtynnad.
Sequence : ka mut purpali- pur ka dei ba sei ksai ban bud ter-ly-ter; pali dei ka khep ba ap ba kan poi katkum ba la mang ne bhah marbud bad kiwei kiwei kiba don kajuh ka bhah.
Shine : ka mut tyngshaiñ- tyngshaiñ ka dei ba thaba jingshai kaba palat liam.
Shock : ka mut kyndit, ïuhtdong bseiñ- kyndit ka dei ba tipbriew kynsan na ka ba khlem poi pyrkhat; ïuhtdong bseiñ ka dei ka ‘tienkaplang kaba thew ïa ka jingsngew haba kum ïuh ïa u tdong jong u bseiñ.
Short cut : ka mut phangjan, lynti syrwet- phang ka dei ka bynta ha kano kano ka jaka; jan ka dei ba markhap; lynti dei ka jaka ïaid; syrwet ka dei ka jingsngew maïa ïa kaei kaei kaba la suba ba ka long shisha.
Kumta phangjan ka dei ka bynta ha kano kano ka jaka ba markhap; bad lynti syrwet ka dei ka jaka ïaid ba shu antad bad suba ba ka lah ban long shisha.
Shrink : ka mut ba ran, ba riej- ran ka mut ba lah sti bad rit; riej dei ba rieh noh ban kiar na jingma jingmynsaw.
Shudder : ka mut ba phrieh, kyiuh- phrieh dei ba khih met na ka daw ba tieng khniang ne ba ïohi ïa kaei kaei kaba  kynsha; kyiuh dei ba khih stet ka met na ka daw ba khriat ne shepting ïano ïano.
Speaker : ka mut lamphang- lamphang dei u kynrem ba pynïaid dorbar.
Spenthrift : ka mut syrwa, lutksan- syrwa ka dei ba pynsepei ïa kaei kaei khlem da tyngkan; lutksan ka dei ba pyndonkam lyngkar khlem da nang ban tyngkai.
Sporting spirit : ka mut mynsiem rongbirïa- mynsiem ka dei ka snap jingim jong ki jingthaw ba im; rongbiria dei ka tamasa ïakob ne ïathong ki arliang mamla.
Sprain : ka mut tyrsaiñ, jrai, bram- tyrsaiñ ka dei ba ïapdoh na kano kano ka dkhot met; jrai dei ba long kumba ring ki thied ki jaw; bram dei ka jingsngew kumba par krih halor sla doh.
Stability : ka mut shongskhem, nehskhem- shongskhem ka dei ba lah sah hajuh khlem lah pynkhih shuh, nehskhem ka dei ba bat triang hajuh khlem khih.
Standard : ka mut mat thew kyrdan – mat dei ka bynta ba kongsan ban pynkhlad ïa ar tylli ki metbah; thew dei ba tynjuh jingkhia; kyrdan dei ka snap long bapoh bakhraw.
State Funeral : ka mut thangkher- thang ka dei ka pyning ha ka ding; kher ki dei ki kynja bakhaw.
Statistic : ka mut buh jingkheiñ, thupkheiñ- buh ka dei ba kynshew ne tyngkai; jingkheiñ ne kheiñ dei ka thew ka woh kum haba pynshong dor; thup dei ka song shi jaka.
Steamroll : ka mut lynthaw, takraiñ- lynthaw dei ba lympat tyngeh ha madan; takraiñ dei ba tied tyngeh.
Strategy : ka mut khreh ktem- khreh dei ba pynap lypa; ktem dei ka jaka ba shong kynrei kino kino ki jingthaw.
Strata : ka mut satap- satap dei ka syrtap ha la ka kyrdan.
String : ka mut lakud, thri, bthet – lakud dei u kynja sla ba long jrong lshir ban teh jingteh; thri dei u kynja ksai ba phiah ne puid na u siej ba la khrud sani ba lah ban pynkhun katba mon; bthet dei u kynja ksai ba phiah ne puid na u siej ba la khrud sani ba lah ban pynkhun katba mon ba kham rben ban ïa u thri bad kham jwat ban teh skhem.
Stringent : ka mut pyrkhing- pyrkhing dei ba mana tyngeh da ki kyndon aiñ.
Technology : ka mut stadtip- stad ka dei ka bor shemphang; tip ka dei kaba  sngewthuh ha lade bad ka ba  nang ban leh.
Television : ka mut kortherdur korthersur- kor dei ka mar seibor ban pyntreikam katkum ba shna u briew; ther dei kaba pashat jubor sha suiñ; dur dei kaba  paw ba lah ban ïohi; sur dei kaba  sawa ka ba  lah ban ïohsngew.
Telecom : ka mut surpathai- sur dei ka jingsawa na ba pah ne kren; pathai ka dei ba sam ne phah khubor paidbah kylleng ka shnong, ka raid ne hima.
Tension : ka mut lyngkhum lyngkhom, lynga pisa- lyngkhum lyngkhom dei ba jyrwit jyrwat ka pyrkhat pyrdaiñ; lynga pisa dei ba khuslai khlem nang leh eiei.
Temperature : ka mut borshit borkhrïat – bor dei ka jinglah ka met ne jingmut ban trei ne ban kit; shit dei ka jingsngew ba jur ka jingkhluit; khrïat dei ka jingsngew ba jur ka jingpjah.
Tend : ka mut nohmon- noh dei kaba kyntur najrong shapoh; mon dei ka ba  lmun ban kam ha lade.
Tip top : ka mut kyntïak- kyntiak dei ba dait riam bha.
Toilet : ka mut sampon-sampon dei ka ktien Pnar kaba thew ïa ka jaka leit eit bad leit jung.
San ngut ki khynnah ki la mynsaw bad la shu pynkit noh ia ki nalor suiñ na ka bynta ki jingsumar hadien ba ka lynti iaid kjat kaba don ha ka park ha Surfside Beach ka la khyllem bad dkut ha ka Sngi Palei.
Ha kane ka jingjia, la don ruh sa 16 ngut kiba mynsaw na katei ka jinghap jong katei ka lynti iaid kaba don hapoh ka nongbah Texas.
Katba, la ong pat ba ym shym don ba mynsaw jur ne ba ngat hapdeng ka jingma wat haba ki la ur bad hap na katei ka lynti iaid kjat ha katei ka jingjia.
Kitei ki khynnah kiba naduh ka 14 haduh 18 snem ka rta, ki dei kiba wan jurip na Cypress bad Tomball, shabar jong ka Houston bad Spring Branch.
Kitei ki khynnah ki dang wan phai na ka jingleitkai lyiur ba la pyniaid da ka Bayou City Fellowship.
Ki heh ki la iathuh ruh ba katei ka la jia ha ka por kumba 1 baje nohphai sngi hapoh Stahlman Park, kaba long ka jaka ba la buh kyrpang naka bynta ban leit kai sha ki bynta jong ka rud duriaw bad kaba lah ruh ban iohi ia ka madan Gulf jong ka Mexico.
Katei ka bynta rud duriaw ha Surfside Beach ka don kumba 60 mile ka jingheh bad ka don sha ka phang South jong ka Houston.
Ia ka daw jong katei ka jingkdiah ka lynti iaid kjat, ym pat lah satia ban tip shai bad kumta ruh ki tnat ba dei khmih ki dang tohkit bad wad bniah ban lap ia ka daw jong katei ka jingjia ha katei ka sngi.
Ia kitei ki 5 ngut kiba la kham mynsaw jur napdeng jong kitei kiwei, la shu rah noh da ka liengsuiñ sha ka Memorial Hermann Hospital kaba don hapoh Houston hi.
Katba ia kiwei pat ki 6 ngut ki khynnah, la pynkit noh sha ki jaka sumar kiba don ha katei hi ka thaiñ lyngba ki kali kit nongpang bad kumba 10 ngut pat la kit hi noh da ki kali shimet.
U Symbud Myntri Rangbah jong ka Bihar u Tejashwi Yadav ha ka sngi Palei u la ong ba ka seng BJP, kumba la pynshisha halor ka jingong ba ha kawei ka por, kan sa pynduh ïa ka hok jong ki rit paid na ka bynta ban ïoh thep vote, kan ym ïoh ïa ka jingjop katba u Nitish Kumar bad u Lalu Prasad Yadav ki dang don ha ka jylla.
“Ki briew jong baroh ki jait niam, ki la ai mynsiem ha kaba ïadei bad ka jingkhun na ka bynta ka jinglaitluid jong ka ri.
Ka ri ka dei jong ki riewngeit Hindu, Muslim, Sikh, Khristan bad kiwei pat… kane ka ri ka dei jong baroh, kam dei jong u kpa jongno jongno ruh.
Ka la don ka khubor kaba hashwa ba la thmu ban knieh noh ïa ka hok ban thep vote jong ki Muslim.
Kumno kane ka lah ban long katba ngi dang don hangne? “Ngi don ïa ki jylla bapher bapher, ki niam kiba pher bapher, ki briew kiba pher bapher, ka kolshor kaba pher bapher, ki jingbam kiba pher bapher, ki rukom leh bapher bapher hynrei ngi ïasahlang hajuh.
Ka long kaei kaei kaba sngewtynnad bad ka jingsngew sarong jong ka ri naba ki kynhun bapher bapher ki sah bad imlang hajuh," la ong u Yadav ha ka por ba u la ai jingkren ha ka jingïalang bad ka kynhun Bunkar ha Gyan Bhawan ha Bihar.
“Namar kata lada don ba pyrkhat ba la thmu ban beh noh ïano ïano shabar ka ri ne ban knieh noh ïa ka hok ban ïoh thep vote jong ki, kan ym lah ban long katba dang don u Nitish bad u Lalu hangne," u la bynrap.
Ka seng Indian Youth Congress (IYC) ka la rai ban pynlong da ka ‘bus yatra’ ha kylleng ki jaka jong ka jylla, ha kaba yn sa sdang na ka Gajwel Assembly konstitwensi, ba la mihkhmat da u Myntri Rangbah u K Chandrasekhar Rao.
Ka rai halor kane ka la long ha ka por ba la don ka jingïalang ba lai sngi ba la pynlong ïa ka Executive Meeting kaba la long ha ka nongbah ha ka sngi Balang.
Ha ka por ba la don ka jingïalang, ki nongïalam jong ka IYC na kiba bun ki kynhun ha ka jylla ki la rai ban pynjop ha kaba ïadei bad ki Campaign ba la pynlong ha Karnataka bad ki jingthmu pyntreikam ha ki saw tylli ki jylla ki ban long na ka bynta ka jingpynlong ilekshon ha une u snem.
Ki nongïalam jong ka Youth Congress ki la pdiang ïa ka rai jong ka seng ha ka ban ai da 50 per cent ki konstitwensi sha ki samla.
Ki heh nongïalam jong ka seng Congress, kynthup u MP u N Uttam Kumar Reddy, u Secretary jong ka AICC u Ch Vamshi Chand Reddy, u President jong ka IYC u Srinivas BV, u AICC In-charge na ka bynta ka IYC u Krishna Allavaru, u President jong ka Telangana Youth Congress u Shiva Sena Reddy bad u Working President jong ka seng TPCC u Mahesh Kumar Goud ki la ïashim bynta ha ka jingïalang.
Ha ka jingai jingkren ha ka jingïalang u Uttam Kumar Reddy u la kynthoh jur halor ka seng BRS kaba la ïalam ïa ka jylla bad ka sorkar kmie ka seng BJP ha kaba u la kynnoh ïa ki ba ki la shet kylla ïa ki samla kiba khlem kam khlem jam ha ka jylla.
Ka jingiehnoh beiñ jong ka sorkar KCR ka la ktah jur ha ka liang ka ïohkam-ïohjam jong ki samla, u la ong.
Ki la don shuh sa kumba 39 tylli ki metïap jong kito kiba la khlad na ka jingjia ïatakhuh jong ki rel ha Balasore ïa kiba la leit rah sha AIIMS kaba ha Bhubaneswar khnang ba ïa kine ki met ba sah yn sa lah ban aiti pat sha ki bahaïing jong ki khlem da pynslem hadien ba la ithuh ne kam ïa ki, la ïathuh ki heh ba dei khmih ha ka sngi Balang.
Ïa kine ki metïap la rah na Balasore bad buh ha ki hynriew tylli ki jaka ai jingsumar kiba don ha ka nongbah ha ka sngi U Blei hynrei ki bahaïing jong kine kiba la ïap ki shem jingeh na ka bynta ban leit wad sha kylleng ki jaka ai jingsumar ïa kiba ïeid ba thoiñ jong ki kiba la khlad noh, la ong ki heh ba dei khmih.
“Da ka jingdon sa 39 tylli ki metïap ba la phah sha AIIMs, haduh ka sngi Balang ki la don baroh 91 tylli.
Ki bahaïing kiba la dei ban leit wad ïa ki dkhot jong ki longïing jong ki kiba la khlad ha ka jingjia kim donkam shuh ba leit wad sha kylleng ki jaka ai jingsumar na ka bynta ban leit wad bad ban leit kam ïa ki metïap jong ki bahañ jong ki hynrei kin sa leit tang ha kane ka jaka ai jingsumar," la ong shuh shuh ki heh ba dei khmih.
Ki bor pulit jong ka jylla Assam ha kane ka taiew kaba mynta ki la pyntip ba ar ngut ki suba nongbeh mrad beaiñ ki la ïoh ïa ki jingmynsaw kiba jur hadien ka jingjia ïather kuli kaba la jia ha ka thaiñ Musalpur Division jong ka Manas National Park, Assam.
Katei ka jingjia ka la jia ha ka sngi Balang kaba la dep.
Kitei ar ngut kiba la ïoh ïa ki jingmynsaw ki kynthup ïa u Dharmendra Vari bad u Gopal Bahadur Magar – ki nongshong shnong ka thaiñ Baksa district.
Kat kum ki jingïohlum khubor la ïathuh ba katei ka jingjia ka la jia hadien ba ki bor sorkar ka tnat khlaw ki la leit ban pynlong ïa ki jingkhynra kiba jur ha katei ka thaiñ.
Ha ka jingleit khynra jong ki, ki la lap ïa kitei ki suba nongbeh mrad beaiñ hapoh u pud u sam jong ka khlaw kaba la mana pyrshah ban rung shapoh.
La ïoh jingtip ruh ba na ka liang ki bor pahara ka tnat khlaw ha kaba nyngkong ki la bthah ïa kitei ki runar ban wan pyndemwait, hynrei na ka liang ka jong ki ki la kyntait ïa ka jingbthah bad katei ka la wanrah ruh ïa ka jingïather kuli kaba shyrkhei hapdeng jong ki.
Ïa kitei ar ngut ki runar kiba la ïoh ïa ki jingmynsaw la leit ban pynkit noh sha Barpeta Medical College na ka bynta ki lad jingsumar kiba janai.
Na katei ka kynhun runar, ki bor pahara ka tnat khlaw ki la ïoh ruh ban kurup ïa 5 tylli ki suloi shna hi, bun tylli ki kuli siat mrad, ka doh sniang khlaw bad kiwei kiwei.
Kiba bun na ki seng jong ki Hindu kiba la pynlong ïa ka jingïakhih ha Kolhapur ha ka sngi Balang ki la dawa ba la dei ban pynshitom da kaba tyngeh pyrshah ïa ki briew kiba la pyrta ïa ka kyrteng jong u Aurangzeb bad u Tipu Sultan, ha kaba ka la pynlong ïa ki pulit ba kin pyndonkam da ka kynhun na ka bynta ban tehlakam ïa ka jingïakhih.
Hadien ka jingleh kam saiñ pyrthei ka la pynlong ïa ki seng kiba bat ïa ka jingsynshar bad ïa ka liang pyrsah ba kin shah kynnoh ba ki la long ka daw ban wanrah ïa ki jingkynad paidbah.
Ka jingïakhih bad ka jingkynad ha ka nongbah ka la sdang ha ka sngi Ba-ar jong ka taïew ba la lah hadien ba ki la don kumba katto katne ngut ki briew kiba la shah pynshisha ba ki la buh ïa ki dur bad ki Audio ha ki lad phah khubor kiba ktah ïa kiwei pat.
Ar sngi shwa ka jingjia, ka la don ka Video jong ki katto katne ngut ki samla kiba la shad lang ba ki Placard jong u Aurangzeb ha kaba kane ka la saphriang kylleng.
Kumba la ïathuh da u Collector jong ka Kolhapur u Rahul Rekhawar, ki kynhun seng jong ka niam Hindu ki la khot da ka jingïakhih ha ka sngi Balang bad ki la dep ban pan jingbit na ka bynta ban pynlong ïa ka jingïaid paidbah.
“Ha ka sngi Ba-ar hi ngi la pynshitom da kaba tyngeh pyrshah ïa ki briew kiba la don bynta ha ka ban pynsaphriang ïa ki dur bad pyrta ïa ki kyrteng jong kitei ki riewkhraw bad ha kane ka sngi, ki nongïakhih ki la mynjur ba kin ym pynlong ïa kino kino ki jingïaïaid paidbah ne ki jingthaw ïa ki jingkulmar ha ka thaiñ.
Hynrei ki la don kumna katto katne kynhun ki bym shym la kohnguh hynrei ki la pynlong da ka jingïaid paidbah kaba la long ha kane ka sngi," u la ong.
U Myntri ka tnat ki kam pohïing u Devendra Fadnavis u la ong ba ka sorkar kan ym pyllait ïa kito kiba la donkti ban wanrah ïa ki jingkulmar ha ki distrik jong ka Maharashtra.
U heh nongïalam jong ka seng Nationalist Congress Party (NCP) u Sharad Pawar u la ong ba ki la don bun ngut ki briew bad ki riewshim kabu kiba la thaw bad wanrah ïa ki jingkulmar ha kiba bun ki jaka jong ka thaiñ.
“Ki briew kiba don ha ka bor ki la ïaleh ban ai mynsiem halor ki mat ba ïadei bad ki niam.
Kam da donkam ban pynthohbria ei ei da kaba mih sha ki lynti ki synkien lada don mano mano kiba phah ïa ki khubor thok lyngba ki Mobile.
Ka jingwanrah ïa ka shongsuk-shongsaiñ ka dei ka kamram jong ka sorkar, hynrei ki briew ha ryngkat ka jingïatreilang jong ki seng kiba bat ïa ka jingsynshar ki mih sha ki surok ban pynlong ïa ka jingïakhih.
Kam dei ka kam tang marwei.
Ka la dei ka jingai jingmut kaba na sha lyndet," la ong u Pawar.
Ki bor pahara ha ka 8 tarik mynta u bnai ki la leit ban pynbteng ïa ki jingkhynra ha ki thaiñ bapher bapher jong ka jylla Manipur bad hashwa ka jingleit khynra ïa ki thaiñ bapher bapher, ki la kyntu shwa ïa ki paidbah ba kin wan ban aiti hi da lade ïa ki tiar siat bad kiwei kiwei ki tiar pynmynsaw – khnang ban kan nym wanrah ïa kino kino ki jingjia kiba sngewsih.
Kat kum ki jingïoh lum khubor la ïathuh ba ïa ki jingleit khynra ha ki thaiñ ki bym shym la hap hapoh ka jingpyntreikam ïa ka AFSPA, la leit ban pynlong da ki bor pahara ha ryngkat ka jingdon lang jong ki majistor.
Ha katei ka jingleit khynra, na ka liang ki bor pahara ki la ïoh ban kurup ïa 35 tylli ki tiar siat bad kiwei kiwei ki tiar pynmynsaw.
Ha ka jingleit khynra la khmih bad jurip bniah ruh ïa ka surok bah NH 37 na ka bynta ka suk ka saiñ ha ka leit ka wan jong ki kali kit mar bam bad kiwei kiwei ki mar ba ju donkam man la ka sngi.
Kat kum ka kyrwoh na ki bor pahara la ïathuh ba ïa ki jingleit khynra ha katei ka sngi la pynlong ha kata ka rukom ka ban nym wanrah ïa kino kino ki jingmynsaw ne pynthut ïa ka shong suk shong saiñ bad ka leit ka wan jong ki ‘riew paidbah.
Ki bor sorkar jong ka jylla Assam ha ka 8 tarik mynta u bnai ki la pyntip ba 2 ngut ki nongtrei tih dewïong ki la duh ei ïa la ki jong ki jingim ha kawei ka thliew tih dewïong kaba don ha ka shnong Ledo, Tinsukia District.
Kat kum ka jingïathuh jong ki bor pulit, ki la pyntip ba ïa ki metïap jong kitei ki 2 ngut la ïoh ban sei ha ka sngi Balang ba la dep na kawei ka thliew tih dewïong (rate hole mine) kaba don ha ka shnong Molo Pahar – ka shnong kaba dang hap hapoh ka jingkhmih jong ki bor pulit ka Ledo PS, Tinsukia district.
Halor katei ka jingjia, na ka liang ki bor pulit jong ka thaiñ ki la suba jur ba kitei ki 2 ngut ki la duh ei ïa la ki jong ki jingim hadien ba ki la ïoh ring ïa ka lyer bih ‘methane’ kaba la mih ha katei ka krem dewïong kaba la shu pyntrei beaiñ.
Kat kum ki jingïoh lum jingtip ba uwei napdeng ki nongtih dewïong u ba la khlad noh na katei ka jingjia u dei u ba la tip kyrteng kum u Nayan Phukan – nongshong shnong ka thaiñ Itakhuli, Ledo.
La ïoh jingtip ba u Nayan u trei ïa ki kam tih dewïong ha ka par beaiñ kaba dei trai da uwei u briew u ba la tip kyrteng kum u Kitesh Debnath.
Kat kum ki jingïoh lum jingtip na ki bor pulit ki la pyntip ba bun ngut na ki samla kiba leit ban trei ha kum kitei ki par dewïong ba beaiñ ki la duh ei ïa la ki jong ki jingim bad bun na kitei ki samla ki dei kiba wan na ki longïing longsem kiba duk ba kyrduh.
Dang ha u Nailur jong u snem ba la dep, ki la don haduh 3 ngut ki nongtih dewïong kiba la duh ei ïa la ki jong ki jingim ha kawei ka par dewïong kaba beaiñ kaba don ha katei kajuh hi ka shnong (Ledo).
Na ka liang ki bor pulit ka thaiñ, ki la pyntip ba ki par dewïong ba beaiñ ki kynrei tam ha ka thaiñ Margherita bad Ledo – Tinsukia district.
Ki la pyntip ruh ba watla na ka liang ka sorkar jylla ka la khang pyrshah ïa ki kam tih dewïong ‘rat hole mining’, pynban kitei ki par dewïong ki dang trei kam tad haduh kine ki sngi kiba mynta.
Ki bor ba halor jong ka tnat Northeast Frontier Railway (NFR) ha kane ka taiew kaba mynta ki la pyntip ba ka NFR ka la shim ïa ki sienjam kiba kyrpang na ka bynta ban pynsuk ïa ka leit ka wan jong ki rel – ban lait na kino kino ki jingthut kiba lah ban wan jia ha ka leit ka wan jong ki paidbah.
Kat kum ka kyrwoh ba la pyllait da ka NFR, la pyntip ba na ka liang ki nongtrei jong ka, ha ki khyndiat taiew bad bnai kiba la leit noh ki la pynlong ïa ki jingleit khmih bad jurip bniah ïa ki lad treikam jong ki rel bapher bapher kiba hap hapoh ka jingkhmih jong ka NFR.
La pynlong ïa kitei ki jingleit jurip ban lap ïa ki jingdkoh ha ki lad trei kam jong ki rel – ban pynbha bad kyntiew ïa ki lad trei kam jong ki.
Ha ki jingleit jurip, la ïathuh ba ki nongtrei ka NFR ki la khmih bniah halor ki lad trei kam jong ki rel bapher bapher khnang ba yn lah tehlakam bad ïada na kino kino ki jingjia kiba lah ban wanrah ïa ka jingsngewsih.
La khmih bad jurip bniah ruh ïa ki nongtrei jong ki rel – ba kin shimkhia ïa la ki jong ki kamram na ka bynta ka suk ka saiñ jong ki nongleit nongwan.
Shuh shuh ha katei ka jingleit jurip jong ki nongtrei ka NFR, la khmih bniah ruh ïa ki kor trei kam kiba la kham rim na ka bynta ban pynbujli da ki kor trei kam kiba thymmai kiba dei kat kum ka teknoloji jong kane ka por kaba mynta.
La khmih bniah ruh ïa ki lynti ïaid rel, ki ‘rolling stock’, ki kor ai ‘signal’, ki ‘interlocking system’, bad kiwei kiwei.
Ki kor treikam kiba la pyndonkam na ka bynta ban lah kiar na ki jingjia kiba sngewsih ki kynthup ïa ki ‘electronic interlocking’, ‘track circuiting’, Block Proving Axle Counters (BPAC), ‘Colour Light LED Signals’, ‘Train Protection Warning Systems’ (TPWS), ‘Mobile Train Radio Communication’ (MTRC), ‘Dedicated OFC based Acoustic Sensing Systems’, ‘Vigilance Control Device’ (VCD), ‘Fog Pass Device’, ‘Pre-stressed Concrete Sleepers’, ka jingpyndonkam ïa ki kor na ka bynta ka ‘Ultrasonic Flaw Detection’ (USFD), bad kiwei kiwei.
La ïoh jingtip ruh ba na ka liang ka NFR ka la lah ruh ban pynbiang ïa ki ‘System Monitoring & Predictive Maintenance Centre’ ha bun tylli ki jaka sangeh rel kiba dang hap hapoh ka jingkhmih jong ka NFR.
Ka sorkar jong ka jylla Sikkim ha kane ka taiew kaba mynta, kum shi bynta ban ïada ïa ka koit ka khiah jong ki nong-leit nongwan ka la pynmih ïa ka hukum ba baroh ki kali ha ka jylla ki dei ban don ïa ki kor bad ki tyndong ‘oxygen’.
La pynbna ba ïa katei ka hukum yn sdang ban pyntreikam naduh ka 1 tarik jong u Naitung mynta u snem.
Ïa ka hukum jong ka sorkar jylla la pynbna da u secretary jong ka tnat pynïaid kali – Raj Yadav.
Kat kum ka hukum, la pyntip ba katei ka jingbtah kan trei kam na ka bynta ki kali paidbah bad kumjuh ruh na ka bynta ki kali jong ki ‘riew shimet.
Ïa ki kor ne ki tyndong ‘oxygen’ kiba kit ha ki kali ki dei ban ïoh ïa ka jingithuh bad jingmynjur na ka tnat koit khiah jong ka jylla.
’Haba phai sha kawei ka khubor, la ïoh jingtip ba ka tnat pulit jong ka jylla ha ryngkat ka Motor Vehicles Division jong ka jylla kin sa leit ban pynlong ïa ki jingtalasi bad khynra khnang ban pyntikna ba baroh ki kali kin bud ïa katei ka hukum jong ka sorkar jylla.
Kat kum ki jingïoh lum jingtip la ïathuh ba jan man la ka por bun na ki nongjngohkai pyrthei ha ka jylla Sikkim ki ju shem jynjar ha ka liang ka ring bad pynhiar mynsiem khamtam ha ki thaiñ bad ki jaka kiba kham kynjang.
Ki thaiñ jngohkai pyrthei kiba kham bna nam tam ha ka jylla Sikkim kum ka thaiñ Lachen, Lachung, ka pung Gurudongmar bad ka thaiñ Yumthang ki dei ki jaka jngoh kai pyrthei kiba don ha ka jingkynjang kaba palat 10,000 phut.
Dang ha u snem ba la dep, na ka liang ka sorkar jylla ka la dep ruh ban pynmih ïa ka hukum na ka bynta ki kali 4 shaka bad kumjuh ruh ïa ki 2 shaka ba ki dei ban kit ïa ki tyndong oxygen haba ki leit ban jngoh ïa ki thaiñ kiba kham kynjang.
Kum ban shu ïathuh hangne, ka lyer oxygen ka sdang ban duna ha ka jingkynjang kaba 8000 phut shaneng.
Ki don 3 lait jait ki jingpang kiba ki briew ki lah ban ïoh na ka daw jong ka jingduna oxygen ha ki thaiñ kiba kham kynjang.
Ki 3 tylli ki jait jingpang ki kynthup ïa ka jingpang ‘acute mountain sickness’ lane ka AMS, ka high-altitude pulmonary edema lane ka HAPE – ka jingpang kaba ktah ïa ki tor bad ka high-altitude cerebral edema lane ka HACE – ka jingpang kaba ktah ïa ka jabieng.
U Myntri Rangbah jong ka jylla Assam, u Himanta Biswa Sarma ha kane ka taiew kaba mynta u la pynbna ba ka sorkar jylla ka la shim da ka sienjam ban thung ïa haduh 1 klur tylli ki tynrai dieng ha ka 2 tarik u bnai Risaw, 2023 – kaba dei ruh ka sngi ba ka ri India baroh kawei ka ju rakhe ïa ka ‘Gandhi Jayanti’.
Ïa katei ka sienjam jong ka sorkar, u Myntri Rangban ka jylla u la pynbna ha ka por ba u la leit ban ai jingkren ha ka rynsan ‘Amrit Plantation Programme’ kaba la plie paidbah ha ka thaiñ Chandubi, Kamrup district.
Ha ka jingai jingkren jong u Myntri Rangbah u la pyntip ruh ba ïa baroh ki paidbah ki ban ïashim bynta ha katei ka rynsan thung dieng, ka sorkar jylla kan ai mar T.
100 kum ka dak jingsngewnguh.
U la pyntip shuh shuh ba hadien 3 snem, lada kitei ki dieng ki san ki plung – ki briew kiba thung ïa ki kin ïoh sa mar T.
200.
Na ka liang u Myntri Rangbah u la pyntip shuh shuh ba ka sorkar jylla ka la shim ïa ki sienjam kiba bha tam na ka bynta ban ai mynsiem bad pynshlur ïa ki nongshong shnong ka jylla ba kin phai khmat ban thung ïa ki jait dieng kiba kham ïaid ïew kum ki dieng sal, teak bad kiwei kiwei.
U la kyrpad ruh ïa ka Amrit Plantation ba kan ïashim bynta shitrhem hga katei ka rynsan thung dieng.
Ha ka jingai jingkren, na ka liang u Myntri Rangbah u la pyntip shuh shuh ba haduh 20% ki jaka khlaw ha ka jylla la prong jaka beaiñ da ki nongshong shnong bad katei ka la wanrah ïa ki jingeh ïajan baroh ki nongshong shnong ka jylla.
U la ong shuh shuh ba ki briew ki la don bynta ban pynjot pynpra ïa ki lum ki them na ka bynta ban tei ïa ki ïing ki sem jong ki.
Ha ka jingïalang u la pyntip shuh shuh ba da ka jingkiew ha ka liang ka jingpyndonkam ïa ki ‘fossil fuel’, ka jingkhluit jong ka pyrthei (global warming) ka la nang ïai shyrkhei katba dang ïai mih ki sngi.
Da kaba ai jingkren halor ki sienjam kiba ka sorkar jylla ka la shim na ka bynta ban pynneh pynsah ïa ki khlaw ki btap ha ka jylla, u la pyntip ba ha ka sorkar jylla ha ki 2 snem kiba la dep ka la leit ban pynmih noh ïa ki nongshong shnong beaiñ ha Lumding Reserve Forest, Pabho Reserve Forest, Burhacha-pori Wildlife Sanctuary, Orang National Park – bad ka sorkar ka la ïoh biang ïa 61,375 bigha ka jaka ba la klun ei da kitei ki nongbuhai shnong beaiñ.
Na ka liang u Myntri Rangbah u la pyntip shuh shuh ba ka Sorkar Jylla ka don ïa ka thong ban kyntiew ïa ka jingrben jong ki khlaw ha jylla na ka 36% kaba mynta sha ka 38%.
Ha ka jingai jingkren, na ka liang u Myntri Rangbah u la ban shuh shuh ba ym dei ba tang ha ka aïom Lyiur ba ki nongshong shnong ki dei ban ïashim bynta ha ki rynsan thung dieng, hynrei ha ki 365 sngi ha ka shi snem ki nongshong shnong ki dei ban shim bynta ha ki rynsan thung dieng na ka bynta ban pynneh pynsah ïa ki khlaw ki btap ha ka jylla.
Ha katei ka prokram la wan ruh ban ïashim bynta da u Lat jong ka jylla – Gulab Chand Kataria.
U Lat ha ryngkat u Myntri Rangbah jong ka jylla Assam u  la shim ïa ka bynta ban pyllait paidbah ruh ïa 2 tylli ki kot kiba la tip kyrteng kum ka “Towards Natural Farming" bad ka “Rare and Threatened Plant Species of Assam".
Uwei u briew ba la tip kyrteng kum u Ramjan Ali, u la shah rai pynrem ha u Special Judge ka ïingbishar POCSO ha West Garo Hills, bad ka jingpynsaja ïa u ka long ba un hap ban shong patok na ka bynta 20 snem.
Katkum ka khubor ba la ïoh na ki pulit ka West Garo Hills, la ong ba u Ramjan Ali u la shah kem hadien ba la kynnoh ba u la leh be-ijot ïa kawei ka khynnah rit ha ka 19 tarik Lber, 2014 ha ka ïing sah jong kata ka khynnah.
Na ka liang ki pulit ki la pynrung da ka jingujor ha thanat Tura bad ïa ka jingtohkit la leh da ka Usha Singha.
Hadien ka jingtohkit, la mudui ïa u Ali sha ïingbishar ha ka 27 tarik Jylliew, 2014, bad nangta, la sdang sa ka jingtian bishar.
Ha ka jingbishar, u nongbishar (Special Judge POCSO), West Garo Hills, u la shem ba u Ali u la donkti ha katei ka kam bymman, bad la pynrem ïa u hapoh ka kyndon 376(2)(i) IPC bad 3(a)(b)/4/5(n)/6 POCSO Act.
Hadien ka jingshah rai pynrem, ka ïingbishar ka la pynbna ba u Ali un hap shong patok na ka bynta 20 snem bad un hap ruh ban siew T.
20,000 kum ka kuna.
Lada um lah ban siew ïa ka kuna, un hap ban bteng shong patok sa shi snem.
Ki pulit ka West Jaiñtia Hills District ki la khlong biang ïa ka met ïap jong kawei ka longkmie kaba la suba shah pynïap ha la u lok uba la tip kyrteng kum u Roibiang Pakma.
Katei ka longkmie dei kaba la tip kyrteng kum ka Kong Rodit Langstang (44 snem rta).
Katkum ka jingïathuh jong u Superintendent of Police, West Jaiñtia Hills District, u C.
Syrti u la ïathuh ba ïa ka met jong katei ka longkmie, la lap da ki bahaïing ha ka 1 tarik Jylliew ha ïingsah jong ka ha Pamanik.
Ki bahaïing jong katei ka longkmie, da ka jingbym tip shaphang ki kyndon aiñ ki la pyndep ïa ka jingon tep ha kajuh ka sngi namar ba ki pyrkhat ba ka met ïap, ka neh la bun sngi.
Ki bahaïing jong katei ka longkmie ki la ujor da ka ejahar bad la khlong ïa ka met jong ka mynta ka sngi bad pynngat mukotduma ruh ïa kane ka kam.
Haba nga pule ïa ka jingthoh u samla rangbah Nongïalam Ka VPP – Dr.
Batskhem Myrboh – ha ka kotkhubor ba 2 tarik u Jylliew, 2023, la ai jingshai ba ka tarajur thung kam katkum ka Population Structure ka la noh shiliang sha ki jaitbynriew Garo kiba don tang kumba 30%, katba ïa ka bhah ai kam la mang haduh 40%.
U Khasi – Jaiñtia u la duhnong haduh 6% sha 10% man ka snem ha ki 51 snem.
Kane ka dei ka ‘backlog’ ïa ki Khasi – Pnar.
Hynrei ban peit bad ïatai sani ïa ka ‘Numerical Analysis’ katkum ka ‘Population Structure by mother tongue’, ki Khasi-Pnar kiba duhnong ki dang bun lada shu pyndonkam da ka ‘permutation and combination’.
Ha ka jingpule Technical line, ki Khasi – Pnar ba ïoh ‘marks’ 80% – 90% ki la shah kyntait sharud ban ai lad ïa ki Garo kiba ïoh ‘marks’ tang 45% – 50%.
Bun na kine ki Garo ki la iehnoh tang shipawa ne shiteng na ki jingpule namar kim lah ban pass ha ki Eksamin ba la bhah ïa ki.
La pynsepei ïa ka pisa Sorkar da ki spah klur ha ki 50 snem.
Ka bha ban nym ïakren jingkheiñ shuh, ïoh nang kulmar khlieh da kita ki ‘Roster’ (Retrospective) bad ‘Roster’ (Prospective).
Wat ai lad ruh ïa ki seng saiñpyrthei ban ïa wanrah jingkheiñ man ba long jingïalang halor ka Reservation Policy namar ki ïa pyrkhat nyngkong ïa ka ‘Vote bank’.
Ïeng beit ha ka nongrim 80% ka bhah ïa ki ‘Indigenous Scheduled Tribe’ ka Meghalaya ha baroh ki jingthung kam bad leit pule – ‘based on merit’ – hikai ïa baroh ki jaitbynriew ban minot bad trei shitom ha ki jingpule ym ban shu ïa shong kli kti ha ki jingkynoi ka Reservation Policy.
Ki seng saiñpyrthei ki dei ban husiar ban nym pynkhih win ne khie thma sa ïa ki Khasi – Jaiñtia bad Garo kumba la jia ha ka jingïap briew hapdeng ki Khasi – Jaiñtia bad Bengali ha u snem 1979 &1992, Khasi – Jaiñtia bad Nepali ha ka 1986 – 1987.
Ha ka snem 1966, ka la don ka jingsiat ki pulit Assam narum Anjalee sha Ïewduh (basa jadoh bad basa soh) bad nga don hajan ki rangbah Khasi kiba la shah siat bad tuid ka snam.
La don kiba la duh noh ïa la ka mynsiem bad katto katne kiba la mynsaw jur.
La leit ontep donburom ïa ki mynsiem bakordor ryngkat bad ka jingleit ontep ba i myllung ha kaba ki nongïalam saiñ hima ki la ïa don lang.
U snem 1966 un long ruh u ban sah jingkynmaw ïa I (L) Prof.
Martin N.
Majaw iba la ïalam ban rat dyngkhong noh ïa ka ktem ki ‘thei awria kaba hajan jingkieng Umsohsun kaba ngi ju khot ka UNO.
Ka ïing ka la ing khait bad mynta ka ïeng ka Dreamland Cinema Hall.
U Prof.
Martin N.
Majaw u la long ruh uba la mait lynti bad trei shitom ban pynlong aiñ ïa ka Land Transfer Act kaba la khang ban die jaka ne ïing na ki Tribal sha ki Non-Tribal bad kumta ter ter.
La dei ban tei ïa u mot bajrong bha jong i Bah Martin N.
Majaw hakhmat Soso Tham Auditorium, Shillong.
Nga sngew burom ïa u Myntri Rangbah barim, Dr.
D.
D.
Lapang, uba la ong ïa kine ki kyntien: “Wat thung kam ïa kito kiba ym lah ban pass tang ïa ka Written Examination ïoh khyllem ka administration’.
‘No communalism at the cost of quality administration’.
Ha ka snem 1992, une u Myntri Rangbah hapdeng ka saw ka sian, u la shim ïa ka rai ‘for a strong and good governance for peace and tranquility’.
Um shym pyrkhat shuh ïa ka ‘vote bank’ jong u kaba la ktah ïa u ban shah rem ha ka ilekshon MLA ha u snem 1993.
Ka Ri Bhoi ka la babe, hynrei yn leh kumno ba ha kum kato ka por, la shu ong beit ba la bret mawlynnai hakhmat ki sniang.
Nga kyrpad ïa ki nongïalam saiñ hima sima (Political leaders) ban nym ïakren shuh ïa ka ‘Population Structure’ ne ‘Roster System’.
Hikai ïa ki khun samla jong ka jaitbynriew Scheduled Tribe ka Meghalaya ban minot, trei shitom bad ban nym shang makia ne lapmiet ka shong dukan sha hynrei ban ïakhun para Indigenous Scheduled Tribe ka Meghalaya da kaba ïakhun da ka ‘merit’ jong ka 80% Indigenous Meghalaya Scheduled Tribe ne ka bynta ki kam sorkar bad ki jingpule ha ki tnat Technical line bapher bapher.
Trei na ka bynta ka jingbha ka lawei ki khynnah Khasi – Jaiñtia bad Garo ban don ka mynsiem ïakhun (Competitive Spirit) bad ban nym don shuh ka ‘Sub-tribe Reservation’ hapoh ka shatri jong ka ‘Schedule Tribe Reservation’.
Klet noh ïa ka ‘vote bank’ lym kumta kan kyrtoh kylla ïa ki khun ki ksiew, ki pyrsa jong nga jong phi.
Ïeng skhem Samla bad Paidbah Khasi – Pnar ban lait na ka raibi ïa umsnam kawei hadien kawei.
Ka dei kane ka por ban lait ïa ka thma ka jingïaumsnam.
Husiar ho, phi ki nongïalam seng hima – sima (Political leaders) – klet noh ïa ka ‘vote bank’, bad pyrkhat nyngkong ïa ka lawei ki khun samla shynrang bad kynthei jong ka jaitbynriew Meghalaya Scheduled Tribe.
“Do away with sub – tribe Reservation as every Sub – Tribe is having equal rights under Reservation Policy.
".
Ka jingpynmih dohkha ka Jylla ha u snem 2022-23 ka long 19,373.
925 metrik ton katba ka jingwan poi jong ki dohkha nabar ka Jylla ha une ujuh u snem ka long 15,067.
80 metrik ton.
Ïa kane, la ïathuh da ka Director ka tnad ki kam dohkha-dohpnat, Kong A.
L.
Mawlong haba kren bad u nongthoh khubor ha ka Sngi Thohdieng.
Na katei ka 19,373.
925 metrik ton, ka distrik kaba pynmih bun eh ka dohkha ka dei ka West Garo Hills – 5260 metrik ton.
“Katkum ka jingdon briew ha ka Jylla, ngi dei ban pynmih kumba 32,000 metrik ton ka dohkha bad kumta, ka don ka jingduna kaba 13,000 metrik ton," la ong ka Kong Mawlong.
Ka la ong ruh ba kum shi bynta ban kyntiew ïa ka jingpynmih dohkha bad ka ïoh ka kot jong ki nongri dohkha, ka tnad ka la pyntreikam ïa ka ‘Meghalaya State Aquaculture Mission’ (MSAM) bad ka ‘Pradhan Mantri Matsya Sampada Yojana’ (PMMSY) hapoh ka Jylla.
“Ka jingthmu jong ka PMMSY ka long ban kyntiew ïa ka jingpynmih dohkha hapoh ka Jylla bad ka ïoh ka kot jong ki nongri dohkha.
Ha kajuh ka por, ban pynïar ïa ka jaka ban shna ïa ki pung dohkha, ban ïarap pynïeng ïa ki dukan die dohkha nalor kiwei-kiwei," ka la ong.
Ha kawei ka liang, ka Director ka la ong ba ka thong jong ka MSAM ka long ban pynlong ïa ka Meghalaya ka Jylla kaba lah ban kyrshan hi dalade ïalade ha ka jingpynmih dohkha khnang ba nym phai khmat shuh ne shaniah ha ka dohkha kaba wan nabar Jylla.
“Ka MSAM kan ïarap kyntiew ruh ïa ki nongri dohkha, ban pynneh ïa ki doh-um lyngba ki ‘Fish Sanctuary’ bad kiwei-kiwei," ka la ong.
Ka la ïathuh ruh ba ha ka kylla banyngkong jong ka MSAM, ki nongri dohkha kiba la ïoh jingmyntoi ki don 21,071 ngut, katba ka MSAM-2.
0 ka dang ïaid mynta wat hapdeng ka jingpynthut jong ka khlam COVID-19 ha kine ki khyndiat snem ba la dep.
Haba ai mynsiem ïa ki nongri dohkha ban shimkhia ïa ka kam, ka Kong Mawlong ka la ong, “Lada baroh ki nongrep hi ki kitkhia, kata ka dohkha hapoh ka Jylla kan shlei bad ha kata ka por, ngi lah ruh ban shalan shabar.
"Ka la ong ruh ba ka distrik hapoh ka Jylla ka bym donkam shuh ban pynpoi dohkha na shabar ka dei ka South West Garo Hills namar ka la lah ba kyrshan hi dalade ïalade ban pyndap dohkha hapoh ka distrik.
Halor ka hukum ban khang ïa ka jingwanrah dohkha nabar ka Jylla hadien ba la shem ba ka don ka jingpyndonkam kaba jur ïa ka dawai ‘Formalin’ ha ki dohkha, ka tnad jong ka East Khasi Hills ka la bthah ïa ki nongtrei ba peit ha ki Block ban pyntip sha ka tnad halor ki pung kiba la long ban tong ïa ki dohkha khnang ba lah ban pynpoi pat ïa ki sha ïew.
Shuh shuh ka Kong Mawlong ka la bynrap ba ka dohkha kaba pynmih na ka Jylla kaba la die ha ka por ba khang pynpoi dohkha na shabar Jylla namar ka katei kajuh ka daw ha ki 5 snem ba la dep ka long 50,399 kilo.
Ka Regional Committee kaba khlieh da u Bah Paul Lyngdoh kum u Chairman kan sa leit sha West Khasi Hills ban ïakynduh bad ïasyllok lang haba ïadei bad ka jingpynbeit pud jong ka wat ba-ar.
U Bah Paul u la ïathuh ba hapoh ka artaïew ban sa wan, yn sa ïakynduh lang ha Nongstoiñ bad kan don ruh ka sien ha kaba ka Committee kan sa leit sha la ki jaka ba kajia pud.
U la ong ba ka Committee kan pyrshang ban ïoh ïakynduh bad sngap ïa baroh kiba dei ki nongdon bynta ha kane ka kam.
Ka Khasi Jaiñtia Christian Leaders Forum (KJCLF) ka la kyrpad ïa ki nongshong shnong ka Manipur ban wanrah biang ïa ka suk ka saiñ hapoh ka Jylla da kaba sangeh noh shi syndon ïa ka jingïakynad bad ka huri-hura.
Ha ka jingïalang ba kyrkieh jong ka KJCLF kaba la long ha ka Sngi Palei, ka kynhun ka la pynpaw ka jingkyndit bad ka jingsngewsih kthang namar ka jingïai bteng ka jingkulmar ha Manipur kaba khlem pyni kano-kano ka dak jingjai-jai.
“Kane ka jingkulmar kaba la shim noh ïa ka jingim jong kiba bun bad kaba la ïalam sha ka jingjulor jong bun tylli ki ïingmane, jingdon-jingem bad jingphetwir jong bun bah ki briew ka donkam ban sangeh noh shi syndon," la ong ka kyrwoh na u Secretary, KJCLF, Rev.
Dr.
Edwin H.
Kharkongor.
Ka KJCLF ka kyrpad ruh ïa ki nongshong shnong ka Manipur ban sangeh noh ka jingïakynad bad wanrah biang ïa ka shong suk shong shngaiñ.
Ka kynhun ha kajuh ka por, ka pynpaw ïa ka jingïatylli bad baroh ki lanot jong katei ka huri-hura bad khmih lynti ba ka suk ka saiñ kan wanphai biang.
Shuh shuh ka KJCLF ka khot ka wer ïa baroh ki Khristan, Balang bad ki kynhun niam Khristan hapoh ka thaiñ ban pynsngew ïa ka jingsngewkhia jong ki kumjuh ban pyni ïa ka jingïatylli bad ki paid nongshong shnong ka Manipur kiba la shah ktah ha kane ka jingjia ka bym lah pdiang satia.
Ka Red FM 93.
5, Shillong bad ka tnat treikam ka pule-puthi hapoh ka jingpeit u State Project Director, SEMAM, Meghalaya, Shillong ryngkat ka jingïatreilang ka shlem treikam District Mission Coordinator, SSA West Jaiñtia Hills bad District School Education Officer, West Jaiñtia Hills ha ka 8 tarik u Jylliew ki la pynlong ïa ka prokram kyrpang na ka bynta ki khynnah skul ha H.
K.
Singh Memorial Secondary School, Jowai.
Kane ka dei ka prokram ba la pynwandur kyrpang da ka Sorkar India haba ïadei bad ka thong jong ka NIPUN Bharat bad G-20 halor ka phang “Ensuring Foundation Literacy and Numeracy especially in the context of blended learning" bad la tip ruh da kawei ka kyrteng ïa kane ka prokram kum ka “Jan Bhagidari Events and Activities" ha kaba ki nongïoh myntoi na kane ka prokram kin long ki khynnah skul ba pule ha ka kyrdan Pre-Primary haduh klas III.
Kum ban maitphang ïa kane ka prokram, la ïoh ka jingkren lyngkot na ka Kong M.
Lakiang, DMC-SSA West Jaiñtia Hills bad pynbud pat sa ka jingpule ïa ka NIPUN Bharat Pledge da baroh ki khynnah skul bad ki nonghikai katba ïa ki kyntien kyrpang halor ka NIPUN Bharat la kren da ka Kong M.
W.
Lynrah, State Coordinator Pedagogy SEMAM-SSA, Meghalaya Shillong.
Ka Kong Lynrah haba ai jingkren, ka la batai ïa ki khynnah shaphang ka thong jong ka NIPUN Bharat ne ka ‘National Initiative for Proficiency in Reading and Understanding with Numeracy’ bad ka la ïathuh ruh ba ïa kane ka prokram la tip ruh kum ka ‘Janbhagidari Events and Activities’ ïa kaba la sdang naduh ka 1 tarik u Jylliew bad kan kut pat ha ka 15 tarik u Jylliew.
Ka la ong ba ha Meghalaya la pynlong ïa kane ka prokram ha man ki distrik ha kaba ki khynnah kin ïoh jingmyntoi shibun lyngba ki prokram bapher-bapher ba kynthup ïa ka jingïathuhkhana ïa ki khynnah kiba pule ha ki UKG-LKG, ‘Exhibition of TLM Mela’, ‘Bicycle Rally’ bad kiwei-kiwei kiba lah ban khring ïa ka pyrkhat pyrdaiñ jong ki khynnah.
Khnang ban pynkhie im bad ban kyntiew ïa ki jingïalehkai sawangka (drama) Khasi ha kylleng ki rynsan bapher bapher wat sha kiwei pat ki jylla jong ka Ri bad shabar ka ri India ruh kumjuh da kaba pynkylla ïa ki jingïalehkai sawangka sha kiwei pat ki jait ktien jong ka pyrthei, ka Seng Biria U Khasi (SBUK) ha ryngkat ka jingïatreilang bad ka Fraternity Art Cine Entertainment Shillong (FACES) ha ka 2 tarik u Jylliew 2023, ki la mynjur ban ïatreilang bad pynphriang ïa kane jingïalehkai sawangka Khasi.
Ïa katei ka rai ban ïatreilang hapdeng ka SBUK bad ka FACES ka la paw ruh hadien ba ki nongïalam jong kitei ar tylli ki kynhun kiba kynthup ïa u President, Bah W.
Kharkrang bad u General Secretary, Bah M.
Dkhartmar kum ki nongïalam jong ka SBUK bad u Bah Pradip Kurbah bad u Bah Merlvin Mukhim kum ki nongmikhmat jong ka FACES, ki la ïasoi ïa ka dulir jong ka soskular ban ïatreilang ha ka sngi Thohdieng ha ka jingïakynduh lang bad ki lad pathai khubor ha Shillong Press Club.
Kitei ar tylli ki kynhun kin sa pynkhreh ruh ban pynlong ïa ki prokram bad kaba kham paw eh kan dei ka tamasa sawangka lane ka ‘Drama Festival’ ka ban sa pynlong ha ki bnai ki ban sa wan.
Haba kren sha ki lad pathai khubor ha ka Sngi Thohdieng, u Bah M Dkhartmar uba dei u General Secretary ka SBUK, u la ong ba ki mat jingïakren bad ki rai kiba la mynjur hapdeng ka jingïakynduh lang jong kitei ar tylli ki kynhun ki long ba ki la mynjur ruh ban Co-op kum ki Associate Member jong ka SBUK, kata 2 ngut ki shynrang bad 2 ngut ki kynthei ki ban dei na ki dkhot ka FACES.
Kumta la aiti ha u Pradip Kurbah ban thung ïa kita ki Associate Member bad lah ban kynthup shuh shuh na ka FACES kum ki Associate Member jong ka SBUK hadien lada donkam.
U Bah Dkhartnar u la ong ba kitei ar tylli ki kynhun ki la mynjur ruh ban pdiang ïa u Bah Pradip Kurbah kum u nongai jingmut jong ka SBUK bad halor ka jinglut jingsep bad ki jingmih na kino kino ki sawangka ba pynlong da ka SBUK bad ka FACES, yn sa pynbeit janai da ka jingïasyllok lang jong baroh arliang ki kynhun.
Shuh shuh u Bah Dkhartmar u la ong ba kitei kynhun ki la mynjur ruh na ka liang ka SBUK un long ma u kum u nongkren bad u Bah Pradip pat kum u nongmihkhmat jong ka FACES.
Nangta ka la don ka jingïamynjur ruh ba ka FACES kan lah ban pyndonkam ïa ka shap, ka muhor jong ka SBUK ha kaba ïadei bad ki prokram bapher bapher bad kiwei kiwei ki jingmynjur.
U Bah M.
Dkhartmar u la ong ba watla kane ka kam ka dang kham shimpor ban urlong namar ba ka donkam shibun ka por bad ka jingtrei shitom.
Nalor kata, u la pynpaw ruh ka jingsngewsarong ba ka SBUK da ka jingïohi jngai bad ka jingsaiñ dur jong u President ka SBUK, Bah W.
Kharkrang ha ka 5 tarik u bnai Nailur 2015, kaba long ka sngi jong ki nonghikai, la lah ban plie ïa ka Khasi Learning Centre; kaba dei ka skul hikai Khasi ïa kito ki briew ki bym dei ki Khasi khlem da shim kano kano ka jingsiew.
Na ka liang u Bah Pradip Kurbah, u la pynpaw ba u dap da ka jingkmen ba ka SBUK ka la treh ban ïatreilang bad ka FACES bad ka jingïatreilang jong kine ki ar kynhun ka long ban pynim ïa ka kam sawangka hapoh nongbah Shillong.
Ha kawei na ki jingïoh kurup drok kaba heh hapoh ka jylla, ka Directorate of Revenue Intelligence  (DRI) jong ka Sorkar Pdeng, ha ka 8 tarik Jylliew, 2023 ka la ïoh ban kurup 3.
99 kilo u drok Heroin na kawei ka kali ha Mawryngkneng, East Khasi Hills.
Ha kane ka jingïoh kurup drok la kem ruh ïa uwei u briew bad la pynngat ïa u ha ki kyndon jong ka NDPS Act.
Ha u kyrwoh khubor ba la phah da ka DRI ha ka Sngi Thohdieng, la ïathuh ba ki heh jong ka DRI Shillong ki la pynsangeh ïa kawei ka kali SUV ba la suba ba la don u nongkhaïi drok bad ïa kane ka kali la pynsangeh ha Mawryngkneng.
Ha ka jingkhynra ïa kane ka kali la lap 307 tylli ki synduk sabon bad ha kine ki synduk la thep ïa u ‘powder’ uba ka jingkhia u long 3.
99 kilo.
Ïa kine ki synduk sabon la buhrieh ha kawei ka jaka kaba don ha khrum ka jaka shong lane ‘seat’ jong kane ka kali.
Ka DRI ka la ong ruh ba ka jingtohkit ka pynpaw ba ïa utei u drok Heroin la wan kit na Manipur lyngba ka Mizoram.
La ong ruh ba ka dor ha ïew ha hat jong utei u drok u long T.
27.
94 klur bad ka jingtohkit ka dang ïaid shakhmat.
Shuh shuh la ong ruh ba ha u snem 2022-2023, ka DRI Shillong ka la ïoh ban kurup palat 6.
25 kilo u drok Heroin ba shongdor T.
43 klur.
Ka la don ka jingsaphriang jong ki dur bad ki jingthoh ha ki rynsan ‘Social Media’ ba ki don ki briew kiba die ïa ki jingbam thiang kiba la khleh lang bad u drok sha ki dukan khamtam sha ki thaiñ ba don ki skul bad ka la don ruh ka jingsam ei ïa kitei ki jingbam thiang sha ki khynnah skul ha kaba ki la don ruh kiba ngat ha kane ka shrip.
Katkum katei ka jingthoh kaba la saphriang ka la ïathuh ba ki khynnah hadien ba ki la dep ban bam ïa kitei ki jingbam thiang, ki kylla pher bad ka la pynlong ïa ki ba kin dang kwah shuh shuh ban bam ïa kitei ki jingbam thiang.
Shuh shuh katei ka jingthoh ka la ïathuh ba kitei ki briew kiba leh ïa katei ka kam ki la ïaid ha ki katto katne tylli ki thaiñ kiba don ïa ki skul.
Nalorkata, ka khubor ka la ïathuh ba kitei ki briew ki la thap tang ïa ki khynnah skul ban ai ïa kitei ki jingbam thiang ha kaba kitei ki briew ki la ong ruh ïa ki khynnah skul ba ki aiei ïa utei u jingbam thiang ban mad namar ba ki dang sdang pyrshang ban shna bad pynmih thymmai.
Halor kane ka jingsaphriang jong katei ka jingthoh, na ka liang U Nongsaiñ Hima u la wad jingtip na ka tnad pulit, bad ka tyllong khubor na ki pulit ka la ïathuh ba ka dang pyrshang ban pynthikna la katei ka jingthoh ka dei kaba shisha ne ka bym dei.
Shuh shuh la ïathuh ba ki pulit ki la dep ban ïoh ïa kaba kum katei ka jingthoh ha ryngkat bad ki dur kiba la saphriang jong ki briew ïa kiba la kynnoh ba ki la donkti ha ka jingdie ïa kita ki jingbam thiang.
Hynrei ki pulit ki la ong ba kin sa wad bniah shuh shuh halor kane bad ïa ki briew kiba la paw ha kitei ki dur kiba la saphriang.
Nalorkata, ki pulit ki la ong ba kam tip la kitei ki briew kiba la shah bat kumba la paw ha ki dur ki dei kiba la shah bat mynshwa ne kiba dang shah bat mynta.
U Myntri ka Sorkar Jylla, Bah Paul Lyngdoh, uba peit ïa ka tnat Social Welfare u la thalaiñ ïa ka Kong Patricia Mukhim halor ka jingkynnoh ïa u bad ïa ka United Democratic Party (UDP) haba ïadei bad ka jingtohkit ïa u khaw uba dei jong ka Jylla ha kaba la kynnoh ba la thmu ban pynpoi sha Assam.
Kum ban pynkynmaw, ïa ka jingtohkit la khlieh da u nongbishar uba la shongthait, u MC Garg ban tohkit halor ka jingkynnoh ba u khaw bad jingbam (SNP) kiba hap hapoh ka Integrated Child Development Scheme (ICDS) u la jah noh shiteng lynti ha Assam.
Haba pynshai ïa ka jingkynnoh ka Kong Patricia ha ka jingthoh jong ka, u Bah Paul u la ong ba ma u kum u Myntri u la dep pule ïa ka kaiphod jingtohkit kaba la thoh shai ba ym don kano kano ka jingleh thok.
Hynrei ka Kong Patricia pat ka la kynthoh ba u Bah Paul u pyrshang ban ïada ïa u Myntri Sorkar barim u Bah Kyrmen Shylla uba peit teng mynshwa ïa ka tnat Social Welfare.
U Bah Paul u la ong ba ka Kong Patricia ka nud ruh wat ban ong ba ka UDP ka ïoh myntoi na kane ka jingkynnoh bamsap.
U Bah Paul uba la pule ruh ïa ki jinglap jingshem jong ka kynhun tohkit, u la ong ba ka kynhun tohkit ka khlem lap sabut satia ba ïa u khaw la thmu ban pynphai shawei pat.
Kumta u la ong ba haba u kren shaphang kane ka jingtohkit u kren katkum kaei kaba la lap da ka kynhun tohkit, katba ka Kong Patricia ka kynthoh khlem nongrim da kaba khlem pule ïa ka.
Haba kylli la u dawa ban panmap na ka Kong Patricia, u Bah Paul u la ong balei pat ka Kong Patricia kam leit mih hakhmat ka kynhun tohkit ban ïathuh ïa ki jinglap jong ka.
U la ong ba ka kynhun tohkit ka la dep kylli na kumba 200 ngut ki nongïoh myntoi kynthup ruh na ki lai ngut ki briew kiba kynthup ïa u Tarun Bhartia, Kong Angela Rangad bad Kong Agnes Kharshiing, hynrei kine ruh ki la jah pynban khlem wan shuh ban ai jingbatai.
“Ka jingkynnoh ka Kong Patricia ïa nga ka long ban pynjah burom bad jingthmu ban pynsniew ïa ki nongïalam kiba la jied da ki paidbah," la ong u Bah Paul.
U la ong ba ka kynhun tohkit ka la kren shai ruh ba kam ïoh ka jingïatreilang na ki pulit Assam kiba dei ki nong kurup ïa uta u khaw.
Nalor kata, u la ong ba ïa kane ka kaiphod la peit bniah da ka tnat aiñ, bad la pule ruh da Advocate General ka Jylla, hynrei ka Kong Patricia ka bym pule ïa ka kaiphod ka la shu kynnoh khlem nongrim.
Ka Jylla ka phaikhmat mynta sha kiwei pat ki lad ban pynmih bording ilektrik hadien ba ka jingpynmih bording na ka um da kaba den ïa ki wah kam ai jingshngaiñ, bad ka Sorkar kan thaw ki lad kumno ban shna ïa ki projek ban pynmih bording na u dewïong bad na ka sngi.
U Myntri ka tnat bording u AT Mondal u la ong ba ka jinglong jingman kam shngaiñ namar ka um ha ki wah ka duna ha ka por ba rang, bad ka Sorkar ka hap ban thawlad kumno ban pynmih bording na u dewïong bad na ka sngi.
U la ong ba ka Sorkar ka kwah ban ïoh bording ruh lyngba ka tyndong lyer (gas) bad na u dewïong ruh kumjuh.
Kham mynshwa ka Sorkar ka la aiti ha ka NEEPCO ban sdang ïa ka projek bording na u dewïong (thermal plant) ha Nangalbibra ha Rilum Garo hynrei ka NEEPCO ka ïakynduh jingeh khamtam hadien ba khang ka NGT ban tih dewïong.
U Mondal u la ïathuh ba ka NEEPCO ka la phah jingthoh ban iehnoh ïa kane ka projek, hynrei ka Sorkar Jylla kan thoh biang sha ka NEEPCO ban pyrkhat biang ïa kane ka projek ban pynïaid shakhmat.
Shuh shuh u Mondal u la ong ba da ka jingthmu ban pyntreikam ïa ka Chief Minister Solar Mission, kan ïarap shuh shuh ïa ki paidbah ban ïoh bording na ka sngi ha kaba ka Sorkar ruh kan ai ka jingïarap.
Na ka liang jong ka kynhun nongkitkam bahakhmat jong ka International Olympic Committee (IOC), ka pynbna paidbah mynta ia ka jingmynjur na ka bynta ban weng noh ia ka jingithuh ia ka International Boxing Association (IBA) halor ka jingbym shym lah katei ka synjuk ban kynjoh sha ki katto katne ki bynta ba la buh hakhmat ha kaba iadei bad ka jingpynthymmai ne ka jingpynjanai shuh shuh ia ki kam ki jam katkum ki kyndon ka IOC.
Ka tyllong khubor ka iathuh ruh ba da ka jingstad bad ka jingshemphang da ki nong-kitkam bahakhmat jong ka IOC ha kaba iadei bad ki proceedings ki jong ka, lah pynlong ia ka synjuk baroh kawei mynta ban shim ia ka rai na ka bynta ban don ia ka jingialehkai iakura kum ka shibynta jong kawei na ki jait jing-ialehkai ha ka prokram jong ka lympung ialehkai Olympic ka ban sa long ha u snem 2028 ha Los Angeles.
Na ka liang jong ka IOC ka lah sospon ruh ia ka IBA  ha u snem 2019 halor ka jingbym shym la iaid beit ka rukom pyntyllun kam ka jong ka, ka pla pisa bad kiwei kiwei ki jingleh ba katei ka synjuk ka lah tuklar bad ka bym shym la shah kynthup ruh na ka bynta ban pyntyllun ia ki kam ki jam ha ka ban pynlong ia ki rynsan ialehkai ha ka Tokyo Olympic 2021.
Ka IBA ka lah long ruh ka synjuk kaba lah shah weng khlem kano kano ka jingbuhpor ia ka kam ialehkai  na ka Los Angeles Olympic 2028.
Kumba ka paw hi ka long ba ka jingialehkai Iakura (Boxing) ka long ka shibynta jong ka jait jingialehkai  kaba lah shah pynrung mynta ha ka prokram jong ka Olympic 2024 ka ban sa long ha Paris, hynrei ka jingjied nongialehkai bad ki jingiakhun lah pyntyllun ia ki da ka IOC bad ym shuh da ka IBA  kumba lah jia ha ka Tokyo  Olympic 2021.
Ha ka kaiphod jong ka IBA ba lah phah dangshen sha ka IOC, katei ka synjuk ka lah kynnoh ia katei ka synjuk pyniaid jingialehkai Olympic  bahakhliehduh na ka bynta ka jingpynmih ia ka jingthoh ba lamler bad kumjuh ruh ia ka jinglong kuman  jong ka  synjuk.
Hynrei ka IOC ka lah iai ban biang ia ka jingmaham ia ka IBA; ia kab la long nongpyniaid bahakhliehduh jong ka naduh u snem 2020 da u heh saipan na Russia u Umar Kremlev.
Ki nongshong die dohkha ha Ïewduh hapoh ka kynhun Khasi Jaiñtia Fish Whole-salers’ and Retailers’ Associa -tion ha ka Sngi Thohdieng ki la ïalum bad khang kynsan ïa ki dukan da ka jinglyngngoh bad long kumba ïuh tdong bseiñ mar ïa ïoh jingtip ba ïa ki dohkha la lap ba la khleh da ka dawai ‘Formalin’.
Na ka liang ka Commissioner of Food Safety ka sorkar jylla, ka Kong R.
M Kurbah ha ka 8 tarik Jylliew 2023, ka la pynmih ïa ka hukum ban khang ïa ka jingwanrah dohkha nabar jylla haduh 15 sngi kynthih hadien ka jinglap jong ka tnad ba ki don haduh 30 tylli ki dohkha kiba la khleh da ka dawai Formalin kaba lah ban ktah ïa ka met ka phad bad ka koit ka khiah jong ki paidbah bad na ka liang jong katei ka kynhun ki nongdie dohkha ki la pan da ka jingpynshai ba mynno ka tnad ka la phah peit bniah ban pynshisha ba ki dohkha kiba la wanrah na shabar ka jylla ki dei kiba la leh da ka dawai ‘Formalin’Haba kren sha ki lad pathai khubor ha ka Sngi Thohdieng, na ka liang u Bah C.
Wankhar uba dei u dkhot ka seng ki nongdie dohkha, u la pynpaw ka jingsngewlyngngoh kaba khraw hadien ba ki la ïoh jingtip halor kane ka jingphah khang bad ka jingong ban daiñ kuna T.
10 lak ha ryngkat ka jingshah set patok haduh 7 snem lada kitei ki nongdie dohkha ki pynïaid ïew ïa ki dohkha ba la khleh dawai ‘Formalin’.
U Bah Wankhar u la pyni ruh da ka kot syrnot ba ïa ki dohkha la wanrah na Andhra Pradesh da kaba pynshisha ba kam don kano kano ka jingkhleh dawai bad u la kyrpad ruh na ka Commissioner of Food Safety ka sorkar jylla ba kan ïatreilang da kaba wan khmih ïa ki dohkha ha Ïew khnang ba kan don ka  jingsngewthuh jingmut bad ban ïa tip lang.
“Ngi shaniah ïa ka tnad kaba dei khmih ïa kane hynrei tang kawei ka dei ban wan pyni ïa ngi naei kita ki trok bad ki jait dohkha aïu ba ki ïoh jingtip ba ka don ka jingkhleh dawai khnang ba ngi ruh ngin lah ban buddien," la ong u Bah Wankhar.
Na ka liang katei ka kynhun ki nongdie bad ki nongthied dohkha ha katei kajuh ka sngi ki la leit ban ïakynduh ïa ka Commissioner of Food Safety ban ïoh ka jingpynshai halor kane bad hadien ka jingwan ïakynduh, u Bah Wankhar u la ïathuh ba ka Commissioner ka la ong ba ïa ki dohkha kiba wan na ka jylla Assam la shah ban pynïaid ïew namar ba tang ki dohkha kiba don hapoh ka jylla yn nym lah satia ban pyndap ïa ka jingdonkam jong ki paidbah bad ïa ki dohkha kiba wan na kiwei pat ki jylla, yn hap ban peit bniah shwa manla ka 15 sngi hashwa ban pynïaid ïew bad die ïa ki ha ïew khnang ban pynthikna ba kitei ki dohkha kim dei kiba la khleh da ka dawai ‘Formalin’.
“Ngi kyrpad man la ka por na ka liang ka tnad kan wan ban leh ïa ki test khnang ba ma ngi ruh ngin ïoh die da ka jingkylluid mynsiem bad ngin die da ka dohkha kaba khuid kaba suba ka bym don kano kano ka jingktah ïa ka koit ka khiah jong uno uno u nongbam dohkha," la ong u Bah Wankhar.
Shuh shuh na ka liang kitei ki nongdie dohkha ki la shim ruh ïa ka rai ban die bad pynïaid beit ïa ki dohkha kiba pynmih napoh kane ka jylla bad ki jylla kiba marjan kiba la thikna ba kam shym la don kano kano ka jingkhleh dawai.
Ka jingther u ’lap bah ha ka step phyrngab jong ka Sngi Thohdieng mynta ka taïew ha nongbah Shillong ka la pynkmen ïa ki paidbah kiba la ap khmih lynti ban wan noh u slap ban pyntngen ïa ka mariang na ka jingshit kyrpang ka suiñ bneng.
Kane ka jinghap slap kaba la bteng baroh shi sngi ka la ai jingkyrmen ba ka wah Umïam kaba la sdang rngat ha kine khyndiat sngi ba kan dap um biang khnang ba ka lah ban bteng ïa ka sam bording sha ki paidbah ka jylla.
Ha kane ka jingther u slap la sakhi ruh ba ka Wahumkhrah ka la shlei bad ki nala um ki la dap smam.
Ha ka jingbuddien u nongthoh khubor haduh ka por 3:00 baje nohphai sngi katba u slap u dang bteng ban hap, la lap ba ki kali ki hap ïaid napdeng ka um ha thaiñ Polo hajan ka lad ban leit shajan JN Complex bad kumjuh sha Pynthor.
Nangta kaba kham ima ïa ki kali ka dei ha Pynthorbah hajan Langkyrding namar ka jingdap um hapdeng surok bym lait ka nala.
Kane ka la pynlong kat haduh ba bun ki kali kin leit phai noh, hynrei ki kali rit kiba nud ban ïaid ka um ka la poi haduh jingkhang ïit.
