Iaka jingalang kitbok la pynlong ha State Convention Centre hakaba la wan ban sakhi lang da u Myntri ba dei khmihia ka tnat Sports & Youth Affairs u Bah Shakliar Warjri, u nongaibuit ia u Myntri Rangbah u bah Hamletson Dohling, u Commissioner & Secretary ka tnat Sports Dr Vijay Kumar, Director ka tnat Sports kong Isawanda Laloo, ki nongkitakm ka MSOA ba kynthup ia u working President bah John F Kharshiing, bah Finely L Pariat General secretary lem bad ki dkhopt nongkitkam.
Haba kren kum u kongsan u bah Shakliar u pynpaw ia ka jingkmen ba ha kane ka kynti ka Meghalaya ka la ioh ba kan sei kham bun ki rang ne thei ialehkai haba ia nujor bad ka National Games kaba la dep ban long ha Gujarat, bad kyrmen ba baroh kiba la ioh ia ka kabu ban mihkhmat, kin trei shitom naka bynta ban lah ban wanrah ia ka nam ka burom ia ka jylla.
Ha kane ka kynti ki jait jingialehkai kiba ka Meghalaya ka la ioh ba kan iashim bynta ka kynthup ia ka Athletics, Aquatics, Boxing, Football, WUSHU, Shooting, Sqay bad Golf.
Kine harum ki kyrteng ki nongialehkai bad coach: Athletics – Skhemlang Suba, Glorify Kurbah, and Pleasantly Synnah (coach) Aquatics – Bapynshngain Syngwan, Mebankitboklang Banai, Pdiangsuklang Syngwan, Ilarisuk Youroi, Joebrenson Marwein (official), Maximilian Lyngdoh (official) Boxing – Eva Wayne Marbaniang, Larry Kharpran (coach), Daniel W Marbaniang (manager) Football – Wanboklang Lyngkhoi, Donborlang Nongkynrih, Fullmoon Mukhim, Donlad Diengdoh, Siwel Rymbai, Banskhemlang Mawlong, Everbrightson Mylliempdah, Nickelson Bina, Damonlang Pathaw, Mebankhraw Wahlang, Sheen Stevenson Sohktung, Kitboklang Pale, Overkindness L Mawnai, Chanmitre Thma, Banteilang Lyngdoh, Raikutshisha Buam, Dawanplielad Myrchiang, Lionel Daryl Rymmei, Restomwell Khriam, Maxderidoff Wahlang, Beneslaus Khyriem (manager), Khlain Pyrkhat Syiemlieh (coach), Dious Lapasam (assistant coach), Baiainehlang Bareh (physio) Wushu – Lorenza Songthiang, Francis RR Songthiang (coach), Niawki Iakai (manager) Shooting – Balarishisha Rani, Anjali Singh, Rajdeep Ghosh, Shirley M Kharbuli, John Thounaojam (manager) Sqay – Salmi Phawa, Fibestar Songthiang, Kyrshanbor Romeo Songthiang, Espiranzza Stella Songthiang, Hamylline Dkhar (official) Golf – Johnwell G Momin, Jonathan Iawphniaw, Daphisha Phanbuh Shullai, Teesta Rawat MSOA officials – John F Kharshiing (Working President), Finely L Pariat (General Secretary), Ksan Kupar Warjri (Chef de Mission), Dipshon Ryntathiang (Deputy Chef de Mission), Ian A Lyngdoh (Deputy Chef de Mission), Pynbianglang Laloo (Contingent Assistant), Joel Marbaniang (Contingent Assistant).
Ka Dorbar Shnong Loomsooiung Newhill haka sngi Saitjain kala sam iaki prize sha ki nongjop iaka lucky draw 2023 kaba la pynlong ban pynmih mih pisa ban tei iaka iing dorbar ka shnong.
U Chairman Shnong Loomsooiung Newhill Restonwell Sdor ula ong ba ia kane ka lucky draw la pynkhalai haka sngi ba pynkut iaka fete haka 7 tarik u bnai Risaw.
U nongjop iaka 1st Prize T.
1 lakh u dei u number 11307 bad ia kane ka khusnam la ioh da u Kitbok Niang.
Ka 2nd Prize T.
50 hajar dei u number 18979 bala ioh da ka Johny Kharbukhi.
La sam ruh iaki khusnam pisa consolation 6 tylli kaba mar san hajar.
Ha kane ka jingsam iaki prize la iadonlang u waheh shnong ma Evermore Suchiang, ma Leborki Passah general secretary bad kiwei kiwei ki dkhot shnong.
U Myntri ka tnad Tourism ka sorkar Jylla u Bah Paul Lyngdoh ula plie iaki jaka jngohkai pyrthei ba kynthup ka Rynji Falls & Sahksaw Tourist Spot bad iaka jingkieng doi doi ne Sahksaw Suspension Footbridge haka 20 tarik Risaw.
Ha kane ka sngi la don lang ruh u MLA ka thain bad Myntri Sorkar ba dei khmih iaka tnad Revenue & Disaster ka sorkar Jylla u Bah Kyrmen Shylla, u Director ka Tourism u Bah CVD Diengdoh, ki MDC ka JHADC kiba kynthup ia u Bah Lasky Rymbai, Bah Finelynes Bareh bad Bah Lomris Lyngdoh, u Deputy Commissioner ka East Jaintia Hills District u Abhilash Baranwal, IAS, Principal ka Jaintia Eastern College u Dr.
Phervision Nongtdu bad kiwei kiwei.
U Bah Paul Lyngdoh kum u kongsan haka jingkren ula pynsngew sha ki paidbah ka thain ba ka sorkar Jylla ka la dep ban mang pisa kyrpang na bynta ka Latang Falls kaba don haka shnong Lumshyrmit bad mynta ruh ka sorkar ka dang pynkhreh ban mang pisa ban shna iaka jaka ieng kali ha Rynji bad ula ong ba kine baroh kidei lyngba ka jingtrei shitom jong u MLA ka thain ryngkat bad ki nongshong shnong kiba angnud ban kyntiew iaka kam jngohkai.
Haba shim bynta haka jingkren u Bah Kyrmen Shylla ula pynsngew iaki shibun ki kam ba ula iarap naduh ban pynioh iaki skhim bad ban iakren bad ki tnad treikam sorkar bapher bapher.
Ula pynsngew ruh ba u angnud ban shna surok naduh Lumshyrmit shaduh Shkentalang bad angnud ruh ban pynheh iaka surok Mukhaialong, Lumshyrmit khnang ban suk ki kali motor kumjuh ki paidbah ban wan sha kane ka jaka.
Iaka jingialang la pyniaid da u Assistant Waheh Shnong u Bah Stop Phawa, ka jingkren pdiang burom na u Secretary Shnong u Bah Dibol Dkhar, katba Waheh Shnong Cham Cham u Bah Karlud Dkhar ula iathuh iaki jaka jngohkai kiba don hapoh u pud u ang ka Dorbar Shnong kynthup naduh ka kshaid Rynji, Sahksaw, view point ne Thwei Marang Beach bad Moosata.
U General Secretary 5 Shnong Welfare Association u Tyrnit Pdein uba la aiti iaka dorkhat sha ki arngut ki myntri ka sorkar Jylla ula iathuh ba iaka Sahksaw Suspension Footbridge la shna lyngba ka District Mineral Fund District Mineral Foundation Trust 2018-19 haka jinglut kaba T.
93,85,900.
U MLA Jowai u Bah Wailadmiki Shylla haka sngi Thohdieng u la plie paidbah ia ka Urban Health and Wellness Centre hapoh Iawmusiang, West Jaintia Hills District, Jowai.
Haba kren ha ka jingialang, u Bah Wailadmiki u la ong ba ka jingplie ia kane ka health centre hapoh kane ka jaka iew kan pynthikna ba ki nongshong shnong jong kane ka thain kumjuh ki paidbah kiba wan sha kan ka jaka iew kin ioh ia ka lad ha kaba iadei bad ki jingai jingsumar.
Ha kajuh ka por u pynshlur ruh ia ki paidbah ba kin shim kabu lyngba kum kine ki jaka aijingsumar kata kynthup ia ka lad ban iakynduh ia ki doktor na ka bynta kino kino ki jingdonkam kiba iadei bad ka koit ka khiah.
Ha kane ka prokram la ia don lang ruh u Dr.
K Dhar, Additional District Medical & Health Officer, Dr.
M Syngkon, District Surveillance Officer, IDSP, Dr.
L Pyrbot, Medical & Health Officer, Iawmusiang UHWC, Rangbah Shnong, ki riew rangbah bad ki nongshong shnong jong kane ka jaka.
U nongialam ka Seng National People’s Party (NPP) uba dei ruh u Myntri ka Sorkar Jylla, u Bah Comingone Ymbon haka sngi Thohdieng, u la ong ba ka Seng Voice of the People Party (VPP) kan ym jop wat tang kawei ruh ka seat ha kane ka ileskhon ka ban wan sha ka Khasi Hills Autonomous District Council (KHADC) bad Jaintia Hills Autonomous District Council (JHADC).
Haba kren sha ki lad pathai khubor, u Ymbon u la ong; “Nga la iohi ba ki (VPP) kin ym jop wat tang kawei ruh ka seat na Khasi bad Jaintia Hills.
“Ka daw Nga tharai phi tip kham bha ban ia nga.
Nga la sakhi lyngba ki lad pathai khubor ba phi long pyrshah ia ka VPP bad ki paidbah ruh ki long pyrshah ia kane ka party VPP," u la ong shuh shuh.
Nalor kata u Ymbon u la pynpaw ruh ia ka jingsngew skhem ba ka NPP kan wanphai biang ha ka bor ha Khasi bad Jaintia Hills hadien ka ilekshon sha ki ADC ka ban long ha une u snem u ban wan.
U la ong ruh ba ka NPP kam kan ym iakhun pyrshah ia ka VPP hynrei pyrshah ia ka UDP, Congress bad BJP ha kane ka ilekshon ka ban wan.
“Hynrei ia mynta hi Nga la iohi ba ki paidbah ka jylla ki la ai ia ka rai sha ka NPP kaba ialam ia ka sorkar MDA, bad Nga tharai ha kane ka kynti kaba mynta ruh ka NPP kan wanphai biang ha ka ilekshon MDC," ong u Ymbon.
U Myntri sorkar jylla uba khmih ia ka Tnat Food Civil Supply, u Bah Comingone Ymbon haka 20 tarik Risaw u la ong ba u pdiang sngewbha ia ka jingwan jong ka lynti rel hapoh Jaintia Hills namar kane kan wanrah shibun ki jingmyntoi ia ki pidbah.
Haba kren sha ki lad pathai khubor, u Bah Ymbon uba dei ruh u nongmihkhmat ka seng NPP na Raliang ha West Jaintia Hills u la ong; “Nga pdiang sngewbha ia ka jingwan ka lynti rel.
Nga la iohi ia kito ki ri kiba don ia ki rel ha kaba ki paidbah ki ioh shibun ki jingmyntoi.
" U la ong, “Ha kine ki khyndiat por ba la dep, Nga la leit sha Garo Hill ban pynher ia ka lama ha ka sngi Laitluid jong ka ri.
Hadien kane Nga la leit shapoh steshon rel ha Mendipathar bad Nga la iohi ia ki briew ha kane ka jaka, ki la ioh shibun ki jingmyntoi namar ban leit na Mendipathar sha Gawahati, ki nongkamai taxi ki ju shim T.
280 shi khlieh, hynrei lyngba ka rel ka long tang T.
30.
Ki ju mih na Mendipathar ha ka por 7 baje mynstep bad wanphai pat ha ka por 7 baje janmiet.
Ki nongrep kila kit kumba ar bad laitylli ki kriah ha ryngkat ki mar rep kynthup ki soh ba ki pynmih ban die sha Guwahati bad kila ioh nong bha.
Wat ki marbam ruh, nga la kylli ha kito ki bnai Nailar na ki dukan ba ka dor jong u khaw ha Resubelpara ka long T.
31 katba hangne ha Shillong kala kot T.
44- Katno shuh kala iapher".
Nalor kata une u  Myntri ula ong ba lada ka lynti rel ka wan, ki paidbah ka Ri-lum Jaintia ruh kin ioh nongshibun.
“Ngi don ruh shibun bah ki marpoh khyndew kum u mawshun, u dewiong, ia ki ba ngi la pynkit da ki trok kaba shongdor haduh T.
2000 shiton, Nga tharai lada ngi pynkit da ka lynti rel, kan sa long T, 500 shiton bad T.
1500 kan rung noh sha pla" ula bynrap.
Haba kyntait ban kynthoh ia ka jingiai bteng ka jingpyrshah jong ki Sengbhalang ban wanrah lynti rel, u la ong ba dei namar ka jingsheptieng ia ka jingrung kyrthep ki mynder, ka Sorkar kala dep ban mynjur ia ka official resolution ba kyrpad ia ka Sorkar Pdeng ban pyntreikam noh ia ka Inner Line Permit (ILP) hapoh Meghalaya.
U la ong shuh shuh ba mynta ka rai ha kaba iadei bad kane ka phang ka shong ha ka sorkar pdeng, bad ai ba ka sorkar pdeng kan mynjur halor kane.
Na ka liang ka sorkar jylla dang shen kala rai ban wad ia ki lad ki lynti kiba lah ban pynurlong ia ka jingwanrah lynti rel ha East Jaintia Hills District.
Ka “Meghalaya Youth Exchange Programme 2023" ba la khot pynlong da ka Tnat Directorate of Sports & Youth Affairs kaba la sdang naduh ka 16 tarik mynta u bnai ka la kut noh haka sngi Thohdieng lyngba ka jingwan iashim bynta jong kumba 700 ngut ki samla na baroh ki 12 ki district ka jylla.
Ia kane ka jingialang pynhap pyrda la pynlong hapoh Convocation Hall, NEHU Campus Mawkynroh, Shillong ha ka jingiadon lang u Bah Shakliar Warjri, Myntri ka Tnat Sports & Youth Affairs kum u Kongsan nalor ka Kong  I.
Laloo, Director of Sports & Youth Affairs bad kiwei kiwei.
Haba kren ha ka jingialang, u Bah Shakliar Warjri u la pynpaw ia ka jingkmen ban sakhi ia ka jingthrang bad halor ka jingdonkam jong ki samla ban lah ban pynpaw ia la ki jong ki sap ki phong lyngba kane ka prokram.
U la kyntu ia ki nongiashim bynta ba kin shim kabu lyngba kum kine ki rynsan ba kin ioh jingtip bad ban kyntiew shuh shuh ia la ki jong ki sap ki phong bad ruh ban tip ha kaba iadei bad ki kolshor bapher bapher hapdeng ki jaidbynriew ha ka jylla.
Nalor kata u Myntri u la pynpaw ruh halor kiba bun ki sienjam ba la shim da ka sorkar kiba thmu ban kyntiew ia ki sap ki phong jong ki samla ka jylla bad ruh ha kaba iadei bad ka jinglong jingman jong ka jingim hapdeng ki nongshong shnong hi baroh.
Ha kane ka jingrakhe kaba shitaiew kynthih la pynlong ia ki prokram bapher bapher naduh ka jingiakop rwai tynrai, shad tynrai, iakop tem koitar, jingput ktien, tyrko nia, One-Act Play halor ka mat “Mission Life," Talent Hunt bad kiwei kiwei.
Na ka liang u Kongsan bad kiwei pat ki heh kiba la wan iashim bynta ki la sam ruh ia ki khusnam bad ki syrnot sha ki nongjop ha ki jingiakop bapher bapher.
Ka Wahiajer SC kala jop da 3-2 iaka Sohmynting, katba ka Ladthadlaboh kala pynliem da 3-0 iaka Sailung Ialong haka First Division bad Super Division Football Tournament kaba pyniaid da ka West Jaintia District Sports Association kaba long ha Kiang Nangbah Stadium haka sngi Thohdieng.
Haka jingialehkai First Division, ka Wahiajer la thep ia kine ki kol da u Janario Phawa 36′, Ebormi Jat 40′ bad u Niwan O Gatphoh 90’+2.
Ar kol ka Sohmynting la thep da u Marlangki Suting 70′ (own goal) bad u Auspicious Pamthied 88′.
Haba phai sha ka Super Division, u Buromlangki Salahe 11′, Banteilang Shylla 31 bad u Kindness Mukhim 72′ kila thep mar shi kol kaba la biang pura iaka Ladthadlaboh ban khur iaka namjop.
Lashai ka sngi Saitjain, ka jingialehkai Super Division kan long hapdeng ka Nangbah Mulang pyrshah iaka Mynthong.
Haka First Division ka Khliehiongriang pyrshah iaka Moosalyngkat.
Ka office jong U Electoral Registration Officer, 7-Amlarem (ST) Assembly Constituency, ka la pyntip paidbah ba ka Election Commission jong ka ri India, ka la hukum ban pynbiang ia ka Draft Photo Electoral Roll jong ka 7-Amlarem Assembly Constituency ha ka Sub-Division kat kum ka tarik 01-01-2024.
Halor kane kito ki nongshong Shnong kiba la dap 18 snem ka rta katkum katei ka Tarik bad kumjuh ki bym pat don kyrteng ha ka Draft Photo Roll ki lah ban pynrung kyrteng ialade ha ki Polling Station ba ki shong ki sah.
Kumjuh ruh ban ot ne weng kyrteng ia kito ki ba la iap ne phet Shnong bad ia ki jingbakla ruh yn pynbeit ha kane ka por.
Ha ka jingiadei bad kane, ia ka Draft Photo Rolls yn pynmih ha ka 27-10-2023 ha ka ophis jong ka Electoral Registration Officer, Office jong u Sub-Divisional Officer (Election) Amlarem Sub-Division bad lyngba ki Booth Level Officers (BLOs) ha ki Polling Station.
Ia ki jingtyrwa bad jingdawa ne jingujor kyrteng yn pdiang naduh ka 27-10-2023 haduh ka 09-12-2023.
Ka office jong ka Electoral Registration Officer, 7-Amlarem (ST) Assembly Constituency, ka pyntip paidbah ba ki briew sorkar (Booth Level Officers) kin wan ha ki Polling Station ban trei na ka bynta kine ki kam naduh ka 27-10-2023 haduh ka 09-12-2023.
Kumta la kyrpad ia ki nong shong shnong ban leh ia kine harum:- Ban ai ia ki Kyrteng jong ki Nongthep Vote ba la iap ne kiba phet Shnong, khnang ba yn lah ban ot noh ia ka kyrteng jong ki ha ka Electoral Roll.
Ban ai jingiarap lem ia ki briew sorkar (BLOs), da kaba bishar sani ia ki kyrteng bad ki dur la ki ia hap ne em bad ka rta jong u/ka nongthep vote, ka iahap ne em bad ka dur khmat kaba la mih ha ka Draft Photo Electoral Rolls, khnang ba kan nym mih ka jingkulmar ia ki kyrteng bad ki dur.
Lada lap ia ki ba kum kine sngewbha ban pyntip mar mar sha u Electoral Registration Officer lane sha u Booth Level Officer jong kato ka Polling Station hapoh ka shnong jong phi.
La kyrpad ruh ban pyllait ia ka ing skul/Community Hall (Polling Station) ha kitei ki sngi na ka bynta kane ka kam.
Kumjuh ruh ban iarap ia ki briew sorkar (Booth Level Officers) ha kino kino ki bynta kiba donkam ynda ki poi sha ka shnong jong phi.
Katkum ka jingbthah ka Election Commission jong ka Ri India, la kyrpad ia ki Rangbah Shnong ba kin pynbna Paidbah hapoh ka Shnong jong phi ban peit bniah bad bishar sani bha i aka Draft Photo Electoral Roll, khnang ban ym don kano kano ka jingbakla.
Nalor ka 01.
01.
2024 kum ka tarik ba lah ban pynrung kyrteng ha ka Electoral Roll, kat kum ka kyndon ain Registration of Electors (second amendments) Rules 2022 “Lada don kito ki ban sadap 18(khatphra snem) ha u snem 2024 kat kum ki tarik 01.
04.
2024, 01.
07.
2024 bad 01.
10.
2024 ki lah ban nang ai lypa (advance) ia ki application jong ki bad ia kum kine ki applikashon yn sa leh bad peit (process) kat kum ki tarik ba iadei jong ki.
" Kin sa don ruh ki sngi ba kyrpang (Special Campaign Dates) ha ka 11 tarik bad 18 tarik November, 2023 ha kaba phi lah ban phah ia ki nong shong shnong jong phi ba kin leit mih kham bun sha ki Polling Station namar ba ia kine ki sngi la mang kyrpang ba ki   Booth Level Officers (BLOs) kin don baroh shi sngi ha ki Polling Stations.
Ia ka jingtip ba kham bniah lah ban phone ha kine ki number harum kiba long ki tollfree numbers: 94854-32400 lane 18003453802.
Ka Amlarem Social Club ka la pynliem da 4-0 iaka Dongmihsngi Mupyut haka jingialehkai Super Division Football Tournament kaba pyniaid Amlarem Sub Divisional Sports Association (ASSA) ha madan Mini stadium Ladjaplem, Amlarem haka sngi Thohdieng.
Ka Amlarem Social Club ka la ioh ban pynkhih jar tang hapoh ka minit kaba 16 bad ka minit kaba 25 ba la thep da u Tori Jungai, bud sa ka kol ba la thep da u Iaiddakyrmen Jungai haka minit kaba 57 bad u Tiplang Rasmut haka minit kaba 62.
Haka 23 tarik Risaw ka jingiakhun kan long hapdeng ka YC Pdengkerong pyrshah iaka Man Ibha SC haka por 2.
30 baje nohphai sngi.
Ka iingbishar Meghalaya High Court ha ka sngi Palei haka hukum kaba la pynmih kala bthah ia ka sorkar jylla ba kan pynthikna ba ka Jowai Municipal Board (JMB) kan khmih ba kan ym don kano kano ka jingpynlong jaka lum thup ne theh niut ha kino kino ki jaka ha sor Jowai tad haduh ba ka sorkar kan dep pyntreikam ia ka jaka bret niut kaba biang.
“Ka sorkar jylla ka dei ruh ban pynthikna ba ka JMB ba kan bud ryntih ia ka jingbthah khnang ba kan ym don kano kano ka jingpynlang ia ki niut ki nier bad ki jaboh jabain ha kino kino ki jaka ha ki bynta jong ka sor Jowai, kata tad hadien ba la pyntreikam ia ka jaka theh niut kaba pura," ong ka bench jong u Chief Justice Sanjib Banerjee bad u Justice W Diengdoh haba shim bishar ia ka PIL ba la ujor da ka Synjuk Ki Waheh Shnong Jowai.
Hadien ba la pyntreikam ia kane ka jaka theh niut, ka sorkar jylla ha ryngkat ka  Jowai Municipal Board kin khmih ba ki niut ki nier na ka sor Jowai ki dei ban poi sha kane ka jaka theh niut.
Ia kane ka plan dei ban bishar bniah ha une u bnai ban wan khnang ban lah ban pyntreikam noh naduh ka sngi kaba nyngkong hadien ba la dep ban pynbit pynbiang ia katei ka jaka theh niut, hukum ka iingbishar.
Ha ka jingbishar iaka mukotduma, ki nongujor ki la pynpaw ba wat hadien ka jingpynmih hukum kaba la dep da kane ka iingbishar, hynrei kam shym la don ka jingwan lum niut tista khamtam na ki nongshong shnong na ki bynta jong ka sor Jowai.
Katba na ka liang ka JMB ka la pynpaw ba ka la bud ryntih ha kaba iadei bad kane ka jingbthah.
Katkum ka jingpynmih hukum kaba khatduh ka jingpynkhreh ia ka 10-TPD solid waste–management system.
Ka sorkar jylla kala ong ba la dep ban pyniar sha ka 70 percent naduh katei ka por.
Ki kaiphot ba hashwa ba la file da ka sorkar jylla ka pyni ba ia kane ka jaka theh niut yn lah ban pyntreikam noh ha kaba kut jong une u snem.
U Additional Advocate-General u la ong ba kam dei ban don kano kano ka jingpynslem ha kaba iadei bad kane ka bynta, bad ka kyrmen ruh ba kane ka jaka bret niut kan sdang ban treikam noh ha kaba kut jong une u snem lane la kumno kum shitaiew hadien kane.
Kane ka jingujor kaba thmu na ka bynta ka jingbit jingbiang jong ki paidbah la iohi ba ka la treikam.
Hynrei, lada ka don kano kano ka jingdkoh ha ka bynta jong ka Jowai Municipal Board, ki nong ujor lane kino kino ki briew kiba shah ktah ki lah ban wan mih sha ka iingbishar, pynpaw ka iingbishar.
Ka Mawlang Government LP School, Mawkynrew Block, East Khasi Hills District bad kaba  hap hapoh ka jingpeit jong ka Syntung Cluster ka la rakhe ia ka sngi ‘Parents Day’ ha ka sien kaba nyngkong eh ha ka 18 tarik Risaw 2023.
La seng ia kane ka skul ha u snem 1961.
Ha ka jingiaid lynti jong kane ka skul ha ki 62 tylli ki snem kane ka dei ka sien kaba nyngkong eh ban don kum kine ki jait program kiba heh ha ka skul bad ka shnong jong ki.
Ka shnong lem bad ki kmie ki kpa jong ki khynnah skul ki la iashimbynta lang baroh ban rakhe ia ka sngi burom ki kmie ki kpa.
Kane ka dei ruh ka sngi ban sah jingkynmaw ia ka skul ba ki la ïoh ban pyllait paidbah nyngkong ia ‘Ka School Anthem bad ia Ka Lama’  jong ka skul ha ka jingdon lang jong u Bah Banteidor Lyngdoh MLA ka Mawkynrew Constituency kum u kongsan, bad u Bah Martle N.
Mukhim MDC ka Mawkynrew Constituency kum u symbud kongsan lem bad ki staff na ka Block Mission Coordinator (BMC).
Na ka liang ka dorbar shnong da ka jingkmen kaba khraw ka la pynlong ruh da ka jingkhang shnong bad ban leh sngewbha baroh shi shnong bad la pynphuh pynphieng shuh shuh ha kane ka sngi da ki duhalia na ka shnong.
La pyni ruh ki sap ki phong bapher bapher jong ki khynnah skul ha la ka rwai ka siaw, ka shad ka kmen lem bad ki jingshad kaba pyni ia ka rukom im ki nongshong shnong ha Mawlang.
Nalor kata da ka jingtrei shitom jong ki laingut ki nonghikai kiba dang shu wan pyniasoh ha u snem 2021, ki la lah ban pyntyllun bad pynlong ia kane ka program kaba jop bad kaba i shongkun bad kaba i shongkun hapdeng ki kmie ki kpa bad ki nongshong shnong.
Lyngba ka jingdon jong kane ka program hapoh shnong ka la iarap ban pynsngewthuh ia ki kmie ki kpa ia ka dor longkmie longkpa bad ka kamram jong ki ha ka pule puthi jong ki khun ki kti.
Shuh shuh ka jingpynlong ia kane ka program hapoh skul lem ha Shnong ka kyrsiew thiah ia ki kmie ki kpa ba kin don ka jingkitkhlieh ia la ki khun ki kti bad ruh ia ki nonghikai ba kin nang iaitrei shitom bad ban wanrah ia ka jingkylla hapoh skul bad ha ka shnong ka thaw hi baroh kawei.
Ia ka prokram aijinghikai kaba lai sngi kynthih kaba iadei bad ka jingai jinghikai halor ka rukom rep Krai ne Millets lyngba ka juk jingstad la pynlong naduh ka 16 haduh ka 18 tarik mynta u bnai da ka Division of System Research and Engineering (DSRE) hapoh ICAR Research Complex for NEH Region ha Umiam, Ri Bhoi District.
Ha kane ka prokram kaba  long ruh kum shibynta jong ka Tribal Sub Plan (TSP) la wan iashim bynta da ki 25 ngut ki nongrep na ki shnong bapher bapher ka Ri Bhoi District bad Jaintia Hills, kata kaba kynthup na ka shnong Thadnongiaw, Umeit, Mawbri, Khliehumtrew bad Khanduli.
Ia kane ka prokram aijinghikai la plie da ka Dr.
S.
Hazarika, Head ka division bad nodal officer jong ka TSP kaba la pynpaw ruh halor ka jingkongsan jong ka rep Krai hapdeng ki kynhun nongshong shnong riewlum ka jylla Meghalaya.
Ha kane ka prokram ka la don ruh ka jingpyni nuksa da ki saiantis jong ka division kiba kynthup ia u Dr.
B.
Makdoh, Dr.
Krishnappa R, Dr.
Debashish Chakraborty, Dr.
Letngam Touthang bad ka Prabha Moirangthem kiba la batai bniah ruh halor ki sienjam ban kyntiew ia ka jingpynmih Krai ha ka jylla Meghalaya, kata da kaba kdew kyrpang halor ki sienjam kiba katkum ka juk jingstad teknoloji bad pynshlur ruh ia ki nongrep ba kin nangpynkhlain shuh shuh ia ka jingrep bad ka jingpynmih ia u Krai u ba bha.
Kine ki jait mar rep  ki dei kiba lah ban shan bad mih wat ha ki jaka kiba shah ktah na ka jinglong jingman jong ka suinbneng bad ka mariang, kata khamtam ha ka por tyrkhong ne ka por tlang.
Nalor kata ki riew shemphang ki la aijingtip ruh ha kaba iadei bad ka rukom rep kaba kynthup lyngba ka jingpyrshang kaba khlem pyndonkam dawai ne organic practice nalor kiwei pat ki bynta.
Nalor kane kane ka prokram ka aijinghikai ruh halor ki lad sengkam sengjam lyngba ki kor ki bor jingstad ki ban lah ban pynkylla ia u Krai sha kiwei pat ruh ki jait mar bam.
Shuh shuh ia kaba kum kane ka prokram la pynlong ruh ryngkat ka jingiatreilang bad ka KVK Jaintia Hills hapoh Khanduli, Jaintia Hills ban iamir jingmut halor ka jingpynkhlain ia ka jingpynmih ia une u mar rep (Krai) bad halor ki jingmyntoi kiba lah ban ioh hadien habud.
Shi bynta jong kane ka prokram la sam ruh ia u symbai Krai uba mar 4 kilo, dawai khniang organic 3 litar, ki symbai jhur kum u shyieng motor, 20 kilo, phrisbin 10 kilo, salad 4 kilo, kubi 100 gm, phul 80 gm bad brocolli 80 gm sha ki nongrep.
U MLA ka Amlarem uba dei ruh u Chief Advisor jong u Myntri Rangbah ka jylla u Bah Lahkmen Rymbui haka sngi Palei u la plie ia ka prokram aijinghikai na ka bynta ki briew kiba duna bad ki bym iohi pura ha ki khmat jong ki hapoh West Jaintia Hills District.
Ia kane ka prokram aijinghikai kaba shi bnai kynthih la pynlong da ka Society for Urban and Rural Empowerment (SURE), kaba dei ka kynhun iatreilang ha ki kam aijinghikai jong ka Meghalaya Skill Development Society (MSSDS).
Ha ka jingkren plie ia ka prokram kum u kongsan u Bah Rymbui u la pynshlur bad ai mynsiem ia kiba iashim bynta ha kaban ioh jinghikai da kaba pynpaw ba baroh ki dei kiba la pynkhamti ia la ki jong ki sap ki phong bad ia ka bor ban pyrkhat bad ban sngewthuh.
U la ong ba wat ki briew kiba biang ruh ki pulom ban ai ia kaba bha tam halor ki sap ki phong kiba ki don.
Nalor kata u la pynshlur ia ki ba ki dei ban ioh mynsiem lyngba u Bah Kelvin Suting uba la mad ia kane ka juh ka jingeh, hynrei uba la kylla long u nonghikai batbit bad uba la ioh pdiang khusnam ba long ka nuksa na ka bynta jong ki.
Nalor kata u la pynpaw ruh ba na ka liang ka sorkar ka don ia ki skhim na ka bynta kiba kum kine ki briew.
Kiwei pat kiba la aijingkren ha kane ka jingialang ki kynthup ia u Bah GLC Mylliem, Block Development Officer (BDO) ka Amlarem Sub Division, B.
Wajri, General Manager of District Commerce and Industries (DCIC), u Waheh Chnong ka Moosakhia u Bah D  Suting.
Ha ka jingkren pdiang u Dr.
H.
H.
Mohrmen u la pynpaw ba ka SURE h ryngkat ka jingiatreilang bad u Bah Lambormi Suchen, Skill Development Officer (SDO) ka West Jaintia Hills ki la trei borbah na ka bynta ban pynlong ia ki prokram aijinghikai ia kiba kum kine ki briew kiba mad jingeh ha ka imlang sahlang.
U Bah Lambormi SDO ha ka jingkren u la pynpaw ia ka jingsngew sarong ba ka West Jaintia Hills District ka dei ka district kaba nyngkong eh ha ka jylla ka ban ioh ban pynlong ia kaba kum kane ka prokram aijinghikai na ka bynta ki briew kiba duna ne ki bym iohi ha ki khmat ki jong ki hapoh ka jingialam jong u Bah Kelvin Suting.
Na ka liang u Bah Kelvin Suting uba dei u riew shemphang ha ki kam aijinghikai ha kane ka bynta u pynkynmaw ia ki por ha kaba u la ioh pdiang ia ki jinghikai bad pynpaw ruh   halor ka mt kaba iadei bad ki nongai jinghikai ki bym don jingduna ha ki khmat kumno ba ki la iaksaid ban sngewthuh halor ka jingeh kaba ki briew ki bym lah ban iohi ki iakynduh.
Ka Shillong Press Club kala pynrem jur ia jingkren khlem nongrim jong u President ka Voice of the People Party (VPP) uba dei ruh u  MLA ka Nongkrem u Bah Ardent M Basaiawmoit uba la kynthoh pynjah burom ia ki nongthoh bad ki lad pathai khubor ka jylla bad dawa ruh ba u dei ban panmap mardor.
“Ka long kaba sngewsih ba u Nongthaw Ain bala shemphang bha, un pynmih ia kum kane ka jingkynnoh ba khlem nongrim pyrshah  ia ki nongthoh khubor halor ka nongrim ba ki ai khubor thok bad kynnoh ruh ba ki nongthoh khubor ka jylla ki dei kiba shah thied ba kin thoh khubor" ong ka kyrwoh ka SPC bala soi da u President Bah David Laitphlang bad General Secretary Powell Sohkhlet.
“Ka long ruh kaba kyndit ban iohsngew ba ula kren sha ki paidbah ba ki lad pathai khubor hangne ki leit lum lum ia ki jingialang ka VPP tang ban ioh kdew bad wad daw bad jingduna kiba don ha ka party" kila bynrap.
Na ka liang ka SPC ka pynkynmaw ruh ia u Bah Ardent ba ka dei ka kamram jong ki nongthoh khubor ka long ban lum jingtip ba kynthup ia kaba bha ne kaba sniew, kaba shong kat kum ki jingshisha ym ki hamsaia ne khana lorni.
Kumta ruh na ka liang ka SPC ka kwah ia u Bah Ardent ban kren shai la ka VPP ka khmih lynti tang ia ki jingtip bad ki khubor kiba kyrshan bad pynkiew skong ia ka VPP lane la ka VPP ka kwah tang ia ki briew kiba hap ha ka thup jong kine ki jingkynnoh jong u (ba thied pisa) ba kin wan lum ia ki khubor ka VPP nangne shakhmat.
Nalor kata ka SPC ka kwah ruh ban pynkynmaw ia u Bah Ardent ba ka jingbha ka result jong ka VPP ha ka ilekshon bala dep ka wan ruh na ka synniang jong ki lad pathai khubor kiba la pynsaphriang ia ki khubor ha man ki rynsan pathai khubor.
“Hato kane ka pyni ba baroh kito ki nongthoh khubor ba lum khubor na ki jingialang ka VPP ha ka elekshon bala dep ki dei kiba la siew da ka pisa lane pynbiej ha kino kino ki dur haduh ban ioh haduh 4 tylli ki seat ia ka party ba dang thymmai hapoh ka rynsan sain pyrthei ka Jylla" ong ka SPC.
Kumta ruh namar kane ka jingkynnoh, ka SPC kala dawa ia u Bah Ardent ba un ai ia ka kyrteng jong ki nongthoh khubor kiba la iaid bakla ha ka jingtreikam da ka lynti ka bym dei na ba ka jingkynnoh kyllum lang ia baroh ka long pyrshah ia ka jinglong laitluid bad jingbym shah liang ha ka kam thoh khubor ia kaba ka SPC bad baroh ki lad pathai khubor ka Jylla kila pyrshang katba lah ban bud beit bud ryntih.
Shuh shuh na ka liang  ki nongialam ka SPC kila ong ba ka jingkynnoh kyllum lang ia baroh ym tang ba ka dei ka kam biej hynrei ka dei ruh ka jingpynjah burom pyrshah ia ki nongthoh khubor ka Jylla.
Kumta ruh na ka liang ka SPC ka dawa ka jingpynshai bad ka jingpan map lem kumta na ka liang ka SPC kan shim da kiwei pat ki sienjam.
U Myntri Rangbah ka jylla u Conrad K Sangma haka sngi Palei u la ong ba ki samla ki dei ka jingdon jingem kaba khraw tam ka jylla bad na ka liang ka sorkar ka don ia ka jingmut kaba skhem ban pynthikna na ka bynta ban saindur ia ka lawei kaba shakhmat ka jingim jong ki.
Ia kane u CM u la pynpaw haba kren ha ka jingrakhe ba lai sngi kynthih ia ka dap 50 snem ne ka ‘Golden Jubilee’ jong ka Meghalaya Board of School Education (MBoSE) ia kaba la pynkut noh hynne ka sngi ha ka jingiadon lang u Myntri ka Tnat pule puthi u Rakkam A Sangma, u Chief Secretary ka jylla u D.
P Wahlang nalor kiwei pat ki riew pawkhmat bad ki heh sorkar.
U Conrad u la ong; “Ka dei ka kamram jong ka sorkar ban pynthikna ban phaikhmat kyrpang sha ki samla lyngba kaei kaba ngi pyrshang ban khmih na ka bynta ka jylla ka jong ngi.
hateng ka sorkar ka la pynleit jingmut palat ha kaba iadei ka jingsam ia ki skhim.
Kane ka sienjam ka dei ka lynti kaba khim jong ka sorkar namar haba phai sha ki skhim kal ong ba phi kwah tang ban pyntrei ia ki, hynrei phim sngewthuh halor ka jingmut ha kaba pyntreikam ia ka.
Hynrei, mynta ngi la buh ia ki samla hakhmat eh bad ban shim ia ka rai.
" Nalor kata u la ong ruh ba ka dei ka kamram jong baroh ki kynhun kiba don bynta ban shim ia la ka jong ka bynta ban pynthikna ban jingsain dur bad ialam lynti ia  ki samla ba kin long kiba seisoh, ka jingkut jingmut, ka jingieid ri, ka jinglong dicipline bad kiba sheptieng ia u Blei.
“Ka Meghalaya ka dei ka Jylla kaba rit haba nujor bad kiwei pat ki Jylla hapoh ka Ri kum ka Uttar Pradesh, kumta, khnang ba ka Jylla kan poi ha kliar jong ka jingjop bad ka roi ka par, ngi hap ban pynthikna ba ngin lah pynmih ia ki nongshong shnong kiba shemphang khnang ba kin lah ban noh synniang sha ka roi ka par jong ka Jylla" ong u CM da kaba pynpaw ruh ia ka thong jong ka Jylla ban long kawei napdeng ki 10 tylli ki jylla ba hakhieh eh hapoh ka Ri.
Na ka liang u Myntri u la ai burom ruh ia ki  jingnoh synniang jong ki nongialam barim ka jylla kiba wat hapdeng shibun ki jingeh ki la lah ban sdang ban pynwandur ia ka board ha u snem 1973, kata ha ka por ba ka jylla ka dang shu mih thymmai hadien ka jingphiah na ka Assam.
“Nga kwah ban ai burom ia baroh ki nongialam jong ngi kiba la len lade bad trei borbah ban shim ia ki rai hapdeng kiba bun ki jingeh bad ka jingduna kiba bun ha kitei ki snem kiba la leit noh na ka bynta ban pynurlong ia ka MBoSE kaba la kot mynta sha une u mawmer uba 50 snem kynthih," ong shuh shuh u CM.
Katba na ka liang u Bah DP Wahlang CS ka jylla ha ka jingkren u la ong ba ka jingdon ki briew bala nang pule ba thoh (literacy rate) ha Jylla kala kiew na ka 24.
49% sha ka 80% kata naduh kaba sdang kat haduh mynta, bad ka jingkiew ha ka jingdon ki jaka pule na ka 40-50 tylli sha ka 2923 tylli ki skul kiba la iasoh bad ka MBoSE ha kaba 1816 ki dei ki skul Secondary bad 421 ki dei ki Higher Secondary School.
Kiwei pat kiba la ai jingkren ha kane ka sngi ki kynthup ia u Myntri ka tnad Pule Puthi Rakkam A Sangma bad kiwei kiwei.
U General Secretary ka All India Congress Committee (AICC) uba khmih ia ka Meghalaya, u Manish Chatrath hynne ka sngi Palei ula pynpaw ka jingsngew skhem ba ka party Congress kan ioh ia ka jingjop ha kane ka elekshon Lok Sabha 2023, ha Meghalaya, kata na baroh ki artylli ki seat, ka Shillong bad Tura Parliamentary seat.
Haba kren sha ki lad pathai khubor, u Chatrath u la ong; “Nga tharai ka ilekshon Lok Sabha ka ban long ha u snem u ban wan kan sa kylla ha kane ka kynti kaba mynta bad ngi sngew skhem ba ka Seng Congress kan ioh ia ka jingjop na baroh ki artylli ki seat.
" U la ong ruh; “Haba khmih ka kynhun ka MPCC hapoh ka jingialam jong u Bah Vincent H Pala, ngi sngew thikna  bad ngeit ba ngin shah jied ha u paidbah namar haba phi peit hadien ka jingwan jong kane ka Sorkar ha u bnai Rymphang-Lber, kiei kiei kila kylla lut.
Kaei kaba kila kular kim shym la lah ban pynurlong".
Nalor kata u la ong ba haba phai sha ka samoi kaba la dep ruh la sakhi ba ia kaei kaba la kular ym shym la pynurlong satia.
Kumta mynta ki briew suki suki ki la sngewthuh ia ki rukom treikam jong kane ka sorkar.
Ka jingbym ioh kam iohjam hapdeng ki samla ka la nangkiew.
U la ong ruh ba ka jingpynkhreh jong ka party kala iaid shaid shaid.
Une u heh ka AICC uba khmih ia ka jylla u la ong haba phai sha ka ilekshon ha Khasi Hills bad ha Garo Hills, ngi la don ia ki nongialam bala rangbah, bad ym dei satia ba don tang uwei, hynrei bun ngut bad ha kaba kut, ka dei ka Screening Commmittee ha Delhi ka ban rai bad ka iaid pat sha ka Central Election Committee ban rai mano na kine ki nongialam kiba kham don jingkyrmen ban jop.
Ha kaba iadei bad ka jingialeh jong ka seng Congress ha une u snem 2024, u Chatrath u la ong ba bun ki seng sain pyrthei kila pyniasoh lang ha ka kynhun synrop INDIA bad ka dei ka kynhun kaba khlain bad kaba don ruh ia ki nongialam ba radbah na ki jylla bapher bpher jong ka ri.
“Lada sdang napoh Tamil Nadu, West Bengal, Delhi, Rajasthan, Madhya Pradesh, bad Punjab, ngi don ki nongialam ba radbah kiba la long Myntri Rangbah ki Jylla.
Kumjuh ha Bihar, Maharashtra kane ka kynhun synrop ka dei kaba heh bad kaba don ia ki nongialam ba la rim, katba kiwei pat ki don tang uwei u nongialam.
Phi iathuh ia nga, kiei ki party ba don ha kane ka kynhun" ula ong shuh shuh.
Ka Niaw Wasa Utd kala iakhaid bad ka Mukhla Raij mar 1-1 haka Super Division Football kaba pyniaid da ka West Jaintia District Sports Association (WJDSA) kaba long ha madan Kiang Nangbah ha sngi Palei.
Katba ka Evergreen Mukhla kala jop da 5-1 pyrshah iaka Moosyiem Shangpung haka jingialehkai First Division Football Tournament.
U Nidaioh I Dhar ula kylla long u namtam ha kane ka jingkhur namjop ka Evergreen Mukhla ha kaba ula khyrwit da ka hattrick kaba nyngkong jong kane ka aiom ialehkai.
U Nidaioh ula thep ia kine ki kol haka minit kaba 8′, 20′ bad 65′.
Ar kol la thep da Pynioladmiki Ryngkhlem 9′ bad u Dauni Suna 76′.
Shikol ka Moosyiem Shangpung la thep da u Kenny Langbang 43′.
Haba phai sha ka Super Division ka Mukhla Raij kala ioh shuwa ban pynkhih iaka jar lyngba u Timmy Ryngkhlem 9′ bad ka Niaw Wasa kala ioh ban pynphai biang ban tan kylla iaka jingialehkai sha kaba iakhaid lyngba u Pynshai Lathong 23′.
Lashai ka sngi Thohdieng ka jingialehkai Super Division kan long hapdeng ka Sailung Ialong pyrshah iaka Ladthadlaboh haka por 2 Pm.
Haka First Division pat, ka Sohmynting kan iakhun pyrshah iaka Wahiajer haka por 12 baje mynsngi.
Ka Kiang Nangbah Government College, Jowai ha ka 18 tarik Risaw ka la pynlong da ka “Handholding Session for Teaching Faculties" ne ka jingialang ban kyrshan ban ai mynsiem bad ban pynjem iaka jingeh ki nonghikai ha kaba iadei bad ka jingpyntreikam ia ka Integrated Teacher Education Programme (ITEP) kaba don ka jingpyniasoh ne iaid ryngkat ryngkat bad ka NEP 2020, ha ryngkat ka jingiatreilang bad ka National Council for Teacher Education (NCTE), New Delhi.
Ka  Principal ka Kiang Nangbah Government College ka Dr.
(Mrs) EM Blah kaba la ai ka jingkren plie ka la pynpaw ba ka ITEP ka dei ka education programme kaba thymmai na ka bynta ki nonghikai ba la wanrah da ka NCTE kaba pyniasoh bad iaid ryngkat ryngkat bad ka National Education Policy 2020 kaba plie lad halor kiba bun ki lad jingpule ha ki jaka pule kiba kham shalor da ka jingthmu ban pyntbit ia ki samla pule – nonghikai bad pynthikna ba kito kiba dei hok kin ioh ban rung ha ka kam hikai.
Ka la ai mynsiem ruh ia ki samla pule bad pynthikna ba kin ioh ia baroh ki jingdonkam ki ban iarap ia ki ba kin poi sha ka thong.
U Prof.
RC Patel u riew shemphang ka ri uba dei ruh u dkhot jong ka ITEP Curriculum Core Committee Member bad expert ha ka Handholding Session ha prokram kaba nyngkong ula khring shibun ia ki nongiashim bynta lyngba ka jingbatai ia ka lynti jong ki jingpule jong ki nonghikai naduh kaba sdang, bad kumno ka ITEP ka la mih namar ka jingdonkam ban pynkylla ia ki rukom treikam ha ka pule puthi jong ki nonghikai ne teacher education.
U la kdew halor ki bynta bapher bapher jong ka Education Commission bad aijingmut ruh ba barim ki nonghikai ki dei ban pule ia ka National Education Policy 2020 bad ban pynpaw halor ki jingai jingmut ba hakhmat eh jong ka Policy.
Nalor kata u la pynshai ruh ha kaba iadei bad k ITEP lem bad kiwei pat ki  Teacher Education Programme ia kiba yn wanrah kham hadien, kata noh kine ki Teacher Education Programme ba bun jait kiba la dep don lypa.
Ha kane ka prokram ba la pyniaid da u Dr.
Teibor Papang, Assistant Professor jong ka College la ia don lang ruh ka Prof.
C Nongbri na ka Tnat Education Department, North-Eastern Hill University, Shillong kaba la iashim bynta ha ka jingai jingpynshai ha ka Second Handholding Session.
Ha ka session kaba ar kaba dei ka ki jingbuh jingkylli, la buh jingkylli halor ki sawtylli ki bynta ne section, kata halor ka Academic, Regulations, Admissions bad kiwei pat ha kaba ka la don ka jingiathir bniah bad ioh ruh ka jingpynshai lyngba u Prof.
RC Patel bad Prof.
C.
Nongbri.
La pynshongkun ia kane ka prokram da ka jingiadon ryngkat lang ka Principal, ki heh jong ki department bapher bapher ka college, ki nonghikai, ki staff bad ki samla pule ITEP.
Ka Deputy Commissioner ka East Khasi Hills District, ka Kong RM Kurbah, IAS kala pynmih iaka hukum ban khang pyrshah ha kaban pynieng kali (No parking zone) naduh Khyndailad, Police Bazaar (Uncle’s Shop), Shillong shaduh Motphran naduh lashai ka sngi Thohdieng.
Kino kino kiba pynkhein ia kane ka jingmaham kin ngat ha ka jingshah pynshitom ha ki bor ba dei khmih, ong kane ka hukum ba la pynmih ha ka sngi ba Ar ba la lah.
La pynmih ia kane ka hukum hadien ba la lap ia ka jingpynieng kali beain ha lynter jong kane ka surok bah NH-40 naduh Khyndailad shaduh Motphran.
Nalor kata la shem ruh ba kane ka jingpynieng kali beain ka dei ka dawbah kaba la wanrah ia ka jingdheng kali hapoh Shillong, ong katei ka hukum.
Shuh shuh na ka liang ka DC ka la ong ruh ba la khang pyrshah ha kaba iadei bad ka jingpynieng kali beain ha lynter ki surok bah National Highway, kata na ka bynta baroh ki jait kali lait noh tang ha kito ki jaka pynieng kali ba la ioh jingithuh.
Ka Tpepswer SSWO kala jop da 1-0 iaka Byndihati SC haka quarterfinal kaba khatduh jong ka First Division Football Tournament kaba pyniaid da ka East Jaintia Hills District Football Association (EJHDFA) kaba long ha madan Diengshynrum ha ka sngi Palei.
Ia kane ka kol la thep da u Danny Shylla 29′ bad kane ka kol kala biang pura iaka Tpepswer ban rung sha ka semifinal.
Lyngba kane ka namjop kan aireng pyrshah iaka Ladrymbai B SC haka 24 tarik une u bnai.
Kawei pat ka jingialehkai semifinal kan long hapdeng ka Chiehruphi SYWSC pyrshah iaka Khliehriat West FC ka ban long haka 23 tarik Risaw.
U President ka Seng United Democratic Party (UDP), u Bah Metbah Lyngdoh haka 18 tarik Risaw, u la ong ba ka party kam pat kyrkieh ban rai ia ki kyrtong na ka bynta ka ilekshon Lok Sabha na Shillong Seat kumjuh ka MDC ka ban sa long ha une u snem u ban wan.
Haba kren sha ki lad pathai khubor, u Bah Lyngdoh u la ong; “Kum u president ka party, Nga sngewkmen ban tip ba ki don katto katne ngut kiba kwah ban iakhun ha kane ka ilekshon MP kumjuh ka ilekshon MDC ka ban wan na ka party UDP, hynrei na ka liang ka party kam pat kyrkieh satia ban shim ban pynbna ia ki kyrtong.
" Kumba ka long mynta u president ka party u la ong ba ki la don ar ne laingut kiba la pan tiket na ka party ban iakhun ha kane ka ilekshon Lok Sabha ka ban wan na Shillong Seat.
“Hynrei, ngim pat shim satia ia kano kano ka rai kaba khatduh ha kaba iadei bad kane ka bynta.
Ia ka rai yn sa shim hadien ba ka party kan shong pynlong ia ka jingialang," ong u Bah Metbah.
Ki tyllong khubor na ka party ki la pynpaw ha ka sngi ba Ar ba la lah ba ki kyrteng jong ki arngut ki nongmihkhmat barim, kata u Bah Jemino Mawthoh na Nongthymmai bad u Bah PT Sawkmie na Mawlai nalor u president ba la shongthait ka Seng Hynniewtrep Youths’ Council (HYC) u Bah Robertjune Kharjahrin kiba la pan tiket na kane ka party.
Ha kaba iadei pat bad ka ilekshon MDC ka ban long ha une u snem 2024 u ban wan, u president ka party u la ong ba ka Seng UDP kam pat iakren ne shim ia kano kano ka rai halor kane ka phang, hynrei u la pyntip ruh ba ki la don ki MDC kiba pynpaw ba ki kwah ban iakhun ia kane ka elekshon na ka ticket ka party kynthup ruh ki MDC ba mynta kiba dei na ka party UDP.
Da kaba pyntreikam ia ka jingbthah jong ka sorkar pdeng, ka sorkar jylla haka 18 tarik Risaw ka la ai ka jingmynjur ia ka Draft Meghalaya Street Vendor Scheme 2023, kaba thmu ban khmih na ka bynta ka jingbit jingbiang jong ki nongdie jingdie madan ha ki jaka sor.
Haba kren sha ki lad pathai khubor hadien ka jingialang na ka liang u nongaiktien ka sorkar MDA u Bah Paul Lyngdoh u la ong ba ka jingthmu ba kongsan jong ka sorkar ka long ban pynbiang halor ka jingdonkam ban ailad ia ki nongshong dukan madan ba kin kamai japoh bad ruh ban pynthikna halor halor ka shongsuk shongsain, ka jinglait na ka jingkhapngiah, ka jingshngain jong ki nongleit nongwan bad kiwei kiwei.
Kane ka long ruh khamtam hadien ba la sakhi ia ka jingjia pluh ding ba dang shen ha kaba ki nongdie madan ki la long ka daw jong ka jingpoi slem jong ki kali pynlip ding ban tem ia ka ding kaba pluh ha ki bynta jong ka Khyndailad, Shillong.
Haba kdew halor ki bynta jong kane ka skhim, u Bah Paul u la ong ba kane ka kren ha kaba iadei bad ki town vending committee ki ban pynithuh  ia ki nongshong dukan madan kiba dei hok.
Kum ka nuksa, kine ki nongshong madan  ki dei ban don ia ki EPIC card ba la ai da ka  Election Commission of India (ECI) nalor ki certificate ban pyni ba u/ka ki dei kiba shong ba sah ha Meghalaya la kumno kumno na ka bynta lai snem kynthih.
Ki nongshong madan ki dei ban don ia kajuh ka jaka shong dukan madan haduh 6 bnai kynthih, ki dei ban don ia ki Trade Licence ha ki jaka kiba hap shabar ki 3 tylli ki Normal Area kiba khmih da ka Shillong Municipal Board.
Nalor kata u la ong ruh ba ki don haduh palat 3000 ngut ki nongshong madan ha ki rud surok ha ka Nongbah Shillong, bad bynrap ruh ba na ka liang ka sorkar ka don ia ka jingthmu ban shna ruh ia ka jaka iew na ka bynta jong ki nongshong dukan madan.
Kane ka rai jong ka Sorkar Jylla ka dei kaba iaid kat kum ka Street Vendors (Protection of Livelihood and Regulation of Street Vending) Act, 2014, kaba la mynjur da ka Sorkar India ha u snem 2014, kaba la bthah ia baroh ki Jylla ka Ri ba kin thaw noh iala ki jong ki Rule khnang ban the kyndon ia ka jingiashong dukan madan bad ban ai jingiada ia ka hok jong ki nongshong dukan madan.
Shuh shuh une u Myntri u la ong ba ki don ruh ia ka jingthmu ban pynlong ia ka sorbe ia ki nongshong dukan madan bad ban pyniaid ia ki aplikeshon ka ban long kat kum ki kyndon bala buh bad ruh ban ithuh ia ki jaka ba lah ban shong dukan madan bad ki bym lah.
U Deputy Commissioner ka East Jaintia Hills District hynne ka sngi Balang u pyntip ba la khot aplikeshon ban aplai ia ka scholorship na ka bynta ki Fresh bad Renewal, kata ia ki samla pule kiba dei ki nongshong shnong ba pura ka Meghalaya kiba pule hapoh ka jylla bad shabar na ka bynta u snem 2023-24, lyngba ka North Eastern Council Merit Scholarship na ka bynta ki samla pule kiba dang pule ha ki  Diploma, Degree, Post-Graduate lane M.
Phil/Ph.
D course na kino kino ki institute ba la rejistar bad ba la ithuh da ka sorkar.
Ki samla pule ki dei ban pynshishi lyngba ki PRC ba la ioh na ki Deputy Commissioner nalor kiwei pat ki kot ki sla ba donkam kuatkum ka jingkdew ba la pynmih, bad la bthah ruh ba kin leit lyngba ki jingbthah kiba katkum kane ka skhim hashwa ba kin pyndap ia ki aplikeshon lyngba ka online.
Na ka liang ki Fresh ki dei ban phah tang lyngba ka online mode lyngba ka website www.
scholarships.
gov.
in katba ki renewal application form na ka bynta ki Merit Scholarship ki lah ban download da kaba leit lyngba ka   Nalor kata la khot aplikeshon ruh ia ki samla pule kiba dei ki nongshong shnong ba pura ka Meghalaya na ka bynta u snem 2023-24, kata  na ka bynta ka Central Sector Scheme of Scholarship na ka bynta ki samla pule College bad University  (fresh bad renewal) ia kaba yn ai da ka Ministry of Education, Department of Higher Education, ka Sorkar India.
Ia ki aplikishon form na ka bynta ki samla pule dei ban phah lyngba ka online lyngba ka National Scholarship Portal (NSP), www.
scholarships.
gov.
in  Ka tarik ba khatduh ban phah ia ki aplikeshon na ka bynta baroh kitei ki artylli ki scholarship ba la kdew kan long ha ka 31tarik u Nohprah 2023.
Ia ki jingtip ba kham bniah bad halor ka jingleh ban aplai nalor kiwei pat ki samla ki lah ban leit lyngba ka website www.
scholarships.
gov.
in.
Ka Sorkar jylla kala shim ia ka rai ban siew pyndep noh ia ka ram kaba T.
565 klur kaba dang pynsah sha ka National Thermal Power Corporation (NTPC) da kaba siew ha ki 20 sien siew Instalment.
Ia kane  ka jingtyrwa jong ka Tnat bording la mynjur da ka jingialang jong ka Kynhun Myntri hapoh ka jingialam jong u Myntri Rangbah ka jylla u Conrad K Sangma kaba long haka 18 tarik Risaw.
Haba iakren bad ki lad pathai khubor hadien ba la wai ka jingialang, u Myntri uba khmih ia ka Tnat bording u AT Mondal ula ong ba ka tnad kala bteng ia ka jingiakren bad ka NTPC hadien ba kala don ka jingkiew jong ka pisa kaba kot sha ka T.
665 klur kaba sahteng ban siew bad lada ailad ba kane kan bteng kumta ruh kane kan sa kynjoh sha ka T.
1000 klur bad ka ban wanrah  jingeh kaba khraw ia ka Meghalaya Power Distribution Corporation Limited (MePDCL) Meghalaya Energy Corporation Limited (MeECL) bad ia ka sorkar Jylla.
“Hadien ka jingiakren bad hadien ki jingialang ba khah khah na ka liang ka jong ki (NTPC) ki la mynjur ba mynta ngi lah ban siew sha ki T.
565 klur ha ka jaka jong ka T.
664 lane 665 klur.
“Kumta ngi la sngew sting ha kaba iadei bad katei ka bynta hynrei ia katei ka pisa hap ban siew lyngba ka Installment ne ban siew pyndep khyndiat khyndiat haduh 20 sien" ong u Mondal bad ka bynrap ba ka NTPC kala mynjur ban map noh T.
100 Klur bad mynta ka don ka lad ban pynhiar ia ka sut ruh kumjuh.
Ha kajuh ka por ula ong ruh ba ka MeECL kam don ka jingkotbor ha kaba iadei bad ka jingdon tyngka bad kumta na ka liang ka sorkar jylla kala shim ia ka rai ban siew ia ka pisa kaba T.
565 Klur sha ka NTPC.
Shuh shuh u la ong; “Ngi dang iaid hapdeng ka jingiakren bad ka NTPC ba  hato ia katei ka pisa yn hap ban siew hapoh ka jingsiew 20 sien kum ka instalment ne ngi lah ban pynjynsur ha kaba iadei bad ka jingsiew Installment khnang ba kan pynduna ruh ia ka jingkit kaba khia.
Kumta ngi kwah ba hadien ka jingshim rai da ka kynhun myntri, kumta kan plie ia ka lad ban lah ban kiew sha ka 30 sien siew ne ngin iakren ban pynbun shuh shuh bad ba kan ym don shuh ka jingshim sut ia katei bad ngin pyndep ia kane ka pisa kaba sah sha ka NTPC khnang ban pynkhuid noh ia ka jingsahteng ban siew sha ka NTPC" ula ong.
Ha kajuh ka por u la pyntip ruh ba ha ki snem kiba la leit noh ka sorkar jylla kala shim ia ka ram lyngba ka Atmanirbhar bad la siew 50% ia ka pisa kaba dang sah kaba kot T.
488 Klur sha ka NTPC.
Na ka liang u Myntri u la ong ruh ba na ka T.
488 klur, ngi la lah ban siew T.
244 klur bad kaba sah mynta kala long noh T.
665 klur, bad lada kam don ka jingiakren katei ka pisa kan dang kiew bad kan pynlong ia ngi ban poi sha ka jingkyrduh pisa bad ban lait na katei ka jingjia, kumta ka sorkar kala long kaba kloi ban pdiang ia ka jingtyrwa jong ka tnad bording.
Katkum ka jingpynpaw da une u Mynri la ong ba kane ka jingjia ka la mih lyngba ka jingiasoi soskular hapdeng ka sorkar jylla bad ka NTPC ha ka snem 2007.
Ka KSU Wapung Unit kala pyntip ba kala rai ban sam iaka khusnam 4th U Woh Tep Kyndait Memorial Academic Award 2023 haka 21 tarik u bnai Risaw, 2023.
Kane ka khusnam ka dei ka ia ki samla pule ba pass bha ha ka eksamin SSLC, HSSLC, Graduate, Post Graduate, CBSE examination 2023.
Ka KSU Wapung Unit kala pyntip ba ia kane ka prokram yn pynlong ha Community Hall Wapung Chnong ha ka por 10 baje mynstep.
Kumta ka KSU kala kyntu ia ki samla kiba la dep ban pynpoi ia ki marksheet jong ki ba kin sngewbha ban don khnang ha kane ka sngi bad ka seng ka la kyrpad ia ki kmie ki kpa ,ki ba kin iadon lang ryngkat ha katei ka sngi.
Kawei ka pla kaba don ïa u Aadhaar Card bad Pan Card la kum pynhap ha surok hajan kawei ka dukan kaba don ha Salini Colony, Mihmyntdu.
Kane ka Aadhaar Card kadei kaba don kyrteng Gentility L.
Pyrtuh Kiba dei trai phone ha une number 87299 98576.
Ka Khasi Students’ Union (KSU), East Jaintia Hills District kala pynpaw iaka jingsngewnguh iaka sorkar halor ka jingshimkhia jong ka ban khot thung kham nonghikai ha Rymbai Government Secondary School.
Lah ban pynkynmaw ba ka KSU kala shimkhia ban rah sha ka sorkar halor ka jingbym nonghikai kane ka skul hadien bym don nonghikai haka sobjek Science la shi snem kynthih.
Tang hadien shisngi ba pynpoi shithi ka KSU sha u Director School and Education Literacy ka Sorkar jylla, haka sngi kaba bud ka DSEO, East Jaintia Hills kala pynmih iaka jingpynbna haka 18 tarik Risaw.
Kine ki kam nonghikai ha kane ka skul ki don haduh lai post, kynthup iaka kam Assistant Teacher (Arts) 2-post, bad Assistant Teacher (Life Science) 1-post.
Ka kyrdan ki nonghikai ka dei BA BEd bad BSc BEd.
Ka jingsiew ka long T.
30 hajar bad ka kam kalong contractual basis.
Ka sngi interview kan long haka 27 tarik Risaw, 2023 ha ophis u DC Khliehriat haka por 11 baje mynstep.
Ka Dorbar Shnong Lion Mission Compound kala pyntip ba kala rai ban pynlong iaka fete shnong ban pynmih pisa naka bynta ban tei pyndep iaka auditorium ka shnong haka 3-4 tarik Naiwieng (November), 2023.
Kane ka fete ka dei kaba la thmu ban pynlong haka 2-3 tarik Naiwieng, hynrei na ki daw bym lah kiar la rah tarik noh sha ka 3-4 tarik Naiwieng.
U Waheh Shnong Plain P Khyriem, ula kyntu ia ki paidbah ban iaishah lem bad ka shnong bad kito kiba la dep thied iaki ticket lucky draw ruh ban sngewbha ban buh bha namar ka jingpynkhalai kan long haka 4 tarik Naiwieng, 2023.
Ula kyrpad ia baroh kiba juh kyrshan iaka shnong ban bteng iaka jingkyrshan ka jong phi, khnang ba ki jngthmu ba bha ka shnong kin long kiba jop.
U Myntri ka Tant Toursim ka jylla u Bah Paul Lyngdoh haka 18 atrik Risaw u la kynthoh pyrshah halor ki jingmih jong ki jingpyrshah ban pynlong ia ka tamasa “Cherry Blossom" ha ka sngi U Blei da kaba ong man ka sngi ka dei ka sngi kaba khuid kaba kyntang, bad ym kyrpang tang na ka bynta kawei ka sngi ne ka sngi U Blei.
Kane ka jingpynpaw ka jong u ka la wan long hadien ba kawei ka kynhun seng ba la tip kum ka Saindur Tipkur Tipkha Ehrngiew Hynniewtrep (STIEH) ka la phah da ka memorandum sha u Myntri ka tnat Tourism u Bah Paul Lyngdoh da kaba pynpaw pyrshah halor ka jingshim rai ban pynlong ia kane ka tamasa ‘Cherry Blossom Festival’ ha ka sngi U Blei.
Haba kren sha ki lad pathai khubor, u Bah Paul u la ong; “Man ka sngi ka dei ka sngi kaba kyntang bad kaba kordor, bad kam dei tang ba ki briew ki long khuid bad bad shakri Blei tang ha kane ka sngi jong ka taiew bad kylla long ki bym khuid ha baroh kawei pat ki sngi jong ka taiew.
Kane ka tamasa ‘Cherry Blossom’ kan long ha ka 17, 18 bad ha ka 19 (Sngi U Blei) hapoh Bhoirymbong, Ri Bhoi District.
Na ka liang ka sorkar ka la khmih lynti ba kane ka tamasa kan khring ia palat shi lak ngut ki nongwan shangkai pyrthei sha kane ka jylla na ka bynta ban wan shakhi bad iashim bynta ha kane ka tamasa.
Shuh shuh ha kane ka tamasa kin wan iashim bynta ruh ki nongrwai bad ki nongtem ba pawnam ka pyrthei, kaba kynthup ia u Ronan Keating, Pink Panda, Jonas Blue, Hybrid Theory, Kenny Musk nalor kiwei pat.
Hapdeng ka jingbynnud kaba khraw, ia ka met kaba sah jong u President ka Seng Khasi Kmie,  u Rgh Donkupar Dkhar, (Rtd IAS), ba la khlad noh ha ka 15 tarik mynta u bnai la leit ban on thang donburom ha u lum jingthang ka Seng Khasi Kmie, ha Jaiaw, Shillong hynne ka sngi Balang.
Kiei eh kita ki matti ksiar ne ki matti rupa, ba une u nongialam ba Rangbah u la lah ban leh kum u nongialam ba rangbah jong ka Seng Khasi, ia kane la lah ban iohsngew shai kdar na ki arngut ki Rangbah nongkren jong ka Seng Khasi Kmie, katta u Rgh P.
D Nongrum  u dkhot ka JPK, uba la shim ia ka bynta ban ai   jingkren ha iing bad u Rgh Paia B Synrem Asst General Secrertary Seng Khasi Kmie, uba la ieng ban ai ia ka jingkren ha ka por ba la pynrung ia ka met hapoh Iing Seng ha Mawklhar Shillong.
Hooid ym lah ban len ba ka jingduh kaba khraw tam kan dei ia ki khun ki kti ne ia ka kur ka jait, kaba hangne ruh la iohsngew kyndiang ia ki matti ksiar bad ki matti rupa, kiba u rgh Donkupar Dkhar, u ieh shadien.
Hynrei haba phai sha ki kam kiba radbah kiba u la lah ba un leh, naduh ba u la shimti kum u  President ka Seng Khasi  Kmie ha u snem 2018, ym lah  ban jer lut, hynrei u la minot tyngeh ba  da kumno ban trei bad ban pyndep ia ka kam kum u nongialam uba  long da shisha u Rangbah nongialam uba shi beit shi lynti,  u bym juh randien ban leh ia kano kano ka kam wei shisien ba la dep ban shim rai ia ka, u kloi ban kner lem ia ka kti kamon ka kti kadiang ban sop ban spain ban loit ban law ia kino kino ki jingeh ba ki tnat Seng Khasi ki mad ia ka jingeh ka jingshah pyndik ha ka kam ka jong ki.
Ha ka jingleh burom  haiing la pyniaid ia ka jingialang da u Rgh O.
Pyngriope Acting President ka Seng Khasi Kmie bad nalor ka jingkren na u Rgh P.
D Nongrum dkhot ka JPK Seng Khasi Kmie, la ioh ruh ia ka jingkren na u u General Secretary ka Sein raij Jowai, u Ma Arwotki Sumer,   ka jingkren na ka kong F.
Shabong Headmistress jong ka Seng Khasi Higher Secondary Schoolm, Jaiaw, katba ka kynhun jong Na Tbian Ki Sur Hara, ki la  ai ia ka jingrwai ka Jingduwai Ka Ri.
Ia ka nguh ka dem la pyndep da u Rgh Donbokstar Kurkalang, dkhot ka Kynhun U Tymmen U San ka  Seng Khasi Kmie.
Hadien ba la dep ia ka leh burom bad lehniam na iing, ia ka met  kaba sah la wanrah pat sa hapoh iing Seng Khasi, ha Mawkhar, ha kaba hangne ia ka jingialang la pyniaid da u Rgh Wallamphang Roy Vice Presdient ka Seng Khasi Kmie  bad ia ka jingkren na ka liang ka seng la ai da u rgh Paia B  Synrem ba dei u Asst  Genl Secrertary ka Seng Khasi Kmie, katba ia ka nguh ka dem la ai da u Rgh Skor jala, Chairman ka Komiti U Tymmen U San Seng Khasi Kmie.
Nalor katta ki khynnah skul ka Seng Khasi bad kum samla pule jong ka Seng Khasi College lem bad ki nonghikai, ki la ieng arliang lynti ha iing seng bad kumjuh ha u lum jingthang, kum ka dak ban ai burom ia une u Rangbah nongialam.
Na iing seng khasi, ia ka met la rah pat sha u lum jingthang ha Jaiaw, kaba hangne u paid byllein bad ki Rangbah nongialam jong ki tnat Seng Khasi bad kumjuh jong ka Sein Raij, ki nongialam ka Seng Khihlang, Sengbah Ki Nongshat Nongkhein, Syiem ka Hima Khyrim Dr Balajied Sing Syiem, U President barim ka Sein Raij Jowai u ma O.
R Challam ki la wan ban ai khublei khatduh ia une u nongialam ba khraw.
Ka Umladkhur SC jop da 2-0 iaka Seinbhalang Shkentalang haka Super Division Football League kaba pynïaid da ka Amlarem Sub Divisional Sports Association (ASSA) kaba long ha madan Ladjaplem, Amlarem haka sngi Balang.
U Khamti Lamurong 33′ bad u Dongmi Surong 54′ kila thep ia kine ki ar tylli ki kol ka Umladkhur kaba la biang pura iaka ban khur iaka namjop.
Haka 20 tarik Risaw, ka jingïakhun kan long hapdeng ka Mupyut SC pyrshah ïaka Amlarem Social SC haka por 2.
30 baje nohphai sngi.
Ka Khliehriat West FC kan long ka kynhun kaba lai kaba la rung shaka ka kyrdan jong ka semifinal haka First Division Football Tournament kaba pynïaid daka East Jaintia Hills District Football Association (EJHDFA).
Kane ka la wan hadien ba ka Khliehriat West FC kala jop da ka tie breaker da 5-4 pyrshah iaka Rangad SC haka jingialehkai quarterfinal kaba la long ha madan Artificial Turf Diengshynrum, Khliehriat haka sngi Balang.
Ka jingialehkai hapdeng ki kynhun kala wai mar 1-1.
Ka kol na ka Khliehriat West la thep da u Jasmine Tlang 6′, katba na ka Rangad SC la thep da u Hermon Dkhar 8′.
Ka jingïakhun quarterfinal kaba khatduh kan long haka 19 tarik Risaw hapdeng ka Byndihati SC pyrshah iaka Tpepswer SSWO.
Ka Shangpung Lumiawmuchai kala pynliem da 3-2 pyrshah iaka Khimusiang haka sngi sdang ka Super Division Football-U Kiang Nangbah Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang Ka Shangpung Lumiawmuchai kala tam shakhmat lai kol tang hapoh 13 minit bala iaid ka jingialehkai.
Ia kine ki lai kol, ar kol la thep da u Elizer Suiam 5′, 14′ ba shikol da u Chillang Langstang 13′.
Dei hadien ba shah tam haduh lai kol, ka Khimusniang kala iakhun tyngeh ban ioh pynphai, hynrei ka Shangpung ruh kala iakhun da kata ka sur ialehkai ban iada iaka kut jong ka.
Dei haka kyllamiet, ka Khimusniang kala ioh ban pynphai ar kol lyngba u Darimitre Syih 50′ & 87′ hadien ka jingtynjuh bor bah iaka kut ialehkai ka Shangpung.
Haba phai sha ka jingialehkai First Division, ka Nangbah Iawmusiang ka la jop da 2-0 iaka Mookyndur da 2-0.
Ia kine ki kol la thep da u u Dawanbiang Passah 79′ bad u Mebanker Shalam 83′.
Haka 19 tarik Risaw ka jingïakhun First Division kan long hapdeng ka Mukhla Evergreen pyrshah iaka Moosyiem Shangpung haka por 12.
00 baje nohphai sngi.
Katba ka jingïakhun Super Division kan long hapdeng ka Niaw Wasa United pyrshah iaka Mukhla Raij SC haka por 2.
00 baje nohphai sngi.
Ha kawei pat ka sienjam kaba thmu ban tehlakam halor ka jingpyndonkam drok hapdeng ki khynnah bad ban tehlakam ha kaba pyniaid iew beain, na ka liang u District Magistrate (DM) ka West Jaintia Hills District, u Bah BS Sohliya, IAS, u la pynmih ia ka hukum kaba pyrkhing hapoh ki kyndon ain katkum ka Section 133 CrPC 1973.
Katkum kane ka hukum, ka National Commission for Protection of Child Rights (NCPCR) ryngkat bad ka tnat Narcotics Control Bureau (NCB) kila pynkhreh bad pyllait paidbah iaka Joint Action Plan on Prevention of Drugs and Substance Abuse among Children and Illicit Trafficking.
Kumta ka long kaba kongsan ban shim ia ki sienjam ban peitngor na ka bynta baroh ki dukan die dawai ne pharmacy hapoh ka district kiba die ia ki dawai X lane H drug khlem da ioh ka jingthoh kaba biang na ki doktor.
Kane ka hukum ka la pynpaw ruh ba baroh ki dukan dawai ne pharmacy hapoh ka district kiba dei ia kine ki dawai X lane H drug katkum ka rule 65 (9) (a) jong ka Drugs and Cosmetics Act, 1940 la hukum ba ki dei ban buh ia ki CCTV camera hapoh bad shabar ki dukan jong ki.
Halor kane la ai por shibnai ia ki trai jong baroh kine ki dukan die dawai ne pharmacy ba kin pyndait ia kine ki CCTV camera.
Ia ki dur ki dar lyngba kine ki camera lah ruh ban jurip da ki heh jong ka tnat District Drug Controller Authority / Child Welfare Police Officer ha kano kano ka por.
Lada jia ba kine ki trai jong kine ki dukan die dawai ne pharmacy kim pyntreikam ia kane ka hukum, na ka liang ki tnat ba dei khmih kin shim ia ki lad jingpynshitom.
Ka Demthring kala jop da 1-0 iaka Sabahmuswang haka jingialehkai First Division Football Tournament-Chatister Kharkongor Memorial Trophy 2023 kaba pyniaid da West Jaintia District Sports Association (WJDSA) kaba long haka sngi kaba Ar.
Ia kane ka shi kol ka Demthring la thep da u Justify Ryngkhlem 45’+1 kaba la biang pura iaka ban khur iaka namjop.
Ka WJDSA kala pyntip ruh ba ka lympung ialehkai Super Division- U Kiang Nangbah Memorial Trophy kan sdang noh haka 18 tarik Risaw da ka jingialehkai ka Khimusniang pyrshah iaka Shangpung Lumiawmuchai haka por 2 baje nohphaisngi.
Haka First Division pat ka jingialehkai kan long hapdeng ka Mookyndur pyrshah ïaka Nangbah Ïawmusiang haka por 12.
00 baje nohphai sngi.
Ka Ladrymbai B SC ka lah ha ka ban buh jaka ialade haka semifinal hadien ba kala jop da 3- 2 pyrshah iaka Rymbai Synrang Shahkhain ka jingialehkai quarterfinal First Division Football Tournament kaba pyniaid da ka East Jaintia Hills District Football Association haka sngi kaba Ar.
Ia ki kol jong ka Ladrymbai B.
SC la thep da u Dasukwame Dkhar 35′, u Andreas Lyngdoh 49′ bad u Salo Siangshai 68′.
Katba aki ar kol ka Rymbai Synrang Shahkhain SC la thep da u Runald Dkhar 43′ bad u Iaishah Bareh 90’+1.
Lashai ka sngi ka jingiakhun Quarter final kan long hapdeng ka Rangad SC pyrshah iaka Khliehriat West haka por 2.
00 baje nohphai sngi.
Ki pulit haka sngi ba Ar ki la ioh ban kem noh ia uwei u nongkhaii drok bad ioh kurup haduh 1 kilo ki dawai kuli amphetamine tablet ba beain na East Jaintia Hills.
U SP ka district u Jagpal Singh Dhanoa lyngba une u kyrwoh u la ong ba une briew uba la shah kem noh u dei uba la tip kyrteng kum u Joseph Hmangaih Zuala uba dei napoh South Aizawl, Mizoram.
U Zuala u la shah kem napoh kawei ka bus night super kaba don ia u nombor (AS 01 LC 6216) na ka surok bah NH-6 hapoh ka shnong Nongsning.
U la ong ruh ba hadien ba la leh ia kaba donkam katkum ki kyndon ain ka NDPS Act ha ka jingiadon lang ki skahi ba laitluid la pynlong ia ka jingtalasi ia ka synduk suit case jong u ha kaba la lap ia ka plastik kaba don ia kine ki jingdih pynbuaid kiba don haduh 1.
017 kilo.
U SP u la ong ruh ba katkum ki jingtip ba la ioh la ong ba ia kine ki jait dawai kuli la khaii beain ha ka rukom jong ki mar ki ban dang sain ne raw materials sha kiwei pat ki ri dewlynnong ba marjan ha kaba la sain biang shuh shuh ia ki sha ki sha ki methamphetamine tablets.
Hadien kane ka jingioh kurup la rejistar case hapoh Khliehriat Police Station, bad mynta ka jingtohkit ka la iaid shakhmat ban lapdien shuh shuh ia ki jingtreikam ba beain jong ki.
Ka Seng Khasi Kmie, ka dap da ka mynsiem kaba sngewkhia ba kan ïoh pdiang ia ka khubor halor ka jingkhlad noh ka jong u Rangbah Don Kupar Dkhar, uba long u President jong ka Seng Khasi Kmie, ha ka step jong ka 15 tarik u Risaw, 2023.
Ha kane hi ka janmied, kum ka dak ka jingburom ïa une u Rangbah, ka Seng ka la pynlong ïa ka jingïalang sngewlem hapoh ïing seng ha Mawkhar, Shillong ha kaba ki Dkhot jong ka Seng, kim lah khlem da pyrto ïa u synñiang u bynhei, uba une u Rangbah u la noh haba ïadei bad ki kam ban pynneh pynsah ïa ka Niam, ki riti – ki dustur kat kum ka pyrkhat Khasi tynrai.
U general secretary Seng Khasi Kmie, Rangbah Hainess Marbaniang ha u kyrwoh bala phah, u la pynpaw ba ka jingduh noh jong ka Seng Khasi Kmie ïa la u President, uba long u Nongïalam u ba ha khliehduh, ka long ka jingduh kaba khraw kaba yn ym don kyntien ban batai, khamtam eh ha kum kane ka por kaba ka Seng ka dang donkam bha ïa ka jingïalam ka jong u.
U long da shisha u Rangbah uba trei da ka mynsiem kaba shlur, ka mynsiem kaba rhem bad ka jingshem phang.
U la long ruh uba da ïeng skhem halor ka nongrim ban pynneh ban pynsah ïa ki matti jong u khun u khasi khara, u Hyñiewskum, u Hynñiewtrep.
Kum ka dak ka jingburom ïa une u rangbah, ka jingïalang jong ka Jylli Pyrkhat Kam jong ka Seng Khasi Kmie, kaba la long ha ka 16 tarik u Risaw, 2023, ka la shim ïa ka rai ban khang ïa ka Seng Khasi College, Jaiaw bad baroh ki Skul kiba hap hapoh ka jingpeit bad jingkhmih jong ka Seng Khasi Kmie ha ka 18 tarik u Risaw, 2023, kaba dei ka sngi leh niam kaba khatduh ïa ka met jong une u rangbah, khnang ba baroh kiba don ha kitei ki jaka pule jong ka Seng Khasi Kmie kin ïoh ban ïa shim bynta lang ban leh burom khatduh ïa une u Nongïalam jong ka Seng.
Ka jingleh niam bad ka jingle burom kaba khatduh kan sdang ha ka nohphai sngi jong ka 18 tarik u Risaw, 2023 na ïingsah kaba don ha Lumshyiap, Golflink, Shillong bad yn rah bad pynrung ïa ka met jong u President ha ïingseng ha Mawkhar, Shillong , ha shuwa ban rah sha u lumjingthang jong ka Seng Khasi Kmie ha Jaïaw.
Kum ka dak ka jingburom ïa une u rangbah, ka jingïalang jong ka Jylli Pyrkhat Kam jong ka Seng Khasi Kmie, kaba la long ha ka 16 tarik u Risaw, 2023, ka la shim ïa ka rai ban khang ïa ka Seng Khasi College, Jaïaw bad bad baroh ki School kiba hap hapoh ka jingpeit bad jingkhmih jong ka Seng Khasi Kmie ha ka 18 tarik u Risaw, 2023, kaba dei ka sngi leh niam kaba khatduh ïa ka met jong une u rangbah, khnang ba baroh kiba don ha kitei ki jaka pule jong ka Seng Khasi Kmie kin ïoh ban ïa shim bynta lang ban leh burom khatduh ïa une u Nongïalam jong ka Seng.
U Myntri Rangbah ka jylla u Conrad K Sangma haka sngi ba Ar, u la plie ia ka ‘Integrated Programme’ bad aiti ruh ia ki cheque lyngba ka skhim CM Elevate kum ka dak ka jingpynpaw ia ka jingkut jingmut ban kyntiew ha ka liang ka sengkam sengjam bad ka roi ka par ha ka jylla ha ka jingialang kaba la long hapoh District Library Auditorium, Mynthong, Jowai, West Jaintia Hills District.
Ha kane ka prokram la ia don lang ruh ka Kong Santa Mary Shylla, MLA, Sutnga Saipung,  Wailadmiki Shylla, MLA, Jowai, Lahkmen Rymbui, MLA, Amlarem nalor u CEM ka  Jaintia Hills Autonomous District Council (JHADC)  u BahThombor Shiwat bad kiwei kiwei.
Haba kren ha ka jingialang kum u Kongsan u CM ka jylla u la ong ba kane ka prokram ka pynpaw ia ka thong jong ka jylla na ka bynta ka lawei kaba kiew shakhmat ha ka liang ka ioh ka kot bad ka roi ka par lyngba ka jingpynkupbor sha ki samla ha ka liang ka ioh kam ioh jam, ka jingiatylli hapdeng ki nongshong shnong bad ka jinglah ban pynneh pynsah ia ka jingkhuid jingsuba jong ka mariang.
U CM u la ong; “Nga la ju iai ban ba ki kam pynroi kim long ki bym pat biang lada baroh ki nongshong shnong bad ka imlang ka sahlang ha ka jylla kim pat lah ban iaid shakhmat ryngkat lang ha ka liang ka ioh ka kot bad ka roi ka par.
Ka CM Elevate ka dei ka prokram na ka bynta ban iarap ia ki nongsengkam sengjam lajong, bad ha kine ki san snem kiba la dep ngi la lah ban kyrshan haduh 3000 ngut ki nongseng kam lajong ha kiba bun rukom.
" Nalor kata u la ong ruh ba ngi don ia ki projek na ka bynta ki nongshong shnong, na ka bynta ki self help group, na ka bynta ki kynhun kiba iadei bad ki kam ialehkai sport bad na ka bynta kiwei pat kiba kwah ban long ki nongtrei kam lajong.
U la ong ruh ba ka skhim na ka bynta ka jingshna ia ki Cinema Hall ka long ban pynthikna ba baroh ki district ki dei ban don kawei ka cinema hall ia kiba yn pyniaid da ki kynhun shimet bad ba na ka liang ka sorkar kan long ka nongkyrshan lem.
U la ong ruh ba ka donkam ban don ia ki convention center ha manla ki district headquarter.
Shuh shuh u la ong ruh ba ka jingkyntiew ia ka ioh ka kot bad ka jingpynkup bor ia ki kynthei ka long kaba kongsan, bad ki self help group ki dei kawei na ki lad ba khrawbor ki ban aibor bad kyntiew ia ka ioh ka kot hapdeng ki kynthei.
Ha kaba iadei bad ki prokram ka YESS Meghalaya u CM u la ong, “Na ka liang ka sorkar kan ai ia ka jingkyrshan kaba haduh T.
1lak na ka bynta ban leh bad seng ia kino kino ki kam.
Napdeng ki 1155 ngut ki samla kiba ngi la aijingkyrshan ha ka kylla kaba nyngkong ia ka kynhun ba nyngkong ha ka jylla, ha kaba tang ka Jaintia Hills ka la don haduh 389 tylli ki kynhun kiba la ioh jingmyntoi, kata kaba mut ha ka jylla baroh kawei ka Jaintia Hills ka la ioh ia ka jingkyrshan kaba bun eh lyngba ka YESS Meghalaya.
La sam haduh kumba T.
1 klur hapdeng kine ki kynhun.
" Na ka bynta ban pynneh ia ka jingjyrngam ha ka mariang, u Conrad u la ong ba kino kino ki nongshong shnong, ki kynhun ne ki riew shimet kiba kwah ban aijingiada ia la ki  jong ki khlaw ki btap, ka sorkar Meghalaya kan pynioh ia ka jingiarap kaba T.
15,000 na ka bynta shi hectare ka jingheh ka jaka khnang ba kan ym don ka jingpynthut ia kine ki khlaw ki btap.
U la ong ruh ba haduh 40,000 heactare ki jaka khlaw ki la don hapoh ki jingai jingiada ne ‘protected areas’ hapoh jong ka PES program, bad na ka liang ka sorkar ka la pynioh haduh T.
40 klur ha ka rukom jong ki cheque bad cash sha ki nongshong shnong ba kin aijingiada ia kane man la u snem.
Ha kane ka prokram la sam ruh ia ki 37 tylli ki cheque, Yess- 17, Self-Help Groups (SHGs) -10 bad  Green Meghalaya-10 katba ka pisa ba la pyllait baroh ka long T.
4,90,000 na ka bynta ka YESS program, bad T.
66,00,000 sha ki SHGs bad T.
54,09,058 sha ki kynhun PES.
Ka Past Pupils’ Association St.
Paul’s Higher Secondary School Marbisu, ha ka jingialang ki para khynnah skul barim ka ba la long ha ka 7 tarik Nailur 2023 ha hall jong ka skul St.
Paul’s Higher Secondary School Marbisu ka la ioh ban jied noh ia ki nongkitkam bathymmai (Adhoc body) jong ka ha kaba u Bah Kestar Warjri u la  shah jied kum U President bad u Bah  Wan Damme Chwa Sumer kum  U General Secretary.
Kiwei pat kiba la shah jied ki kynthup ia u Bah Donborlang Kurbah Vice President,  Kong Balbiangty Thabah Asst.
Secretary, Bah Charles Khyriem Finance Secretary,   Roland Lyngdoh  Asst.
Finance, Edmund Kurbah   Social Secretary,  Khlain Synshar Sun Organizing Secretary, Bah Albert Kurbah Asst.
Organizing Secretary,  Wealthy Born Field Sun  Publicity Secretary bad u Bah Glamour Malngiang kum U Asst.
Publicity Secretary, kata nalor ki Executive Member.
Ha kane ka jingialang la ia rai lang ban pynlong ia ka ‘ANNUAL MEET 2023’ ha ka 24 tarik mynta u bnai   ha hall jong ka Skul ha ka por 11 baje mynstep ha kaba U Bah Mathew Beyondstar Kurbah M.
L.
A ka Mawphlang Constituency, U Bah Lamphrang Blah MDC ka Mawphlang Diengiei Constituency bad U Bah Sherbor L.
Mawlong MDC Nongspung Sohiong Constituency, kiba dei ruh kiwei na ki khynnah skul barim jong kane ka skul kin sa don ryngkat kyrpang ha kane ka jingialang.
Kumta U President ka Association u la kyrpad jur ia baroh ki khynnah skul barim jong kane ka skul ba kin sngewbha ban kyrshan bad ban iapoi khnang ha katei ka jingialang ka ban wan.
U president ha ka jingkren u la pynpaw ruh ba ka lah dei ka por ba kane ka Skul kan pynmih shuh shuh sa da kiwei pat ki shnat pule bad lyngba ki khynnah skul barim kiba lah ioh bad nang ban thoh ia u dak pule na kane ka skul kin sa noh synniang shuh shuh halor kine ki kam kum ka jingai sngewbha ha ka jingim.
Shuh shuh u la ai jingmut ruh ia ki khynnah skul barim kiba lah ban iatreilang da ki Batch Wise System kan long ka jingmyntoi bad pynkhlain shibun ia ka kynhun.
U la ong ruh ba kane ka kynhun ka dei ban don ka jingiakynduh man u snem khnang ba kan im ka kynhun bad ban long pat ka jingmyntoi ia ki longdien ki ban wan.
U lah pynkynmaw ruh ba kane ka Association ka kynthup lang ruh ia baroh ki khynnah kiba pule ha ka Primary bad English Section kumjuh.
Ka Sein Jaintia Secondary School (Day Section), Qualapatty, Shillong kan rakhe ia ka jingdap 60 snem (Diamond Jubilee) jong ka skul ha ka 12 tarik u Rymphang 2024.
Ha kaba iadei bad kane kan don ka jingiakynduh lang jong baroh ki khynnah pule kiba la lait na kane ka skul (Past Pupils) ha ka 23 tarik mynta u bnai  ha ka por 12:00 baje mynsngi ha Sein Jaintia Hall.
Kumta la kyrpad ia baroh ban ia poi khnang khnang sha kane ka jingiakynduh lang.
Kum shibynta ka jingrakhe dap 60 snem ka skul ka la pynbeit ruh ban pynlong ia ka ‘Mini Fete’ ha ka 28 tarik mynta u bnai ka ban sdang naduh ka por 11:00 mynstep haduh 4:00 janmiet.
La khot sngewbha ia baroh.
Kane ka long katkum u kyrwoh lyngba I Kong Valbina Shylla, Principal.
Kane ka long ka jingpyntip sha phi ki kur ki jait, ki kha ki man, ki lok ki jor ba I Kong D Linda Langstang ba shong ba sah ha Caroline Colony, Jowai ila khlad noh haka 17.
10.
2023.
Ka jingleit ontep ia i kan long haka 19.
10.
2023 haka por 1.
00 pm ha u lum jingetp ka Balang Thadlaboh Presbyterian Jowai.
Kum shi bynta ban iarap iaki ha ka ban nangpynheh shuh shuh iaka kam thain, ka Dakti Craft, Shillong da ka jingkyrshan ka Meghalaya State Skill Development Society kaba hap hapoh ka tnat Labour ka Sorkar jylla haka 11 tarik Risaw, kala sam da ki tiar shna sha ki nongthain nongthaw kti (Tools Kit) sha ki 15 ngut ki nongthain kiba la pyndep iaka jinghikai naduh ka 20.
05.
2023 haduh 25-05-2023 ha Common Facility Centre ka Women’s Group & Handicraft Multipurpose Cooperative Society Ltd, Madankynsaw-Mowkyndeng.
Ka Dakti Craft Shillong kadei ka seng kaba pynmih iaki tiar shna kti bad ki tiar kiba ka pynmih kidei kiba la shna da u skhen ki siej, khyndew, rimet bad ki jait ksai khlem da pyndonkam plastic.
Shwa ban sam iaki tiar jingiarap, ka la don ka jingialang ha CFC, Madankynsaw-Mowkyndeng haka jingdonlang ka kongsan ka Kong SE Kharpran, Functional Manager, u Namphrang Diengdoh, Training Manager, Dakti Craft, Shillong, u Peter Sutnga, Asst Waheh shnong, ka Isabella Pakma, Secretary Women’s Group & HMPCS Ltd, u Lambormi Suchen, Skill Development Officer, West Jaintia Hills bad kiwei kiwei.
Ka kongsan ka Kong S.
E Kharpran haka jingkren ka la kyntu iaki nongthain ban leh bha shuh shuh bad trei shitom kumjuh ban pyndonkam hok ia kane ka lad jingiarap bai oh na ka liang ka sorkar bad ka la pynkynmaw ba ka jingiatylli ka long kaba donkam khnang ban jop ia kino kino ki jingeh.
U Lambormi Suchen haka jingkren ula iaroh iaki tiar kiba la pynmih na ka Shnong Madankynsaw-Mowkyndeng kidei kiba bha bad ki paw ha kylleng ka ri bad ula pynkynmaw iaki nongthain ba ki tiar kiba ki pynmih ki poi wat shaduh sha Delhi da ka jingkyrshan lang ki tnat sorkar kum ha ka ban pyniaid iew nlorkata ula kitbok kitrwiang iaki ban bha ban miat ka trei ka ktah ka kamai kajih ka jong ki.
Ka Man-I-Bha kala pynliem da 3-0 iaka Thangbuli YSWC haka lympung ialehkai Super Division Football kaba pyniaid da ka Amlarem Sub Divisional Sports Association (ASSA) kaba long ha madan Ladjaplem haka sngi Nyngkong.
Ia kine ki kol jong ka Man-I-Bha la thep mar shikol da u Wallambok Surong 47′, u Meialong 51′ bad u Kitbok Surong 53′.
Haka 18 tarik Risaw ka jingiakhun kan long hapdeng ka Umladkhur SC pyrshah iaka Seinbhalang Shkentalang SC haka por 2.
30 baje nohphai sngi.
Ka Chiehruphi SYWSC ka la buh jaka ialade haka semifinal hadien ba kala jop da ka tie breaker da 4-2 pyrshah iaka Wahiajer NYSSC haka jingialehkai quarterfinal First Division Football Tournament kaba pyniaid da ka East Jaintia Hills District Football Association (EJHDFA) ha madan Diengshynrum haka sngi Nyngkong.
Ka jingialehkai haka por kaba la buh kala kut da 2-2.
Na kaliang ka Wahiajer kala tam shuwa shakhmat hadien ba kala ioh thep iaki ar kol tang hapoh khyndai minit ba la iaid ka jingiakhun.
Ia kine ki kol la thep da u Yearly Mukhim 4′ bad u Monme Mynsong 9′.
Hadien ba la shah tam da ar kol, ka Chiehruphi SYWSC khlem aili kala iakhun tyngeh ban ioh khyrwit kol bad kala urlong ruh hadien ba kala ioh thep shikol haka kylla step lyngba u Sa-o-Bareh 23, u bym shym la pynlehnoh ei iaka kabu ksiar kaba ula ioh lyngba ka penalty.
Haka kylla miet ka Chiehruphi kala ioh ba tan kylla iaka jingiakhun haka minit kaba 58 lynba Suting Syrti.
Da kane ka jingiakhaid la rai iaka rem ka jop kine ki arliang mamla da ka tie breaker bad ka Chiehruphi kaba wan nadien kala tam kylla da 4-2.
Ka jingiakhun quarterfinal kaba ar kan long haka 17 tarik Risaw hapdeng ka Rymbai Synrang Shahkhian pyrshah iaka Ladrymbai B SC haka por 2.
00 baje nohphai sngi.
Ka Wahiajer SC kala pynliem da 2-1 iaka Lutituber, katba ka Moosalyngkat SC bad ka Sohmynting SC kila iakhaid haka First Division Football Tournament-Chatister Kharkongor Memorial Trophy kaba pyniaid daka West Jaintia District Sports Association (WJDSA) ha madan Kiang Nangbah Stadium haka sngi Nyngkong.
Haka jingiakhun kaba nyngkong ka Moosalyngkat SC bad ka Sohmynting SC ki la pyniakhait iaka jingiakhun khlem don mano mano ba ioh pynkhih jar.
Iaki ar kol ka Wahiajer SC la thep da u Ebormi Jat 22′ bad u Heimonmi Dkhar 35′.
Shikol ka Luti Tuber WS la thep da u Swaki Dhar 48′.
Lashai ka sngi ka jingiakhun kan long hapdeng ka Sabahmuswang pyrshah iaka Demthring haka por 2.
00 baje nohphai sngi.
Ka Myntri ka Tnat ka koit ka khiah ka sorkar jylla ka Kong Ampareen Lyngdoh haka sngi Nyngkong ka la pynlong ka jingleit jurip ia ka Civil Hospital, Shillong bad pynlong ruh ia ka jingialang bishar kam bad ki ophisar khnang ban khmih bniah halor ki jingdonkam kiba iadei bad ki jingtei bad kiwei pat ki bynta kiba donkam kyrkieh.
Ka Myntri ka la pyntip ba ki la shim ia ka rai ba ka jingpyniaid shakhmat ia ki kam hapoh kane ka hospital ka dei kaba la donkam kyrkieh, bad la bthah ruh ia ka tnat engineering wing ba kin pynkhreh ia ka projek kaba iadei bad kane ka bynta.
Ha kaba iadei bad staff kiba trei ha ka kontrak hapoh Civil Hospital, khamtam  kito kiba la shah pynkut noh dang shen kiba hap hapoh ka thup jong ka emergency staff category la kyntu ban shimkhia mardor namar ka jingdonkam hapoh ka dialysis unit, operation theater unit bad blood bank unit, kata ban ban thung bujli khnang ban pynthikna halor ka jingiaid beit ha ka rukom treikam jong kane ka hospital, ong ka Myntri.
Kumjuh na ka liang ka M.
S.
(Medical Superintendent)  S.
S.
(Surgeon Superintendent) kaCivil Hospital ruh ki la pyntip sha ka Myntri halor ka jingdonkam ba kyrkieh hapoh ki hostel na ka bynta ki nos bad ruh halor ka jingdonkam ban pyniar ia ka trauma center bad ICU khnang ban lah ban pynbiang ia ki jingdonkam ba kyrkieh.
Halor kane ka bynta na ka liang ka Myntri ka la pynthikna ba kan rah ia kine ki mat bad ki bor ba dei khmih khnang ban lah ban weng ia kine ki jingduna bad ban pynthikna ba ka Civil Hospital, Shillong kan lah ban ai ia ka jingshakri kaba paka.
Ka seng ki nongdie madan, ka Meghalaya & Greater Shillong Progressive Hawkers and Street Vendors Association (MGSPHSVA) ka pynpaw ka jingsngew bynniaw kaba jur ha kaba iadei bad katto katne ki jingkynnoh ba ki nongdie madan ki khang lynti ia ki kali pynlip ding kaba la pynlong ia ka ding ba kan iohlad ban bam shngiam ia ka iing kaba la ngat ha ka jingpluh ding kaba la jia ha kane ka sngi Saitjain ba la lah, kata da kaba ong ruh ba kane ka jingkynnoh kam long kaba shisha bad ka bym don nongrim.
Halor kane ka jingjia ka Seng ka pynpaw ka jingsngewlem na ka bynta ka longiing jong ki Singhania kiba la duh ia ka iing namar kane ka jingjia.
Ka Seng ka pynpaw ruh ka jingsngewlem ia kiba haiing hasem  jong uwei uba la khlad noh ha katei ka jingpluh ding kaba shyrkhei.
Ka Seng ha u kyrwoh lyngba u Bah Shane Thabah General Secretary ka la ong ba ha jingshisha ka Seng ki nongdie madan ka kyntu ia ki bor shnong ne ki bor District ba ki dei ban khmih bniah ia ka jinglong ka Sor Shillong mynta halor ka jingtei thurmur ia ki iing ki sem bad ban pynlong ka jingjurip kaba bniah halor ka rukom shna ia ki iing ki sem bad ki dukan pa ki dulan, kumjuh ban thaw ia ka kynhun jurip ba laitluid ban jurip halor ka jingshngain jong ki iing, ki jingtei iing bad ki dukan paki dulan kiba don ha khyndai lad bad kylleng ka Nongbah.
Ka Seng ka pynpaw shai kdar ba ha kine ki phew snem ba la leit noh la pynjot ia ka Sor Shillong da ka jingrhah spah bad jingkhwan myntoi shimet bad ki nongkhaii, ki riewshimet ki leh katba mon haba ki tei ia ki iing bad kiwei ki jingtei kim salia ia ki ain ki kyndon bad pyllein pyllein ki pynkhein ia ki.
Ki bor ba dei khmih ruh ki leh matlah halor kane ka bynta.
Ka Seng pynkynmaw ba dang shen kawei ka Iingmane ha Qualapaty ka la pluh bad ingkhong khait bad ar ngut ki mynsiem briew ki la shu duh ei.
Ha kane ka jingjia ki kali pynlip ding kiba heh kim shym lah satia ban rung sha ka jaka namar ka jingrit jong ka surok kali.
Kajuh ka jingjia pluh ding ka la jia ha ki khyndiat bnai ba la lah ha kaba ka skul KJP Girls Higher Secondary School ha Mission Compound ka la ingkhong bad ha kane ruh ki kali pynlip ding kim lah satia ban poi haduh ha shen namar kim lait ban rung namar ba khim palat ki surok.
Ka Seng ka la ong ba ha ka jingshisha ha ka jingpluh ka iing ha Khyndai Lad ha ka sngi Saitjain ki nongdie madan bad ki dkhot jong ka Seng ki la lum mar mar ia ki mar ki mata jong ki bad khang mardor ia ki jingdie bad ki la ia mareh ruh sha ka jaka ba pluh ban ai ka kti ka jingiarap wat la ki dei ban buh ialade ha ka jingma.
Kumta ka Seng ka pynshai ba ki nongdie madan kim shym la khang lynti, pynban ki la ai ka kti jong ka jingiarap, bad ka Seng ka pynpaw ruh ba ka long kaba kloi  ban iatreilang bad ki bor District bad Sorkar ban tei bad pynlong ia ka Sor Shillong kaba shngain bad kaba burom kylliang.
Ki nongmihkhmat ka Khasi Authors Society haka sngi Nyngkong ki la dawa na ka sorkar jylla ba ka dei ban ithuh noh ia ka ktien Khasi kum ka ktien pura ne kum ka Ktien Sorkar (Official Language) jong ka jylla hadien ka jingdawa kaba la iaid mynta la slem slem bah.
Kitei ki nongialam ka KAS ki la leit ruh ban aiti da ka dorkhas sha u Myntri Rangbah ka jylla u Conrad K Sangma ha kaba iadei bad kane ka phang.
Ha jingiakynduh ia u CM ka jylla na ka liang u President ka KAS u Dr DRL Nonglait ula ong ba ka KAS kala dawa na ka sorkar jylla ba ka dei ban ithuh noh ia ka ktien Khasi kum ka Ktien ba pura jong ka jylla namar kumba long mynta ka Ktien Khasi ka dei ka Associate Official Language ha ka jylla.
Ula ong ruh ba ka KAS kam don satia kano kano ka jingpyrshah lada ka sorkar jylla ka ithuh lang ia ka ktien Garo kum ka Official Language ka jylla bad ka sorkar jylla kadei ban pynkylla noh ia ka Meghalaya Language Act 2005 namar kumba long mynta ka Ktien nongwei ne ‘English’ ka dei ka Official Language ka jylla ne ka ktien ba pura ba la ithuh da ka sorkar.
Shuh shuh hadien kane ka jingiakynduh ia u CM na ka liang u Dr Nonglait ula iathuh ba na ka liang une u Myntri ula kular ba yn khmih bniah ha kaba iadei bad kane ka jingdawa bad yn sa bthah ia ka Tnat kaba dei khmih ban leh ia kaba donkam.
Nalor kata u la ong ba ka KAS kala dawa ruh ba ka sorkar jylla ban phah da ka jingthoh sha ka sorkar pdeng ban pynrung noh ia ka ktien Khasi ha ka Khyrnit kaba Phra jong ka riti synshar Ri.
Nalor kata u president ka KAS u la ong ba ki la pyntip sha u CM ba ha ka 29 bad 30 tarik u Nailur ba la dep ki la pynlong ia ka ‘National Seminar’ ha New Delhi bad pynlong ruh da ka jingiakhih kaba jai jai ha Jantar Mantar na ka bynta ban dawa ban ithuh noh ia ka Ktien Khasi.
“Ngi la shim ruh ia ki rai kiba kynthup ban pan jingpynshai na ka Ministry of Home Affairs halor ka jingiaid shakhmat ha kaba iadei bad kane ka jingdawa ka jong ngi bad ban kyntu ruh ia ka Sorkar Pdeng ba kan shim ia ki sienjam ban wanrah da ka official Bill ha ka jingialang ha ka dorbar Parliament ka ban wan bad khnang ban lah ban kynthup ia ka Ktien Khasi ha ka Khyrnit kaba Phra jong ka riti Synshar Ri.
Ka Myntri ka Tnat ka koit ka khiah ka sorkar jylla ka Kong Ampareen Lyngdoh haka sngi Nyngkong ka la pynlong ka jingleit jurip ia ka ‘Wellness Centre’ kaba don hapoh ka shnong Nongmynsong haryngkat ka jingiadon lang u MDC ka thain u Bah Fantin J Lakadong, DHS Dr.
R.
Ally, DM&HO Dr.
Shakina Lyngdoh, ki nongialam ka dorbar shnong, ki ASHA bad kiwei kiwei.
Na ka liang ka myntri ha kane ka jingleit jurip ka la pynpaw halor ka jingi donkam ban kyntiew shuh shuh ia kane ka jaka sumar khnang ba kan long ka jingmyntoi ia ki paidbah nongshong shnong bad ki shnong ba marjan.
Ha ka jingkren ka Kong Ampareen ka la pynpaw ba naduh ki snem ba la dep kumba long ha kiwei kiwei pat ki bynta jong ka Nongbah Shillong, ka long kaba donkam ban iatai sani halor ka mat kaba iadei bad u drok uba la saphriang ha ki bynta bapher bapher jong ka nongbah.
Nalor kata ka la pynpaw ruh ba ha kane ka shnong Nongmynsong ruh la donkam ban shim ia ki sienjam ban iatai sani ban kyntiew ha ka liang ka koit ka khiah kumjuh ruh ban lah ban tehlakam ha kaba iadei bad ka jingsaphriang jong u drok bad kiwei pat ki kam bymman kiba mih lyngba une u jingdih ba shyrkhei.
Kumba ka long mynta ka la ong ba kane ka Center ka dei kaba biang ha ka jingdon ki nongtrei kynthup ia ki doktor kiba hap iatreilang ha Rynjah na ka bynta ban aijingshakri ia ki paidbah nongshong shnong jong ka thain.
Shuh shuh ka Myntri ka la pynpaw ruh halor ka jingdonkam ban nang pyniar ha kaba iadei bad ka jingai tika injek na ka bynta ki khynnah, khamtam kito ki bym shym la iohlad ban ai ha ka por jong ka khlad Covid-19.
La shim ruh ia ka rai ban pyniar ia kane ka jingai tika injek kaba long mynta kumba 57% ha kane ka thain baroh kawei, bad la kyntu ruh ia kane ka Center ba kan aijingsumar ruh na ka bynta kiwei pat ki jait jingpang kiba iabit.
Kumjuh ruh la rai ban ban shim ia ki sienjam ban pyniar na ka bynta ban iamir jingmut halor ka jingpang Tuterculosis (TB) da kaba pynleit jingmut lyngba ki jingialap bad ki jingpynshai paidbah khamtam namar mynta kane ka jait jingpang ka dei kaba lah ban sumar.
Ka Tournament Committee jong ka Sniawbhalang Football Tournament kaba lai kala pyntip paidbah ba shen kan pynlong biang ia kane ka lympung ha u bnai Naiwieng 2023.
U Dauni Phawa Secretary Tournament ula iathuh ba mynta kala sdang ban pdiang iaka entry bad ka tarik ba khatduh kanlong ha ka 1 tarik Naiwieng (November).
Kane ka jingialehkai ka dei tang na ka bynta ki shnong kiba hap hapoh ka 1 Nartiang Assembly Constituency bad ki player ki dei ban long tang napoh ki shnong ha kane ka thain.
Ka khusnam ka long T.
4 lakh iaka lahduh, ka lahduh ba ar kan ioh T.
1 lakh 50 hajar bad ka lahduh ba lai T.
30 hajar bad ba saw T.
20.
Ia ki jingtip ba bniah phone ha u secretary-8787611280.
Lada ki jaidbynriew Karbi ki dang bteng ban pyndik ia ki paradoh parasnam kiba shong ba sah ha ki thain khappud na ka liang ka KSU ruh kam banse ban leh kumjuh pyrshah ia ki Karbi kiba don hapdeng ka shongsuk shongsain ha kane ka jaka, maham u president ba hakhliehduh ka Khasi Students’ Union (KSU) u Bah Lambokstar Marngar.
Ia kane u la pynpaw haba aijingkren ha ka jingialang pynskhem ia ki nongkiktkam bathymmai ka KSU Namdong Area Unit, WJHD ha ka 14 tarik mynta u bnai hapoh Mission Hall Parish Namdong.
Ka jingleh jong ki Karbi ka pyni ba ki nongialam jong ka ki dei kiba leh khluit, hynrei  ka KSU barabor kam ju bam ja khluit halor kino kino ki bynta.
U la ong ruh ba lada ngin wan shisien wan ban thombor ngi lah ban leh ia kata, hynrei  ynda ngi la leitphai kaei pat ka ban jia ia ki trai muluk kiba shong ba sah ha kine ki jaka thain khappud.
Nalor kata u la kyntu ruh ia ki nongialam ka KSU kiba don sawdong ki bynta khappud ba kim dei ban tieng namar kane kam dei shuh ka por ban shu sngap, hynrei ka jingdonkam kaba kongsan eh ka dei ka jingiatylli bad khamtam ban pynkhlain ha ka sain pyrkhat.
U la ong ba ki longkmie longkpa bad ki khun samla ki dei ban ieng halor ka hok bad ban ym shah jem ia kiba kum kine ki jingshah pyntieng pynsmiej kiba na ka por sha ka por bad na ka liang ka seng hi baroh kawei kan shu iai ap, hynrei lada kane ka jingsngap jar kan shah shim kabu ka seng kan pyrkhat thymmai da kiwei pat ki lad ki lynti na ka bynta ka jingbit jingbiang bad ka jingshngain jong ki paradoh parasnam kiba shong ba sah ha ki thain khappud.
Ha kane ka jingialang la ia don lang ruh ki nongialam ka Nartiang Circle u samla Chanbor War President KSU Nartiang Circle bad nongialam na ka District u samla Hababiang Biam, Education secretary, Phrangki  Papang, Finance secretary KSU WJHD Unit u Samla Rangbah Shaniahskem Dkhar Finance Secretary KSU EJHD Unit u samla Shiningstar Kharbihkhiw, Environment Secretary KSU Central Body, bad na  ha ryngkat ki Waheh shnong ka thaiñ nalor ki ki riew rangbah bad kiwei kiwei.
Ha kane ka jingialang ba la pyniaid da u samla Agustan Timung Organising secretary Nartiang Circle la ioh ruh ka jingkren na u waheh shnong Ksehrynshang u Ma Malbi Timung bad na u Waheh shnong Namdong B u Ma DSWar  kiba la ai katto katne ki kyntien sneng bad kyrkhu kyrdoh ia ki nongialam ba thymmai jong ka seng.
Na ka liang u Waheh Shnong Khanduli U Ma Yooshida Nongspung u la pynpaw ka jingsngewnguh ia ki nongialam ka KSU Namdong kiba la don ryngkat lang naduh kaba sdang jong ka jingjia iakynad bad ki jaidbynriew Karbi.
Ki nongkitkam ba thymmai ka KSU Namdong Area Unit ba la pynskhem ha kane ka sngi ki kynthup ia u President Kitboklang M Lamare, Vice President: Wadbor Pale, General secretary: Juhhi Tariang, Assistant General Secretary: Marbudki Pale, Organizing secretary Marshalin Lamare, Assistant Organising Secretary Tesmiki Tariang, Education Secretary Heibor Lamare, Publicity secretary Donbok Ksoo, Sport Secretary Emlangki Pasi, Finance Secretary Rimiki War, Assistant Finance Richard Susngi kynthup i shiphew ngut ki dkhot.
Ha kane ka sngi la ioh ruh ban sam khusnam sha ki khynnah pule ka thain kiba leh bha ha ki eksamin  bapher bapher lyngba ka  “3rd Maitshaphrang Academic Award"  kumjuh sha uwei na ki khlur ialehkai Arm Wrestling u samla Alexendar Lyngdoh uba la wanrah ia ka nam ka burom ia ka dong bad ka thain hi baroh kawei, kumjuh sha I kong Dorathi Lyndoh iwei na ki longkmie iba la shakri da ki phew snem ha ka ban pynkha khunlung ia ki longkmie ba armet ha kane ka thain.
Nalor kata la pynkup burom kum ka dak ka jingsngew nguh ia ki nongialam barim ka Unit da ki Nongialam ba thymmai kaba kynthup ia Shaniahskem Dkhar In charge barim bad ia u samla Chanbor War bad ia u samla Rangbah Timing Lyngdoh.
Ka la shim por haduh kumba 40 kynta ia ki kynhun pynlip ding ba kin lah ban pynlip duh ia ka ding kaba klang na ka jingpluh jong ka iing kaba la jia ha Thana Road, Khyndailad, Shillong ha ka sngi Saitjain ba la lah.
Na ka liang u Myntri Rangbah ka jylla u Conrad K Sangma ha sngi Nyngkong, u la pynlong ka jingleit jurip ia kane ka iing kaba la shah bamduh na ka jingpluh ding kaba triem kaba dei jong u Amit Singhania.
Kane ka iing saw mala kaba don shibun ki jaka buh tiar bad kaba kynthup ruh ia ka iingsah jong ki Singhania ka la shah pynjulor phom ha kane ka jingjia kaba la jia ha ka por kumba 1:20 nohphai sngi jong ka sngi Saitjain ba la lah.
U CM Conrad Sangma u la bishar bniah halor kane ka jinglong jingman baroh ha ryngkat u Chief Secretary, u DGP bad kiwei pat ki heh sorkar.
Lah ban kdew ba kane ka jingpluh ding kaba la jia ha katei ka sngi ka la thaw rekod ha kaba iadei bad ka jingshim por ban lah ban pynlip duh ia ka.
Ia kiba sah bad ki jingjulor la lah ban sakhi katba u CM bad kiwei pat ki heh sorkar ki dang leit ban jurip ia kane ka jingjia kaba la shim ruh ia ka jingim jong uwei u nongtrei uba kyrteng u Sampath Singh Jangir uba trei kum u manager hapoh Bhajanlal.
U samla Roykupar Synrem ula shimti kum u president bathymmai jong ka Seng Hynniewtrep Youth Council (HYC) Central Body bad u samla Rhembor G Saiborn kum u General Secretary ha ka jingialang General Executive Council (GEC) kaba la long ha ka 14 tarik mynta u bnai.
Ia kane ka jingialang jied nongkitkam thymmai na ka bynta ka samoi treikam 2023-2026 la pyniaid da u Bah Peter Lawai bad u Bah Nickson Dohling kiba dei ki Nongialam barim ka HYC.
Kiwei pat ki nongkitkam ka HYC-CB ki kynthup ia ar ngut ki Vice President, kata u samla Donboklang Kharlyngdoh bad Francis Gee Mawlong katba ia ka kam Secretary la pynkhamti ha u samla Issac W Basaiawmoit bad u Lumlang Kharsyiemlieh.
Na ka liang u samla John N Lyngdoh ula shah jied kum u Chief Organising Secretary, katba ki Organising Secretary ki kynthup ia u Romingstar Lamare bad u Hercules Suting, u Enlang Sawain kum u Education Secretary.
Nalor kata la thung ruh ia ki presdent barim samla Robertjune Kharjahrin kum u Chief Adviser ka seng bad u Bah Peter J Lawai kum u Adviser.
Kiwei kiwei pat ki dkhot ka CEC ki kynthup ia ki Secretary Daniel Syiem, Mandor Swer, Pynskhem Kharjahrin bad Yoohunki Shylla Joint Secretary, Romingstar Lamare, Hercules Suting Organizing secretary, Chestarwell Kharbani, Shembokstar Langrin, Shanborlang Marwein bad Robinson Nongrum Assistant Organizing Syecretary,  Bhabok Sohshang bad Banpynbiang Wriang – Assistant Education Secretary, Joplang Kharnaior Socio-cultural secretary, Purningstar Shabong bad Wellman Kharlyngiong Assistant Socio-cultural Secretary, Mewathi Suchiang Environment Secretary, Wanteibok Lyngdoh bad Arbok Kharjahrin Assistant Environment Secretary, Bashan Lyngdoh Mawnai Publicity Secretary, Tony Shylla bad Wellangstar Warlarpih Assistant Publicity Secretary, Franky Kharumnuid Sports Secretary, Counterbok Thangkhiew bad Arki Lamare Sport Secretary.
U Myntri ka Tnat ka koit ka khiah ka Sorkar Pdeng u Dr Mansukh L Mandaviya haka 14 tarik Risaw u la plie ia ka Regional Cancer Centre ne ka jaka sumar ia kiba pang bampong kaba 252 jingthiah hapoh North Eastern Indira Gandhi Regional Institute of Health and Medical Sciences (NEIGRIHMS) ha ka nongbah Shillong.
Une u Myntri u la plie paidbah ruh ia ka Under Graduate Medical College ba thymmai, ka Building ba thymmai jong ka Nursing College, ki Hostel, ka Modular OT bad Guest House ba thymmai hapoh kane ka Institute kumjuh ka jingbuh ia u mawnongrim na ka bynta ka jingtei ia ka  Critical Care Block kaba don 150 tylli ki jingthiah ha ka jingiadon ryngkat lang u MLA ka Mawryngkneng u Bah Heaving Stone Kharpran bad u Director ka NEIGRIHMS u Prof.
Nalin Mehta, ki nonghikai, bad ki samla pule ka Institute bad kiwei kiwei.
Haba kren ha ka jingplie pliang ha kane ka sngi u Dr Mandaviya u la ong, “Kine ki jaka aijingsumar bathymmai ka NEIGRIHMS kin pynioh ia shibun ki lad jingsumar na ka bynta ki paidbah nongshong shnong jong ka thain shatei lammihngi (Northeast) baroh kawei.
U la ong ruh ba na ka liang ka Sorkar Pdeng ka don ia ka jingkut jingmut ban kyntiew shuh shuh ia ki jaka treikam kiba iadei bad ka koit ka khiah, kata naduh ki jingtei bad kiwei pat hapoh kane ka thain khnang ban lah ban pynioh ia ki lad jingsumar kiba paka.
" Une u Myntri u la ong ruh ba kine ki jaka treikam bathymmai hapoh NEIGRIHMS kin iarap shibun ban wanrah bad pynneh ia ki riewshemphang ha ki lad ai jingsumar ha ka thain Northeast.
Nalor kata u la  iaroh ruh ha kaba iadei bad ki rukom treikam bad ka jingkhuid jingsuba jong ka NEIGRIHMS bad pynpaw  ruh ba ka Sorkar ka don ia ka jingkut jingmut ban nangkyntiew shuh shuh ia ki jaka treikam ha kane ka jaka khnang ba kane kan long kum ka jaka pdeng na ka bynta ki kam aijingaisumar, ki jingwad bniah bad ka jingai jinghikai ia kito kiba trei ha ki kam ai jingsumar hapoh kane ka thain.
Nalor kata u Dr Mandaviya u la ong ba ka Sorkar Pdeng ka la shim ia ki sienjam kiba kyrpang ha ka liang ka koit ka khiah ha ka rukom kaba paka.
“Ngim shym la tei tang ia ki jaka aijingsumar bad ia ki jingdonkam kiba katkum kane ka juk, hynrei ngi pynleit jingmut ruh ha kaba iadei bad ka jingpynbun ia ki doktor bad ki nos.
Ha kine ki khyndai snem kiba la leit, ka jingdon jong ki  medical college hapoh ka ri ki la kiew sha ka arshah.
Ngi la tei hauh 1,70,000 tylli ki Health & Wellness Centre ha kylleng ka ri.
Ngi dang tei ruh kawei ka Critical Care unit ha man ka distrik jong ka ri", u la ong shuh shuh.
Haba kren halor ka jingkiew shakhmat ha kaba iadei bad ka jingtei ia ki jaka treikam kiba iadei bad ka koit ka khiah hapoh ka ri, une u Myntri ka sorkar pdeng u pyntip ba ka jingdon jong ki MBBS seat hapoh kari ka la kiew na ka 50,000 sha ka shi lak hynniew hajar ngut tang hapoh ki khyndai snem, kata kaba la sdang naduh u snem 2014.
Ban pynioh ia ka pule puthi kaba paka la thaw ruh ia ka National Medical Commission (NMC).
Katba na ka liang Director ka NEIGRIHMS u Prof Nalin Mehta ha ka jingkren ula ong ba kine ki jaka treikam kiba thymmai kin kyntiew shibun ha kaba iadei bad ki lad aijingsumar hapoh NEIGRIHMS bad kan kyntiew ruh ia ka jingdon ki seat pule MBBS bad B.
Sc.
Nursing course ha Meghalaya.
U la ong ruh ba da ka jinglah ban kyntiew ia ki jaka treikam kiba iadei bad ka koit ka khiah hapoh kane ka thain Northeast kiba bun ki briew kim donkam shuh ban leit sha kiwei pat ki bynta jong ka ri na ka bynta ban ioh ia ki lad aijingsumar.
Haka sngi ba bud, kata haka Sngi U Blei, u Dr.
Mansukh L.
Mandaviya ula leit jngoh iaka Ri Bhoi District, kaba la ithuh kum ka Aspirational District.
La synran ia u Dr Mandaviya da ka Myntri ka tnad ka Koit ka Khiah Dr.
Ampareen Lyngdoh, Deputy Commissioner of Ri Bhoi, Arpit Upadhayaya, Ri Bhoi Superintendent of Police, Giri Prasad, MD, NHM Ramkumar S bad kiwei kiwei.
Kane ka jingleit jngoh u Myntri Sorkar pdeng kala sdang da kaba leit jurip iaka Health and Wellness Centre ha Umsaw Nongkharai, ha kaba u Dr Mandaviya ula phylliew jingmut bad ki nongtrei ASHA, ki smart card holders.
Ka review meeting halot ka Aspirational District kala long ha conference hall u DC Nongpoh.
Ka jingialang hapdeng ka kynhun Hynniewtrep Border Dispute Redressal Forum (HBDRF), bad ki Khlieh Nongsynshar bad ki Sengbhalang ki la pynpaw ia ka jingpyrshah kaba jur halor ki sienjam ba la shim da ka sorkar jylla na ka bynta ban ia pynbeit shwa ia ki kam iakajia pud ha ka thain Psiar – Khanduli sector bad ban leh klet halor ki sienjam ban pynthikna na ka bynta ka jingpynphai pat ia ka thain Block I Block II shapoh Meghalaya.
Haba kren sha ki lad pathai khubor hadien ka jingialang kaba la long ha sor Jowai, u nongaiktien ka HBDRF u Bah Thomas Passah u la ong, “Ngi la rai ban iatreilang kum kawei ka kynhun, kawei ka sur bad kawei ka mat (agenda) khnang  ban pynthikna na ka bynta ban pynphai pat ia ka thain Block I bad Block II shapoh Meghalaya".
“Ngi la rai ban kyntait mardor halor kano kano ka jingpyrshang jong ka regional committee ne ka sorkar jylla ban pynbeit shwa tang ha kaba iadei bad ka Psiar-Khanduli sector," u la ong da kaba bynrap ruh ba ka nongrim kaba ki ieng ka long kaba shai ba dei ban iakren bniah halor ka thain Block I Block II namar ka Psiar bad ka Khanduli ruh ki dei ka bynta jong ka thain Block I.
" Nalor kata u nongaiktien ka HBDRF u la ong ruh ba katkum ki jingtip ba la ioh ka la don ka jingpyrshang na ka sorkar jylla ban iakren shwa halor ka mat kaba iadei tang bad ka Psiar bad Khanduli, bad lada ka long kaba shisha ki kwah ban pynpaw shai sha ka sorkar ba ki ieng pyrshah jur ia kane bad kin ym kyrshan satia ia kiba kum kine ki rai ba la shim da ka sorkar.
Shuh shuh u Bah Passah uba dei ruh u Working President ka KHNAM, ula ong ruh ba ki Daloi bad ki Rangbah Shnong ka thain kila pyntip ha ka jingialang halor ka jingbym kynthup lang ia ki ha ka regional committee ban iakren ia ka kam khappud hynrei la shu pyndonkam ia ki tang kum ki nongrah shithi ne ‘postmen’ ban wanrah bad pynbiang ia ki kot ki sla.
Ha kajuh ka por ka jingialang ka la shim ruh ia ka rai ban thoh biang sha ka Sorkar Jylla halor ki nongrim ba ka ieng hashuwa ba kin rai ia ka kylla kaba ar jong ka jingiakren pud.
Nalor kata u la ong ruh ki paid ka Rilum Jaintia da kawei ka sur ki la dawa ba dei ban pynphai noh ia ka Block I bad Block II shapoh Meghalaya, bad lada u Symbud Myntri Rangbah ka jylla un pynpaw ba kam dei satia ka thain kaba don hapdeng ka jingiakynad, ki kwah ban iohi ia kata lyngba ki kam bad ki don ka jingkyrmen ba ia kane ka jingap khmih lynti kaba laslem jong ki paidbah ka thain Block I bad II yn lah ban weng noh ha kane ka kynti kaba mynta.
Haba jubab ia ka jingkylli u Bah Passah u la maham ruh ba lada ka sorkar ka rai ban pyniaid shwa ia ka jingiakren pynbeit pud tang ha kaba iadei bad ka Psiar bad Khanduli, na ka liang ka jong ki kin hap ban shim da kiwei pat ki lad ki lynti namar lada ka jingiakren mynta kan long tang ia ka Psiar -Khanduli, kata ka mut ba ngin sa duh noh ia kiwei pat ki jaka kiba hap hapoh ka Block I bad ka ban dei ruh ka sngi kaba sngewsih kthang na ka bynta ki paidbah nongshong shnong ka jylla hi baroh kawei.
Katkum ka jingpynpaw ka jong u, u la ong ba ki don haduh palat 36 tylli ki shnong kiba hap hapoh ka thain Block-I.
U Sub-Divisional Officer (Supply),  Amlarem Civil Sub – Division ula pyntip ba u khaw rashon NFSA (AAY & PHH) bad  Non-NFSA foodgrains na ka bynta u Risaw la dep pyllair sha ki dukan rashon Ka bhah na ka bynta u khaw AAY yn sam haka jingthew 35 kilo shi, ka bhah PHH ka long 5 kilo shi khlieh bad dei u khaw ba ai ei ka sorkar bad ym donkam ban siew pisa eiei.
Ka bhah khaw Non-NFSA kalong T.
14/- shi kilo La kyntu iaki paidbah ban wanshim ia u khaw na ki Fair Price Shop Centres hala ki jong ki shnong.
Lada don kano kano ka jingujor ha kaba iadei bad ka jingbym ioh khaw rashon ne oh dor palat ia kaba la buh ka sorkar lah ban ujor mar mar sha u Sub-Divisional Officer (Supply), Amlarem Civil Sub-Division da kaba iathuh iaka kyrteng, ka shnong ban pynshitom ia kiba pynkhein iaka aiñ.
Kum ka jingkyrshan iaki 22 ngut ki nongthaw khiew ranei kiba la dep iaka jingshah hikai naduh 17-10-2022 haduh 03-03-2023 ha Common Facility Centre ka Lurshai Pottery Cooperative Society Tyrshang, ka Dakti Craft, Shillong da ka jingkyrshan ka Meghalaya State Skill Development Society kaba hap haka tnat Labour ka Sorkar Meghalaya haka 13 tarik Risaw ka la sam Certificate bad tiar jingïarap sha ki nongthaw khiew ranei kum ban kyntiew iaki ba kin nangpynheh shuh shuh iaka kam thaw khiew khyndew (Pottery).
Ki nongthaw khiew khyndew ha Rilum Jaintia na ka bynta ban shet pu tharo bad kiwei kiwei ki jingbam Khasi Pnar, ki don tang haka shnong Larnai bad ka shnong Tyrshang bad kane ka kam kila ioh pateng.
Ban pynbha shuh shuh ia kane ka kam kila ioh ka jinghikai na ka Dakti Craft da ka jingkyrshan ka Meghalaya State Skill Development Society ha ki san bnai kynthih bad kane kan nang kyntiew shuh shuh iaka lad kamai jakpoh ki nongshong shnong ka thain.
Ka Dakti Kraft Shillong kadei kawei ka seng kaba pynmih iaki tiar bad ai jingshakri ha kaba iadei bad ki tiar shna kti kiba la buh pateng ki mynbarim bad ki tiar kiba ka pynmih dei kiba la shna da ki skhen ki siej, khyndew, rimet bad ki jait ksai ba pynmih ka mariang khlem da pyndonkam plastic.
Hashwa ban sam iaki tiar jingiarap ka la don ka jingialang ba la pynlong ha CFC ka Lurshai Pottery & Multipurpose Cooperative Society, Tyrshang ba la pyniaid da u Bah Lambormi Suchen, Skill Development Officer haka jingdonlang u Namphrang Diengdoh, Training Manager, Dakti Kraft, Shillong, u Daniel Syiemiong, Inventory Manager Dakti Craft, u Wanki Dkhar, Waheh Chnong ka Tyrshang ki Executive Member ka Shnong Tyrshang, ka S E Kharpran Functional Manager ka DCIC Jowai, u Kmen Shylla, u Deputy General Manager ka NABARD u G N Kharlukhi, u Block Development Officer Dr.
B S Langbang bad u General Manager ka District Commerce & Industries Jowai u B Warjri.
U Daniel Syiemiong, Inventory Manager Dakti Craft, ula ong ia mynta ka iew ka ap ia kiba kum kine ki tiar hynrei ki nongpynmih ki dang duna kumta ka long kaba donkam ban don shibun ki nongthaw khiew khnang ban lah ban pynmih shibun kum kine ki tiar bd ula ong ki tiar ba la shna da ki longkmie la lah ban pyniaid iew shaduh sha Delhi haka Meghlayan Age the Store, ha ki iew online kumjuh shabar ka Ri India ruh.
U Deputy General Manager ka NABARD GN Kharlukhi ula iathuh ba na ka liang ka ophis jong u ka la ioh ban sdang noh ia GI tag exercise na ka bynta ki nongthaw khiew ka District.
U Block Development Officer, Dr.
BS Langbang ula pynshlur iaki nongthaw khiew ban trei shitom shuh shuh bad ula kyntu ban shim kabu ia kane ka programme khamtam eh ka ai jingiarap shibun iaki longkmie haki kam bapher bapher.
U General Manager ka DCIC ula ong ba na ka liang ka ophis jong u kan iai trei shitom shuh shuh ha ka ban kyntiew iaka ioh ka kot ki nongthaw khiew da kaba iatreilang bad ki tnat treikam sorkar bapher bapher.
U Mithing Shylla uwei na ki nongthaw khiew ula pynsngew iaka jingsngewnguh ia baroh kiba la ai jingïarap naduh ka Meghlaya State Skill Development Society ka Dakti Craft bad ki dkhot ka District Skill Committee kiba la trei shitom na ka bynta ki nongthaw khiew ban pynioh iaka Training, ki Certificate bad ki Start up Tools ba ki ioh ban pyndonkam haki jingtrei jong ki kiba man ka sngi.
Ka Thomas Jones Synod College Alumni Association kum shi bynta ban wanrah ïaka jingïajan hapdeng ki khynnah pule barim jong ka kolej ka la pynlong ia ka Reunion hapoh College Hall jong ka Thomas Jones Synod College, Jowai haka sngi Saitjaiñ.
Ha kane ka sngi la ïadonlang ki nongpynïaid jong ka kolej, ki samla pule barim, ki nongïalam jong ka Alumni Association bad ka Kong R Dan kaba la shongthait kum ka Secretary jong ka JHADC ka la long kum ka nongkren ba kyrpang.
Ïa kane ka jingiakynduh lang la pynïaid da u Bah S.
Plain, Vice President jong ka Association.
La ïoh ïa ka jingkren lamkhmat na u Rev.
L.
O Garod, President jong ka Alumni, ka jingkren na ka Dr.
I.
R Dkhar, kaba la ïaroh ïa kane ka sienjam jong ka Alumni Association.
Ka phangpdeng jong kane ka jingïakynduh ka long, ‘Building our Community through our Professional Integrity.
’ Ka Kong I.
R Dan, kum kawei na ki nongpule barim ha kane ka kolej ka la batai bniah bad sani bha ïa ka jingdonkam ban don ka mynsiem ba sngur bad bahok haka jingim shimet bad khamtam ha ka jingpyrshang ban tei ïa ka imlang sahlang hi baroh kawei.
La pynphuh pynphieng ia kane ka jingiakynduhlang da ki jingrwai bakyrpang na u B.
Plain bad ka jingshad na L.
Suchiang.
U Bah Hamletson Dohling, u adviser jong u Myntri Rangbah ka Jylla Conrad K Sangma bad u MLA barim ka Mylliem ula jop suk iaka kam president jong ka Meghalaya Football Association (MFA) khlem don mano mano ba iakhun pyrshah.
Kane ka jingjied nongkitkam ba thymmai ka MFA kala long haka Annual General Meeting ka synjuk ha Shillong haka sngi Saitjain.
Nalor u Bah Hamletson Dohling (Pyndengumiong Dist.
Sports Association), la jied vice president Bah Hering Shangpliang (Laskein Sports Association), Bah Cliff R.
Nongrum (Shillong Sports Association), Dr.
Lumbor Mawsor (Nongstoin Dist.
Sports Association), Gino Sangma (Tura District Sports Association).
U Sunesh M.
Syiem (Sohra Sports Association) kum u secretary.
joint secretary ki kynthup ia u Coming Tlang (East Jaintia District Football Association), Bah  Dipshon L.
Nongbri (Shillong Sports Association), treasurer Bah Prosper Warjri (Shillong Sports Association).
Ki executive member ki dei u Bah Phelenstar Rani (Tyrsad Area Sports Association), Resin Nongsiej (Pyndengumiong Dist.
Sports Association), Freddy Kharpran (Amlarem Sports Association),YG.
Lyngdoh (Mawkyrwat Dist Sports Association) bad Bah Hiamdor Rapsang (Eastern Border Sports Association).
Ka lympung ialehkai Super Division Football Tournamnet ba la pyniaid da ka Amlarem Sub Divisional Sports Association (ASSA) ka la sdang haka madan Mini Stadium Ladjaplem haka sngi Saitjain.
Ha kane ka sngi sdang ka Jarain SC ka la pynliem da 1-0 iaka YC Pdengkarong.
Kane ka kol kala mih paw haka dur jong ka own goal kaba la thep da u u Monday Mukhim kaba la biang pura iaka Jarain ban khur iaka namjop Ka YC Pdengkarong hadien kane ka kol, ka la iakhun tyngeh ban ioh pyniakhaid hynrei tad haduh ban da kut ka por ialehkai ruh kam shym la lah satia ban pynkhih jar.
Ia kane ka lympung ialehkai Super Division, la wan ban plie iaka da u MLA ka thain u Bah Lahkmen Rymbui haka jingdonlang ki dkhot ka Amlarem Sub Divisional Sports Association bad ki riew ieid phutbol.
Haka 16 tarik ka jingiakhun kan long hapdeng ka Thangbuli YSWC pyrshah iaka Man I Bha SC haka por 2.
30 baje nohphai sngi.
Ha kane ka lympung ialehkai la don 8 tylli ki kynhun kynthup ka Umladkhur SC, Dongmihsngi Mupyut, Seinbhalang Shkentalang FC, YC Pdengkarong, Amlarem Social Club, Man I Bha SC bad Jarain C&SC.
Hadien ka jingseisoh ha ka jingpynpaw paidbah ia ki jain Ryndia ba la pynmih da ka jylla Meghalaya ha ka ‘G20 International Crafts Bazaar,’kaba dang shen, na ka liang ka Tnat Textile ka sorkar jylla ha ryngkat ka jingiatreilang bad ka NEHHDC (North East Handloom & Handicraft Development Corporation), ki la pyllait ia ka pilot project na ka bynta ban pynkylla digital ia ki jain bad ki mar thain kti Ryndia ba la pynmih ne “Digitalization of Handloom" ha ka jingialang kaba la long ha Umden – Diwon ha ka sngi Thohdieng ba la lah.
Ha kane ka jingialang ba la pynlong hapoh Duya Hall ha Umden -Diwon  la ia don lang ruh u Bah FR Kharkongor, IAS, Commissioner & Secretary, Textiles, u RK Singh, M.
D.
ka  NEHHDC ki nongmihkhmat na ki jaka pynmih ia kine ki jain Ryndia ba pawkhmat kum na Umden-Diwan ba la tip kum ka Eri Silk Village bad na kiwei pat ki bynta jong ka thain Ri Bhoi kum ka Weaver Associations, Voluntary Organizations (VO), ki ophisar na ka tnat, ki nongialam shnong bad ka kynhun na ka NEHHDC.
Haba kren ha ka jingialang kum u Kongsan u Bah FR Kharkongor u la pynpaw halor ka jingdonkam kyrkieh ban pyntreikam da ka juk jingstad ha kaba iadei bad ki jain ne ki mar Ryndia ba la shna bad thain kti.
U la ong ruh ba u la ioh jingtip ba dang shen ki la ioh khubor na Delhi halor ki nongsengkam lajong kiba la lehthok ban pyniaid iew ia kiba kum kine ki jain Ryndia ki bym dei kiba shna bad thain kti bad ki bym dei ruh ki jain Ryndia tynrai na Meghalaya bad die ha ka dor kaba naduh T.
19,500 haduh T.
24,000 da kaba kam ba ki dei ki jain ba pawnam kiba dei tynrai na Meghalaya ba kiba la shna khlem kano kano ka jingkhleh dawai.
U la kdew ba da ka jingwanrah ia ka Artificial Intelligence (AI)-  technology bad QR Code mynta ban lah ban suh ha kine ki jain ki ban aijingtip ban pynshisha halor ka tynrai jong kine ki jain Ryndia bad mar ba la pynmih na ka jylla bad khamtam napoh katei ka shnong Eri Silk Village.
U la pdiang sngewbha ruh ia ka jingiatreilang jong ka NEHHDC kum ka kynhun synrop ha ka jingstad technology ban pyniaid shakhmat ia kane ka project lyngba ka Internet of Things (IoT) devices ha ki jain bad ki mar thain kti jong ki trai shnong lyngba ka jingbuh da u QR Code ka ban pynlong ia ki nongthied nongpeit ba kin ym artatien ha kaba iadei bad ki jain ne kiwei pat ki mar ba la pynmih tynrai na kane ka jylla.
Na ka liang u RK Singh, M.
D.
NEHHDC ruh ha ka jingkren u la pdiang sngewbha halor ka jingthmu ban pyndonkam ia kane ka technolgy ryngkat ka jingiatreilang bad ka Tnat Textile bad kdew ruh halor ka thong ka jong ki ka ban kdup haduh palat 10,000 tylli ki mar Ryndia hapoh ka thain.
U la pynshai ruh haba ki nongthied ki scan ia u QR Code, kin ioh jingtip halor ka tynrai jong ka mar, ki jait ksai ba la pyndonkam bad sakhi ruh khyndiat ia ka videi kaba pyni kumno ka thain ia kine ki jain ne ki mar.
U MD u la kdew ruh ba na ka liang u Myntri Rangbahduh Narendra Modi dang shen u la iamir jingmut bad ki nongshna bad thain jain Ryndia na kane ka jylla Meghalaya ha ka iew kyrpang ka NEvolution bad pyrto ruh ia ka sap ba kyrpang bad kaba la wanrah jingmyntoi shibun ia ki nongshong shnong kiba don bynta ha kane ka jait kam.
Kiwei pat ki nongkren ha kane ka prokram ki kynthup ruh ia u Bah P Tmung, President ka Ryndia Growers Association, I Rymbai nongtrei kam lajong na Eri village kaba la ioh jingmyntoi lyngba kane ka kam, Iba Mallai, Proprietor ka KINIHO kaba dei ka jaka pynmih ia kine ki mar shna bad thain kti na kane ka shnong.
Shwa kane ka prokram ka kynhun ka la pynlong ka jingleit jurip ia ka DIRC (Design Innovation Resource Centre) ba la wanrah da ka Tnat  Textiles hapoh Eri Silk Village kaba pyni ia ki jain Ryndia bapher bapher bad kaba ai ruh ka jingpynshai sha ki nongwan jngoh bad ki nongwad bniah halor kane ka bynta.
Ka Khasi Students’ Union (KSU) East Jaintia Hills District Unit lyngba ka Education Cell ha ka 13 tarik Risaw ka la leit ban iakynduh ia ki director jong ka DSEL & DERT u Swapnil Tembe (IAS) bad ka Kong RS Manner halor ka jingbym don nonghikai Science ha Rymbai  Govt Secondary School  bad ka jingbym pyntreikam ia artylli ki jaka pule kiba don ha Byndihati, kata ka Residential School bad Block Teachers Training Institute.
Kane ka jingleit jurip jong ka Seng sha katei ka skul ka la wan long hadien ba ka la ioh pdiang ia ka jingujor na ki paidbah halor ka jingbym don nonghikai Science ha Rymbai Govt Secondary School mynta la kumba shi snem ei ei, bad ka seng ka la lap ruh ba kane ka skul ka la khapngiah ki kamra klas namar bym biang ka iingskul bad kiwei kiwei de ki jingdonkam kum ka Science Laboratory, Computers bad ki nonghikai ba pura namar bun ki nonghikai ki dei kiba shu wan hikai shipor ne officiate.
Ka Seng lyngba ka Education Cell ba la ialam da u Samla San Tomba Bamon Asst Education Secretary ki la ai jingmut ia U Director ban dei ban pynkiew kyrdan noh ia ka Rymbai GSS sha ka Higher Secondary namar kumba long mynta kane ka skul ka dei tang ma ka, ka secondary school jong ka sorkar ha baroh ka East Jaintia.
Ka seng ka la pynsngew  ia kane namar ka la ju don ka proposal na ka school bad khamtam ba ka building thymmai ka la dep bad kaba la biang bha ban kyntiew ia ka ka skul.
Ka seng ka la buh ruh da jingthoh sha ki Director ba kin khot noh da ka jingpynbna  paidbah khnang ba ki nongthep kin lah ban tip ha kaba iadei bad ki kam kiba lait.
Ha kaba iadei bad ki artylli ki jaka pule kata ka Residential School bad ka jaka pule pyntbit ia ki nonghikai ba la ieh lyngkrang khlem da ka pyntreikam satia mynta la 8 snem ei ei, ka seng ka la iakren bad kine ki Director ban khmih biang bad ban iakren bad ka sorkar ban pyntreikam noh namar kan long ka jingmyntoi ia ki khun samla ka thaiñ naduh kiba pule bad ha ka ioh kam ioh jam ruh.
Nalor kata ka Seng lyngba u kyrwoh ka la ong ruh ba ka dang iai buddien ruh ia ka jingshah ieh shrah kane ka residential school bad ka Block Institute of Teachers Education (BITE) kiba don ha district bad pynpaw ruh ba ki la ioh jingtip ba ka tnat ba dei peit ka dang ialeh ban ioh pisa ban pynbha bad tei biang ia ki khamtam na ka central fund.
Ha kane ka jingiakynduh na ka ling u Director ka DSEL u la ai khublei ruh ia ka seng kaba la pynsngew ia kine ki mat bad u la kualr ruh ban buddien khnang ban lah ban pynkloi ia kane ka kam na ka bynta ka jingmyntoi jong ki nongshong shnong ka district hi baroh kawei.
Haba iadei bad ka BITE ka seng ka la ioh jingtip ba ia kane ka project ym shym lah ieh shrah hynrei ka dang don hapdeng ka jingpynkhreh ban pyntrei noh.
Shuh shuh ka seng ka la kyrpad ia ki bor ba dei peit ba kin leit jurip ia kane ka building bad ruh ban tip haduh katno lah duhnong bad hap pynbha khnang ba ka jingtei kan nym long kaba sepei.
Shuh shuh ka seng ka la ong ruh ba ka sngewthuh ba  kane ka project ka dei na bynta ka Block Institute of Teachers Education bad ka seng ka iai ban ba ia kane ka project ka dei ban kyntiew noh shisyndon sha ka District Institute of Teachers Education (DITE) khnang ba kan long ka jingiohnong ia ka district hi baroh kawei.
Haba iadei bad ki residential school ka seng ka ioh jingtip ba ka tnat ba dei peit ka dang ialeh ban ioh pisa ban pynbha bad ban tei biang bad ia kane lah ban mang na ka central fund ka sorkar pdeng.
Ka seng ha kane ka sngi ka la pynsngew ruh ha kaba iadei bad ka National Institute of Open Schooling (NIOS) ha kaba ka seng ka la ong ba kan sa thoh sha u Regional Director jong kane ka shlem aijinghikai khnang ba ki nongshong shnong ka district kin lah ban ioh myntoi, bad ruh khnang ba kito kiba la pep skul shiteng por ruh kin lah ban bteng biang ia ka jingpule ka jong ki.
Na ka liang ka Seng ka la ai copy ruh  sha u Chairman ka Estimate committee u Bah Mayralborn Syiem ha kaba iadei bad kane ka mat jong ki building, ha kaba ka la kyrpad ruh ia ki bor ba dei peit ban pynkloi noh ia kane ka kam.
Uwei u briew u la khlad noh na ka jingiap op namar ka tdem hapoh ka dukan ne ka jaka buh tiar hadien ka jingpluh ding kaba triem kaba la jia kynsan haka sngi Saitjain ha ka lynti surok Thana Road, Khyndailad, Police Bazar Shillong.
Na ka liang u SP ka East Khasi Hills District, Shillong haba iakren lyngba ka phone u la ong ba kane ka jingjia ka la jia hapoh ka Janata Furniture building ha ka por 1.
20 pm, bad ia une u lanot la ithuh kum u manager jong ka Bhajanlal.
Ki tyllong khubor ki iathuh ba une u manager u la leit sha katei ka kudam hadien ba u la sahkut noh hapoh jong kane ka iing hadien ba kane ka jingpluh ding ka la wan jia kynsan.
Na ka liang u heh pulit uba don ha kane ka jaka u la ong ba ia une u briew la lah ban sei noh na kane ka kudam lyngba ka jingkhang kaba rit hynrei u la khlad noh namar ka jingiap op.
Kane ka jingjia ka la wanrah ruh ka jingeh ia ki kynhun pynlip ding namar ka jingkhapngiah palat ka jaka.
Haduh ba thoh iaka khubor 10:30 mynmiet dang iaksaid ki pulit ban pynlip ia ka ding kaba klang ha Khyndailad Ki dkhot ka tnat pynlip kat haduh mynta ka por 10:30 mynmiet jong ka sngi Saitjain ki dang iai bteng ban iakhun ban lah ban  pynlip duh ia ka ding kaba klang kynsan naduh ka por mynsngi ha ki bynta jong ka surok Thana Road, Khyndailadlad Shillong kaba la shim ruh ia ka jingim jong uwei u briew.
Ka kynhun ialehkai ka Dulong SC kala jop da 1-0 iaka Khliehiongriang haka jingialehkai First Division Football Tournament- Chatister Kharkongor Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Ia kane ka shikol ka Dulong kala ioh haka dur ka own goal.
Ia kane ka kol la thep da u Roplin Ramut 83.
Kane ka shikol kala biang pura iaka Dulong ban khur iaka namjop.
Ki shipai Border Security Force (BSF) ka Meghalaya na ka 172 Bn ki la ioh ban pynpulom noh ha kaba iadei bad ka jingthmu jong ki runar ban shalan beain ia ki 56 tylli ki masi lyngba ki jaka khappud ka jylla shapoh Bangladesh.
Ha kane ka jingjia kaba la jia ha kine ki 48 kynta ba la dep ki shipai BSF sa shisien pat ki la lah ban khanglad ia kane ka kam khaii masi beain lyngba ki jaka khappud kiba hap hapoh East Jaintia Hills.
Hadien ba la ioh ia ka jingtip kaba bniah, ki BSF ki la phah pynieng noh ia ka kali kaba wan marpyrshah hapoh ka jingkieng ha Sonapur East Jaintia Hills, hynrei na ka liang u nongniah u la phetkrad sha ki bynta jong ka thain Umkiang.
Hadien ka jingbeh thong ki shipai ki la lapdien ia kne ka kali kaba kit ia kine ki masi, hynrei u nongniah jong ka kali ula phet krad noh na kane ka jaka da kaba shim kabu   namar ka jaka kaba long khlaw bad hapdeng ka jingdum.
Kumta na ka liang ki BSF ki la ioh ban kurup noh ia ki 35 tylli ki masi ia kiba la shu thep thynnian hapoh ka kalai, bad hadien la aiti noh sha ki bor pulit hapoh Umkiang na ka bynta ban leh shuh shuh ia kaba donkam.
Ha kawei pat ka jingkhynra ki BSF na ka 172Bn ki la ioh ban kurup biang sa 21 tylli ki masi ia kiba la buhrieh ha ka jaka khlaw ha ki bynta khappud ia kiba la thmu ban shalan beain shapoh Bangladesh.
Ka Myntri ka Tnat ka Koit ka Khiah kaba khmih ruh ia ka tnat Ain (Law)  ka sorkar jylla ka Kong Ampareen Lyngdoh haka sngi Thohdieng ka la bteng ban pynpaw ba kam ju don satia kata ka Provisional Permanent Residential Certificate (PPRC).
Nalor kata ka la ong ruh ba katkum ka jingpynpaw da ka tnat Ain ka sorkar jylla, kam ju don satia kata ka Provissional Permanent Residential Certificate (PPRC), bad ba ka Permanent Residential Certificate (PRC) ka dei hi ka Permanent Residential Certificate (PRC).
Kane ka jingpynmih hukum jong ka tnat Ain ka sorkar jylla ka la wan long ruh  hadien ba ka tnat ka koit ka khiah ka sorkar jylla kala weng noh ia ka kyrteng jong u Ayush Kumar na ka bhah jong ka  sorkar ban ioh lad ban leit pule MBBS 2023-24.
Halor kane ka bynta na ka liang ka Myntri ka la ong ruh ba ki la dep ban phah ktien sha ki bor ba dei khmih jong ki District kumjuh sha ki Deputy Commissioner (DC) ba kin shim khia mardor ha ka ban pynthikna bad pynshisha ia baroh ki kot ki sla bala ai da ki samla kiba aplai ban ioh leit pule MBBS ne kiwei kiwei ki lain kiba iadei bad ka koit ka khiah na ka bhah jong ka sorkar jylla.
“Ngi la phah biang ia baroh ki kot ki sla sha ki DC khnang ba kin jurip bniah biang ha kaba la pynduh noh ia kawei ka seat jong uwei u samla pule" ong shuh shuh ka Myntri.
U Myntri Rangbah ka jylla u Conrad K Sangma haka sngi Thohdieng ula pyllait paidbah ia ka CM Elevate Program ha Tura, West Garo Hills bad  pynbna ruh ia ka mang tyngka kaba kot T.
300 klur na ka bynta ban kyrshan ia 20 hajar ngut ki nongioh jingmyntoi.
“Ka India ka don shibun bah ki nongshong shnong kiba dei ki samla, kumta ban pynkhlain shuh shuh ia ki nongseng kam lajong ha ka jylla na ka liang ka sorkar ka la pyllait ia ka ‘CM Elevate’ Programme.
Lyngba kane ka prokram, ka sorkar kan ai ia ka jingiarap pisa ne grant kaba haduh 75%, kata kumkum ki kyndon jong ka skhim," ong u CM.
U CM u la pynshlur ruh ia ki paidbah ba kin shim kabu lyngba kane ka prokram bad ban sdang ban sengkam sengjam kaba lah ban plielad ha ka liang ka liang ka aikam ai jam bad ruh ban pynshlur ban seng ia ki kam lajong ha ka jylla.
Haba kren ha ka jingplie ia kane ka prokram, u Conrad u la ong ruh ba ki samla ha ka jylla ki la ioh ia ka jingkyrshan na ka sorkar lyngba ka “Yess Meghalaya" na ka bynta ban seng ia ki kam bapher bapher bad ruh ban pynshai bad ban aibor shuh shuh ia ki samla.
U la ong ruh ba ka ‘Yess Meghalaya’ ka la aijingkyrshan ia kumba 1000 tylli ki kynhun ha u snem ba la dep bad ki dang don shuh shuh ki kynhun na ka jylla ki ban dang ioh pdiang shuh shuh ia ka jingiarap pisa.
“Ngin ai ka jingkyrshan ia ki kynhun seng jong ki samla bad ban pynlong ia ki jingpynshai lyngba ki prokram kiba thmu ban aibor shuh shuh ia ka imlang sahlang ka jong ngi.
Lyngb kane ka prokram, ngi kwah ia ki samla jong ngi ba kin iadon bynta ha ki prokram kiba seisoh," ong u CM.
Nalor kata u la pyntip ruh ba ka Meghalaya Grassroot Music Programme (MGMP) ka la aijingiarap ia kumba 1500 ki artist ha ka snem ba la dep ha kaba la lah ruh ban pyndonkam ia ki sap ki phong ki jong ki.
U la pynbna ba naduh mynta u snem hapoh jong ka MGMP, na ka liang ka sorkar kan kyntiew bad aijingkyrshan ha kaba iadei bad ki kam ialehkai drama, ki khana puriskam bad kiwei pat kiba thmu ban pynpaw ia ka jingriewspah ha ka liang ki riti dustur bad ka koshor jong ka jylla Meghalaya.
Haba kren shuh shuh halor ka mat ban kyntiew ia ka sengkam sengkam, u CM u la pynpaw ruh ha kaba iadei bad ka “PRIME" programme ha kaba la lah ban pynioh ia ki lad jingiarap na ka bynta ki samla.
Shuh shuh ha kaba kren halor ki sienjam kiba iadei bad ka ‘Green Meghalaya’ u CM u la ong, “Ngi kwah ban pynshlur ia ki kynhun nongshong shnong ba kin iai bteng ban iada bad pynneh pynsah ia ki khlaw ki btap bad ia ki jingdon jingem kiba la don tynrai.
Ngi kwah ban pynshlur ia ki nongialam shnong ba kin iada ia ki khlaw ki btap ki jong ngi, ha kaba na ka liang ka sorkar ruh kan ai ka jingkyrshan ia ki nongshong shnong lyngba ki lad jingiarap pisa.
" Ha ka snem kaba la dep u la ong ba ka sorkar ka la pyllait haduh T.
30 klur na ka bynta ki kynhun nongshong shnong na ka bynta ban iada ia ki khlaw ki btap, bad na ka liang ka sorkar ka don ia ka jingangnud ban kynthup haduh 50000 hectare ki jaka hapoh kane ka prokram.
Ha kane ka juh ka sngi la pyllait ruh haduhT.
1.
05 klur ka pisa sha ki village organisation hapoh ka community investment fund bad T.
60,98,595 hapoh ka payment for ecosystem services.
Kumjuh hapoh ka Yess Meghalaya T.
9,30,00 naka wat kaba nyngkong bad T.
1,40,00 jong ka wat kaba ar sha ki nongioh myntoi.
Haduh kumba 1 lak ngut ki nongwan shangkai pyrthei la khmih lynti kin wan ban iashim bynta ha ka tamasa ‘Shillong Cherry Blossom Festival 2023’ ba lai sngi kynthih ka ban sdang naduh ka 17 haduh ka 19 tarik u Naiwieng u ban wan ia kaba yn pynlong hapoh RBDSA Sports Complex, Ri Bhoi District.
Haba pyntip ia kane haka sngi Thohdieng, u Myntri ka Tnat Tourism u Bah Paul Lyngdoh u la ong ba ki khmih lynti ia shibun ki jingioh nong lyngba ka kam jngohkai pyrthei ha ka jylla lyngba kane ka tamasa.
" “Kin don haduh  kumba 30,000 ngut ki paidbah ki ban wan sakhi ha ka shi sngi, kata kaba mut ha kaba kut jong ka tamasa kin kynjoh haduh kumba 1 lak ngut ki nongwan sakhi.
Haduh 90% na kine ki nongwan sakhi la khmih lynti ba kin dei ki nongwan shangkai ne tourist kiba napoh bad kumjuh na shabar jong ka ri," la ong u Bah Paul.
Nalor kata u la pyntip ruh ba ka sorkar Meghalaya mang T.
1.
99 klur na baroh ka jinglut  kaban kot baroh sha ka  T.
9 klur na ka bynta ban pynlong ia kane ka tamasa ba pawkhmat ha ka jylla.
Da kaba pynpaw ba lyngba kane ka tamasa kan pynioh jingmyntoi shibun ia ki nongrwai bad ki nongtem nongput kiba dei ki trai jylla, u Bah Paul u la ong; “Ki nongtem nongput ka jylla kin iohlad ban iashim bynta lang ha ryngkat ki kynhun ba pawkhmat ka pyrthei.
" Ki nongwan iashim bynta kiba kham pawkhmat ha kane ka tamasa ki kynthup ia ki nongrwai bad kynhun ba pawkhmat, kata kum u Ne-Yo, Ronan Keating, Sanam, Jonas Blue, SURL, Pink Panda, Kenny Musik nalor ki kynhun donsap trai jylla, kaba kynthup ia ka Meba Ofilia, Lou Majaw,  Blue Temptation nalor kiba bun kiwei pat ki nongrwai bad nongtem ba pawkhmat na ka thain shatei lammihngi (Northeast) jong ka ri.
Nalor kata kane ka tamasa kan ym kut tang ha ki jingrwai bad jingtem jingput, hynrei ki don shibun bah kiwei pat ki jingpynbyrngia, kata kum ka jingiakop Miss bad Mr.
Cherry Blossom Pageant, choir contest, graffiti contest art installation contest nalor kiwei kiwei pat.
Ka Mukhla FC kala jop da 2-0 iaka Salaroh haka jingiakhun final (L) Kesilroy Pala Invitation Football Tournament 2023 kaba dei kaba sien kaba nyngkong bala pynlong ia kane ka tournament da ka West Jaintia District Sports Association (WJDSA).
Ia kane ka final la pynlong la Kiang Nangbah Stadium haka sngi Thohdieng.
U kongsan uba la wan ban sakhi ia kane ka jingialehkai final u dei u Ma Sniawbhalang Dhar Deputy Chief Minister ka Sorkar Jylla uba dei u khun jong u Late Kesilroy Pala haka jingdonlang ki ba haiing hasem nalor u MLA ka Jowai u Ma Wailadmiki Shylla, u Doloi ka Elaka Jowai u Ma Puramon Kynjing, ki dkhot nongkitkam bad nongïalam ka WJDSA kiba kynthup ïa u EMH Passah, u General Secretary u Lammat oo Laloo haka jingïalang kaba la pynïaid da u Vice President WJDSA u Patrick Lamare.
U Primrose Lamat ula kylla long u namtam ha kane ka jingialehkai hadien ba marwei ula thep ia kine ki ar kol kiba la wan haka minit 45’+2 bad 90’+5 kaba la biang pura iaka Mukhla ban khur iaka nam lahduh.
Kane ka jinglah jong u Primrose lehkaibha kala pynlong ia u ban khur iaka nam Man of the Match.
Ka nam best Goal Keeper la ioh khur da u Aibormiki Suchiang.
Da kane ka nam jop ka Mukhla ka la ïoh rah ïaka song pisa ba 5 lak tyngka ryngkat ka trophy, katba kynhun kaba wan ba ar ka la ïoh rah iaka song pisa ba 2 lak tyngka lem ka trophy.
Baroh ki 27 ngut ki nongshong shnong ka Meghalaya ki la wan poi ha ka nongbah Delhi haka step sngi Thohdieng hadien ba ki la mih noh na Israel namar ka jingiaumsnam kaba la khie kynsan hapdeng kame la ri bad ki lehnoh Hamas kaba la shim ia ka jingim jong ki hajar ngut ki briew.
Napdeng kine ki 27 ngut ki nongleit pilkrim kiba la hap ban wanphai noh na Israel ki kynthup ruh ia u Dr.
WR Kharlukhi uba dei u MP ka Rajya Sabha na Meghalaya.
Kine ki 27 ngut ki nong Meghalaya ki dei kiba la ia don lang ha ka kynhun jong ki 212 ngut ki nong India kiba la lah ban wanphai suk sha la ka jong ka ri, kata hadien ba ki la  mih noh na Israel bad leit sha Cairo, Egypt ha ka 9 tarik mynta u bnai.
Ia kane la pyntip da u Myntri kam bar ri ka India u Dr.
S.
Jaishankar uba la pynpaw ba lyngba ka ‘Operation Ajay’ la lah ban pynphai noh ia kine ki 212 ngut ki nong India  kiba la wan poi  da ka liengsuin ha New Delhi.
Une u Myntri ka Sorkar pdeng u la pyni ruh ia ki dur ki dar jong kine ki nong India kiba don hapdeng ka jingkmen hapoh ka liengsuin hadien ba la lah ban wallam pat ia ki hapdeng ka jingshngain.
#OperationAjay gets underway.
212 citizens onboard the flight are enroute New Delhi.
pic.
twitter.
com/fGSAYiXbBA.
Ka Seng Jaintia Students’ Union (JSU) Central Body hynne ka sngi Thohdieng ka la pynpaw ia ka nongrim kaba skhem ban ieng pyrshah ia ka jingthmu jong ka sorkar ban wanrah lynti rel hapoh ka thain Khasi Jaintia lada ym lah ban pyntreikam ia ka Inner Line Permit (ILP) ha kane ka jylla.
“Kam don jingmyntoi ban pyniasoh lynti rel katba ym pat lah ban pyntreikam ia ka ILP ha ka jylla jong ngi," ong u president ka JSU Jersom Shylla.
Kane ka la wan long ruh khyndiat sngi hadien ba u Symbud Myntri Rangbah ka jylla u Sniawbhalang Dhar dang shen u la pynpaw ba ka sorkar kam pat don ia ka jingthmu ban pynkut noh ia ka mat kaba iadei bad ka jingwanrah lynti rel ha ka thain Khasi Jaintia.
Ka JSU ka la ong ruh ba ki don tang khyndiat ngut ki briew, kata kiba bun na ki, kiba dei ki nongkhaii napoh Jaintia Hills kiba kwah ban wanrah lynti rel hapoh ka thain.
Da kaba pynpaw ba ka ILP ka dei ka ain ba pyrkhing ka ban khanglad ia ka jingwan rung beain jong ki briew kiba nabar sha ka jylla Meghalaya ban iada ia ki hok bad ia ka kolshor jong ki trai shnong bad ki kynhun nongshong shnong ki jong ngi, la ong u general secretary ka JSU u Treiborlang Suchen bad bynrap ruh “Khlem ki lad jingiada lyngba ka ILP, ka jingwantuid jong ki briew kiba nabar lyngba ka jingpyniasoh da ka lynti rel ka lah ban ktah jur ia ka imlang ka sahlang ia ka ioh ka kot jong ki trai shnong jong ka thain Jaintia Hills.
" Ha kaba iadei bad ka jingiapher ha ki dor ki mur hapdeng ka Assam kaba la dep lypa ban pyniasoh da ki rel bad ka Meghalaya, ka JSU ka la pynpaw ba ki mar ki mata hapoh Assam ki kham rem bun shah haba ia nujor bad ki mar ki mata ha Meghalaya, bad dei ruh ban tip ba ka dor jong ka dewbilat ka kham rem ha ka jaka ba la pynmih na ka jylla Meghalaya haba ia nujor bad ka Assam, kumta ruh ka mat kaba iadei bad ka jingthmu ban wanrah lynti rel ban pynsuk ban shalan dewbilat sha kiwei pat ki jylla kan shu pynmynroi tang ia ki nongkhaii hynrei ym ia ki paidbah ka Meghalaya.
Kumta ruh ka JSU ka la ong ba ka jingwan jong ka lynti rel kan ym don jingmyntoi hynrei kan shu pynjur ia ka jingwan rung jong ki briew kiba nabar, bad kane kan ktah jur ia ka imlang ka sahlang, ka ioh ka kot ha ha kiba bun ki bynta ia ka jylla.
Ka jylla Meghalaya ka la sakhi halor ka jingsyllad jong ka jingpang Dengue naduh kine ki khyndiat sngi ba la dep kaba la shim ruh ia ka jingim jong uwei u briew bad ka jingioh pang jong ki 44 ngut kiwei pat, ong ka Myntri ka Tnat ka koit ka khiah ka Kong Ampareen Lyngdoh hynne ka sngi Thohdieng.
Kane ka jingpang ka la kham syllad borbah ha ki thain Garo Hills ha kaba utei uba la khlad noh u dei napoh Tura, West Garo uba la ioh ia ka jingpang brain haemorrhage namar ka jingshah ktah jur ha kane ka jingpang dengue.
Na ka liang kane ka Myntri ka la pynpaw ba kane ka jingpang ka la sdang ban pur ha ki bynta jong ka Garo Hills naduh ka 3 tarik mynta u bnai, bad na ka liang ka tnat ka koit ka khiah ka la dep ban khmih bad eksamin bniah ia haduh kumba 77 ngut ki briew.
Da kaba kyntu ia ki paidbah ba kim dei ban klumar jingmut, hynrei na ka liang ka Myntri ka la kyntu pat ia ki paidbah ba ki dei ban shim ia ki lad jingiada na kane ka jingpang kaba mih lyngba ki skain pyrjong hynrei ka dei pat ka jingpang kaba iabit para briew.
Nalor kata kala kyntu ruh ia ki paidbah ba kin shim ia ki lad jingiada da kaba phah eksamin ha ki jaka sumar kiba hajan eh, kata kum ki PHC ki CHC lada jia ba ka jingpang ba jur ka jingshit bad ban bud ryntih ruh ia ki kyndon ka tnat ka koit ka khiah ban iada na kane ka jingpang.
Shuh shuh ka la pynpaw ba na ka liang ka tnat kam shym la iohi satia ba kane ka jingpang kan saphriang sha kiwei pat ki jaka, hynrei ka la ong pat ba na ka liang ka tnat ka la kyntu ia baroh ki district ban long kiba husiar bad ban bud ryntih ia ki kyndon ba la bthah da ka tnat ka koit ka khiah, kata naduh ki nongshong shnong, ki dorbar shnong, ki municipal board, ki heh ka tnat BDO, ki heh ka tnat ka koit ka khiah hapoh ki block ban shim mardor ia ki sienjam lada ki sakhi ia ki dak ki shin kiba iadei bad ka jingsaphriang jong kane ka jingpang.
Image by Himas Rafeek from Pixabay.
U Deputy Commissioner (Supply) ka East Jaintia Hills District, Khliehriat ula pynbna paidbah ba la pyllait ia u khaw rashon NFSA na ka bynta u bnai Risaw ha baroh kawei ka district.
Ka bhah na ka bynta u khaw AAY yn sam 35 kilo shi iing shibnai khlem da donkam ban siew pisa eiei, ia u khaw PHH yn sam 5 kilo shikhlieh shibnai khlem da donkam ban siew pisa eiei, katba ia u bhah khaw Non- NFSA yn sam haka jingthew 7.
215 kilo shi iing- shibnai haka ka dor die lang ka ba long T.
12.
00 shi kilo bad ka dor die khutia pat kam dei ban palat ia ka T.
14.
00 shi kilo.
Lada don kano kano ka jingbymhun halor ka rukom sam ia u khaw da ki nongsam katkum ki jingthew ba la buh, ki paidbah ki lah ban ujor sha u Deputy Commissioner (Supply) ka East Jaintia Hills District lane ki lah ban phone sha u nombor bym donkam ban siew pisa (Toll free No 1697 bad ki lah ruh ban ujor sha u District Grievances Officer ka East Jaintia Hills District, bynrap shuhshuh ka kyrwoh na u Deputy Commissioner.
Ka Meghalaya ha ka sien kaba nyngkong kan pynlong ia ka “International Tourism Mart (ITM)" ka ban long naduh ka 21 haduh ka 23 tarik u Naiwieng u ban wan ha ka nongbah Shillong, pynbna u Myntri ka Tnat Tourism u Bah Paul Lyngdoh haka sngi Palei.
Ia kane ka ITM yn wan plie da u Myntri ka Tnat Tourism ka sorkar pdeng u GK Reddy ha kaba yn wan iashim bynta lang da baroh ki jylla jong ka thain shatei lammihngi (Northeast).
U Bah Paul u la ong ruh ba ha kane ka iew ban wan iashim bynta ruh na kylleng ki ri ka pyrthei yn iohlad ban pyni nam ia ki jingdro bad ki jingthaiñ bad ki jingshna kti bapher bapher, Tour Operator, Hoteliers, ki nongpyniaid ia ki Homestay bad ki jaka jngohkai.
Na ka liang ka Tnat Tourism kan ioh ruh ia ka lad ban pynpaw ia ka Meghalaya kum ka jaka kaba khring ia ki nongwan jngohkai ha ka rynsan jong ki ri ka pyrthei.
Nalor kata u la ong ruh ba ha kane ka tamasa ka dei ruh kaba kongsan namar ka dei ka sien kaba nyngkong eh ba ka nongbah Shillong kan khot pynlong ia ka International Tourism Mart, kata ia kaba yn pynlong ha Lairiti Centre kaba don ha New Shillong Township khnang ba kan ym wanrah ia ka jingsahkut kali ha ka nongbah Shillong.
Ka  Jylla Meghalaya haka 12 tarik Risaw, sa shisien pat ka la ioh biang ban sakhi ia ka tamasa king lieng ha ka sien kaba hynriew ia kaba kaba la tip kum ka Meghalaya Kayak festival 2023 ba la pynlong ha ka Wah Umtrew, kaba hap hapoh ka shnong Umtham, Ri-Bhoi District.
Ia kane ka tamasa king lieng kaba la sdang haka 12 tarik Risaw bad ka ban bteng haduh ka 14 tarik mynta u bnai la khot pynlong da ka Ri-Bhoi Water Sports & Tourism Cooperative Society Ltd ha ryngkat ka jingiatreilang bad ka Tnad Sports & Youth Affairs ka Jylla bad ka Indian Kayaking and Canoeing Association (IKCA) ha kaba la sakhi ruh ia ka jingwan tuid jong ki paidbah na kylleng ki jaka.
Ha kane ka jingiakop king lieng la sakhi ruh ia ka jingwan iashim bynta da ri bapher bapher kiba kynthup napohj Sri Lanka, Switzerland, New Zealand, United Kingdom, United States of America, Czech Republic, Australia, Norway, Chile, Mexico, Germany, bad France, kata nalor phra ngut ki nongiakop king lieng kayak ba pawkhmat na Meghalaya bad uwei na Arunachal Pradesh.
Ki nongiashim bynta na ka jylla ki la paw bha ha ka thup jingiakop intermediate category ha kaba ki phra ngut ki nongiashim bynta ki la pynpaw ia la ki jong ki sap ki phong ha kane ka jingiakop.
Ka jingdon bynta ka jong ki ym tang ba ka pynpaw ia ka sap ka phong jong ki trai shnong, hynrei ka pynpaw ruh halor ka jingieit jong ka thain ia ki ki jingiakop kiba iadei bad ki adventure sports bad halor ka jingkyntiew ia kiba kum kine ki jingialehkai.
Ka Demthring kala pynliem da 2-0 iaka Moosyiem Shangpung haka jingialehkai First Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ia kine ki ar kol ka Demthring la thep da u Wellmission Dkhar 28′ bad u Pyndap Liam 79′ kaba la biang pura iaka Demthring ban khur iaka namjop.
U Myntri Rangbah ka jylla u Conrad K Sangma haka sngi Palei u leit buh ia u mawnongrim na ka bynta ka jingtei ia ka Rongjeng Stadium hapoh East Garo Hills ha ryngkat ka jingiadon lang u Myntri ka Tnat Sport u Bah Shakliar Warjri bad ki MLA kiba kynthup ia u Jim Sangma bad u Rupert Momin.
Ka jingmang ban pynlut na ka bynta ka jingtei ia kane ka stadium ka long T.
9.
25 klur, kaba kynthup halor ka jingpynbha ia ka madan ialehkai football bad ka jingshna ia ka gallery paidbah.
Haba kren ha ka jingialang u CM Conrad Sangma u pynkynmaw halor ka thong jong u kpa jong u, u (L) PA Sangma uba don ia ka jingiadei kaba jan bha bad ka  Rongjeng kumjuh bad ki briew jong ka.
U la ong ruh ba ka thong ban pynioh Sub Division ia ka Rongjeng lem bad kiwei pat ki jaka treikam ki ban wan sha kane ka thain ka dei ka thong bad ka jingangnud jong u (L) PA Sangma na ka bynta ka Rongjeng.
Haba kren halor ka jingkyntiew ia ki jaka ialehkai sports, u CM u la ong ba ha kine ki san snem kiba la leit noh, kata naduh u snem 2018 na ka liang ka sorkar ka la pynlut haduh palat T.
400 klur haba ia nujor bad ki 45 tylli ki snem kiba la leit noh.
U la pynbna ruh ba ha ki san snem ki ban wan, yn pynlut haduh kumba T.
1000 klur na ka bynta ban tei ia ki jaka ialehkai sport ha kylleng ka jylla.
“Naduh ba la ioh ia la ka jong ka jylla haduh u snem 2018, kam shym la don palat ka jingpynlut na ka bynta ban kyntiew ia ki kam ialehkai sport, hynrei ka sorkar MDA ka la sngewthuh halor ka jingkongsan jong ka sport bad ngi la wan ryngkat ki prokram bapher bapher ban kyntiew ia ki kam ialehkai sport ha ka jylla," ong u CM.
U CM u la ong ruh ba ka sorkar jong u kan shim ruh ia ki sienjam na ka bynta pynbha ia ki 25 tylli ki madan ialehkai football ha ka jylla da kaba pynioh da u phlang plastik ne artificial turf, kata nalor kiwei pat ki jait jingialehkai sport khnang ba kan long ka jingmyntoi kaba khraw na ka bynta ki samla ialehkai.
Nalor kata u pyntip ruh ba ia ka Meghalaya Games 2023 yn pynlong ha Tura mynta u snem ha kaba yn wan iashim bynta da haduh kumba 3000 ngut ki riewialehkai na kylleng ka jylla.
“Ka jingphaikhmat ka jong ngi ka long ban pynioh ia ki jaka ialehkai kiba paka bad ban pynthikna ba ki samla ialehkai jong ngi ki ioh ban pynpaw ia la ki jong ki sap ki phong lyngba ki rynsan ialehkai bapher bapher," ong u CM.
Kiwei pat kiba la aijingkren ha kane ka sngi ki kynthup ruh ia u Myntri ka Tnat Sport uba la pynpaw ba na ka liang ka sorkar ka don ia ka jingkut jingmut ban kyntiew ia ki kam ialehkai sport ha ka jylla.
Shuh shuh ha kane ka sngi la pynkut noh ruh ia ka jingialehkai final ‘MLA Cup’  hapdeng ka United Shallang FC bad ka  Balbarian Sports Club Rongjeng.
Ka jylla Meghalaya ka la long kaba la pynkhreh lada jia ka jingkhynniuh u jumai bajur lane kino kino ki jingjia shah pynjulor ha ki bor mariang lyngba ka jingpynlong ia ka mock drill ha baroh ki district jong ka jylla haka sngi Palei.
La pynlong ia kane ka mock drill kum ka jingpynkhreh ia ki lad aijingiarap lada jia ka jingkhynniuh jumai bajur da kaba shim nuksa ruh lyngba u jumai bah uba la khie ha ka snem 1897, kata khamtam namar ka Meghalaya ka hap hapoh kata ka Seismic Zone – V  lane ka jaka kaba khie jumai khah khah.
Kumba long ha kiwei pat ki district ka jylla ha ka nongbah Shillong ruh la sdang ia kane ka mock drill lyngba ka jingpynriew ia ka siren kaba long kum ka dak ka jingpmaham ia ki paidbah nongshong shnong ba kin long kiba la pynkhreh  halor ki jingma na ka jingkhynniuh u jumai ba jur.
La pynlong ia kane ka mock drill ha ka lynti surok ka thain Polo bad ki lynti surok na Polo sha Wahingdoh, Polo Super Market, ki dukan kiba don ha ka thaiñ Polo, Hotel Polo Towers, SBI building, Polo bad MeCEL, Lumjingshai, Samkhamti Petrol Pump, Urkaliar, Female Health Worker, School of Nursing and School of Nursing, TTC, Ganesh Das Government Hospital, Lawmali, St.
Xavier’s School, Polo, Pynthorumkhrah Golflinks Higher Secondary School bad Shillong Secondary School, Forest Colony.
Ha kaba iadei ba kane la pynkhreh ruh ia ka Incident Command Post, Medical Camp, Staging area, Relief Camp, Base Camp  ha SRGT Parking lot bad hapoh madan 3rd Ground Polo.
Ha kane ka sngi la wan ban iashimbynta da ki bor pyniaid District, ki shipai, ki pulit, NDRF, SDRF, Fire and Emergency Services, Hospitals, Skul, College, ki kynhun sengbhalang, nongshong shnong, ki dkhot ka Bharat Scouts and Guides, Indian Red Cross Society, NSS, Aapda Mitra bad kiwei kiwei.
Hadien ba la pyndep ia kane ka Mock Exercise la pynlong ruh ia ka jingialang hapoh State Convention ha ka jingiadon lang u  Chief Secretary ka jylla u Bah DP Wahlang kum u Kongsan.
Ha ka jingkren u Bah Wahlang u la ai khublei ia baroh ki kynhun kiba ia don bynta ha kaba pynlong ia kane ka Mock Exercie kaba seisoh bad pyntip ruh ba hadien khyndai snem ka Meghalaya ka la lah ban pynlong ia kaba kum kane ka Mock Exercie kaba heh, kata da kaba khot ruh ia ka MSDMA ba kan bteng ban pynlong ia kiba kum kine ki Exercise ki ban kynthup ruh ia ki skul bad ki kolej khnang ban long kiba la pynkhreh lada jia kiba kum kine ki jingjia shah pynjulor ha ki bor ka mariang.
Da kaba pynpaw halor kiba bun tylli ki jingjia shah pynjulor ha kylleng ki ri ka pyrthei kiba la wanrah ia ka jingiap jong kiba bun ki mynsiem briew ba lui lui, u Kongsan u la kyntu ruh ia baroh ki kynhun kiba ia don bynta ban long kiba la khreh bad ban pyndonkam ia ka jingshemphang ba la ioh lyngba ka jingpynlong ia ki mock drill lada jia kiba kum kine ki jingjia shah pynjulor.
Nalor kata u CS u la ban ruh halor ka jingdonkam ban kyntiew ia ki lad aijingtip kiba ka Disaster Management Authority ka la don mynta khnang ban lah ban pynbiang ia ki lad jingtip bad ban nanglah ban kyntiew shuh shuh ia ka jingshakri jong ka tnat Disaster Management Authority.
Ka Dr H Gordon Roberts Hospital, Shillong shibynta ka jingrakhe ia ka jingdap shispah snem ne ka “Centennial Jubilee Celebration" ka la pynlong da ka “Collaborative Integrated Health Mela" ha Laitmawsiang Rural Health Centre, East Khasi Hills District ha ka 10 tarik mynta u bnai.
Ia kane ka ‘Health Camp’ la pynlong ryngkat ka jingiasnohkti lang da ka Meghalaya Farmers (Empowerment) Commission bad ka  Department of Cardiology, NEIGRIHMS, Shillong ba la mihkhmat da u Dr Amit Malvya (Additional Professor), Rijuven Medicare Pvt Ltd Hyderabad ba la mihkhmat da u Uma Mahesh.
Ha kane ka prokram la pyndonkam ruh ia ka rynsan aijingsumar ba la tip kum ka “Clinic in a Bag" or Clinic without walls Solution na ka bynta ban ai ia ki lad jingsumar lyngba ki Rural Health Centre kiba don ha ki thain kiba pajih.
Ha kane ka prokram la wan iashim bynta da ki Doctor, Consultant  and Paramedical Staff na ki departments bapher bapher kum ha ka Medicine, General Surgery, Paediatric Surgery, Child Health, Orthopaedic, ENT, Dentistry, Endoscopy, (Eye Check up) Bansara Eye Care, Dialysis Unit, Dietary, Physiotherapy, Chaplaincy, Laboratory investigations, Blood Centre and Cardiology(NEIGRIHMS) ha kaba la ioh ruh ban sam ia ki dawai dashin sha baroh ki nongpang kumjuh ki brut bad dawai shut bniah sha ki khynnah kiba la wan ban iashim bynta.
Baroh ki don ahduh 971 ngut ki nongwan iashim bynta ha kane ka Health Mela na ki 28 tylli ki shnong kiba hap hapoh ka jingpeit jingkhmih jong ka Laitmawsiang Rural Health Centre.
U Deputy Commissioner ka East Jaintia Hills District, Khliehriat lyngba une u kyrwoh u wer ia ki nongshong shnong ka district kynthup ia kito kiba dei na ki society, kompeni, corporation, kynhun seng bad kiwei pat kiba la rejister kumjuh ia ki bym pat rejistar ia kiba la ithuh da ka sorkar jylla kum ki SHG, Village Organizations, Producer Groups bad kiwei pat ba kin aplai ia ka CM-Elevate Program ba la kyrshan da ka sorkar jylla kaba thmu ban aijingkyrshan ha ka liang ka sengkam seng jam bad ban kyntiew ia ki jingtreikam bapher bapher.
