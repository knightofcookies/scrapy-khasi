La ïohi ruh ba kawei ka thuk-thuk kaba kit ïa kawei ka kynthei ka la kyllon hapdeng surok haduh ba kam lah shuh ban ïaid namar ka jingdap ka um.
Wat la kane ka thuk-thuk ka la sahkut hapdeng ka um, hynrei ym don ba lah ban leit ïarap namar ka jingheh ka um bad ka jingther u ’lap bah.
Da ka jingïarap ki paramarjan kiba sah harud surok la lah ban ïarap da kaba khynñiat ban lait na katei ka jaka balang um.
Shuh shuh ha ka por mynstep ha ki thaiñ Pynthorumkhrah la ïohi ïa kawei ka kali kaba la sahkut hapdeng surok, hynrei kam lah shuh ban ïaid wat la ka la pyrshang ban ïaid namar ka jingdap ka um hapdeng surok.
Ha kawei pat ka khubor, wat la u slap u la ther ha ka step phyrngab jong ka Sngi Thohdieng bad bteng haduh 4 baje janmiet, hynrei ka um ha Umïam ka kiew tang 2.
65 phut.
Ha ka 8 tarik Jylliew ka um ha katei ka pung ka don haduh 3162.
30 phut, hynrei mynta ka janmiet ha por 5pm ka la kiew da 3164.
95 phut.
Kane ka jinghap slap ka la pynkmen ïa ki paidbah kiba la ap khmih lynti ban wan noh u slap ban pyntngen ïa ka mariang na ka jingshit kyrang ka suiñ bneng.
Namar kata, da kane ka jinghap slap kaba la bteng baroh shi sngi ka la ai jingkyrmen ba ka wah Umïam kaba la sdang rngat ba kan dap biang khnang ba kan lah sam bording biang sha ki paidbah ka jylla.
Na ka liang jong ka USA Cricket (USAC) ka pynpaw bad  kren shai ba ka lympung ialehkai kriket jong ka T20 World Cup 2024 kam dei satia ban weng noh na ka ri ban pynlong ia katei ka lympung na ka daw jong ki jingkhuslai kiba lah ker tawiar tang namar ka jingduna ha kaba iadei bad ka jingpynbit pynbiang bad ki jingtei na ka bynta ka kam ialehkai kriket ha katei ka ri.
Hynrei kaba lah pynpaw pat ba ka jingjop ka jong ka na ka bynta ban pynlong ia ka Major League Cricket (MLC) ha u snem ban  wan, khlem pep kan weng lut ia kita ki jingkhuslai baroh kaba ka ri ka don mynta.
Shuh shuh ruh ka khubor ka iathuh ba ka International Cricket Council (ICC) ka lah ban pynkynriah noh ia katei ka lympung ialehkai na katei ka ri ia kaba lah dep pynbeit ban pynlong da ka jing-iatreilang da ka USA bad ka West Indies, sha ka ri England ha u snem  ban wan.
Pynban na ka liang jong ki nongkitkam jong ka USAC ki pynpaw ba kim pat shym la iohsngew ne ioh kano kano ka jingpyntip na ka ICC ha kaba iadei bad ka jingpynkynriah noh ia ka lympung ialehkai baroh kawei.
Nalor kata, ki lah pynpaw ruh ba mynta ki lah ialeh katba lah ei na ka bynta ban pyniaid shakhmat ha ka jingpynkhreh kaba donkam ha kaba iadei bad ki jingtei bapher bapher na ka bynta ka T20 World Cup kaba dangsah mynta sa shisnem ha ka ban pynlong ia ka.
Ki jingeh mynta ha kaba iadei badka jingpynlong ia ka jingpynkynriah noh sha kawei ka jaka bad kiwei kiwei ki jingdonkam ki long ki kam kiba ju iai jia bad laong na ka por sha ka por namar ka ri US kam shym la don ha kano kano ka bynta  ban ioh ia ka hok  ha ka ban pynlong ia ki rynsan ialehkai Kriket, hynrei kaba don pat mynta ia ka Major League Cricket ka ban sa long shen badka jingseisoh jong ka ri ha ka jingioh ban pynlong ia ka T20 kan weng lut  ia ki jingeh baroh na ka bynta banpyniaid beit shakhmat ia ki kam.
Kumba ka paw hi ka long ba ka sngi plie pyrda ia ka Major League Cricket T20 kan sdang nadh ka 13 tarik u Naitung badka ban sa pynhap pyrda noh ha ka 30 tarik jong utei ujuh u bnai.
Kumta ha katei ka lympung ialehkai yn don hynriew tylli ki kynhun ialehkai bad baroh ki jingialehkai yn pynialehkai ha Grand Prairie Stadium kaba ha Texas.
Ha  jingshisha kumba ka long mynta, bun na ki khlur ialehkai ba pawkhmat ha ka pyrthei kum u rangialehkai ka England u Jason Roy, Adam Zampa(Australia), Matthew Wade, Marcus Stoinis  bad Moises Henriques ki lah dep ban iasoi na ka bynta ka jingshimbynta jong ki ha ka MLC T20.
Ha ka jingshisha, ka ICC  ka lah shim ia ka bynta ha ka jinglah ban pynurlong ia kino kino ki sienjam na ka bynta ban pynkynriah ia ka T20 World Cup na ka West Indies bad na USA bad  haduh mynta kam pat  shym la don kano kano ka jingiakren ne iamir jingmut halor katei ka kam.
Kumjuh ruh ka kynhun ialehkai kriket na India ka lah dep ban ialehkai ha ki katto katne ki jingialehkai bar-ri ki jong ka ha Central Broward Park  ha Lauderhill, Florida pyrshah ia ka West Indies.
Shuh shuh ruh ka Oakland, Florida  bad Los Angeles ki long ki katto katne ki shnong kiba lah shah jurip ha ka kynhun wan jurip jong ka ICC kaba dei bad ki madan ialehkai  na ka bynta ban long ki pdeng-duh na  ka bynta ban pynlong ia ka lympung ialehkai.
Ka kynhun ialehkai siat Khnam ka ri mynta ka mad ia ka jingshah pynkhyllem noh ka jong u hapoh ki jingeh kiba ka iakynduh pyrshah ia ka kynhun ialehkai  kaba khlain bor na Korea bad China, na ka bynta ban duh noh ia baroh ki hynriew tylli ki jingiakynduh phainal ki jong ka na ka bynta ban pynwai noh syndon ia ka jingiaid lynti jong katei ka kynhun ha ka lympung ialehkai ba mynta ka Asia Cup Stage 3; ha kaba mynta ka lah shong ha ka kyrdan ba 5 ha ka miej khur takma jong katei ka lympung.
Watla ka kynhun kam shym la lah ban khur wat tang kawei ka takma Ksiar na ka lympung, pynbna ka lah pyndep noh ia ka jingiaid lynti jong ka da ki 7 tylli ki takma ba ka lah khur kata 6 ka Rupa bad 1 ka Rnong.
Katba ka kynhun Korea kaba long ka shlem ba khlainbor jong katei ka jingialehkai, ka la lah ban khur shalade ia ki 4 takma Ksir, 1 ka Rupa bad 2 ka Rnong na ka bynta ban khur ia ka kyrdan ba 1 ha ka miej khein takma bad ka China ka lah wan ha ka kyrdan ba 2 da ki 4 takma Ksiar bad 3 tylli ka Rnong.
Haba phai sha ka jingialehkai, ka kynhun India ka lah sdang ia ka sngi ialehkai da kaba shah rem noh ha ka Korea da ar dor-thong (232-234) ha ka jingiakhun phainal jong ka kynhun ialehkai ki kynthei ha ka Compound.
Na ki saw dor-thong jingiapher  ha kaba kut jong ka bynta ba nyngkong, ki lai ngut ki thei ialehkai ka ri kata ka Sakshi Chaudhary, Pragati bad Deepika ki la lah ban khyllie ia ka kynhun ialehkai jong ki na ka bynta ban pynlong ia ka kynhun ban khur ia ki 175-176.
Hynrei ka jingiakhun ba khatduh kawei  na ki nongialehkai ka lah siat ia u Khnam sha ka 8  na ka bynta ka jingshah pynhiar kynsan ka kynhun ha ka Korea  kaba lah khur ia ka jingjop.
Ka kynhun ialehkai Compound ki shynrang ka iai bud ia kajuh ka lynti jong ka kynhun ki kynthei, ha kaba katei ka kynhun ka lah shah em noh da 235-238.
Ha ka jingiakob siat Recurve ki shynrang ha ka jingiakhun phainal, ka India ka lah shah rem noh da 5-1 ha ka China.
Ka kynhun ialehkai ba mar arngut jong ki shynrang kiba duna dkhot-met jong ka jing-ialehkai Badminton kata u Pramod Bhagat & Sukant Kadam, ki long ki rangialehkai kiba lah ioh ban synshar halade ha katei ka kyrdan ialehkai kum ki lahduh ha ki saw lympung ialehkai ba lah dep long.
Kitei ki rang-ialehkai mynta ki kwah  shuh shuh ban iai bteng ia kata ka jingiaid lynti ba seisoh sa ha ka lympung ialehkai ka ban wan jong ka Canada Para-Badminton International Tournament 2023.
Shuh shuh ruh ka khubor ka iathuh ba u Pramod u iai khmih ruh mynta na ka bynta ban dang iai bteng ia ka jingiaid lynti ba jop ka jong u ha ki rynsan iakhun paramarwei bad kumjuh ruh ia u Sukant uba mynta  u don ia ka  thong na ka bynta ban ialehkai bha ha katei ka lympung ban sa long.
Ka khubor ka iathuh ruh ba kitei ki rangialehkai ka ri ki long ruh kiba lah shah pynkup burom da ka khusnam Padma Shri, ha kaba ki lah pynpaw ruh  ki ju iai pylong ia ka jingkilan met bad ka jingai jinghikai halade na ka bynta ka jingpynjanai shuh shuh ka rukom ialehkai ialehkai bad mynta u snem u long u snem ba khamsuk na ka bynta jong ki bad ki kwah ruh ban pynleit jingmut khambha shuh ha ki kam ialehkai jong ki bad ruh ban iai pynjanai ia ka jinglong ba tlot jong ki ha ka kam ialehkai.
Na ka bynta kitei ki nongialehkai, katei ka lympung ka ban sa long ka long kaba donkam ia ki ha kaba ki buh ia ka thong na ka bynta ban iai kyntiew shuh shuh ia ka kam ialehkai ka jong ki sha ka jingjanai bad kham tbit shuh shuh.
Hadien ka jingioh jubab na kiba bun da ka Application JioCinema kaba la lah ban pyni paidbah ha ki mobile ia baroh ki jingialehkai naduh kaba sdang jong ka IPL 2023, na ka liang jong ka Disney+ Hotstar mynta ka lah shim ia ka rai ban pyni-ei sha ki paidbah khlem da donkam ban siew ia ki ar lympung ialehkai Kriket kata ka Asia Cup  & ICC Men’s Cricket World Cup na ka bynta ki paidbah ba kin ioh ban sakhi ia baroh ki jingialehkai ha ki mobile phone jong ki khlem da donkam ban pynrung kyrteng bad ban siew sha ka kompani ia ka bai peit ka jong ki.
Kumta katei ka rynsan pathai ka iathuh ba baroh ki jingialehkai lah ban peit-ei mynta ha ki mobile phone jong ki paidbah bad ka rai ia kaba lah shim halor katei ka bynta na ka bynta ban pyni-ei ia ki jingialehkai da katei ka Channel Disney+ Hotstar kum shibynta jong ka jingpynphriang shuh shuh mynta ia ka jingialehkai Kriket.
Kumta lyngba katei ka bynta, katei ka Channel ka don ruh ia ki jingthmu na ka bynta ban kyntiew shuh shuh ia ka channel bad ka jingialehkai ruh kumjuh  sha baroh paidbah ka ri India kiba pyndonkam mynta ia ki mobile phone ha ki.
U Novak Djokovic u la kylla long u rangïalehkai tennis ba nyngkong eh ha ka pyrthei ban ïoh rah ïa ki nam lahduh ba heh ne ki Grand Slam, kaba la kot shaduh ka 23 tylli ha ka jingim ïalehkai ka jong u.
Kane ka jingïoh jong u Djokovic ban thaw ïa ka rekod kaba thymmai ka la wan hadien ba u la ïoh rah biang ïa ka nam lahduh ka lympung French Open da kaba pynliem ïa u Casper Ruud uba na Norway ha ka final da 7-6 (7-1) 6-3 7-5.
Kane ka jingjop bad rah nam lahduh ka la pynlong ruh ïa u Djokovic ban tam ïa ka nam lahduh ba la bat da u Rafael Nadal (22 tylli) ha ka liang ki shynrang.
Kumba ka long mynta pat, u Djokovic u la ïa ryngkat bad ka Serena Williams haba phai pat ha ka jingïoh rah bun ki nam lahduh jong ki nongïalehkai tennis kynthei bad shynrang, bad kaba dang don hakhmat ban rah bun ka nam lahduh, dei ka Margaret Court kaba la khur 24 tylli.
U Djokovic un don ka kabu ban pynïaryngkat ïa ka jingkhur ka Margaret ha ka lympung Wimbledon ka ban long ha u bnai ban wan.
Nalor kane, u Novak Djokovic u la kylla long ruh u rangïalehkai ba nyngkong eh ban jop baroh saw tylli ki nam lahduh ba heh haduh lai lai sien.
Hadien hynriew tylli ki bnai kiba la lah ban thaw rekod, u Julian Alvarez ka Manchester City u la ïoh ban buh jaka ïalade ha ka khana pateng (history) kum u rangïalehkai ba nyngkong ban jop ïa ki lai tylli ki nam lahduh, kita ka nam lahduh jong ka dewbah Europe, ka Premier League bad ka FA Cup bad kumjuh ruh ka lympung World Cup ha kajuh ka aiom ïalehkai.
Ki la don haduh khyndai ngut ki rangïalehkai shwa jong une u rangïa-lehkai shakhmat ba dang 23 snem ka Argentina, kiba la jop ka nam lahduh jong ka dewbah Europe ne ka Champions League bad ka World Cup ha kajuh ka aiom hynrei ym don pat uwei ruh ban jop pat ïa ki nam lahduh jong ki club ha ki ri ba ki ïalehkai ne ki ‘domestic cup double’.
U Alvarez u la pynkut ïa kane ka aiom kum u nongthep kol ha ka kyrdan kaba ar na ka bynta ka City kata ban thep 17 kol, kata ruh wat haba u la ïoh ban ïalehkai tang khyndiat ki jingïalehkai bad uba la don ruh ha ka kyrdan kaba 3 kum u ‘top scorer’ ha ka lympung World Cup 2022.
U Alvarez u la don bynta bad ka City ban jop ïa ka nam lahduh ka Premier League da 5 point na ka Arsenal, pynliem ïa ka Manchester United ha ka final ka FA Cup bad ban jop da 1-0 kol ïa ka Inter Milan ha ka final ka Champions League, bad kumjuh ruh ha ka jingjop ka Argentina ïa ka France ha ka World Cup final ha u bnai Nohprah.
U Alvarez u la kylla long u rangïalehaki ba 10 ban dei u European champion bad ka club ka jong u bad kum u world champion bad ka ri ka jong u, kata ha kajuh ka aiom.
Lada dei ba ka Inter kan jop, u rangïalehkai shakhmat ka Argentina u Lautaro Martinez u la dei ban kylla long uba 10.
Napdeng ki khyndai ngut, hynriew ngut ki la dei na ka club Bayern Munich bad ruh jong ka Germany ha u snem 1973-74 katba lai ngut kiwei pat ki la dei ba ïalehkai na ka bynta ka Real Madrid ha ki snem kiba pher ha ki lympung Champions League.
U Hans-Georg Schwar -zenbeck, Gerd Muller, Ulrich Hoeness, Paul Breitner, Josef Maier, Franz Beckenbauer ki la jah poi sha kane ka thong.
Ka Bayern Munich ka la jop ïa ka European Cup bad ka Bundesliga ha u snem 1974, hynrei ka la liem noh ha ka semi-final jong ka German Cup.
Kumjuh u Christian Karembeu, uba la jop World Cup bad ka France ha snem 1998, u Roberto Carlos bad ka Brazil ha u snem 2002, bad u Raphael Varane bad ka France ha u snem 2018, ki la jop ïa ka World Cup bad ka Champions League ha ujuh u snem na ka bynta ka Real Madrid.
Ka Australia ka la jop ïa ka jingïakhun World Test Championship da kaba pynliem kput ïa ka India ha ka sngi kaba san jong ka jingïalehkai final kaba la long ha The Oval.
Ka jingkyrmen na ka bynta ka India ka la long kaba rit bha ban poi sha ka thong jong ka nam lahduh kaba donkam ban tied 444 bad kaba la don ha kti u Virat Kohli, uba la kamai 44 run ha kaba kut jong ka sngi kaba saw, ha kaba ka India ka la kamai 164 run bad hap 3 wiket, hynrei u Kohli ha ka sngi ba san um shym la lah ban shan bad hadien ba u la kamai 49 run, u la duh noh ïa la ka jong ka wiket.
Haba phai sha ka jingïalehkai, ka Australia ha ka pali kaba nyngkong ka la tied haduh 469 run bad ka India pat ka la tied tang 296.
run.
Hynrei ha ka pali kaba ar ka Australia ka la tied 270 run bad pynkut noh watla kam pat shym la hap lut ki wiket bad ban tam da 443 run ïa ka India, kaba la donkam pat ban tied 444 run hynrei ha ka pali kaba ar, ka India ka la lah ban tied tang 234 run bad hap lut ki wiket, kaba la pynlong ïa ka Australia ban jop syndon da 209 run ïa kane ka final bad rah syndon ïa ka nam lahduh jong ka jingïalehkai Test ha ka pyrthei.
U nam tam ka Australia ha ka jingkawang bol ha ka pali ba ar u dei u Nathan Lyon uba la khur haduh 4 wiket bad u Scott Boland u la khur lai tylli ki wiket kaba la pynlong ïa ka Australia ban lah ban tehlakam ïa ka India.
Kane ka jingshah rem kan dei ruh kaba ar sien kynthih ïa ka India ha ka final jong ka World Test Championship, kata hadien ba ka la shah pynliem noh ha ka New Zealand ha u snem 2021 kaba dei ruh ka sien ba nyngkong ba la pynlong ïa kane ka lympung.
U snar kawang bol jong ka kynhun ialehkai kriket ka New Zealand u Trent Boult, mynta u lah ban leitphai biang sha katei ka kynhun ialehkai na ka bynta ka jingioh ban shimbyntalang bad ka kynhun baroh kawei ha ka lympung  ODI World Cup ka ban sa long hadien mynta u snem, watla utei u rangialehkai um shym la don satia kano kano ka jingiateh kontrak ialehkai bad ka ri jong u.
Shuh shuh ruh ka khubor ka iathuh ba u Boult u lah jied ia ka lynti na ka bynta ban  ym iasoi kontrak shuh bad ka New Zealand Cricket (NZC) ha u snem ba la dep, ha kaba ka lah ailad ia u ba un ialehkai ha ka lympung ialehkai ba paw jong ka Australia ka Big Bash League.
Kumta ruh u long urangialehkai u bym shym la shah kynthup ha ka thup kyrteng jong ki rangialehkai kiba shah tyrwa na ka bynta ka jingiateh kontrak bad ka synjuk, hynrei uba lah soi pat ia ka “Casual Playing Agreement".
Kumta ka kynhun baroh kawei ka khmih lynti ba u Boult u lah mynta ban sdang biang ia ka jingiatreilang sa shisien bad u kapten jong ka kynhun ialehkai Test u Tim Southee  ha katei ka lympung ialehkai World Cup 50-over ka ban sa long ha India naduh u bnai Risaw 2023.
U Boult u long ruh uwei na ki nongialehkai ba kynsai tam ha ka pyrthei khamtam eh ha ka kam kawang bol ka jng u ha ka jingialehkai ODIs, ha kaba u la lah ban khur haduh 187 wiket ha kata ka kyrdan bad sa 74 wiket shuh shuh shakhmat na ka bynta ka kynhun ialehkai ka ri jong u ha ka lympung ialehkai T20.
Shuh shuh utei urangialehkai uba lah dep ban khur ia ki 317 wiket ha ka jingialehkai Test, u dang lah mynta ban wanphai biang sha ka kynhun baroh kawei na ka bynta ka jingiakhun ha-iing ka ban wan pyrshah ia ka South Africa bad hadien kata sa ka jingiakhun pyrshah bad ka Australia.
Ka jingangnud bad phoh-sniew ba la slem jong ka Manchester City ban rah ïa ka nam lahduh ka lympung Champions League ka la wan urlong hadien ba ka la lah ban pynliem noh ïa ka Inter Milan ha ka final jong kane ka lympung kaba la long ha Istanbul.
Ka jingïoh rah jong ka Manchester City ïa ka nam lahduh, ka la pynlong ruh ïa kane ka kynhun hapoh ka jingkhmih jong u Pep Guardiola ban ïoh rah syndon ïa ki lai tylli ki nam ba heh ne ka ‘Treble’, kata ban rah ïa ka Cham-pions League, Premier League bad ka FA Cup.
Ka Manchester City ka la kylla long ruh ka club kaba ar hapoh England ban lah ban jop ïa baroh lai tylli ki nam lahduh, hadien ba ïa kane ka thong la dep ban rah shwa da ka Manchester United ha u snem 1999 bad kane ka jinglah ka City ban bat lang ïa kane ka kyrdan ka la wan lyngba ka shi kol ba la khyrwit da u Rodri ha ka minit ba 68 ban pynlong ïa ka City ban rah syndon ïa ka nam lahduh ka Champions League ha ka sien kaba nyngkong eh.
Ka City kaba la lah ban ïalehkai bha ha ki jingïalehkai baroh ha ki lympung bapher bapher jong kane ka aiom hynrei haba phai sha ka jingïakhun final jong ka Champions League, kam shym la lah ban don ha kata ka kyrdan ba ka ju long hynrei hap ban ïakhun tyngeh khamtam lei hadien ba ka la duh noh ïa u Kevin de Bruyne namar ka jingshitom ha ka kylla step.
Kane ka nam lahduh ka la pynlong ruh ïa ka kyrdan jong u Guardiola, kum uwei na ki manager ba tbit tam, ha kaba u la lah ruh ban khur ïa ka nam lahduh kaba lai jong ka Champions League, kata ar sien bad ka Barcelona, kaba khatduh ka la wan ha u snem 2011.
Ka Aston Villa ka la mynjur ban soi ïa u rangïalehkai ka Leicester City u Youri Tielemans.
U Tielemans ka Belgium ba la 26 snem, un sa pynïasoh sha ka Aston Villa ha ka 1 tarik u Naitung, hadien ba kut ka kontrak bad ka Leicester.
Hadien ka jingshah pynhiar kyrdan ka Lei-cester City na ka Premier League, la her ka khubor na ki club ba paw kum ka Arsenal, Manchester United bad ka Roma ba ki kwah ban soi ïa u Tielemans.
U Tielemans ïa uba la khmih lynti ba un dei u rangïalehkai ba nyngkong ba ka Villa kan soi ha kane ka aiom, u dei uba la pynïasoh sha ka Leicester ha u 2019, ha kaba u la don bynta ruh ban ïarap ïa ka Leicester ban rah ïa ka nam lahduh FA Cup ha u 2021.
U Tielemans u la ïoh ban thep ïa ka shi kol jong ka Leicester kaba la pynlong ban jop da 1-0 kol ïa ka Chelsea ha ka final bad ka la dei ruh kawei na ki 28 tylli ki kol ba u la thep na ka bynta ka Leicester ha ki 195 tylli ki jingïalehkai ba u la mih madan ha baroh ki lympung bapher bapher.
U briew, u mrad, u dei u jait jingthaw uba im ïa kaba U Blei U la saiñdur.
Ki tiar ki tar ki dei kita ki bym don jingim ha kaba u briew u im bad pyndonkam ïa ka.
U briew u im ha ki jingthung jingtep kum ha ki jhur ki jhep kumjuh ruh de ha ki mrad kum ban pynbang ja ïa ki.
U ksew, u sniang, u syiar, u masi, ki dohkha, nalor kaba ngi bam ïa ki, ki long ruh ka jingkyntiew ïa ka ïoh ka kot u briew.
U mrad u don ïa ka juh ka mynsiem ne ka jingsngew wat la u im hapoh u bynriew.
U tip kino kiba bha bad ba sniew kino kiba ieit bad ba sang.
U tip ruh kino kiba biang ne duna bad dei namar kane, um ju thew ïa ka jingbakla, shrai, bad dom kulmar.
Namar kane, ka don ka jingong kaba ong ba “Dang lah kaba ieit ïa u mrad ban ïa u briew.
"Ha ka jingïaid lynti ka pyrthei, ngi donkam beit para briew bad ka bym lah lait satia.
Katta nang bun ki mynsiem ba bha, katta ruh nang bun uba jynjar bad kordit.
Haba ka mynsiem hi ka tam, un im bad bam kordit namar kito kiba kham kordit bad ba u lenlade ban biang ma ki.
U sngewthuh ïa ka jingjynjar kiwei bad kloi ban ieh la ki kam namar jong ki.
Kine, kim ju jied ïano yn phaikhmat bad ïano yn phai lyndet.
Barabor ki dei kita kiba pdiang ïa U Blei ha ka dohnud.
Ka jingsngewbha ka pyrthei hi ka long kawei na ki daw ïa kaba uba bun u ngop, bad pyndonkam bakla noh ïa ka mynsiem bha kum u diengshaiñdoh.
Uba kham kor ha ka mynsiem, u wan rah ïa ka jingphuh samrkhie ha ki khmat kiba kordit, wat lada u la shah pynmong la bun bun sien.
Nalor kane, u pynkhlaiñ ïa u na ki jingtlot, u pynrkhie ïa uba ïam, bad pynkoit ïa kiba pang.
Ba mynsiem te ka bha palat, ngi lehkai noh pat kum uta u diengshaiñdoh.
ïa ka doh, ngi ot, shet, shaiñ bad bam, hynrei ym ka mynsiem briew.
ïa kane ka jingleh ym baroh uba lah ban shah kum uta u diengshaiñdoh.
ïa ka mynsiem ba la bsa pynbit bad pynbiang, Ym bit ban lehkai, lehbeiñ, ne ka thok ka shukor.
Baroh kine ki jia namar ka jingpynshoi bad ba ka shong hangi kumno ban kiar na kita.
Namarkata, to ngin ym pynlong u diengshaiñdoh ïa uba lah bad kit ïa ngi.
Ka mynsiem briew kam dei ka tiar kaba khlem jingim.
Kheiñ kawei-pa-kawei ka jingkyrkhu kaba phi ïoh na ki, bad da pynshong dor ïa ki.
Lada ki la shah pyndonkam bakla, kim long shuh kajuh ka mynsiem ïa kiwei pat.
To duwai to phirat ïa ka koit ka khiah, ka kamai ka kajih ban ïoh lem kiwei ïa ka juh ka jingmyntoi bad jingkyrkhu.
Kumta kumba ym lah ban len ia ka snap Khasi ia ki parabangeit Khristan mynnor kumba arspah snem mynshwa, kumjuh ruh mynta ym lah ban len ia ka snap Khasi ia kito ki ba iakhun ban aijait sha u kpa.
Baroh ki Khasi Khristan ki dei ki Khasi bad baroh ki Khasi ba iakhun ban aijait sha u kpa ruh ki dei ki Khasi ha ka aiñ kyllum jong ka jingsngew parabynriew.
Jar la katta ka Dorbar Dalariti ka la pyrkhing ban khang ia kito kiba iakhun ban aijait kpa, hynrei ym lah shuh pat ban khang ia ki parabangeit Khristan.
Kumta ha ka ba khatduh la shem ba kine artylli ki daw ki dei ki ba la pynmih ki kynrum kynram ha ka imlang sahlang.
Kumba la kdew barabor ba ka tyllong jong ka snap tynrai Khasi ka dei ka Khyndew, ka Kur bad ka Ktien- kata ka mut ba mar syn sdang ka longiing longsem, ka shongshnong shongthaw donkam ka khyndew ba ju nam ka Meiramew; nangta ha ka imlang sahlang donkam ban tip la ka kur ka jait khnang ban lait na ka shongsang; bad ha baroh ki kam ban korbar donkam ka ktien ha ka duwai ka phirat, ka kren ka khana ka ba lah ban sngewthuh lang salonsar.
Hadien kata ka mih ka niam na ka daw ba la laitkylla ki bynriew ia ka hukum blei; nangta ka kñia ka khriam, ka shat ka kheiñ, na ka daw ba donkam ban pynbiang pat ia ka ba la tam la palat na ka hukum blei; nangta ka shad ka kmen, ka put ka tem, ka rwai ka siaw na ka bynta ban kmen ban risa ha ka rong ka taw; nangta ka riam ka beit na ka bynta ban tyrsem ka longbynriew manbynriew, nangta ka thaw duwan dupat, ka tei kpep ka shna krong, ka thung mawbah mawbynna ban pyrto bad kynmaw tympang ia ki longshwa manshwa ki ryngkew basa, ki blei ki dken bad kumta ter ter.
Ha kawei pat ka liang, ha ba bishar lah ban kdew beit plak na matïong ba kito kiba iakhun ban aijait kpa ha ka jingshisha ki thmu ban aijait tnga ha ka ba kut, ban weng syndon ia ka snap longbriew jong ki kynthei.
Kumjuh ruh ki riewtrei shitrhem jong ki balang Khristan ki la leh byllai ki kam baradbah ha ka imlang sahlang, hynrei ka thong ka dei ba ki thmu ban ialap dohim dohiap ban pynkylla Khristan ia ki paradoh parasnam Khasi baroh phar.
Ki rangbah ba kitkam ha ka Seng Khasi ki syier mynsiem ba la shah tyllep ha kito ki paidbah kiba la kylla Khristan, bad ki pyrshang ban riehtngen ha kiwei pat ki sengehrang niam Hindu ba la tip kum ki RSS, hynrei ka thong ka long ban kyntait ia kito ki paid Khristan kiba ym iasnoh bad ka Seng Khasi sha ka niam tynrai.
Ki paidbah ki ba dang shitrhem ha la ka tynrai ban pynneh ia la ka riti tynrai ban kheiñkur kheiñkha na ka kmie ki sah ha ka umdum ha ba khmih ia kata ka mynsiem ieit jaitbynriew jong kita ki kynhun, haba kim lah pat ban poi ha ka thong ba shisha na ka bynta ban kyntiew ia ka jaitbynriew, ia ka ban tehsong lei lei dang hap buh shwa sha kyrpong.
Lada kita kiba kam ialade kum ki riewblei bad riewshai Khristan ki la iamrem khlem da lah ban pynurlong ia la ka jingthmu, kumta kim dei ban pynksan jubor ia ka thong kaba kim lah ban poi sha ka jingjop.
Lada ki shlan ki dei ban lah kum ki paidbynriew Naga bad Mizo, hynrei la nang pharia para Khristan bad ia aireng para Khristan ha ban da suwan da ka ba pynksan ba ka balang lajong ka dei kaba kynsai tam na ka bynta ka imlang sahlang.
Kata ka thma niam naduh dewbah Europe ka bud syrwet shane ruh kumjuh ba ki parabangeit Katholik ki pynksan ia la ka balang bad kim suitñiew iaki parabangeit Protestants, kumjuh ruh ki parabangeit Protestants da lei lei kim ailad ba ki parabangeit Katholik kin banbor halor jong ki.
Khlem da jer kyrpang ia ki parabangeit Protestants namar ba kan shu btai ia ki ba pule, hynrei ym lah ban len ba don sa kiwei pat ki kynhun khaii mynsiem Khristan ki ba la roi kum ki mangkariang ha ka imlang sahlang, kiba lada ym ioh shuh ka baiseng ban pyniaid ia ki kam ialap ki la shu jah rngai bad sahjit sha kyndong.
Kita kiba kam kum ki riewstad riewshai ban aijait kpa ki shu ieng synjor ha ka nongrim ka ba shu bud tynneng na ka pyrthei satlak.
Ha kawei ka liang ki pynpaw ba ki sngewkhia ia ka jaitbynriew, hynrei ki iakhun ban aijait kpa da ka ba thmu ban aijait shynrang kumba long lem ka pyrthei satlak.
Kita ki juh ki briew ki ba syier ia la ki paidbah ban shah tyllep ha ki dkhar, hynrei ki pynshlur pat ia ki kynthei Khasi ki ba kynrei ban shongkha dkhar ban aijait shynrang.
Ha kajuh ka rukom lada kita ki shynrang Khasi kiba iakhun ban aijait shynrang ki la jynjar ban ioh tnga Khasi, lada shah ka lad kin hap shim tnga da kiwei ki jaitbynriew dkhar lada kharlum ne kharthor, hynrei kata ruh ka ba dang artatien bad ki pateng ban mih kin noh ka mon sha ka kmie.
Lada bishar sani ia ka rukom long ka imlang shalang ym donkam buh jingkheiñ ha kano kano ka bui ban antad ia ka jingbun ki kynthei Khasi ba ioh tnga dkhar bad lehse shi bynta na ka saw bynta ki la leit bud pura ia la ki tnga dkhar.
Ha kaba khatduh kan long ba ki longkpa kum ki shynrang kin long trai khlieh halor ki longkmie bad ki khun ki kti shynrang bad kynthei.
Kata ka dei ka pateng bynriew kaba phalang ia ka kam thombor jong ki shynrang ha ka imlang sahlang ia la ki kynthei longkmie bad ia la ki khun samla ne khynnah kynthei bad shynrang.
Ka Shillong Lajong Football Club bad ka Mawlai Sports Club ki la khur ïa ka jingjop ha ka wat nyngkong (first leg) jong ka jingïakhun semi-final ka lympung Meghalaya State League (MSL) 2023.
Ka Shillong Lajong ka la lah ban pynliem noh ïa ka Rangdajied United Football Club da 3-0 kol ha ka jingïalehkai kaba la long ha madan Kiang Nangbah Stadium, Jowai.
Kane ka jingjop da 3-0 kol, kan ai mynsiem bha ïa ki rangïalehkai ka Shillong Lajong ha ka wat ba-ar (second leg) ka ban long ha ka 13 tarik mynta u bnai na ka bynta ban ïoh rung sha ka final jong kane ka lympung.
Haba phai sha ka jing -ïakhun ha Jowai, ka Shillong Lajong ka la ïoh thep ïa ka kol ba nyngkong lyngba u Henry Ford Nongneng ha ka minit kaba 17.
U Hardy Cliff Nongbri u la thep ha ka minit kaba 55 katba ïa ka kol ba lai la kum thep bakla hi da u rangïalehkai ka Rangdajied ha ka minit kaba 82.
Ha kane ka jingïa-khun, ka Rangdajied ka la hap ban ïalehkai sa tang 10 ngut ki rangïalehkai naduh ka minit ba 78 hadien ba u Aibiangmame Nengnong u la shah sei ‘red card’ hadien ba ïoh pdiang ar tylli ki ‘Yellow Card’.
Ka Rangdajied kan hap ban ïalehkai bha ha ka wat  ba-ar (second leg) ka ban long ha ka 13 tarik ha Mawkyrwat ban don kano kano ka lad ban ïoh rung sha ka final, kan hap ban jop beit da kham bun kol.
Haba phai pat sha ka jingïalehkai semi-final kaba la long ha PA Sangma Stadium ha Tura, ka Mawlai ka la jop da ka said ïa ka Khliehmawlieh kata da 1-0 kol.
Ïa kane ka jingïakhun la wan ban sakhi ym tang da ki paidbah hynrei kynthup ruh ïa ka MP ka Tura, ka Agatha Sangma kum ka Kongsan.
Ka jingïakhun ka la long kaba ïakhaid bha ha ka kylla step hynrei dei ha ka minit kaba 50 ba ka Mawlai lyngba u Wanboklang Lyngkhoi, ka la ïoh ban pynkhih jar bad kaba la biang pura ban khur jingjop.
Ka jingïakhun jong ka wat ba-ar hapdeng ka Mawlai pyrshah ïa ka Khliehmawlieh kan long ha nongbah Shillong ha ka sngi Ba-ar.
Kumta baroh ar tylli ki kynhun ki hap ban ïakhun tyngeh namar ka jingjop ka Mawlai ruh kam long kaba heh naba baroh arliang ki don ka lad ban ïaknieh rung sha ka final.
Ha ka sien ba nyngkong eh la ong ba ka Israel ha kane ka kynti, ka la pyrshang ban pyntreikam ia ki kali kamai ki ban shu her nalor suiñ kum shi bynta ban tehlakam ia ka jingjur palat ka dheng kali ha ki bynta bapher bapher jong ka ri.
Ia katei ka kam, la peit bad pyniaid da ka tnat Israel National Drone Initiative (INDI), da kaba pyndonkam ia kitei ki kali kiba la pynwan dur ha ki rukom jong ka drone kumba ju long hi ki drone kiba ju rah bad pynkit tiar na kawei ka jaka sha kawei pat.
Ha kane ka projek la iatrei lang da ka tnat Transportation Ministry, ka Israel Innovation Authority, ka Ayalon Highways Limited bad ka Civil Aviation Authority of Israel (CAAI) ha kaba la ailad ban pyntreikam ia katei ka projek hapoh ka ri jong ki Jiw.
La ong ruh ba kane ka long ka sien ba nyngkong eh ba yn pyntreikam ia kitei ki kali ba shu her ia kiba la ju tip kum ki drone, kiba ju pyndonkam tang ha ka ban kit ia ki tiar, hynrei ha kane ka por pat la thmu ban pyntreikam ha ka ban kit ia ki briew bad ki pasenjar kumba long ki kali kamai ba ju kit ia ki nongleit- nongwan na kawei ka jaka sha kawei ka jaka katkum ka jingdonkam jongki.
Ha katei ka jingpyrshang, ki don kumba 11 tylli ki kompeni kiba pynmih bad ki tnat ba dei khmih ia ki drone, kiba la leit ban sakhi bad ban peit thuh ia ka jinglong jingman jong katei ka jingpyrshang ia kaba ka Israel ka la leh ha kane ka taiew ba la lah.
Kane ka long ka jingpyrshang kaba 2, hadien ka jingsdang ba nyngkong ha u Kyllalyngkot, ha kaba ka jingbei tyngka na bynta katei ka projek ruh ka la lut haduh palat $60 Million ban shna ia kitei ki drone kiba heh bad kiba long ban shong briew hapoh.
Kawei napdeng kitei ki drone kiba la pyrshang pynher ha ka taiew ba la leit ka dei ka ‘AIR ZERO’, ba la shna hi da ka kompeni na Israel, kaba lah ban kit ia ki tiar kiba khia bad kumjuh ia ki pasenjar, kumba ju long ki kali kit briew namar la ong ba katei ka jait drone ka lah ban kit kumba 220 kilo ka jingkhia ha ka jing jngai kaba 160 kilometre.
Kiwei pat ki drone kiba la pyrshang ban pynher bad peit thuh ha katei ka jingpyrshang ki kynthup ia ka Dronery, Cando Drones bad ka Down Wind.
Kitei ki kompeni kiba kwah ban ïashim bynta ha katei ka jingpyrshang, kin hap ban pyni bad pynher ia kitei ki drone jongki ha kylleng ka ri ha ka por kumba shi taiew man la u bnai.
Ka Saudi Arabia ha ka Sngi Saitjaiñ ka la pynbna ba ki arliang shipai ka Sudan ki la mynjur ban sangeh iasiat shuwa hapoh jong ki 24 kynta ki ban wan.
Ka tnat kam bar ri jong ka Saudi Arabia ha katei ka sngi ka la iathuh ba kitei ki arliang shipai ki la kular ban sangeh iasiat ha katei ka por ba la buh kum shi bynta ban pyniaid shakhmat ia ki kam bad jingthmu ba la buh hakhmat.
Kumjuh ruh la ong ba ka Saudi Arabia bad ka United States ki la ialeh katba lah ban noh synñiang da ki tiar sumar sha Sudan naduh u Iaiong ba dang sdang khie ka thma hapdeng jong kitei ki 2 kynhun.
Kumta, ka tnat kam bar ri jong ka Riyadh ruh ka la maham ba lada katei ka jingsangeh iasiat kan pulom noh, kamut kan ym don jingiasuk hapdeng jong kitei ki arliang namar ka jingbym ia ailad markylliang ban plie lad noh ia ka jingïakren ïasuk hapdeng jong ki.
Ka UN ka la buh jingkheiñ antad ruh ba ki don kumba 1.
5 Million ngut kiba la phet sakma na ki jaka sah jong ki naduh ba sdang ka jingïakynad hapdeng kitei ki ar kynhun bad bun na kitei ki paidbah ki la buhai shnong noh sha ki ri ba marjan.
Ha kine ki sngi, ngi ïohi ïa ka jingthnem ka basa dohkha ha Ïewduh hadien ba ka Commissioner of Food Safety jong ka sorkar jylla ka la ai hukum ban pynsangeh ïa ka jingwanrah ïa ki dohkha nabar jylla na ka bynta 15 sngi na ka daw jong ka jinglap ïa ka jingpyndonkam ïa ka dawai Formalin kaba long kum ka bih kaba shyrkhei na ka bynta ki nongbam.
Hynrei la shah pat ban die ïa ki dohkha ba pynmih na kane ka jylla lajong bad kiba wanrah kum na Assam.
Hangne ka pyni ba ngi donkam ban pynkiew ïa ka jingpynmih ïa ki dohkha na ka jylla lajong khnang ba ngim donkam ban shaniah than ïa kiba nabar.
Tangba ym dei ban ïa khlieh dor palat lane shim kabu namar ka jingkwah lut ka lah ban ïalam sha ka jingduh lut.
Ngim dei ban pynbor ïa ki nongthied nongpet ba kin ym wanphai shuh ban thied ïa ki dohkha kiba pynmih ha kane ka jylla lajong.
Kata kan sa wanrah jingduhnong ïa kiba bun.
Ka shong ha ka jingstad jong ki nongri bad nongdie dohkha kumno ki ïa pynbeit khnang ban ïa biang lang.
Ngin ïa peit mynta ïa ki jingkheiñ jingdiah kiba ïadei bad ka jingpynmih dohkha na Meghalaya.
Ha u snem 2022-23, ka jingpynmih dohkha na jylla ka long 19,373.
925 metrik ton katba ka jingwan poi jong ki dohkha nabar ka Jylla ha une ujuh u snem ka long 15,067.
80 metrik ton.
Kine ki jingkheiñ ki dei ba ïoh na ka tnat ba dei peit ïa ki kam dohkha-dohpnat.
Na katei ka 19,373.
925 metrik ton, ka distrik kaba pynmih bun eh ka dohkha ka dei ka West Garo Hills – 5260 metrik ton.
Kane ka tnat ka la kdew pat ba katkum ka jingdon briew ha ka jylla, la dei ban pynmih kumba 32,000 metrik ton ka dohkha bad kumta, ka don ka jingduna kaba 13,000 metrik ton.
Ban pynkiew kham bun ïa ka jingpynmih dohkha na jylla, ka tnad ka la pyntreikam ïa ka ‘Meghalaya State Aquaculture Mission’ (MSAM) bad ka ‘Pradhan Mantri Matsya Sampada Yojana’ (PMMSY).
Ka long ruh kaba sngewtynnad ban tip ba ka distrik hapoh ka Jylla ka bym donkam shuh ban pynpoi dohkha na shabar ka dei ka South West Garo Hills namar ka la lah ba kyrshan hi dalade ïalade ban pyndap dohkha hapoh ka distrik.
Ngi duna sa 13,000 metrik ton ban pyndap hi dalade ïalade ha ka dohkha.
Kam long kaba eh ban pyndap ïa kane namar ngi la don ki nongrep dohkha ha kylleng.
Kaei kaba donkam ka long ban pynkhlaiñ ïa kine ki nongri dohkha kiba la don bad ban peit ba kin ïoh ïa baroh ki jingdonkam na ka bynta ban pynheh ïa ki pung bad ban sumar ïa ki dohkha ba ki ri.
Lada ngim kyrshan ïa ki jong lajong, mano pat ban kyrshan? Ngi ju ong ba ngi dei ban sarong ïa ka jong lajong bad burom ïa ka jong kiwei.
Ngi burom ïa ki nongri dohkha kiba ha Andhra Pradesh bad kiba la pyndap ïa ka jingdonkam dohkha ha Meghalaya, hynrei ngim lah ban shu shaniah sah ha kiba nabar namar nalade ruh ngi lah ban leh ïa kaba donkam.
Ngim dei ban jaituh jaipdeh ïoh poi ha kaba eh.
Ngi pynshlur ïa ki nongri dohkha ba kin nang trei shitom bad durïap ha ka kam khnang ba ka jylla jong ngi kan poi ha u pud ba kan lah ban ïeng ha la ki jong ki kjat.
Lada ngi la lah ban pyndap ïa ka jingdonkam dohkha ha jylla lajong, ngi lah ruh ban sa nang pyrkhat ban shalan ïa ki dohkha nangne sha kiwei pat ki jylla tangba ngim dei ban ïa khleh dawai Formalin ha ki dohkha namar ka long kum ka bih ba ngi pynbam ïa ki briew kiba lui-lui bad kiba la dep ruh ban siew da ka pisa bad ym ba ki shu bam ei.
Ym dei tang ha ka dohkha, ngi dei ban nang pynïar ruh ïa kiwei pat ki kam ri jingri kum ki sniang, syiar, masi, blang.
Kumba ka long mynta, ki sniang bad ki masi ha ki bynta jong ka jylla ki shah ktah na ka jingpang African Swine Fever bad na ka jingpang snieh doh (Lumpy Skin Disease).
Ka la ju don ka por ba ki syiar ruh ki la shah ktah ha ka Avian Flu lane Bird Flu.
Tangba kine kim dei ban pynduh jingkyrmen ïa ki nongri jingri, bad ka sorkar ka dei ban wan shakhmat ban ïarap ïa kito ki nongri jingri kiba la duhnong shi kat dei na ka daw jong ka jingwan kine ki jingpang khnang ba kin ym duh jingkyrmen ban tur shakhmat.
Ka sorkar ka ju pynshlur ïa ki paidbah ba kin phai khmat sha ka kam ri jingri da kaba sam ïa ki ’ñiang khun ha kylleng lane ki syiar.
Kam dei ban kut pat tang hangta.
Ka dei ban don ka jingïarap bad jingkyrshan kaba khlaiñ tad haduh ba kin da lah ban ïeng ha la ki jong ki kjat.
Ïa mynta, ki nongdie ki hap ban ïa husiar khnang ba ki nongthied dohkha kin ym ngat ha ka jingthied ïa kito ki dohkha ba la khleh lane synreit da ka dawai Formalin.
Na ka liang ka sorkar ruh ka dei ban phah ïa ki briew ba kin leit sha ki basa dohkha ha kylleng ka jylla bad ba kin peit bniah ïa ki dohkha khnang ba kan don ka jingshngaiñ.
Ka sorkar kam dei ban shu shong kli kti tang hadien ba la dep ban pynmih hukum.
Lada ka shu kut noh tang ha ka jingpynmih hukum, kan ym don jingmyntoi satia.
Ka Constitution jong ka Ri India Article16 Clause 4(A) 4(B) ka shah ia ki jylla lane State Government ban buh ia ka Reservation Policy.
Ban pyntreikam pat ka long katkum ka jingibit ka sorkar jylla ba la pynshong nongrim katkum ka jingdonkam ha la ki jylla jylla.
Namar kata ka daw ba ki jylla ki ju pynkylla ia ka Reservation katkum ka jingdonkam ha la ki jylla jong ki.
Kum ka nuksa ka jylla Telangana ka la pynkylla na ka 6 p.
c sha ka 10p.
c ia ki Tribal hangto bad la pynshong nongrim na ka jingbun briew (Population), khlem da ap ia ka jingmynjur ka sorkar pdeng (central govt).
ka sorkar Telangana tang hapoh 8 snem ka la pynkylla ia ka Reservation Policy namar ki Tribal ki lah bun ban ia kaba 8 snem mynshuwa.
Haba phai  sha ka Meghalaya naduh u snem 1972 ka jingbun ki Khasi, Jaiñtia ha ka jylla ha ka lah tam lypa ban ia ki Garo.
Katkum ka census 1981 ka jylla ka don baroh 1335819, na kane ki Khasi, Jaiñtia ki la long 829392 kaba long 62% na ka total ha ka jylla baroh kawei.
Ki Garo pat ki don tang 506427 kaba long 37.
91 % na ka jingbun briew ha ka jylla.
Ha u snem 1991 ruh katkum ka census ha ka jylla Meghalaya ka long 1774778  Khasi, Jaintia ki don 1105848 i.
e.
, 62.
31% na ka jylla, ki Garo pat tang 668930 kaba long 37.
69 % na ka jingbun briew ha ka jylla.
Kumjuh ha u snem 2011 ka jylla ka don 2966899 Khasi, Jaintia 186347 kaba mut 62.
80 % bad ki Garo tang 1103542 lane tang 37.
20 % na ka jingdon briew ha ka jylla.
Namar kata naduh basdang ka jingbuh Reservation ha Meghalaya 40 p.
c Khasi – Jaintia 40 pc Garo ka long ka bym shongnia ei ei.
La 50 snem tam ngi la shah, ka la dei ka por ba mynta ka sorkar Meghalaya kan pynheh noh ia ngi ki Khasi – Jaintia namar wat ka sorkar India ruh kawei na ki daw ba kongsan ban ai reservation ia ki Scheduled caste.
Scheduled Tribes bad kiwei pat dei na ka census (Population).
Namar kata ka shongnia bad shong hok ban pynkylla noh (Review) ia ka Reservation Policy ha Meghalaya ban wanrah iaka jingbishar bahok bad ba shisha.
Ka kynhun jong ki nongïalam ki nongrep kiba dei na ki kynhun bapher bapher ha kine ki khyndiat sngi ba la leit ki la pynbna banPhah bteng u Dalal ban leit jurip bniah ïa ki ïing ba la shna beaiñ pynlong da ka jingïakhih ba la tip kum ka ‘morcha’ naduh ka 5 tarik, Nailar ban pyrshah halor ki jingeh ban ïoh um bad ka jingjaboh ka mariang.
Ka kynhun jong ki nongrep ka la phah ïa ka dorkhas sha ka sorkar ha kaba ïadei bad ka jingkyrduh um, ka jingjaboh jong ka mariang ha kaba ka la ktah jur ïa ka jylla.
Kumba la pynbeit, la ong ba ha ka 5 tarik, Nailar, kan sa don ka jingïaid paidbah ka ban long ha Mohali bad hashwa ka jingïalang jong ka kynhun ki nongrep kan sa don shwa ka jingïalang jong ki kynhun nongïalam ha ka 15 tarik, Jylliew ha Kisan Bhawan, kaba don ha Chandigarh.
Hadien kane, kin sa don shuh shuh sa kumba 7 tylli ki jingïakynduh kiba heh ki ban sa long hapdeng ka 11 tarik, Naitung haduh ka 20 tarik, Naitung ha kiba bun ki jaka jong ka jylla khnang ban pynsngewthuh bad wer ïa ki paidbah sha ka jingïakhih.
U Prem Singh Bhangu, uba long u President, jong ka All India Kisan Federation u la ong ba ki sorkar kiba la ïoh ban bat ïa ka bor ha ka sorkar kmie bad ka jylla ki la buh jingeh ïa ki briew jong ka Punjab ha kaba ïadei bad ka jingpyntreikam ïa ki aiñ ki bym long katkum ka Riti synshar ha kaba ïadei bad ki um ki wah.
U la dawa ba la dei ban pynïoh um pahuh ha kaba ïadei bad ka thung ka tep ha Punjab naba kiba bun ki tyllong um ki la rngat noh.
“Ka jingjaboh jong ka mariang ka la long ka bynta ba la hap ban shimkhia na ka bynta ban khanglad ruh ïa ka jingpyntuid jaboh na ki karkhana naba kane ka pynjaboh bad ka pynrngat noh ïa ki umpohliew bad ki wah, ha kaba kiba kum kine ki jingeh ki ktah jur ïa ki briew bad ïa ki jingthung jingtep," la ong u Rajewal.
Kawei ka khynnah 17 snem na Storm Lake jong ka Iowa, ka la shah kem noh hadien ka jingdon kti ban ai wai ia ka kam pyniap ha uwei u briew, da kaba thmu ban shim ia ka jingim jong i khynnah 7 snem.
Ki pulit ki iathuh ba katei ka khynnah ka pyndonkam ia ka website RentAHitman.
com khlem da pyrkhat ba katei ka website kan long pynban ka jingriam ia ka namar tang mar ia ioh ia ka jingbthah jong ka lyngba jong katei ka website, ki briew jong katei ka website ki la pyntip sha ki pulit ka Storm Lake ba don kiba thmu ban shim ia ka jingim itei i khynnah 7 snem ha katei ka thaiñ.
Ha kaba katei ka khynnah, hapoh jong katei ka website, ka la pyndap ia baroh ki jingtip naduh ka kyrteng, jaka sah bad kiwei kiwei ki jingtip kiba bniah ia kiba yn lah ban shem ia itei i khynnah 7 snem.
Hadien ba ki pulit ki tip shaphang katei ka jingthmu jongka, uwei na ki heh pulit u la leit ban riam kum uta u ‘Hitman’ bad u la iakren bad katei ka khynnah ha ka 2 tarik u Jylliew, ha kaba katei ka khynnah ka la phah ia u ban pyniap ia itei i khynnah 7 snem da kaba iakut ruh ban siew da ka dor.
Hynrei la ong ba ym shym don kiba ap jingma na ka iing jong itei i khynnah 7 snem, la ka long ia ka kmie- u kpa ne kiba ia sah lang ha iing bad itei i khynnah namar ki pulit ki la ioh ban tehlakam noh ia katei ka jingthmu kam sniew jong katei ka khynnah ha ka por kaba biang.
Ia katei ka khynnah ym shym la pynpaw kyrteng namar ka dang dei kaba hapoh 18 snem ka rta bad kumta la pynshong noh ia ka ha ki jaka ri khynnah bad ba yn ai jinghikai ia ka ban pynbeit ia ka rukom pyrkhat bad ka jingmut sniew jongka.
Ia katei ka khynnah la pynshong noh ha ka Cherokee YES Center bad la aiti ia katei ka kam ha ka ïingbishar ki khynnah katba ka jingtohkit ki pulit ruh ka dang iaid sha khmat.
Katei ka website ‘Rent-a-Hitman’ ka long tang ka website kaba shu pyniaid kai, ha kaba kitei ki bor pyniaid jong katei ka website ki la ioh ban pyntip sha ki pulit na ka por- sha ka por haba don kiba thmu shisha ban ai wai ha ki briew jong katei ka website ban phah pyniap ia kino- kino kiba ki shun ne don daw.
Ka kynhun Enforcement Directorate ka la khot hajir ïa u MP jong ka seng Trinamool bad u National General Secretary u Abhishek Banerjee, uba dei u khun kha jong ka Myntri Rangbah jong ka West Bengal ka Mamata Banerjee, na ka bynta ka jingtohkit halor ka jingdon jong ka kam bamsap kaba la mih na ka jingthep kam ïa ki nonghikai ha ka 13 tarik, Jylliew.
Kane ka jingkhot hajir ka la long naba ka kurim jong u Abhishek ka Rujira ka la shah tohkit ha ka kynhun tohkit ha kaba ïadei bad ka jingjia jong ka jingtuh ïa u dewïong.
Ha ka sngi Palei, ka Rujira ka la shah tohkit bniah ha ka kynhun ED lajan saw kynta ha ka jaka treikam jong ka kynhun ED ha Kolkata.
U Abhishek u la ong ba un ym leit na ka bynta ka jingshah khot hajir naba ïa mynta u dang bunkam eh ha kaba ïadei bad ka jingdon jong ka jingïalap ilekshon ha kaba u la hap ban ïadon bynta lang.
Ka jingshah khot hajir ka la jia ryngkhat ha ka sngi ba la pynbna ban pynlong ïa ka ilekshon Panchayat ha ka jylla.
Ka ilekshon Panchayat ha West Bengal kan sa long ha ki lai bynta, ha kaba la buh ban sdang ha ka 8 tarik, Naitung, la ong u State Election Commissioner u Rajiv Sinha ha ka sngi Palei.
Naba ka kurim jong u ka dang shah tohkit da bun kynta, hadien ba ka la hap pep ban leit sha UAE, u Abhishek u la pynshisha ba ka la long ka jingleh donbor ïa ki dkhot ka longïing jong u ha kaba ka la don jingthmu ruh ban khanglad ïa u ha ka ban pynlong ïa ka jingïalap na ka bynta ka Panchayat ilekshon ha West Bengal.
Ka Rujira ka la shah khang lynti noh ha ryngkat arngut ki khun jong ka ha ka jaka sangeh liengsuiñ ka Kolkata ha ka lah sngi U Blei haba ka la thmu ban leit sha UAE.
Ka la hap ban leit na ka bynta ka jingshah khot hajir hakhmat ka kynhun tohkit ha ka por 11 baje mynstep jong ka 8 tarik, Jylliew.
Ki la don kumba 3,000 tylli ki Mobile Phone kiba dei jong ki nongshong shnong jong ka Noida kiba la jah naduh ki khyndiat snem ba la leit bad ki pulit ki la pynlong ïa ka jingpyntreikam na ka bynta ban leit wad bad ïoh biang ïa ki, la ïathuh ki heh pulit.
U heh pulit u la ong ba ki la don ki jingmudui ha kaba ïadei bad kine ki phone bajah ïa kiba la ïoh ban pdiang ha ki 9 tylli ki jaka treikam jong ki pulit ka Noida ha Gautam Buddh Nagar distrik jong ka Uttar Pradesh naduh u snem ba la lah.
“Kumba ka long mynta, ngi la antad ba ki la don kumba 3,000 tylli ki Mobile Phone ïa kiba la jah ha Noida," la ong u Additional Deputy Commissioner of Police (Noida) u Shakti Mohan Avasthy.
Kine ki la long ki jingjia kiba dang mynta shen bad kynthup lang ïa kiba la slem ha kaba haduh mynta ym pat lap ïa ki, la ïathuh u heh pulit.
Ka jingpyntreikam na ka bynta ban ïohbiang ïa ki phone ba la jah ka dang ïai bteng bad ki pulit ki la trei shitom katba lah na ka bynta ban ïoh biang ïa ki, la bynrap u heh pulit.
U  Avasthy u la ong ba ki jingmudui ha kaba ïadei bad ki jingshahtuh bad ki jingshah knieh jong ki phone ki la bun bha ban ïa kiba shu jah ne bakla ban buh, hynrei la ong ba ïa kine ki Phone la lah ban pyndonkam bakla da ki runar na ka bynta kino kino ki kam sniew jong ki.
“Lada jia ha kine ki khep ba ki briew ki shu bakla buh ïa ki la dei ban shim ïa ka por bad ban wad shwa ïa ki bad hadien ba ki la tikna ba ki Phone jong ki ki la jah kin sa leit ban ai jingtip sha ki pulit," la ong u heh IPS.
Ki bor sorkar jong ka Namdapha National Park & Tiger Reserve ha ki khyndiat sngi kiba la dep ki la leit ban pynpra noh ïa kawei ka jingtei kaba beaiñ kaba la pynïeng bad shna ha ka kawei ka jaka kaba don marjan bad ka thaiñ 40 Burma Nallah – ha shi lynter ka surok Miao – Vijaynagar, Changlang district.
Ïa ka jingleit pynpra ïa katei ka jingtei ba beaiñ la ïalam khmat da u Field Director Aduk Paron bad u Gandhigram Range Forest Officer – Son Yowa Hade.
Kat kum ka kyrwoh ba la pyllait da ka tnat sorkar la ïathuh ba kat kum ka hukum ba la pyllait da ka sorkar jylla, ka thaiñ 40 Mile (Burma Nallah) ka dei ka thaiñ kaba dang hap hapoh u pud u sam jong ka Namdapha National Park & Tiger Reserve.
Kumto, na ka liang ka sorkar ka khang pyrshah ban tei ïa kino kino ki jingtei hapoh u pud u sam jong katei ka jaka.
Na ka liang ka tnat sorkar ka la pyntip shuh shuh ba ki don haduh 8 tylli ki shnong kiba la shong la sah da ki paid Lisu – kiba dang hap hapoh u pud u sam jong  ka Namdapha National Park & Tiger Reserve, bad na ka liang ka Sorkar India ka la pynbna ba kan pynbiang ruh da ki song jingïarap na ka bynta ki paid Lisu ba kin mih noh na katei ka jaka.
La pyntip ruh ba katba ïa katei ka song jingïarap ym pat shym la pyntreikam – ki bor sorkar jong ka Namdapha kim lah ban leit pynlong ïa kino kino ki jingleit pynmih beaiñ ïa ki nongshong shnong ne ban pynthut ïa ki.
La pyntip shuh shuh ba ïa kino kino ki jingtei kiba thymmai ha ka thaiñ lait noh ha kitei ki 8 tylli ki shnong – ki bor sorkar kin don ïa ka bor ban leit pynpra bad pynmih ïa ki nongshong shnong beaiñ.
Ki bor sorkar ka Central Bureau of Investigation (CBI) ha ki khyndiat sngi kiba la leit noh ka la ïoh ban pynrung ïa 6 tylli ki mukotduma kiba ïadei bad ki jingkajia bad jingumsnam kiba la jia ha ka jylla Manipur naduh u bnai ba la dep.
La ïoh jingtip shuh shuh ba na ka liang ka CBI ka la dep ruh ban thaw ïa ka Special Investigation Team (SIT) ban tohkit halor ki jingkajia bad jingumsnam kiba la jia ha ka jylla Manipur naduh ka 3 tarik jong u bnai Jymmang.
Ïa ka kynhun SIT ba la thaw da ka CBI yn ïalam khmat da u Deputy Inspector General (DIG) bad katei ka kynhun kan don ïa 10 ngut ki dkhot kiba na ka tnat CBI.
Kum ban shu ïathuh hangne, na ka liang u Myntri ka Tnat Kam Pohïing jong ka Sorkar Pdeng – Amit Shah ha ka jingwan jngoh jong u ïa ka jylla Manipur u la pynbna ba ïa ki kam tohkit halor ki jingkajia ha ka jylla Manipur yn shimti da ka CBI.
Na ki 6 tylli ki mukotduma kiba ka CBI ka la ïoh ban pynrung, 5 tylli ki dei ki mokotduma kiba ïadei bad ka ‘criminal conspiracy’, bad kawei pat kaba ïadei bad ka ‘general conspiracy’.
Kum ban shu ïathuh hangne, naduh ba ki jingïakajia ki la jia ha ka jylla Manipur ki la don jan 100 ngut ki briew kiba la duh ei ïa la ki jong ki jingim bad bun spah ngut kiba la ïoh ïa ki jingmynsaw.
Ki la don ruh da ki phew hajar ngut ki briew kiba la hap ban mih jyndat noh na la ki jong ki ïing ki sem bad leit wad jaka rieh sha ki jylla kiba marjan kum ka jylla Mizoram bad Assam.
U Myntri ba dei khmih halor ka rep ka riang jong ka Haryana u Jai Parkash Dalal ha kine ki khyndiat sngi ba la leit, u la ai ïa ki hukum sha ka Haryana Shahari Vikas Pradhikaran (ba la tip paidbah kum ka HUDA) na ka bynta ban bteng ha ka ban pynlong ïa ka jingkhmih bniah halor ka jingshna beaiñ ïa  ki ïing kiba don ha ka Sector 38, 45,46 bad 57 bad ban pynlong noh ka jingker lada don kiba la shna beaiñ.
Ki heh ba dei khmih ki la ong ba ka HSVP ka la phah ïa ka shithi sha palat 200 tylli ki Guest House, ki bym shym la bud ïa ki kyndon ba la dei ban bud hapoh ka jingpyntreikam thymmai na ka bynta ki Guest House, ha kaba la bthah ïa ki ba la dei ban kurup noh ïa ki.
Katkum ka jingkhmih bniah halor ki rukom pyntreikam halor ki Guest House jong ka sorkar Haryana, ïa kaba la buh ha u Naitung jong u snem 2020, la ong ba ïa ki Guest House la lah tang ban mang ha ki jaka ba don ki surok ka ban long ha ka jingheh kaba 30 metre, ka jaka ka la dei ban long tang kumba 500 square yard ka jingheh bad kiba bun eh ki Guest House ki la dei ban long tang ar tylli ha ka Sector.
Ka jingai jingbit na ka bynta ban buh ïa ki Guest House la dei ban ai da ka Department of Town and Country Planning (DTCP) ha ki Privately Developed Licenced Colonies bad da ka HSVP ha ki Sector kiba hap hapoh ka jingkhmih jong ki.
U Dalal u la hukum ruh ïa ki heh sorkar kiba dei ban khmih bad kin buh jingmudui pyrshah ïa ki heh jong ka Municipal Corporation of Gurugram (MCG) kiba donkti ha ka jingshna ïa ka Badminton Court ha ka jaka jong ka HSVP kaba don ha Palam Vihar.
“Ki la don ruh ki jingmudui ba la don ka jingpom ïa ki dieng ha katei kajuh ka thaiñ bad u Deputy Commissioner u la shah bthah ba u la dei ban pynlong ïa ka jingtohkit kaba bniah halor kane ka bynta," la ong u Dalal.
Ka Ïing Kashari (Prevention of Corruption Act) jong ka nongbah Aizawl ha ki khyndiat sngi kiba la leit noh ka la tian bishar bad pynmih da ka rai ban set patok haduh 5 snem ïa uwei u rangbah ba la 45 snem ka rta na ka daw jong ka jingdonkti ha ki kam bam sap.
Na ka liang ka ïing kashari ka la daiñ kuna ruh haduh T.
20 lak ïa utei u rangbah uba la tip kyrteng kum u Mustaqur Rahman, uba dei uwei na ki runar ba la donkti ha ka kam bam sap jong kawei ka kompani (public sector firm) kaba la kot shaduh ka T.
268 lak.
Dang ha ka taiew kaba la dep na ka liang u nongïasaiñ ka ïïng kashari – Lalrinchhana u la tian bishar bad rai pynrem pyrshah ïa u Rahman na ka daw jong ka jingdonkti jong u ban pyndonkam bakla ïa ka pisa bad na ka daw jong ka jingdonkti jong u ha ki kam thok kam shukor.
Dei ha kane ka taiew kaba mynta ba na ka liang ka ïing kashari ka la pynmih ïa ka rai ban set patok 5 snem ïa u Rahman.
Kat kum ki jingïoh lum khubor la ïathuh ba u Rahman u ba dei u nongshong shnong ka nongbah Guwahati u la pyndonkam bakla ïa ka kyrdan jong u kum u ‘consultant’ jong ka Mizoram Agriculture Marketing Corporation (MAMCO).
U Rahman u la shah kem ha ryngkat u Lalremthanga – managing director barim jong ka MAMCO ha u snem 2015 na ka daw jong ka jingdonkti jong ki ban pyndonkam bakla ïa ka pisa haduh T.
268 lak.
Ha kaba ïadei bad u Lalremthanga la ïathuh ba na ka liang ka ïing kashari ka la dep ban tian bishar ïa u ha u Naiwieng jong u snem ba la dep.
Ïa u la rai pynrem da ka jingshah set patok kaba 5 snem ha ryngkat T.
5 lak ka kuna.
Ki bor sorkar jong ka jylla Tripura ha ki khyndiat sngi kiba la leit noh, ki la pyntip ba ïa ka ïew khappud kaba don ha ka thaiñ Kamalasagar – Kasba, Sepahijala district yn sa plie trei kam biang ha u bnai u ban sa wan (Naitung, 2023).
Ïa katei ka ïew khappud la khang khyrdep naduh ba ki por jong ka jingsdang ban saphriang jong ka jingpang COVID-19.
Na ka liang ki bor sorkar ki la pyntip ba ïa ka ïew khappud kaba don ha ka thaiñ Sabroom Division – South Tripura District la lah ban plie paidbah biang ha u bnai Jymmang u ba la leit.
Kat kum ka jingïathuh jong u Sub-Divisional Magistrate (SDM) ka thaiñ Bishalgarh – Binoy Bhusan Das u la pyntip ba ha ka sngi Balang kaba la dep, ka Joint Border Haat Management Committee ka la dep ban pynlong ïa ka jingïalang ha ka shnong Kasba bad ha katei ka jingïalang ka la don ka la don ka jingïasyllok kaba bniah halor ki mat kiba ïadei bad ki sienjam ban plie biang ïa ka iew khappud ha ka thaiñ Kamalsagar – Kasba.
Na ka liang u SDM u la pyntip shuh shuh ba ha ka jingïalang la ïasyllok ruh halor ki mat kiba ïadei bad ki sienjam ban pyntrei ïa ki kam maramot ha katei ka iew hashwa ban plie paidbah biang ïa ka.
Na ka liang u SDM u la pyntip shuh shuh ba ka kynhun sorkar kaba na sha shilliang pud jong ka ri Bangladesh lem bad ka kynhun sorkar jong ka ri India ha ka taiew ka ban wan kin sa leit ban jurip ïa ka ïew khappud Kamalasagar-Kasba na ka bynta ban pynbiang ïa ka mang tyngka kaba ïadei bad ki kam maramot ïa katei ka ïew.
U la pyntip ba ynda la pyndep ïa ki kam maramot, sa ïa kawei ka jingleit jurip yn pynlong da ka kynhun sorkar Bangladesh bad India ha ka taiew kaba nyngkong jong u Naitung na ka bynta ban shim ïa ka rai kaba khatduh na ka bynta ban plie biang ïa katei ka ïew khappud.
Haba ïakren bad ki lad pathai khubor, na ka liang u SDM u la pyntip shu shuh ba ka kynhun sorkar na Bangladesh ka la ai ïa ki dak kiba bha na ka bynta ban plie biang ïa katei ka iew khappud bad na ka liang ka Sorkar India ka don ïa ka jingkyrmen kaba skhem ba yn sa lah ban plie biang ïa katei ka ïew ha ka taiew ba khatduh jong u Naitung, 2023.
U SDM u la pyntip shuh shuh ba na ka liang ki nongshong shnong na ki arliang khappud la slem ki la pynpaw ïa ki jingdawa ki jong ki ban plie biang ïa katei ka ïew khappud kaba don ha ka thaiñ Kamalasagar – Kasba.
Ki bor pulit jong ka jylla Assam ha ka 10 tarik mynta u bnai ki la pyntip ba kawei ka longkmie na ka thaiñ Tinsukia kaba dang don hapdeng ka jingarmet kaba la shah thombor ha la u jong u kthaw ka la khlad noh hapdeng ki jingshah sumar ha Assam Medical College and Hospital (AMCH).
Kat kum ki jingïoh lum khubor la ïathuh ba katei ka longkmie kaba la tip kyrteng kum ka Sangeeta Sah ka la shah thombor ha la u jong u kthaw hadien ka jingmih jong ki jingïakajia kiba ïadei bad ki kam ïing kam sem.
Katei ka jingjia shah thombor jong katei ka longkmie ka la jia ha ka 4 tarik mynta u bnai bad u kthaw jong ka u dei u ba la tip kyrteng kum u Harinder Prasad.
Hadien katei ka jingjia la ïathuh ba ïa ka Sangeeta la leit ban pynkit mar mar noh sha Tinsukia Civil Hospital bad hadien la leit ban pynkynriah noh sa sha AMCH.
Na ka jingshah thombor la ïathuh ba i khyllung iba katei ka longkmie ka dang pun ruh i la khlad noh hadien ka jingshah sumar kaba la neh kumba 5 sngi.
Halor katei ka jingjia la ïathuh ba na ka liang u kthaw jong katei ka longkmie u la leit ban aiti ïalade sha ki bor pulit ka thaiñ Tinsukia bad na ka liang ki bor pulit ki la set phatok noh ïa u na ka bynta ban pynlong ïa ki jingtohkit kiba dang sah.
U Myntri Rangbah jong ka jylla Mizoram u ba dei ruh u nongïalam jong ka Mizo National Front (MNF) – Zoramthanga ha ki khyndiat sngi kiba la leit noh u la pynbna ba uwei na ki Myntri jong ka Sorkar Jylla un sa don bynta ban kynriah thaiñ noh bad ïakhun ïa ka ilekshon na kawei ka thaiñ kaba ka seng Congress ka khlaiñ.
U Myntri u ban kynriah thaiñ u dei u Robert Romawia Royte u ban leit ban ïakhun noh ïa ka ilekhson na ka thaiñ Hachhek ha ka ilekshon Ïing Dorbar Thaw Aiñ jong ka jylla Mizoram ka ban sa pynlong ha une u snem ba mynta.
Ïa ka rai jong ka seng MNF, u Myntri Rangbah jong ka jylla u la pynbna ha kawei ka jingïalang jong ka seng kaba la pynlong ha ka shnong Zualnuam – Hachhek constituency, Mamit district.
Ha ka jingai jingkren jong u Myntri Rangbah u la pyntip ba ka komiti jied kyrtong jong ka seng ka la rai ba u Royte un nym don bynta shuh ban ïakhun ïa ka ilekshon na ka thaiñ Aizawl East II, hynrei un leit ban ïakhun noh ïa ka ilekshon na ka thaiñ Hachhek.
Ïa ka ilekshon sha ka Ïing Dorbar Thaw Aiñ jong ka jylla Mizoram la buh ban pynlong ha ki bnai ba khatduh jong une u snem ba mynta.
Kat kum ki jingïoh lum khubor la ïathuh ba u Royte ha ka ilekshon ka ban sa long un don bynta ban ïakhun pyrshah ïa u kyrtong ba radbah jong ka seng Congress – Lalrindika Ralte u ba dei u nongmihkhmat u ba pyrshah tam ïa ka seng MNF.
Tad haduh kane ka kynti kaba mynta, u Royte u dei u myntri ha ka sorkar MNF u ba bat ruh ïa bun tylli ki tnat sorkar jong ka jylla kynthup ïa ka tnat Ïalehkai bad ka tnat Jngohkai Pyrthei jong ka jylla Mizoram.
U Royte u dei ruh uwei na ki Myntri u ba kynsai tam jong ka sorkar MNF hapoh ka jingïalam jong u Zoramthanga.
Na ka liang u Zoramthanga u la pynpaw ruh ïa ka jingkyrmen kaba khraw ba ka seng ka jong u kan sa ïoh biang ïa ka lad ban synshar ïa ka jylla Mizoram hadien ka ilekshon.
Ha ka Ïing Dorbar Thaw Aiñ ba mynta jong ka jylla Mizoram, ka MNF ka don ïa 28 ngut ki nongmihkhmat, ka seng Congress 6 ngut, bad uwei u nongmihkhmat jong ka seng BJP.
Watla ka MNF ka dei ka dkhot jong ka North East Democratic Alliance (NEDA) hapoh ka jingïalam jong ka seng BJP bad kumjuh ruh ka dkhot jong ka sorkar NDA, pynban ha ka jylla Mizoram kam shym la ïatreilang satia bad ka BJP.
Ka tnad Animal Husbandry & Veterinary ka Sorkar Jylla ka la ong ba ka jingdon jong ki masi kiba shah ktah ha ka jingpang at-sniehdoh ne ka ‘Lumpy Skin Disease’ (LSD) haduh ka Sngi U Blei ka long 6080 tylli.
Katkum ki jingtip ba la ïoh na ka tnad, ka jingdon jong ki masi kiba la suba ïap na katei ka jingpang haduh mynta ka long 43 tylli.
Ha kajuh ka por, ka jingdon jong ki masi kiba la koit pura na katei ka jingpang ka long 3279 tylli.
Kumba ka long mynta, ka jingdon jong ki masi kiba dang pang ne shah ktah ha ka LSD ha kylleng ka Jylla ka long 2759 tylli.
Kine ki kynthup ïa 792 tylli ha Eastern West Khasi Hills, 713 tylli ha West Jaiñtia Hills, 487 tylli ha East Khasi Hills, 248 tylli ha Ri-Bhoi, 243 tylli ha South West Khasi Hills, 166 tylli ha West Khasi Hills, 60 tylli ha East Garo Hills, 28 tylli ha South Garo Hills, 13 tylli ha East Jaiñtia Hills, bad 9 tylli ha South West Garo Hills.
Ki 2 tylli ki distrik ki bym don shuh ki masi kiba shah ktah ha ka LSD ki long ka West Garo Hills bad ka North Garo Hills.
Kum shi bynta ban tehlakam ïa ka jingsaphriang jong kane ka jingpang, ka tnad kan sa pynïeng ruh ïa ki jaka ai tika bad jingsumar ha baroh ki distrik kiba shah ktah ha katei ka jingpang naduh mynta ka taïew shakhmat.
Haduh mynta, ka jingdon jong ki masi kiba la ïoh ïa ka tika ïada ka long 5978 tylli.
Shuh shuh ka jingdon jong ki masi kiba shah ktah ha ka jingpang at-sniehdoh ha kylleng ka Jylla haduh mynta ka long kumne harum:.
Ka sorkar Meghalaya lyngba ka tnat General Administration Department (GAD) ka la pyntip ba ka jylla ka wan sha trai haba ïanujor ba kiwei ki Ri ha ka jingpynrung kyrteng jong ki nongshong shnong na ka bynta u Aadhaar.
Kane ka lah ban wanrah ïa ka jingshah pynduh noh ïa kiba bun ki skhim ka Sorkar Pdeng lada ki paidbah kiba ïoh jingmyntoi kim don Aadhaar.
Kawei ka bynta ka ban kham shah ktah jur na ka daw jong ka jingduna kiba pynrung kyrteng ban ïoh Aadhaar ka dei ka jingsam ïa ki jingbam sha ki khyllung khynnah lane ka Supplementary Nutrition Programme (SNP) ba ju sam ha ki ïing Anganwadi.
Ka Sorkar Pdeng ka la pyntip sha ki sorkar jylla ba ka jingpyllait pisa hapoh katei ka SNP kan long noh tang sha kito ki paidbah kiba la don Aadhaar.
Namarkata, ka sorkar jylla ka la pynlong da ki prokram kyrpang ha kylleng ban pynshlur ïa ki nongshong shnong ba kin wan shakhmat ban pynrung kyrteng bad ban ïoh ïa u nombor Aadhaar.
Ïa kine ki prokram la leh khamtam ban pynrung kyrteng ïa ki khyllung ba dang shu kha, ki khyllung khynnah, kynthei bad longkmie bad baroh kito kiba ju ïoh ïa ki skhim kum ka SNP, MHIS, NFSA, Stipend/Scholarship, PM-KISAN, Mid-Day Meal Scheme bad kiwei.
Ka sorkar ka la buh ïa ki shlem pynrung kyrteng Aadhaar ha baroh ki jaka treikam jong ki Deputy Commissioner, Sub-Division, bad BDO.
Ha kine ki shlem, lah ruh ban pynkylla lada don jingbakla ha ka kyrteng ne kiwei pat ha ki Aadhaar ba la ïoh teng.
Shuh shuh ka sorkar jylla ka la kyntu ïa ki paidbah ba na ka daw jong ka jingdon ban ïoh ïa u OTP (One-Time Password) ha ki Mobile Phone, kito kiba la pynkylla ïa ki nombor phone ba la pynïasoh bad u Aadhaar, ki dei ban leit pyntip sha kitei ki shlem ba la kdew haneng khnang ban lah pynthymmai pat.
Ha kajuh ka por, ka sorkar Meghalaya ka la kyntu ïa ki nongshong shnong ki bym pat don ïa u Aadhaar nombor ba kin leit noh mar-mar ban pynrung kyrteng.
Katkum ki jingkheiñ jingdiah na ka UIDAI (Unique Identification Authority of India), ka jingdon ki nongshong shnong ha Meghalaya ka long kumba 33,49,000.
Napdeng kine kiba la don Aadhaar ki long 23,04,621 lane 68.
82 na ka 100.
Kine ki jingkheiñ ki dei kiba haduh ka 31 tarik Lber, 2023.
Namar ba bteng ka jinghap slap ha kine ki khyndiat sngi khamtam ha ki bynta ka nongbah Shillong, ka um ha pung Umïam ruh ka la nang kham kiew kaba nang ai jingkyrmen ïa ki nongshong shnong ba kin nym mad ïa ka jingkyrduh bording ilektrik.
Haduh ka janmiet Sngi U Blei, ka um ha pung Umïam ka la kiew sha ka 3,170 phut.
La ïathuh lypa ba ka jinghap slap kan dang bteng ha Assam bad Meghalaya ha kine ki sngi.
Ka jingjur slap ka la pynlong ïa ka Wah Umkhrah ban nang heh um bad kane ka wah ka tuid ban pyndap um ïa ka pung Umïam ryngkat bad ka Umshyrpi.
Katkum ka jingbatai ka India Meteorological Department (IMD), ka jinghap u slap bajur ka lah ban jia ha Assam bad Meghalaya ha ka 12 tarik Jylliew.
Ha u Jylliew 2022, ka Assam ka ïoh slap kumba 669 mm bad ha Meghalaya pat ka jinghap slap ka long 1,493 mm.
Ka jingjur slap ha kine ki sngi ka la pynlong ruh ïa ki katto katne ki bynta ka nongbah Shillong ban sakhi ïa ka jingdap um ki surok bad phyllaw ïing jong ki briew kum ha thaiñ Pynthorumkhrah, Polo bad kiwei kiwei ki jaka ba kham long madan.
Ka jingbym ïoh ka um ban tuid laitluid ha ki nala bad rud surok ka la pynlong ban jia ka jingdap um ha ki katto katne ki jaka.
Ki nongdie dohkha ha ka Sngi Saitjaiñ ki la pynsngew ba ka Commissioner of Food Safety, kaba long ruh ka Deputy Commissioner ka East Khasi Hills, Kong R.
M.
Kurbah ka la ai jingbit ïa ki ban die ïa ki dohkha kiba napoh ka Jylla bad na Assam na bynta ka jingshngaiñ jong ki paidbah nongthied dohkha.
Ki nongdie dohkha ha Ïewduh ki la ïathuh ba katei ka jingai jingbit ka la wan hadien jong ka jingïakren hapdeng jong ki bad ka DC ha ka Sngi Thohdieng.
Ki la ong ruh ba kitei ki dohkha ba la ïoh jingbit ban die kim ktah ïa ka koit ka khiah.
Ha kawei ka liang, la shem ba ka basa dohkha ha Ïewduh ha ka Sngi Saitjaiñ ka dang kynjah ha ryngkat ka jingduna jong ki nongthied-nongpet namar kiba bun ki dei kiba die ïa ki dohkha ba wan poi nabar.
“Kane ka ’kha ‘local’ kam don nawei-nawei, hynrei ka dei beit kaba na Assam kum na Barpeta, Morigaon, Nagaon, Jagiroad bad ym don tam ba kin wan na kiwei-kiwei ki jaka," la ong uwei na ki nongdie.
U la ong ruh ba ki nongshong ïew mynta ki ap beit ïa ka mar ka ban poi kham hadien wat la kam dei kaba pahuh, hynrei kaba kin ïoh ban ïa die lang malu-mala.
“Katkum ka jingtip ba ïoh na ka DC haba ïadei bad ka dohkha ‘local’, ka la ong ba la dep ban peit bniah bad la pyntikna ba ka long kaba shngaiñ na bynta ban bam ki paidbah," u la ong.
Ha kajuh ka por, u la kyntu ïa ki paidbah ba kin ym khohñioh mynsiem ban bam ïa kane ka dohkha (local) kaba na ka Jylla (’kha-rit, ’kha-bah) namar ka long kaba shngaiñ bad kaba la dep pyntikna da ka DC.
Ha kawei ka liang, uwei pat u nongdie uba die ïa ki ’kha-rit kiba wan poi na Bhoi, u la ong ba ka ïew dohkha ka kynjah bad kam long kumba long barabor naba ki briew ki la kiar ban wan thied ïa ki dohkha.
“Ka la ktah bha.
Ka ’kha ‘local’ na Assam…ki tong mynstep bad ka wan poi shane janmiet.
Lada ym ïoh na Assam, nangno keiñ ngin ïoh na shane.
Kaba bun hi ka wan na Assam…na Bhoi ruh ka don tangba ka duna," u la ong.
Haba kylli, uwei pat u nongdie u la ïathuh ba ka dor jong ka ’kha ‘local’ ka la kiew, bad naduh ba shah khang, um shym la buh shuh ïa ki dohkha ba wan na shabar.
“Kine ki dohkha ki dei beit tang kiba na Shillong bad na Assam namar nangthie ki tong mynstep bad janmiet ki poi," u la ong.
Kum ban shu kdew hangne, sa shisien pat hapoh san snem, ka Meghalaya ka la pynmih hukum ban khang ïa ka jingwanrah dohkha nabar ka jylla hadien ba na ka jingpeit bniah ïa ki dohkha na kylleng ki distrik ka Jylla la shem ba ka don ka jingpyndonkam kaba jur ïa ka dawai ‘Formalin’ ha ki dohkha kaba long kum ka bih bad kaba ktah jur ïa ka jingkoit jingkhiah.
Uwei na ki ’riew pawkhmat ka Jylla, u Bah Rudi Warjri uba la shakri ïa ka India kum u ophisar ha ka kyrdan Indian Foreign Service (IFS), u la pynpaw ka jingdiaw bad bynñiaw halor ka jingbym don ki samla Khasi kiba pass ïa ka eksamin Civil Services kaba ju pynlong man la u snem da ka Union Public Service Commission (UPSC).
U Bah Rudi u dei u ophisar IFS na ka kynhun jong u snem 1978.
U la ïakhun ïa kane eksamin hadien ba u la pyndep ïa ka B.
A Economics (Honours) na St.
Edmund’s College, Shillong ha u snem 1975.
Haba ïakren bad U Nongsaiñ Hima, u Bah Rudi u la ong ba katkum ka jinglong ka juk mynta, ki samla ha ka jingshisha ki la nang ïoh shuh shuh bun ki lad ban wad jingtip bad ka la kham pynsuk ruh ïa ki ha ka liang ka jingpule namar ka jingdon ki kor ki bor.
U la ong ba lada ki samla ki trei shitom bad don ka jingkut jingmut nalade ban pynurlong ïa ka jingthmu, khlem artatien kin lah beit ban poi sha ka thong.
Nangta, u la ai nuksa ïalade ha ka por ba u pynkhreh ïa ka eksamin Civil Services ha kaba u la kut jingmut bad dei ha ka sien ba-ar ba u la pass ïa kane ka eksamin bad ïoh ban long u ophisar ha ka kyrdan Indian Foreign Service (IFS) ha u snem 1978.
Haba ai nuksa ïa u samla na Shillong, u Swapnil Bhattacharya uba pass ïa ka eksamin Civil Services mynta u snem 2023 bad lehse u ïoh kajuh ka jinghikai na St Edmund’s College lem bad kiwei pat ki samla Khasi kiba pule ryngkat bad u.
“Nga sngew ban ong ba kito ki samla kiba pule ryngkat bad u Swapnil ki dei ban kylli ïalade balei ma ki kim lah haba u samla uba pule lang bad ki u poi sha kane ka thong," la pynpaw u Bah Rudi.
Haba kren shaphang ka jingïoh bhah ha ka thung kam ha ka Sorkar, u Bah Rudi u la ong ba ka bhah na ka bynta kito kiba la kot bor bad kiba kham poi shakhmat kam dei shuh ban treikam.
U Bah Rudi u la ai nuksa ïalade ba ki khun jong u kim dei shuh ban rung ha kata ka bhah namarba ma u kum u kpa u la don bun ki lad ban kyntiew ïa ki khun la ka dei ha ka jingpule bad kiwei kiwei ki lad na ka bynta jong ki.
Kumta u la ong ba ka bhah thungkam ka dei ban treikam na ka bynta ki bym kot bor bad ki bym donlad, ym na ka bynta ki briew kiba kot bor.
U Bah Rudi u la shakri kumba 36 snem kum u ophisar IFS bad ka Sorkar India ha kaba u la bat ruh ïa ki kyrdan bapher bapher kynthup kum u nongrah ktien (Ambassador) ka India sha kiwei pat ki ri kiba u shahjied ban leit trei.
Ki ri kiba u Bah Rudi u la trei kum u ophisar IFS ki kynthup ïa ka High Commission Kenya, Hungary, Indian Peace Keeping Force ha Sri Lanka.
U la don ruh bad ka United Nations ha kaba u la shah bynshet ban don ha Cambodia.
U Bah Rudi u la leit ruh sha New York bad donbynta ruh ha ka Economic Reforms ha Harvard University, ha University of Pensilvania bad ha kylleng kylleng ki Chamber of Commerce.
Ha ka por ba jia ka jingbthei ka World Trade Centre, u Bah Rudi u don ha New York.
U Bah Rudi u la long ruh u Ambassador ka India sha Peru, ha Brunei kum u High Commissioner, bad u la long u Ambassador ha Columbia bad leit ruh sha Costa Rica, Equador.
Une u rangbah uba ka jaitbynriew Khasi ka dei ban sngew sarong, u la don bha ka jingshemphang bad lada ka Sorkar Jylla ka pyndonkam ïa u lehse kan long ka jingmyntoi shi kat dei eh khamtam ha ka rukom treikam ban kyntiew ïa ka Jylla.
Ka tnad Animal Husbandry & Veterinary ka Sorkar Jylla ka la mana ban bam ïa ka doh, ne dih ïa ka dud jong ki masi kiba shah ktah ha ka jingpang at-sniehdoh ne ka ‘Lumpy Skin Disease’ (LSD).
Katei ka jingmana ka la wan lyngba ka kyrwoh na u Secretary ka tnad, u Dr.
Manjunatha C, IFS.
Ka LSD ka dei ka jingpang ha ki masi, bad ka saphriang na ka jingdait u ’kaiñ pyrjong, skaiñ bad ki ’ñiangkhap.
Ki dak jong kane ka jingpang ki kynthup ïa ka jingat ha ka sniehdoh ha baroh kawei ka met bad ki mrad kiba shah ktah ha kane ka jingpang ki koit pura hapoh ka 2-3 taïew.
“Wat la ka LSD kam ïabit sha ki briew, hynrei ïa ka doh bad ka dud jong ki masi kiba shah ktah ha kane ka jingpang ym bit satia ban bam ne dih bad ym bit ruh ban die ïa ki," la ong utei u heh ophisar.
Haba batai halor ki sienjam ba dei ban shim lada jia ba ki mrad ki shah ktah ha katei ka jingpang, u Secretary u la ong ba ki nongrep ki dei ban pynkynriah noh la ka jong ïa kito kiba pang na kiba koit sha kawei pat ka jaka.
U la ong ruh ba ïa ka jaka ba buh ïa ki mrad kiba shah ktah ha ka LSD (kumjuh ki sawdong sawkun) dei ban synreit da ka dawai ‘Sodium Hyphochlorite’ (2-3%) ne ‘Phenol’ (2%/15 minit) ne da ka ‘Formalin’ (1%).
Ha kajuh ka por, la kyrpad ruh ïa ki nongrep ban kynjoh sha ki kynhun ‘Rapid Response Team’ jong ka tnad da kaba ‘phone’ sha u ‘Helpline Number’ na bynta ban ïarap synreit dawai ïa ka jaka bad ki sawdong sawkun kumjuh na bynta ka jingsumar ïa ki mrad kiba shah ktah ha ka LSD.
Nalor kane, ki briew kiba khmih ïa ki mrad kiba shah ktah ha katei jingpang ki dei ban deng ïa ki jingsop kti bad ka jingda ba kah durkhmat, bad dei ban pyrkhing ruh ïa ka ïaid ka ïeng jong ki briew sha bad na ka sem ba don ki masi ba shah ktah.
Ka kyrwoh ka ong ruh ba dei ban tehlakam ïa ka jingwan rung jong u ’kaiñ pyrjong, skaiñ ha ki sem masi da kaba pyndonkam ïa ki dawai.
Nalor kane, lada jia ba don masi ba ïap, ïa uta u masi dei ban da tep bha ha ka thliew ba jylliew ha ka rukom ba dei bad la bthah ruh ïa baroh ki ïew die masi kiba hapoh 10 km na ka jaka ba shah ktah ki dei ban khang lut.
Haba phai sha ka jingai tika, baroh ki masi kiba koit ba khiah kumjuh ki masi khun kiba la palat 4 bnai bad shajrong hapoh 5 km ki sawdong sawkun na ka jaka ba shah ktah ki dei ban ïoh ïa ka tika khnang ban ïada na ka jingsaphriang ka jingpang.
Haba ïadei bad kane, ki nongrep ki lah ban ‘phone’ ruh sha uHelpline Number’ na bynta ka tarik bad ka por ban tip shaphang ki prokram ai tika ha ki shnong ba marjan.
Ka jingai tika kan ïada na ka jingïap ki masi.
Ha kawei ka liang, ka jingsumar na bynta ki mrad kiba shah ktah ha ka jingpang kan dei lyngba ki ‘Anti Inflammatory Drug’, ‘Antihistaminic’, ‘Antibiotic’, ‘Immunity Booster’ bad da kaba pyndonkam ïa ki dawai tah.
Shuh shuh ki mrad kiba shah ktah kin sa ïoh jingkoit lyngba ka jingsumar bad kan pynduna ruh ïa ka jingïap jong ki.
Na ka liang ka tnad, ka la pynbeit ïa ki ‘Mobile Veterinary Clinic’ ban phah sha ki shnong kiba don ïa ki masi kiba shah ktah na bynta ka jingsumar bad ka jingsynreit dawai.
Kumta la kyrpad ïa ki nongrep ban kynjoh sha la ki distrik lyngba kine ki ‘Helpline Number’ (ba la kdew harum) na bynta ka jingsumar, jingai tika ne kiwei-kiwei jingtip ban tehlakam ïa ka LSD:-.
Ka jingïai bteng ban ther biang jong u slap ha Shillong haduh ka step jong ka Sngi U Blei ka la pynlong ïa ki jaka ha ka thaiñ Langkyrding, Pynthorumkhrah ba kan shlei um haduh phyllaw ïing briew.
Kane ka dei namar ka jingbym biang ki nala um ki ban tuid sha wah Umkhrah kaba dei kawei na ki wah kaba tuid sha pung Umïam.
Kane ka jinghap u slap ha Shillong ka la sdang naduh ka step Sngi Thohdieng haduh janmiet bad bteng biang ha ka step Sngi Saitjaiñ bad rang biang baroh shi sngi.
Hynrei u slap u la bteng biang naduh ka por 5:30 janmiet haduh ka step Sngi U Blei.
Ha kane ka jinghap slap ha ka Sngi Thohdieng la ïohi ba ha ka thaiñ Pynthorumkhrah ka la don ka jingshlei um kaba jur ha kaba ki surok bad phyllaw ïing briew ki la dap um.
Kane ka la bteng biang mynta ka Sngi U Blei haba u slap u la hap naduh shiteng synñia jong kane ka sngi kat haduh ba ka la buh jingeh ïa ki briew ban mih sha surok namar ki lynti ïaid kjat ki la dap um.
Ha kawei ka liang da kane ka jingbteng ban hap jong u slap haduh ka Sngi U Blei ka la sdang ban ai jingkyrmen ïa ki nongshong shnong jong ka jylla naba ka um ha pung Umïam ka la sdang ban kiew khyndiat.
Kane ka pung ha Umïam ka dei ruh ka jaka den um ban pynmih bording khnang ban ïoh sam sha ki paidbah ka jylla namar ha kine ki sngi ka la pynduh jingkyrmen namar ka jingrngat na ka rang tyrkhong ka suiñ bneng.
Nalor kane, la ong ruh ba ka jinghap jong u slap ka la ai jingkyrmen ïa ki nongrep kiba shaniah tylli ha ka rep ka riang na ka bynta ka jingim jong ki.
Kumba long man u snem lada ka jinghap u slap kan bteng baroh shi taïew ka jingdap ka um ha pung Umïam ka lah ban don jingkyrmen khnang ban nym don shuh ka jingpynlip bording hapoh ka jylla.
Ka shlem treikam u Myntri Rangbah, Conrad K Sangma, ka la sdang pynkhreh ban buh ïa ka lad na ka bynta ki paidbah kiba kwah ban pyntip haba ki ïakynduh jingeh da kaba ki shu ‘phone’ ha ki nombor.
Kane ka shlem ka la khot ‘tender’ na ki kynhun kiba lah ban pynïaid ïa ka shlem ban shim ‘phone’ lane ka ‘Call Centre’.
Ha kane ka ‘Call Centre’, ki nongshong shnong ki lah ban pyntip lyngba ka ‘phone’ lada ki kwah ban ai jingtip lane ki shem jingeh ha kino-kino ki kam lane ki lah ban ai jingmut lane ban pyntip haba ki ngat ha kino-kino ki apot ne ki jingjia.
Katkum ki kot ki sla ba la bsut lang ha ki kot thep ‘tender’, la ong ba ki nongshong shnong ha Meghalaya ki don kumba 36 lak ngut bad 80 na ka 100 na ki paidbah ki dei kiba shong ba sah ha ki nongkyndong ha kaba ki duna ïa ki lad ban leit sha ki shlem sorkar lada ki ïakynduh jingeh.
La ong ruh ba ki shnong ki thaw ki don shajngai bah na ki jaka ba don ki shlem sorkar, bad ki shnong ki don ha ki 12 tylli ki distrik bad 46 tylli ki Block.
Kane ka pyni ba kawei ka Block ka shakri kumba 70,000 ngut ki nongshong shnong.
Na ka daw ka jingbym don ka Panchayati Raj hangne, kawei-pa-kawei ka Block kan hap ban peit la kumno-kumno 140 tylli ki shnong bad ban pynbiang ïa ki jingdonkam bapher-bapher.
Namarkata, ki paidbah ki ïakynduh shibun ki jingeh ym tang ban ïoh ïa ki jingmyntoi bad ki jingdonkam na ka sorkar, hynrei wat ban pynpaw ïa ki jingeh hakhmat ki babu sorkar.
Shuh shuh la ong ruh ba hapdeng kiba bun ki nongshong shnong, ka dang duna ka jingtip kumno ba ki lah ban pynpaw ïa ki jingeh sha ki bor ba dei khmih.
La ong ruh ba ka don ka jingïapher hapdeng ki nongshong shnong na ka daw ba ki kynthei ki lah ban ym don than ki lad ki lynti bad ki kabu ban pynpaw ïa ki jingeh ba ki shem.
Ha kajuh ka por, la ong ba kiba bun na ki rynsan ‘Online’ kiba la don, kim don satia ha ki ktien kiba bun ki kren ne pyndonkam bad kane ka buh jingeh shikatdei ïa ki paidbah ban pynpaw ïa ki jingeh jong ki.
Ym tang katta, ka jingïapher hapdeng ka jingnang jingtip kumno ban pyndonkam ïa ki kor ki bor ‘Digital’ ka buh jingeh bha ïa kito ki bym da don jingtip than halor kine.
Nalorkata, la ong ruh ba ki bun bah ki jingsahteng, jingbym poi ki jingtip ba thikna na ki bor ba dei khmih bad kine ki long kum ki diengpyngkiang ban weng ïa ki jingeh jong ki paidbah.
Kumba ka long mynta, ki paidbah ki lah ban phah jingtip halor ki jingeh jong ki lyngba ka CPGRAMS, MEGGRAMS, CM WhatsApp Helpline kiba ïalam pat sha ka jingslem ban ïoh jubab na ki bor ba dei khmih.
Khnang ban weng ïa kine ki diengpyngkiang, ka shlem treikam u Myntri Rangbah ka kwah ban buh da ka ‘Call Centre’ lane ka shlem ka ban pdiang ïa ki jingpyntip ba ai ki paidbah ka ban treikam 24 kynta.
Lyngba kane, ki paidbah ki lah ban shu ‘phone’ khlem da donkam ban siew pisa bad ban pyntip ïa ki jingeh ba ki mad.
Na ka liang jong ka Asian Cricket Council (ACC) kaba hap hapoh ka jing-ialam da u nongpyniaid bahakhliehduh ka BCCI u Jay Shah, ka pynbna paidbah mynta ba ka lah ban shah bad mynjur  ia ka jingai jingmut da u nongialam ka PCB u Najam Sethi ha kaba iadei bad ka ‘Hybrid Model’ na ka bynta ban pynlong ia ki saw tylli ki  jingialehkai jong ka lympung Asia Cup khlem ka kynhun ialehkai na India ha Pakistan; katba ki jingialehkai kiba sah yn pynialehkai ha ka ri Sri Lanka ha Galle bad Pallekele.
Nangta ruh ka ACC ka iathuh ba kan sa pynlong ia ka jingpynbna ba kyrpang mynta ka sngi (ba-ar) shisien ia katei ka jingai jingmut da u Sethi yn lah ban pdiang ia ka mynta bad kan long ruh ka jingplie mynta ia ka jynkhang na ka bynta ka kynhun ialehkai Kriket na Pakistan na ka bynta ban wan sha India ban shimbynta ha ka ODI World Cup ka ban sa long naduh u bnai Risaw haduh u Naiwieng 2023.
Kumta, mynta ka Pakistan kan ym don kano kano ka jingeh na ka bynta ban ialehkai ha Ahmedabad.
Hynrei kumba ka long mynta, ki saw tylli ki jingialehkai khlem ka kynhun ialehkai ka ri (non-India games); kata ka jingiakhun hapdeng ka Pakistan  & Nepal, Bangladesh & Afghanistan, Afghanistan & Sri Lanka  bad Sri Lanka & Bangladesh kin long ki jingiakhun ia kaba yn pynialehkai ha Gadaffi Stadium  kaba don ha Lahore.
Shuh shuh ruh ki ar tylli ki jingialehkai hapdeng ka India & Pakistan bad  baroh kiwei pat ki jingialehkai Super Four Games ki lah ban long ha Pallekele  ne ha Galle; ha kaba ia ka lympung Asia Cup lah khmih lynti ba kan sa long ha u bnai Nailur mynta u snem.
Ha kaba iadei bad katei ka bynta, lah sngewthuh shai ruh ba shisien ba u CEO jong ka ICC u Geoff Allardice bad u nongpyniaid bahakhliehduh ka synjuk u Greg Barclay kin leit ban  iuhkjat ha Karachi na ka bynta ban iakynduh bad u Sethi, lah rai ruh ba ka Pakistan kan ym buh kino kino ki kyndon  ki ban wan pat na ka bynta ka lympung ialehkai World Cup, nalor ki saw tylli ki jing-ialehkai ia kaba yn pynlong ha katei ka ri naba ka ioh mynta ia ka hok ha ka ban pynlong ia ki jingialehkai jong ka lympung.
Ka jingpynlong ia ki jingialehkai khlem ka kynhun ialehkai na Pakistan  ka lah ruh ban kdew-shai ruh ba ki nongpyllait paidbah ia ki jingialehkai kin ioh mar shiteng na ka jingsiew kaba lah iakut namar jong ka jingthikna ki ar tylli ki jingialehkai hapdeng ka India bad Pakistan.
Kane ka lah ruh ban long ka lad ka lynti na ka bynta ka jingialehkai kaba lai, kata ruh sa tang lada kitei ki ar kynhun ki ioh ban rung sha ka phainal.
Katei ka jubab ha kaba ka ACC ka lah ban ai mynta halor ka jingkyrpad jong u Sethi ka long kawei ka bynta kaba larkam tam ha kaba katei ka bynta ka lah ban lam ruh ia ka kynhun ialehkai ka Pakistan ba kan wan sha India  khlem da buh kino kino ki kyndon.
Da ki spah ngut ki paidbah nongshong shnong jong ka Rambrai konstitwensi ha ka Sngi Saitjaiñ ki la pynpaw ïa ka jinglong ba la kloi ban pynïasoh sha ka Voice of the People Party (VPP) ha ka jingïalang kaba la pynlong ha Mount Calvary Parish, Rambrai.
Ka jingthrang jong ki paidbah ka Rambrai ban ïasoh sha ka VPP la sakhi ruh lyngba ka jinglong ba la kloi ka jong ki ban ïeng na ki jaka shong bad rah la ki kti hadien ba u President rangbah ka seng, u Bah Ardent Miller Basaïawmoit uba long ruh u MLA ka Nongkrem haba kut ka jingkren u la buh jingkylli ba lada ki paidbah ki la rai ban wan ban ïasoh bad sha ka seng, kata kin sngewbha ban ïeng bad pynpaw da kaba rah ïa ki kti khlem ka jingpynbor ïano-ïano.
U Bah Basaïawmoit u la ong ba ka jingïalang kaba la long ka dei ka jingïalang ban pynsngewthuh bad pynshai ïa ki nongrim jong ka VPP bad ka jingpynrung dkhot sha ka seng.
“Hooid, ngi sngewthuh ba ka don ka jingangnud bad ka jingthrang jong ki paidbah ban pynïasoh bad ka VPP lane ka seng ‘Prah’.
Lada ngi shuh sngap ïa ka sur jong u paidbah lehse ngin shu phah beit kumto ban rung dkhot hynrei ngi da wan da ka seng – ki nongïalam ba hakhlieh duh kaba ngi da kwah ban da sngewthuh shai balei ba phi rai ban ïasoh bad kane ka seng," la ong u President.
U la ong ruh ba kam dei ba long kum ha ki por ba mynshuwa ba tang namarba sawa ka lyer jong ka kti, yn leit Congress lut baroh, sawa ka lyer ka UDP, ïa leit UDP lut baroh bad kumta ter-ter.
Hynrei ka VPP ka da kwah ban sngewthuh ïa ka nongrim bad haba sngewthuh ïa ka nongrim ym don shuh mano-mano ba lah ban pynkhih.
Dei namar kata ka daw ka seng ka wan ban ïakynduh ïa ki paidbah ban pynshai balei ka VPP ka la mih.
“Ngi sngewthuh ha ka saiñ pyrthei kin don shibun kiba pynsngewthuh bakla namar mynta lei ka dang don palat kata ka jingtieng ïa ka VPP kaba shu mih bun ki jingkynthoh bad kiba kynthoh hi ka long ba ym dei ba ngi bakla ma ngi, ka dei ka jingtieng palat ïa ka VPP.
Ki dkhot jong kiwei ki seng ki duh thiah duh dem namar ki tieng ba lehse ïoh ha kawei ka sngi ka VPP kan khlaiñ.
Kumta ka dei ka kamram jong ki na ka bynta ka seng jong ki ba kin pynsngewthuh bakla ïa ki paidbah.
"Shuh shuh u la bynrap ba haba rung sha ka VPP dei ban shai ka jingmut jingpyrkhat balei ba rung sha ka seng naba ka seng kam kwah ban shu long tang kata ka jingbeh jong ka lyer hynrei ka dei ban long namar ka jingsngewthuh jong ka jingmut jingpyrkhat khnang ban nang lah ban trei kham bha nangne shakhmat.
Ha katei ka sngi nalor u Bah Basaïawmoit, la don lang ruh u MLA ka North-Shillong, u Bah Adelbert Nongrum lem bad kiwei-kiwei.
Ka long ka jingjop kaba ar na ka bynta u khlur ialehkai Tennis ka ri Bilat u Andy Murray ban khur mynta ia ka trophy na ka ATP Challenger Tour jong ka aiom ialehkai ba mynta.
Kane ka wan hadien ba utei u rangialehkai u lah rah ia ka thong jingjop na ka Surbiton Trophy kaba long ha la iing.
Kumta ha kaba iadei bad katei ka jinglah ban khur jingjop, ka khubor ka iathuh ba u Andy  da kaba iakhun tyngeh ha ka phainal, u la lah ban pynliem noh ia u Jurij Rodionov  da 6-3, 6-2.
Shuh shuh ruh u Murray u lah sei ia ka rukom ialehkai ba kynsai bad ba paw ka jong u, da kaba pynkhlain shuh shuh ha ka kam sam bol bad kiwei pat ki bynta jong ka jingiakhun.
Kumjuh ruh ki 83% (29/35) jingjop ha ka jingkhur ia ki dor-thong jong ka jingsam bol ba nyngkong bad pyndonkam ruh ia ka rukom tied kaba khampher  ha kaba u la lah ban thaw  kloi halade ia ki 3-1 jingjop shakhmat ha ka set iakhun kaba  ar hadien ba u lah khur ia ka jngjop ha ka set ba nyngkong na ka bynta ban pyndep ia ka jingialehkai ha shuwa ban hap u slap.
Haba phai sha u rangiakhun pyrshah jong u ka long ba u Jurij u lah ialehkai bha naduh kaba sdang jong ka jingshimbynta jong u ha ka lympung kaba lah neh baroh shi taiew, ha kaba u lah khur da kaba suk ia ka jingjop ha baroh ki jingialehkai jong u bad ruh uba lah ialehkai bha wat ha katei ka jngiakhun phainal bad u Murray  ha shuwa ba un mad ia ka jingshah pynrem.
Kumba ka paw haduh mynta ka long ba u Murray u shong mynta ha ka jak aba 44 ha ka ATP Live Rankings bad u ban sa iakhun pat sa ha ka Challenger event  ha Nottingham.
U MLA ka Nongkrem, uba long ruh u nongïalam ba rangbah ka Voice of the People Party (VPP) u la ong ba nalor ka bhah thung kam ne ka ‘Reservation Policy’ ka mat kaba bud kaba ka seng kan dawa na ka Sorkar ka long ban weng ïa ki Chairman kiba la thung palat pud kumjuh ki ‘Consultant’ kiba long ka jingpynlut phut ïa ka pisa u paidbah.
Ïa kane, u Bah Basaïawmoit u la ong haba kren sha ki paidbah ka Rambrai konstitwensi ha ka jingïalang kaba la long ban pynsngewthuh bad pynshai ïa ki nongrim jong ka seng bad ka jingpynrung dkhot (sha ka seng) kaba la long ha ka Sngi Saitjaiñ ha Mount Calvary Parish, Rambrai.
U la ong ruh ba lada ki paidbah ki jied ïa ka VPP, ka thma ka long pyrshah ïa ka ka bamsap bad yn wanrah ïa ka synshar khadar kaba khuid ba suba.
“Phi lah ban bam ha ki san snem kiba la leit, hynrei mynta ba la don ki MLA ka VPP, ïalade ruh ngin ym bam bad ïa kiwei ruh ngin ym shah ba phin bam…kata ka dei ka thong jong ka VPP ba ngin wanrah.
Ngi ïeng naba ngi sngewthuh ba ka ri ka la hiar arsut namar la bam ym dei tang ka bamsap, hynrei ka dei ka bamduh jong ki nongsynshar ki jong ngi," la ong u President ka seng.
U Bah Basaïawmoit u la pynpaw ruh da kaba ong, “Kiba la rem ha ka ilekshon na kiwei ki seng, ki ïa long Chairman mynta.
Mano ba siew tulop ïa ki…ym dei ka pisa u paidbah…ban siew tulop ïa ki nonghikai ym don pisa, ban pynbiang dawai ha ki aspatal ym don pisa, u nongrep u shah lehbeiñ, u kontraktor um ïoh kam ïoh jam namar la trei hi ki Myntri Sorkar ha kine ki sngi, kam Sorkar ruh ym ïoh, kam dei tang ka bamsap, ka dei ka bamduh.
Don hok seh kita kiba la rem ilekshon kiba u paidbah u la kyntait ba un dang ïoh ïa ka tulop Sorkar, na kata ka daw ka VPP kan ym ailad.
".
Ki ’riew paidbah kiba kynthup naduh ka Sohïong konstitwensi bad napoh ka jylla ki pynpaw ba ki kwah ïa u Bah Amazing Kurbah ba un ïakhun ïa ka ilekshon MDC na ka tiket Voice of the People Party (VPP) na Sohïong konstitwensi ka ban long la shem snem.
Kane ka jingkwah ki paidbah ba un ïakhun na ka shap u prah ka dei hadien ba u la leit rah ‘placard’ sha phyllaw ïing u MLA ka Sohïong, Bah Synshar Lyngdoh ha Sohïong ban pynbor ba un kren eiei halor ka bhah thung kam thung jam hapoh ka jylla.
Kane ka wan jia ruh hadien ba u Bah Ardent M Basaïawmoit, MLA ka VPP na Nongkrem u la pynlong ïa ka jingïakhih shah thngan ha Additional Secretariat haba ïadei ban khmih bniah biang ïa ka bhah thung kam hapoh ka jylla ha kine ki bnai ba dang shu dep.
Ha ka por ba u Bah Ardent u la shong shah thngan, u Bah Amazing u la leit ban ai mynsiem da kaba wan shong ha ka por mynsngi bad don ha ka por mynmiet ruh.
Katkum ka jingkynthoh (Comment) ki paidbah ha Social Media kiba bun ki pynpaw ba ki kwah ïa u Bah Amazing Kurbah ba un ïakhun ïa ka ilekshon MDC ha u snem ban wan na ka shap u prah.
Lada jia u Bah Amazing Kurbah un rai ban ïakhun ïa ka ilekshon MDC u hap ban jied kawei na ki ar tylli ki constituency kata ka Sohïong ne Mawphlang constituency, namar u dei shnong na ka thaiñ Rangshken kaba ki paidbah ki thep vote ha ka ilekshon MLA ha Sohïong constituency bad ha ka MDC ki thep vote sha Mawphlang constituency.
Kum ban shu pynkynmaw u Bah Amazing Kurbah u dei u khlur ïalap ilekshon jong u kyrtong ka UDP na Sohïong, Bah Synshar Lyngdoh uba dei ruh pyrsa trai jong u Bah HDR Lyngdoh (bam kwai ha dwar u blei) haduh ban da jop ïa ka ilekshon.
Haba u nongthoh khubor ha kine ki sngi u la ïoh ban ïakren bad u Bah Amazing, u la pynpaw beit ba u dang don bad ka seng UDP haduh ban da kut ka san snem wat la u la leit ban pyrta bad rah placard ha ïingsah jong u MLA ba mynta ba bynta ban kren eiei halor ka bhah thung kam thung jam.
Nalor kata, ki khubor kiba la saphriang la ïohi ba u Bah Amazing u la ïoh ban shondur bad u President ba rangbah ka VPP, Bah Ardent M Basaïawmoit.
Halor kane ka khubor u Bah Amazing u la kyntait war namar u dang dei beit u dkhot ka UDP.
Ki khubor kiba la ïoh lum ki ïathuh ba kin bun bha ki ’riew paidbah bad ki ’riew rangbah na ka seng UDP, NPP, Congress bad HSPDP na Sohïong constituency kin leit ban pynïasoh sha ka VPP na ka bynta ban pynkhreh ïa ka ilekshon MDC ha u snem ban wan.
Ka khubor ba lah ioh lum ka iathuh ba u  nongtied bol jong ka kynhun ialehkai Kriket ka India u Shubman Gill un mad mynta ia ka jingshah pynshitom halor ka jingkynthoh  pyrshah ia ka rai jong u Umpire halor ka jingshah pynhap wiket ha ka sngi ba saw jong ka lympung iakhun ka World Test Championship Final.
Katba ka Australia bad India mynta ki lah shah pynngat ha ka jingshah pynshitom da ka kuna kaba heh halor ka jngialeh ka jong ki na ka bynta ka jingiai pynneh ia ka Slow Over-Rate (SOR) ha ka por ba ki ar kynhun ialehkai ki dang iakhun ha ka phainal jong ka World Test Championships.
Shuh shuh ruh ka khubor ka iathuh ba hadien ka jingpynwai noh ia ka jingialehkai baroh kawei, ka kynhun ialehkai ka ri kan duh noh baroh ka jingsiew kaba kaba ka lah shah siew na ka bynta ka SOR bad ruh ba ka Australia kan mad mynta ia ka jingshah dain kuna kaba haduh 80 % na ka jingsiew kaba ka lah khur na ka jingialehkai namar jong katei kajuh ka bynta ba ka lah leh ha ka por jong ka jingialehkai.
Kumta katkum ka jingiaid lang bad ki kyndon jong ka Article 2.
22 ka ICC Code of Conduct for Players & Player Support Personnel, ki nongialehkai kin shah dain  kuna da 20% na ka jingsiew kaba ki khur na man la ki jingialehkai jong ki halor ba ka kynhun ialehkai jong ki kam shym la lah ban pynhap wiket katkum ka por ba lah buh.
Ha kaba kut jong ka jingiakhun phainal kitei ki ar kynhun ialehkai, ka India ka lah mad ruh ia ka jingshah pynrem ha ka sngi ba san jong ka jingia aireng  da 209 ron ha ka tei ka kynhun iakhun pyrshah kaba lah nang ioh mynsiem hadien ba ka lah khur ia katei ka jingjop ha South London.
Ha kaba iadei badka jingshah pynngat u Gill ha ka kyndon jingshah pynshitom, na ka liang jong u tei u rangialehkai u lah  pdiang ia ka khlem kino kino ki daw bad kumta kan ym don kano kano ka jingkhot hajir kaba kyrpang ia kaba yn pynlong na ka bynta jong u.
Ka rai jong ka ICC mynta ka long ba u Gill un hap ban siew ia ka pisa baroh ha kaba u lah kot sha ka 115% jong ki jingsiew kiba u lah khur na ki jingialehkai kum ki kuna.
Ka jinglah da ka kynhun ialehkai Hockey ki kynthei ka ri na ka bynta ban pynseisoh ia ka kam ialehkai jong ki ha ka lympung iakhun ba mynta ka Women’s Junior Asia Cup ka lah nang iai tyllun shakhmat bad shaduh ka lynti jong ka jingkhur jingjop biang ka jong ka, ha kaba katei ka kynhun da ka jingiatreilang da baroh ki nongialehkai ka la lah ban pynliem noh ia ka kynhun iakhun pyrshah kaba long ka lahduh saw sien ha ka lympung  ka South Korea da 2-1 ha ka jingiakhun phainal ka jong ki.
Kumta ruh ka khubor  ka iathuh ba katei ka jingjop ha kaba lah rah da katei ka kynhun ialehkai jong ka ri ka long ruh ka sien jop kaba lai ba ka la lah ban khur na ka lympung.
Shuh shuh ruh katei ka kynhun ialehkai ka ri ka lah pyniaid ia ka jingiaid lynti ha ka lympung kum ka kynhun ba khlem shah pynrem wat tang shisien ruh bad ioh ruh ha ka ban khur ia ka jaka na ka bynta ka jingia aireng pat sa ha ka Women’s Junior World Cup 2023.
Ha katei ka jingiaknieh rah ia ka trophy jingjop na katei ka lympung iakhun kaba mynta, ka khubor ka iathuh ba ka Annu  bad Neelam ki lah pynsawa jam ia ka jingjop sha ka kynhhun  ialehkai baroh kawei katba ka Park Seo Yeon ka long ka thei ialehkai jong ka kynhun iakhun pyrshah kaba la lah ban khyllie tang shi kol na ka bynta ban pynioh sha ka kynhun ialehkai ka jong ka.
Hadien ka jingbym shym la lah da ki ar kynhun ban thep kol ha ka quarter ba nyngkong jong ka jingiakhun, ka kynhun ialehkai ka India ka lah iohlad ban rah ia ka bol shakhmat  tad haduh ba kan da khur ia ka kol ba nyngkong ha ka 22 min ialehkai lyngba ka Annu kata na ka PC (penalty corner) ba ka lah ioh ban kamai.
Kumjuh ruh ka Korea ka lah shim por tang  lai minit na ka bynta ban pynphai bad pyniakhaid kol  kata ha ka 25min ialehkai lyngba ka Park Seo Yeon.
Katba ka jingiakhun ka dang iai tyllun shakhmat ha ryngkat bad ki por  ialehkai ba dangsah, ka India sa shisien ka lah ioh ban kamai kol biang kata ha ka 41 min lyngba ka Neelam kaba lah tied kaba tyngeh ia ka bol na ka bynta ba sha kyndong jong ka liang kamon jong ka nongapol ka kynhun iakhun pyrshah.
Da katei ka jingjop, kum ka khusnam  sha ki nongialehkai ka ri, na ka liang jong ka Hockey India (HI) ka pynbna ruh mynta ba kan sam sha man la ki thei ialehkai jong ka kynhun ialehkai ka ri ia ka song pisa kaba haduh T.
2 lak katba ki nongtrei bad ki nongiarap jong ka kynhun kin ioh mar T.
1 lak.
Ka  khubor ba lah ioh lum ka iathuh ba ia ka trophy jingjop na ka bynta ka lympung ialehkai Kabaddi jong ki kynthei ia kaba lah tip kum ka Women’s Kabaddi League (WKL) ka ban sa long naduh ka 16 tarik mynta u bnai ha Dubai, lah pyllait paidbah mynta ha Indore.
Kumta ruh katei ka lympung ialehkai kan long ka lympung ka ban iai tyllun shakhmat naduh katei ka  tarik ba lah buh haduh ka 27 tarik jong une u bnai ba mynta ha kaba haduh 8 tylli ki kynhun ialehkai ki lah ioh ban shimbynta.
Ki kynhun ialehkai kiba lah ioh rung sha katei ka lympung ki kynthup ia ka Rajasthan Raiders, Delhi Dynamites, Gujarat Angels, Great Marathas, Haryana Hustlers, Punjab Panthers, Uma Kolkata  bad Bengaluru Hawks.
Ha katei ka juh ka sngi jong ka jingpyllait paidbah ia ka trophy, lah pyllait paidbah ruh ia ka jingrwai-pdeng jong katei ka lympung ialehkai.
Katei ka lympung ialehkai jong ki kynthei ka long shi bynta jong ka jingkyntiew ia ki dor-ka-bor jong ki kynthei ha katei ka jait jingialehkai.
Kumta ruh ki riew kynthei na k thain nongkyndong ki lah shah jied na ka bynta ka lympung.
Kumta kita ki riew kynthei kiba lah shah jied ki lah dep ban  shimbynta ha katei ka jait jingialehkai ha ki skul, skul-bah bad ruh ha ki rynsan State-level.
Ka long ruh ka sien kaba nyngkongeh ha kaba u Tyngshop ba pawbha jong ka kam ak phlim ka Bollywood u Govinda  u lah shah jied mynta kum u Brand Ambassador jong ka lympung.
Ka lympung ïalehkai State Level Under-12 Football Tournament 2023 ba la pynïaid da ka tnat ïalehkai ka Sorkar Jylla, ka la sdang ha ka Lah Sngi U Blei ha SAI Training Centre da ka jingwan ïashim bynta da ki kynhun bapher bapher na ki district jong ka Jylla.
Ha kane ka jingïakhun jong ki khynnah shynrang, ka West Jaiñtia Hills ka la pynjem khnap ïa ka East Garo Hills haduh 8-0 kol.
U Benedik War u la khur ïa ka hat-trick hadien ba u la ïoh ban thep ha ka minit kaba 40, 43 & 45.
Kumjuh u Ibamonhi Suting (16 & 46) u la ïoh ban thep ar kol.
Katba ïa ki shi kol la thep da u Ram Passah (10), Shamiki Myrchiang (41) bad u Lodestar Mukhim (50).
Kumjuh ka Ri-Bhoi ka la jop da 8-1 kol pyrshah ïa ka South West Garo Hills.
U Prinlang Roy L.
Nonglait u la khur ïa ka hat-trick hadien ba u la thep ha ka minit kaba 2,11 & 20.
Ïa ki ar kol la thep da u Rikiiame Shylla (9 & 17) bad u Ïaishanborlang Khongjee (43 & 46), katba ïa ka shi kol la thep da u Same Daskhem Sylliang (12).
U Wegrim A.
Sangma (41) u la lah ban pynphai kylla shi kol na ka bynta ka South West Garo.
Ka West Khasi Hills ka la jop da 2-1 kol pyrshah ïa ka Eastern West Khasi Hills.
Ïa kine la thep da u Gilbert Snaitang ha ka minit kaba 11 bad u Ïainehskhem Lyngdoh ha ka minit kaba 40, katba u Arki Mawlong (50) u la lah ban pynphai kylla shi kol na ka bynta ka Eastern West Khasi Hills.
Ka East Khasi Hills ka la pynliem ïa ka South West Khasi Hills da 5-2 kol.
U Arkimeai Mawlong ha kane ka jingïalehkai u la ïoh ban thep marwei haduh saw kol ha ka minit kaba 4,5,21 & 45 bad u Bankyrshanbor Kharkongor u la thep shi kol ha ka minit kaba 14.
U Shempaul Ïawphniaw (17) bad u Ainesreward Shangdiar (49) ki la lah ban pynphai kylla na ka bynta ka South West Khasi Hills.
Haba sha ki jingïakhun jong ki khynnah kynthei, ka West Khasi Hills ka la pynliem noh ïa ka East Garo Hills haduh 10-0 kol.
Ka Nazarine D.
Sangma ka la khur ïa ka hat-trick ha kaba la thep lai kol ha ka minit kaba 20, 25 & 48.
Ïa ki ar kol la thep da ka Ibatyngkai Nongsiej (16 & 41), Ineshabanbet Diengdoh (8 & 28) bad ka Anisha D.
Sangma (37 & 50), katba ka Chuesa Ch.
Momin (East Garo Hills) ka la ïarap pynthep sa shi kol na ka bynta ka West Khasi Hills ha ka minit kaba 47.
Ka East Jaiñtia Hills ka la pynliem noh ïa ka Ri-Bhoi lyngba ka shi kol ba la thep da ka Felinda Pajuh ha ka minit kaba 20.
Ka East Khasi Hills ka la pynjem khnap ïa ka North Garo Hills da 7-0 kol.
Ka Nabaphylla Majaw ka la khur ïa ka hat-trick hadien ba ka la ïoh ban thep ha ka minit kaba 18, 35 & 43.
Katba ïa ki shi kol la thep da ka Daisy Kharsahnoh (7), Lateidaka Mukhim (13), Labuhti Khongsngi (25) bad ka Ginialarissa Diengdoh (33).
Ka South West Khasi Hills ka la pynliem noh ïa ka South Garo Hills da 4-0 kol.
Ïa kine la thep da ka Aisukshisha Syiemlieh (10), Deiphiwansara Lyngkhoi (10), Badapynhun Dkhar (39) bad ka Ridashisha Kharlyngdoh (41).
Ar ngut ki khynnah ïalehkai phutbol ka Jylla, u Kynsai Kupar Bareh na Sutnga bad u Federick Kupar Kurbah na Mawkalum, Ladmawreng ki la shah jied ban leit shah hikai ha ka shlem ai jinghikai jong ka Rush Football Academy kaba na Valencia, Spain.
Ka jingshah jied jong kitei khynnah ka wan hadien ba ki lah ban pynpaw ïa ka jingtbit ha ka prokram jied khynnah ba la pynlong da ka Ryntih Football Club lem bad ka Max Sports  Academy ha Assam Rifles, Shillong.
Ïa kane ka prokram la pynlong ha lai tylli ki jylla jong ka ri kita ha Delhi, Odisha bad MeghalayaU Wanllam Kupar Kharpran jong ka Ryntih FC, u pynpaw ba na ka liang ka klob ka la ïateh ka soskular bad ka Max Sports Academy, namar ka shem ba ka don ka lad ka lynti, katno tam lei lei hadien ba la ïoh jingtip ba ka Max Sports Academy ka don ïa ka jingïadei kaba ïajan bha bad ki kato katne ki klob ba don ha Spain bad Portugal.
Ha kane ka jingpyrshang la wan ban ïashim bynta da kumba 100 ngut ki khynnah.
Napdeng kine ki don tang ar ngut kiba la shah jied.
“Ngi khmih lynti ba kine ar ngut ki khynnah kiba la shah jied kin lah ban ïalehkai bha ynda haba ki la poi ha Valencia ne wat haduh ba kin da lah ban shah jied ban ïakhun ha ki lympung ïalehkai jong ka 4th ne 3rd Division ha Spain.
"Shuh shuh u Bah Wallam u la ong ruh ba ïa mynta ka jingpynlong ïa kum kane ka prokram ka dang dei tang ka jingsdang kaba nyngkong ïa ka klob, hynrei la khmih lynti ban sa pynlong biang ïa kum kine ki jait prokram khnang ba ki khynnah kin ïoh ïa ka jingshah pyntbit sa sha Portugal.
Ka prokram kan nym kut eh tang ha ka ban jied ïa ki nongïalehkai, hynrei u Bah Wallam u pynpaw ba kan sa don ruh ka prokram ban jied wat ïa kito ki samla rangbah ba kwah ban pyntbit na ka bynta ban long kum ki coach ha kaba ki lah ruh ban ïoh wat ïa ka licence jong ka UEFA.
Ka tnat ïalehkai jong ka skulbah North-Eastern Hill University (NEHU), Shillong kan pynlong ïa ka Inter College Badminton (shynrang & kynthei) bad Table Tennis (shynrang & kynthei) Tournament 2023-24.
Kine ki lympung ïalehkai ki long na ka bynta ki samla pule jong ka NEHU bad ki kolej kiba la pynïasoh sha kane ka skulbah.
Ïa kane ka lympung yn pynlong naduh 26 haduh 28 tarik mynta u bnai ha Indoor Stadium, NEHU.
Ïa ki jingtip kiba bniah ki lah ban leit sha ka website jong kane skulbah (www.
nehu.
ac.
in).
Ka Meghalaya Boxing Association (MBA) ka la jied khyndai ngut nongïakura lem bad ar ngut ki nongïalam (officials) ki ban mihkhmat ïa ka Jylla sha ka 6th Youth Men National Boxing Championships ka ban long ha Sikkim naduh 13 haduh 18 tarik mynta u bnai.
Kine ki kynthup ïa u Gabriel Kharkongor (48kg), Bawanpher Shadap (51kg), Gareth Garfield Laloo (54kg), Khrawkupar Thangkhiew (57kg), Mewanlambiang Ranee (60kg), Teiboklang Jyrwa (63.
5kg), Bahlung Papeng (67kg), Dabit Kharkongor (71kg) bad u Surjeet Dey (75kg).
Ki nongïalam sha katei ka lympung ki long u Bah Dondor Marweiñ kum u Coach bad Bah Despitol Sun kum u Manager.
Na ka liang u President ka MBA, Bah Cornelius Kharhunai ha ka jingïalang kaba lyngkot, u la ai ki kyntien sneng, ’tien kyrkhu bad kyrmen ruh na ka liang ki khynnah kin lah ban ïalehkai bha bad poi sha ka thong jong ka jingjop bad wanrah ruh ka nam ka burom ïa ka ïing ka sem bad kumjuh ïa ka Jylla hi baroh kawei.
Hadien san snem ba lah pyntyllun ia ka kam shakri kum u CEO jong ka klob ialehkai phutbol ka Aston Villa, ka khubor ka iathuh ba u Christian Purslow un hiar shuki noh na katei ka kyrdan kaba u lah shakri ha katei ka klob lah bun tylli ki snem.
Shuh shuh ruh ka khubor ka iathuh ba u Purlow u iaisah ha ka jingshadkmen jong ka klob hapoh ka jingiaid  pyniaid u Unai Emery kum u manager jong ka kynhun kaba lah shah jied na ka bynta ka Europe hadien ba ka tei ka kynhun ka lah pyndep ia ka jingiaid lynti ha ka jak aba hynniew  ia ka EPL.
Na ka liang jong utei u CEO u iathuh ruh ba ka kynhun  baroh kawei ka lah sengbiang mynta ialade ha ka EPL ha kaba mynta ka don hapdeng jong ka jingiakhun ha ka jingdon ruh ka kynhun ialehkai jong ki kynthei bad ruh ka shlem ai jinghikai ialehkai na ka bynta ki khynnah shynrang bad kynthei bad kiwei kiwei ki bynta ha ka jingkyntiew mynta ia ka klob baroh kawei.
Kumba ka paw, katei ka klob ka don ha ka 2nd Tier jong ka lympung  Championship ha ka por ba u  Purslow u lah poi ha ka kynhun; kata tang khyndiat sngi hadien ba u trai jong ka klob u Wes Edens  bad Nassef Sawiris  ki lah shimti bad pyniaid ia ka kynhun baroh kawei kum ki khliehduh.
Wat hadien ba ka klob kan sa duh noh mynta ia u CEO jong ka, ka khubor ka iathuh ba katei ka klob kan  pynkhreh ruh na ka bynta ban ialehkai ha ka Europa Conference League ha ka aiom ialehkai ka ban wan, kaba long ka jingiaid lynti ba nyngkongeh jong ka ha ka dewbah Europe naduh ka aiom ialehkai 2010-11.
Ka jingthoh ba la ai da u khlieh duh ki pulit ka jylla lane u Director-General of Police (DGP) sha ka Meghalaya High Court ka la pynpaw ba ki briew kiba dei shisha ki trai/nongpynïaid ïa ki karkhana thang dewïong be-aiñ lane ki ‘Coke Plant’ ki dei kiba shong ba sah ha Assam, bad kita kijuh ki briew ki la leh shibun tylli ki kam khaïi be-aiñ ha Meghalaya.
Ka la paw ruh ba kita ki briew ki donkti ban pynïaid ïa ki kam ‘Benami’ kaba long be-aiñ.
Ngi kyrmen ba ki pulit ka jylla kin leit kem ïa kita ki briew bad ban pynsaja ïa ki katkum ki kyndon aiñ.
Ngi kynmaw ba da ka jingtuklar jong ka High Court, ka sorkar jylla ka la hap ban khang khyrdep ïa haduh 57 tylli ki karkhana thang dewïong be-aiñ ha ka thaiñ Shallang, West Khasi Hills ha ki khyndiat bnai ba la lah.
Na ka liang ka ïingbishar ka la bthah ïa ki pulit ban wad ïa kito kiba donkti ban pynïaid ïa kine ki karkhana kiba la pynïeng khlem da ïoh jingbit nangno-nangno.
Mynta ba ka la paw ba ki pulit ki tip mano kita ki nongpynïaid, ngi khmih lynti ba kin kem ïa kita ki briew bad ban pynshitom ha ka rukom kaba dei.
Ka jingleh ‘Benami’ kam dei shuh kaba dang thymmai.
Ka la ïaid da ki phew snem khamtam kum ha kane ka jylla kaba don ïa ka aiñ kaba khang ïa ka jingïadie ïathied khyndew hapdeng ki trai ri trai muluk bad ki bar jylla.
Ïa kane ka aiñ la tip kum ka Meghalaya Transfer of Land (Regulation) Act, 1971 lane kata ka Land Transfer Act.
Ngi don ruh ïa ka aiñ kaba khang pyrshah ïa ka jingleh ‘Benami’.
Ka jingleh ‘Benami’ ka dei ka rukom ban buhrieh ïa ki kyrteng jong ki trai kiba shisha ha ki kam khyndew bad kiwei-kiwei.
Namarkata, ngi la don lypa ki aiñ, hynrei ka jingpyntreikam ka tlot.
Ha kajuh ka por, kam myntoi wat lada ngi don ïa ka Meghalaya Transfer of Land (Regulation) Act, 1971 lada ki kam ‘Benami’ ki ïaid shakhmat bad ki kyrsoi.
La khang da kawei ka aiñ, hynrei ki nongleh ïa ki kam bym hok, ki jied da ka lynti jong ka ‘Benami’.
Ka long kaba ma shibun ïa ngi kum ka jylla haba la kyrsoi ki kam ‘Benami’.
Ngi sngewdei ban kyntu ïa ka tnat pulit ba kan ngam jylliew ha ka jingtohkit khnang ban lap ïa kiba ïatreilang bad ki bar jylla ha ka jingleh ‘Benami’.
Kin dang don bun shuh ki kam ‘Benami’ jong kine ki bar jylla bad kaei kaba la pyntip sha High Court lehse ka long tang shi pawa na ka shi kilo.
Ngi donkam ban wad ïa baroh kiba leh ‘Benami’ namar ki dei ki nongpynjot ïa ka jylla bad ïa ka jaitbynriew.
Kano-kano ka kam ka bym khuid ka dei ka kam kaba ma.
Ka ‘Benami’ ruh ka dei kawei na kita bad ka long pyrshah bad mar khongpong ïa ka jingthmu bad ka thong jong ka Meghalaya Transfer of Land (Regulation) Act, 1971.
Ka ‘Benami’ ka pynïap im-im peit-peit ïa kane ka aiñ kaba long kum ka stieh ba ïada ïa ki rit paid bad ki trai ri trai muluk jong ka jylla.
Ka por ka la dei ban ïa rat dyngkhong naduh tyllong ïa kine ki kam sniew kam smeh.
Ki bar jylla ki shong kyrhai sha ki nongbah bad ki sor bah katba kiba dang kjit ïa ka tdem sniew ki dei ki trai ri trai muluk bad kiba ki karkhana ki treikam be-aiñ.
Ngim tip shai naduh mynno kita ki 57 tylli ki karkhana be-aiñ ha thaiñ Shallang ki la treikam.
Hynrei wat lada ki la treikam tang khyndiat por ruh, ki la don bynta ban pynjngut bad pynjaboh ïa ka lyer bad ktah ïa ka jingkoit jingkhiah jong ki nongshong shnong.
Ha kajuh ka por ka jingtreikam be-aiñ jong kiba kum kine ki karkhana ka khlem wanrah jingïohnong eiei ïa ka jylla namar ki khlem donkam ban siew khajna eiei.
Kiba ïoh jingmyntoi lehse ki long tang katto katne ngut.
Ngi dei ruh ban tip naei ki ïoh dewïong ban pynïaid ïa ki karkhana namar ïa ka jingtih dewïong kaba khlem ïaid katkum ki kyndon aiñ ka la treikam haduh u Ïaïong 2014.
Ngi sngewdei ruh ban kyntu ïa ki trai jaka bad ki kur ba kim dei ban shu ai wai kulmar ïa ki jaka ki puta jong ki sha ki bar jylla lane ki trai jylla kumjuh ban seng ïa kiba kum kitei ki karkhana ki ban sa pynjot kylla.
Ngi dei ban da ïa pyrkhat bha ïa ka jingshah ktah jong ka jingkoit jingkhiah bad ym ban ïa kmen ïa sngewbha tang mynta.
Ka jingkoit jingkhiah ka dei hi ka spah bah bad ngin hap ban sumar ruh ïa ka mariang.
Lada ka mariang ka khuid, ki briew ruh kin don ha ka met kaba koit ba khiah.
Lada ka mariang ka jaboh, kan ym shim por ba ka koit ka khiah jong ki briew kan hiar arsut.
Ngim dei ban sngewphylla ba balei ba ka East Khasi Hills District Administration ka hap ban pynmih ia kaba kum kato ka hukum, kata, ka jingpyntreikam ia ka kyndon ‘odd & even numbers’ ia baroh ki kali kamai ne ki ‘commercial vehicles’ kiba ju kamai kyrpang tad haduh ha Motphran, da kaba iaid lyngba ia ka Kachari Point bad ia ka Khyndai Lad, kata, nalor kito kiba ju kamai kyrpang beit thik tang haduh ha Khyndai Lad.
Kane ka long kat kum ka hukum jong ka Meghalaya High Court, kata, ba ka Sorkar ka dei ban shim khia ha kaba wad ia ki lad ki lynti ki ban pynsuk bad pynkloi ia kane ka leit ka wan kaba hangne ha ka nongbah Shillong.
Ka jingdheng kali ka dei ka daw bah jong kane ka jingbymsuk bad ka jinglat por than eh jong ka leit ka wan kaba hangne ha ka Nongbah Shillong.
Lah ban ong ba ka katei ka kyndon ka dei kawei na ki lad ki lynti ban pynduna ia kane ka jingdheng kali kaba hangne ha ka nongbah Shillong, khamtam ia ka jingjur than eh jong ka jingdheng kali kaba naduh na Kachari Point tad haduh ha Motphran, kata, ia kiba iaid lyngba ia ka Khyndai Lad.
Ngim dei ruh ban sngew phylla ba balei ba ka East Khasi Hills Local Taxi Welfare Association (EKHLTWA) lem bad ka Synjuk Ki Nongniah Taxi Sor bad Khapsor (SNTSK) ki ia pyrshah jur ia katei ka rai jong ka District Administration.
Ka jingdheng kali hangne ha Sor Shillong kaba kat shaba phai bad ym eh tang ha katei ka bynta kaba naduh na Kachari Point tad haduh na Motphran, kata, lyng-ba ka Khyndai Lad.
Nga la ju iai ong ba wat haduh mynta mynne ruh ngim don palat na ka Khyndai Lad bad ka Iewduh ba kumta ngim dei ban sngewphylla ia kane ka jingdheng kali kaba naduh na Kachari Point tad haduh Khyndai Lad bad ruh ter ter tad haduh ha Motphran.
Kaba katno tam wei ba ym tang ka ‘Secretariat’ hynrei haduh kiba bun ki ophis Sorkar ruh ki don ha katei ka bynta kaba naduh na Barik Point tad haduh ha Khyndai Lad.
Kat kum kane ka rukom pyniaid kali ba uba na mihngi jong ka Sor Shillong un nym poi Khyndai Lad lymda u iaid lyngba shwa ia ka IGP point bad ia ka Kachari point.
Ka long ruh kumta kumjuh naduh ia uba na ka phang Shatei Lammihngi jong ka Sor Shillong tad haduh ia uba na ka phang Shathie Lammihngi jong ka Sor Shillong.
Kaba katno tam ia u paid jong kitei ki phang uba hap ban shong da ka kali kamai.
Te iaei ban dang sngewphylla ia kane ka jingdheng kali kaba naduh na Kachari Point tad haduh ha Khyndai Lad – Motphran?La hapoh Sor Shillong ne ha ki khap jong ka Sor Shillong ba u paid uba bun u dei uba leit uba wan da ka kali kamai ne u bym lah bor ban don la ka jong ka kali.
Kham bun na ki kali kamai ki dei kiba sdang bad kiba kut ha Iewduh.
Kumta u paid knup paid trap uba na Shatei jong ka Sor Shillong um nym poi la Shathie lane sha Mihngi jong ka Sor Shillong lymda u da iaid lyngba shwa ia ka Iewduh ne ka Motphran.
Ka long ruh kumta kumjuh ia u paid knup paid trap uba na ka phang Sepngi jong ka Sor Shillong bad uba donkam ban leit kyrpang shatai sha ka phang Mihngi jong ka Sor Shillong ne ia u paid knup paid trap ba na ka phang Mihngi jong ka Sor Shillong bad uba donkam ban leit kyrpang shatai sha ka thain Sepngi jong ka Sor Shillong.
Lah ban ong ba tang uba bit uba biang u ban mynjur ia kane ka ‘odd and even rule’ ba la pynmih da ka East Khasi Hills District Administration, kata, uba don haduh ar- lai tylli ki kali shimet ne ‘private vehicle’.
Uba lah bor ban sei ha kawei ka sngi da ka kali la jong kaba ‘ending odd number’ bad ha kawei pat ka sngi da kawei pat ka kali la jong kaba ‘ending even number’.
Ki kali kiba un shong sahuh shaneng sharum, marwei shimet beit thik.
Ngim lah ban tei pap ia u bapli u kup shiliang u sem shiliang wei ba kam shym la shat ha ka jingmut ka jingpyrkhat (conceptualized) ka jong kiba ha shwa ba ka Shillong kan heh kan iar kumne bad ruh haduh katne katne.
Kumba nga la dep ong ba kam shym la shat hi ruh wat ha ka jingmut ka jingpyrkhat ka jong kita kiba shimti hadien.
Ngi la ‘fail’ naduh myn nyngkong ka sngi & tad haduh mynta mynne kat haduh ba kane ka Sor Shillong lem bad ki khap Sor ki jong ka ruh ki la shu iai heh bad iarpyiar kumne ha la ka jong ka mon, kata, kumba heh bad kumba iar uta u ‘tumor’.
Ngim don hok ban khnium ban khniam ia kane ka jingdheng kali kaba kat shaba ngi phai, kaba namar kane ka jingkhim than eh ka jong ki lynti ki synkien, wei ba naduh nyngkong ka sngi ngi ia hun ia ki lynti ki syngkien kiba iar tang kumba 10-12 phut, kumjuh kumba ngi ia hun ia la i jong i jaka puta ne i ‘residential plot’ iba tang kumba 1600-2000 sq feet.
Ngim don hok ban khmih lynti ba kiwei kin ia ai sngewbha ia la ka jaka ka jong ki na ka bynta ban kham pynheh pyniar ia ki surok bad ki lynti synkien haba ialade shwa ngim lah.
Kumba ngi ruh ngi da thied ia la ka jaka da ka dor kaba rem ba ki ruh ki da thied ia la ka jong ka jaka da ka dor kaba rem.
Ha shwa ba ngin khnium ngin khniam bad ngin khmih lynti na kiwei ba ngi dei ban don shwa ia la ka jong ka jaka set kali ne ‘garage’, kaba hapoh la u jong u pud u sam ne hapoh la ka jong ka phyllaw ne compound), kata ban nym set pynieng baroh shimied ia la ka kali ha ki surok shnong kiba khim (10-12 phut).
Ngim dei hi ruh ban thied da ki kali kiba heh bad kiba iar.
Ka Khliehshnong Ïalong bad ka Chyrmang Wah ki la khur jingjop, katba ka Myrjai bad ka Newhill ki la ïasam mar shi dor-thong (point) ha ka lympung ïalehkai Third Division Football Tournament kaba tip kum ka 3rd U Adelbert Loloo Memorial Trophy.
Ïa kane ka lympung ïalehkai la pynïaid da ka West Jaiñtia District Sports Association (WJDSA) ha madan Kiang Nangbah Stadium ha ka Lah Sngi U Blei.
Ha ka jingïalehkai kaba nyngkong, ka Khliehshnong Ïalong ka la pynliem ïa ka Mookaswan Dongñein lyngba ka shi kol ba la thep da u Saiñhikiru Pale ha ka minit kaba 8.
Ha ka jingïalehkai kaba bud, ka jingïakhun hapdeng ka Myrjai pyrshah ïa ka Newhill ka la kut hapdeng ka jingïakhaid hadien bym shym la don ba lah pynkhih jar.
Ha ka jingïakhun kaba khatduh, ka Chyrmang Wah ka la pynliem ïa ka Salaroh da 3-0.
Ïa kine ki kol la thep da u Niwan Syad ha ka minit kaba 8, u Wanskem Khlem 38 bad u Lamki Dkhar ha ka minit kaba 63.
Ka jingïakhun ha ka sngi Ba-ar kan long hapdeng ka Lumbhahdakha pyrshah ïa ka Moodop Royal ha ka por 12.
30 mynsngi, ka Catholic Youth Mihmyntdu ïa ka Riatsaliya Mihmyntdu ha ka por 2 baje bad ka Mookyrdup ïa ka Mupliang ha ka por 3.
30 janmiet.
Ki kynhun ïalehkai phutbol U-19 ka Jylla ki la don jingkyrmen ban khur takma ha ka National School Games hadien ba ïoh rung sha ka semi final ha ka Lah Sngi U Blei ha Bhopal, Madhya Pradesh.
Ha ka jingïakhun quarter final, ka kynhun ki rangïalehkai hapoh ka jingïalam u Bah Jeffrey Warlarpih (coach) ka la lah ban pynliem noh ïa ka Maharashtra da 5-3 kol.
Kumta kane ka kynhun kan pynkhreh ïa ka jingïakhun semi final ha ka Sngi Ba-ar pyrshah ïa ka Kerala ha ka por 9 baje mynstep.
Lada ka Meghalaya kan khur ïa ka jingjop, kan hap ban pynkhreh sa ïa ka jingïakhun final ha ka por janmiet jong kane kajuh ka sngi.
Katba ha kawei pat ka jingïakhun quarter final kaba la long mynta ka miet, ka kynhun ki ’thei ïalehkai hapoh ka jingïalam ka Kong Ïaikyntiew Nongkynrih (coach) ka la lah ban pynliem noh ïa ka Gujarat lyngba ka tie-break da 5-3 kol.
Haba phai sha ka jingïaid lynti jong kane ka kynhun naduh kaba sdang jong kane ka lympung, la  ong ba ha ka jingïalehkai ki shynrang ka Meghalaya ka la ïakhaid mar 1-1 kol pyrshah ïa ka Punjab bad ka la jop da 1-0 kol pyrshah ïa ka Gujarat.
Ha ka pre-quarter ka la jop da 1-0 kol ïa ka Delhi.
Katba ha liang ki kynthei, ka Meghalaya ka la shah rem ha ka Haryana da 3-0 kol, hynrei ka la wanphai da ka jingjop haduh 13-0 kol pyrshah ïa ka Uttarakhand bad ha ka pre-quarter final ka la jop da 5-2 kol ïa ka Pondicherry.
Kum ban shu pynkynmaw, ka Jylla ka la khur tang kawei ka takma rnong ha kane ka lympung lyngba ka nongïalehkai High Jump ka Rinalis Ingti kaba lah ban kynthih haduh 1.
55m.
Ka Shillong Lajong, Rangdajied United, Mawlai bad ka Khliehmawlieh ki long ba la pynkhreh ban shim ïa ka rai kaba khatduh na ka bynta ban ïoh rung sha ka final jong ka Meghalaya State League 2023 ha ka sngi Ba-ar.
Ka Lajong bad ka Mawlai ki don ka jingkyrmen ban ïoh rung namar ki la khur ïa ka jingjop ha ka semi final jong wat kaba nyngkong ha ka sngi Saitjaiñ.
Pynban ki donkam ban ïakhun tyngeh ha ka wat kaba ar khnang ban pynthikna ban jam sha ka final.
Wat la ka Rangdajied bad ka Khliehmawlieh ki la mad ïa ka jingshah rem, hynrei ki dang don jingkyrmen bad ki donkam ban ïakhun tyngeh khnang ban wanphai da ka jingjop.
Ha katei ka jingïakhun semi final jong ka wat kaba nyngkong kaba la long ha Tura, ka Mawlai ka la lah ban pynliem ïa ka Khliehmawlieh da 1-0 kol.
Katba ha ka jingïakhun kaba la long ha Kiang Nangbah Stadium kaba ha Jowai, ka Shillong Lajong ka la pynliem ïa ka Rangdajied United da 3-0 kol.
Kumta ka Mawlai kan ïakhun ïa ka wat kaba ar ha la ïing pyrshah ïa ka Khliehmawlieh ha madan Third Ground, Polo.
Katba ka Lajong kan ïakhun ha la ïing (Mawkyrwat) pyrshah ïa ka Rangdajied ha ka sngi Ba-ar.
Ïa kine baroh ar tylli ki jingïakhun yn pynlong ha ka por 3 baje janmiet.
Ki kynhun ki ban khur ïa ka jingjop kin ïoh ban ïaknieh ïa ka nam lahduh ha ka jingïakhun final ka ban long ha ka sngi Saitjaiñ ha SSA Stadium (1Ground) Polo.
Katkum ki khubor la iathuh ba 3 ngut ki nong Britain ki la jah rngai na kawei ka jhad ri kaba kit ia ki nongleit shang kai pyrthei hadien ba katei ka jhad ka la kem ding ha ki bynta ka Red Sea jong ka Egypt ha ka Sngi U Blei.
Katei ka jhad ka dei kaba thmu ban leit sha Elphinstone Reef bad la ong ba katei ka bynta jong ka duriaw ka long kaba suk bha ia ki shark bad ki dolphin ba kin iohi lada don kano-kano ka lieng ne ka jhad ba kem ding.
Ha katei ka lieng ki don 29 ngut kiba shong kynthup ia 15 ngut ki nong Britain ha ryngkat 14 ngut ki nongpynïaid bad nong-ap pahara jong katei ka jhad.
Nalor jong kitei ki 3 ngut kiba dang jah rngai, 12 ngut la ioh ban pyllait im noh na ka lieng ba la ju khot ka ‘Hurricane’, narud ka duriaw Marsa Alam bad la ong ba kitei kiba lait-im baroh kim shym don jingmynsaw ne shah ktah eiei na katei ka jingjia ha katei ka sngi.
Ha ka video ba la saphriang paidbah, la iohi ia katei ka jhad kaba la kem ding jur ha ryngkat ka tdem kaba rben kaba mih na katei ka jhad ha ka por ba kem ding.
La ong ba katei ka jhad ka la mih na Ghalib ha ka Sngi Ba-ar (6 tarik u Jylliew) bad ka la dei ban leit phai biang noh ha katei ka Sngi U Blei.
Ki bor pyniaid ki iathuh ba ka jingkem ding jong katei ka jhad ha katei ka jingjia ka lah ban long namar ka jingthud ka bor ding ilektrik ha katei ka jhad.
Namar katkum ka jingpeit thuh jong ka tnat khmih duriaw, la shem ba ka bynta ba pynshong ia ka ‘engine’ jong katei ka jhad ka la thud bad ba ka sdang ruh ban kem ding na katei ka bynta.
Kumta, ki bor pyniaid duriaw ki dang ialeh shitom ban wad ia kitei ki 3 ngut kiba dang jah napdeng jong katei ka kynhun kaba shong ha katei ka jhad ha katei ka sngi.
Ki bor pyniaid ka Pakistan ha ka Sngi U Blei ki la iathuh ba kumba 27 ngut ki briew, kynthup ia 8 ngut ki khyllung rit na ka thaiñ Northwest jong ka Pakistan ki la khlad noh namar ki jinglynshop jong ki bor mariang naduh u slap bad lyer ba jur bha ha kine ki khyndiat sngi ba la leit.
Kumba 12 ngut napdeng jong kitei kiba khlad ki dei kiba la shah tap bad shah tep im ha ka jingtwa ki iing ki sem bad ki kynroh ha ki jingjia bapher kylleng jong katei ka thaiñ.
La ong ba saw tylli ki distrik jong ka Khyber Pakhtunkhwa ki la sakhi ia ka lyer kaba jur bha naduh ka janmiet jong ka Sngi Saitjaiñ, ha kaba 15 ngut ki la khlad ha ka distrik Bannu, kynthup ia ki 5 ngut ki shi para naduh ka rta ba 2 snem haduh 11 snem.
Palat 140 ngut ruh kiba la ngat bad mynsaw ha kitei ki sngi bad palat 200 tylli ki jingri kiba la shu iap ei.
Ki bor pyniaid ki la bthah ia ki la pynbna da ka jingmaham haba iadei bad ka jingwan lynshop jong ki bor ka mariang ha kitei ki 4 tylli ki distrik.
Ha u snem ba la leit, ka Pakistan ka la ioh mad ia u slap ba khlem sangeh baroh kawei ka aïom lyiur ha kaba, kumba shi pawa na ka ri Pakistan ka la dap bad shlei da ka um suda kat sha ba phai, ha kaba kumba 2 million tylli ki iing briew ki la julor bad palat 1,700 ngut ki la khlad ha utei u snem.
Ha kajuh ka por, ha ki bynta South pat jong katei ka ri, la ong ba ki bor pyniaid ha ka Sngi U Blei hi ki la pynbna ia ki lad jingpynkhreh lypa namar ka jingdon jong ki ‘erlangthari kiba lah ban wan poi na ki bynta ka Arabian Sea sha ka phang jong ka India bad Pakistan.
Kumjuh ruh na ki liang ka Disaster Management jong ka Sindh ki la maham lypa ba katei ka thaiñ ka lah ban ioh mad ia u slap uba jur ha ryngkat ka lyer kaba khlaiñ palat ia ka 100 kilometre ha ka shi kynta.
Namarkata ruh la bthah ia ki nongtong doh ba kin ym leit sha duriaw tad haduh ka 17 tarik jong une u Jylliew katba ka jinglong- jingman ha duriaw ka dang ap jingma kumba la iohi ha kine ki sngi.
1.
JINGLAMPHRANG :Ka General Assembly jong ka United Nation Organisation (U.
N.
O) ha ka snem 1997 ha kawei na ki session jong ka, ka la shim kum ka mat ba kyrpang haba ia dei bad ka Mariang kumno ban sumar ban iada ia ka Mariang.
Kumta ha kane ka sngi ka la pynbna paidbah (declaration) baroh kawei ka pyrthei ba ka 5th June kan long ka sngi ban rakhe sah jingkynmaw ban pynneh pynsah bad ban iada ia ka Mariang ne kata ka “World Environment Day.
"II.
KAEI KA MARIANG ?Baroh lehse ngi sngewthuh, ngi tip iaka ingmut “Mariang" naduh uba stad haduh u bym leit skul, u rit u khraw ngi tip shai kaei ka Mariang ? Ka ktien bad ka subject “Mariang"  ka long kaba iar haduh katta katta.
Ha kane ka juk bad ka spah snem ba ngi im mynta kylleng ka Ri ka pyrthei ngi ia kren jam bha ia kata kaba ngi ong “Ka Climate Change ne Ecological Crisis ne Ecological Imabalance.
" Kine baroh ki jingiakren ki ia snoh bad ia tyngkhuh bad ka Mariang.
Hynrei shi kyntien kiba suk eh ba ngin sngewthuh shaphang ka Mariang ki long “Ka Mariang ka dei ka sawdong sawkun ba la ai sngewbha da U Blei ia ngi ki khun bynriew ha kane ka sla pyrthei ka dei ka nongiada nongpynbiang ia ki jingdonkam jong ngi ba man la ka sngi.
"III.
KI JINGPYNBYNTA IA KA MARIANG :Ia ia Mariang la pynbynta ha ki artylli ki bynta kita ki long :i)Kiei kiei kiba don jingim (living things)Ha kane ka bynta ki kynthup ia ki jingthung jingtep kum ki dieng ki siej ki lumheh lumrit, ki syntiew ki skut, ki phlang ki kynbat, ki mrad ki mreng kumjuh ruh ia ngi ki briew.
ii)Kiei kiei bym don jingim (non – living things)Hangne pat la kynthup ia ki khyndew ki shyiap ki maw, ki um, ki wah ki duriaw bad ka lyer.
Kine ki ar bynta ki long kiba ia snoh kawei bad kaei pat bad ngim lah da lei lei ban pyniakhlad ia ki.
IV.
U BRIEW U SORDAR JONG KA MEI MARIANG :Ngi dei ban kynmaw bad ban nym klet ia kane ba napdeng ki jingthaw kiba kordor kiba don ha sla jong kane ka khyndew ba ma ngi ki briew ngi long “Ki Sordar jong kane ka Mei Mariang" ne kita ki nongpeit ki nongkhmih ki nongri ki nongsumar nongiada ia kane ka spah Mariang bad ia baroh ki jingthaw kiba don hapneh jong kane ka “Mei ram ew"Lada phi pule ia ka ktien U Blei ruh ia kren shai ia kane Jenesis1: 26 & 28 ka ong kumne “U Blei u la ong “To ngin ia thaw ia u briew ha ka dur jong ngi, katba kum ka jingiasyriem jong ngi hi.
Bad kine synshar halor ki dohkha ka duriaw bad halor ki mrad bad halor kiba par baroh halir ka khyndew.
(28) “U Blei u la kyrkhu ruh ia ki “To da nangkha to da Nangroi bad to pyndap ia ka khyndew bad to pyndem ngon ia ka bad to synshar halor ki dohkha ka duriaw  bad halor ki sim bneng bad halor kiei kiei ki kynja baim baroh ba par halor ka khyndew"Kane ka pyni shynna bad pyni shai ba ma ngi ki khun bynriew ngi long shisha kita “Ki Sordar jong kane ka Mei Mariang" ha kaba U Blei Nongbuh Nongthaw ia ngi ki briew u la ai bor bad pynkup bor naduh ki sngi mynnyngkong ban gin long ki nongsynshar ne kita ki Sorkar jong kane ka khyndew Mei Mariang.
Kumta ngi dei ban sngewthuh ba ma ngi ki briew ngi don ka bynta kaba khraw kum ki Sordar Jong ka Mei Mariang" Kumno ? Ban thaw ki lad ki lynti ban ri bad sumar kyndiap bha ia kane ka Spah Mariang ba  U Blei u la ai ha ngi ba kan ym long ka jingtim ia ki longdien man dien ne ia ki khun ki ksiew jong ngi hadien habud.
V.
JINGKIT KHLIEH BAN IADA IA KA MEI MARIANG:Kum ki Sordar jong kane ka Mei Mariang ngi don ka bynta kaba khraw kaba khia haduh katta katta bad lehse ym don parla bad Mawser ban thew.
Kane ruh ka dei ka kamram jong ngi shimet shimet ba ngin sngewthuh haduh katno ngi hap ban shim jingkit khlieh na ka bynta ban pynneh pynsah ia kane ka Mariang kaba itynnad bad kaba kordor khnang ban gin lah shuh shuh  ban wanrah sa shisien ia ki rong ba jyrngam kiba la tlor bad julor noh lyngba ki jingpynjot jong ngi.
Kine harum ki katto katne ki lad ba ngin iada ia kane ka Mei Mariang baieit eh jong ngi :i)Ngi dei ban ieit naduh tyllong ka dohnud ia ka khyndew Mei Mariang ban ym pynsniew ia ka khyndew lymne ia ki wah lymne ia ki dieng ki siej.
ii)Ngi dei ban sumar ia ka jinglong khuid jinglong sngur jong ka ban ym pynjaboh ia ka kum ki jingbret pathar ia ki niut ki nier, ki plastic ne ki bilor.
iii)Ngi dei ban kiar na ki jingpom pathar ia ki dieng ki siej kumjuh na ka jingthang ia ki khlaw ki btap.
iv)Ngi dei ban ialeh man ka por ban thung ki dieng ki siej.
Lada ngi pom iwei I dieng ngi dei ban thung bujli noh artylli ki dieng khnang ba ngin ym pynjot ia ki dieng.
v)Ngi dei ban kiar shisyndon nmma ka jingpynjaboh ia ki um ki wah ne ki jingpyniap pathar ia ki doh um kum ki jingber dawai ba long bih ne ki tutia jingsiat bom bad kiwei kiwei khnang ba ngin pynneh pynsah ia kid oh um doh wah ba bun jait.
vi)Ngi dei ban kiar na ka jingpyniap pathar ia ki mrad ki mreng ki sim ki doh kum ki jingsiat bad beh mrad be- ain kiba pynduh jait ia ki mrad ki sim kiba bunjait kiba rwai sngewthiang bad pynsngewtynnad ha pnah kane ka Mei Mariang.
vii)Ngi dei ban kiar noh shisyndon na ki jingpynjot ia ki  lum ki wah ki khyndew ki shyiap ne ki jingkhlong ia ki Marpoh khyndew kiba la buh beit buh ryntih da U Blei Nongbuh Nongthaw la ka long kino kino ki Marpoh khyndew.
viii)Ngi dei ban thaw ia ki lad ki lynti kiba thymmai ki bym ktah ia ka Mei Mariang katkum ka juk kaba mynta ym ban shu pynjot pathar ia kane ka sawdong sawkun jong ngi.
ix)Ngi dei ban kiar noh shisyndon na ka jingkwah rhah spah shimet da ka jingpynjot ia ka Mariang.
Hynrei ngin pyrshang bad thaw da ki lad ki lynti kiba thymmai kiba nym ktah than ia kane ka Mei ramew khnang ba ka long dien jong ngi kin ym babe ei ei.
x)Ka la dei ka por ba ka Sorkar jong ngi kan pynlong kino kino ki kynja Programme ne ki Awareness Programme ha man la ki shnong ki thaw haba iadei “Ka jingdonkam ban iada ia ka Mei Mariang ne ki nong-ialam shnong bad man ki Dorbar Shnong ha ki shnong jong ngi ngin shim jingkit khlieh ban nym thait ban pynlong ki kynja Seminar / ki Awareness Programme shaphang ka “Mei Mariang.
"JINGPYNKUT :Nga sngewsarong ialade ba la pun la kha hapoh kane ka Ri Khasi baieit bad hapneh kine ki lum ki wah ba itynnad bad ka Mariang ka ba jyrngam katne lehse lada ngi ia nujor ia kiwei ki Ri ka pyrthei niar eh ba kin ioh kum kane ka jaka jong ngi kaba ithiang kaba dap tang da ka dud ka ngap ki jingriewspah ha ka spah Mariang ki Marpoh khyndew haduh ba ka la pynshoh jingieit ia kiwei pat ki jaidbynriew ba kin wan buhai shnong jubor ha kane ka Ri baieit eh jong ngi tang na ka jingkhring ki lum ki wah bad ki jaka ki puta.
Phewse ha kine ki sngi ba mynta da la ki khmat ngi iohi bad dalade hi ngi la pynjot bad pynsiew noh kane ka dur ba itynnad jong ka Mei Mariang da lade hi ngi la pynsniew noh ia kane ka dur ba phuh samrkhie jong ka Mariang.
Da kaba ngi la pynjot lehbein lehkhoh ia ki lum ki wah ki syntiew ki skut kumjuh ia ki mrad ki mreng.
Hato phi ju kylli ne em Balei ka long kumne ? Balei ka Mariang ka ud ka iam pangnud ? Ne phi sngew-hun ba ka Mariang kan jot bad jah noh ki rong ba itynnad tang ba la ibit la biang ialade ka Mei ramew ka mat dep shato khlem da pyrkhat ia ka jingktah ia ka pateng ban wan.
Nga kyntu ruh lyngba ine I jingthoh barit jong nga da ka mynsiem ba sngewkhia ia phi ka bri u Hynñiewtrep ban gin kyndit bynriew noh kloi shuwa ka sngi ka jingjot kan poi.
Ngin ieng ban mar mot bad pynbha pat sa shisien ia kane ka Mei Mariang.
Ngin pynphong noh ki sopti thymmai ki sopti ba rben kiba baroh shi katta ngi la law lyngkhuid bad pynsyllen ia ka.
Ai ba kane ka 5 tarik June ba ngi rakhe ia ka “World Environment Day kan ym kut tang ha ki jingrakhe burom ba ka dei ka sngi jong ka.
Hynrei to ngin kut jingmut marwei marwei naduh na la iing ki shnong ki thaw nangne sha khmat ngin pynlong ia kane ka Mei Mariang kaba jyrngam kumba ki Nong North America ki ju pyndonkam ia kane ka khyndew ba ki la ioh pdiang na ki kpa tymmen hynrei ngi shim kylliang na ki khun ki ksiew ka pateng ban wan ma ngi ruh ngin sngewthuh ia ka dor jong ka Mei Mariang.
Kumta u Nongbuh Nongthaw u la pynlong ia kane ka Mariang da ka jingieit bad ka dei ruh ia ngi ki briew ban ngin long kum kita ki sordar ba bha ba ngin sumar kyndong ia kane ka Mei Mariang da ka jingieit bad jingkit khlieh ba khraw.
Kumjuh ngin sngewthuh ruh ba kane ka Mei Mariang kam dei tang ha ka pateng jong-ngi hynrei pateng la pateng ka dei ruh ka nongkynti jong ki khun ki ksiew jong ngi.
Khnang ba kan long ruh ka jingkyrkhu jingbha ia ngi hi kiba mynta bad kan ym long ka jingtim ia ki longdien mandien bad ia ka pateng  ban wan.
U President jong ka Janata Dal (United) bad u MP u Rajiv Ranjan Singh ba la tip ruh da ka kyrteng kum u Lalan Singh ha ka sngi U Blei u la ong ba ar ngut ki Myntri Rangbah barim jong ka Jammu & Kashmir kiba kynthup ïa u Farooq Abdullah bad ka Mehbooba Mufti kin sa leit ban ïashim bynta ha ka jingïalang jong ki seng ka liang pyrshah ka ban sa long ha ka 23 tarik, Jylliew ha Patna.
Ha ka jingïakren bad ki nongthoh khubor hadien ba la dep ban pynlong ïa ka ‘Milan Samaroh’, u Singh u la ong ba kiba bun ki heh jongïalam jong ki 18 tylli ki seng saiñ pyrthei ki la pynshisha ba kin sa poi beit ha ka jingïalang ka ban sa long na ka bynta ban ïakren sani bha ha kaba ïadei bad ka jingthmu ban ïakhun pyrshah ïa ka seng BJP hashwa bad ha ka por ba don ka ilekshon Lok Sabha 2024.
“Halor kane, baroh ki nongïalam jong ki 18 tylli ki seng ka liang pyrshah ki la mynjur ba kin sa leit ban ïashim bynta ha ka jingïalang.
U heh nongïalam jong ka National Conference u Farooq Abdullah bad ka Mehbooba Mufti, ha kaba baroh arngut ki dei ki Myntri Rangbah barim jong ka Jammu &  Kashmir, ki la mynjur ban don bynta ha ka jingïalang ka ban sa long," la ong u Lalan.
U la ong shuh shuh ba ki Myntri Rangbah jong ki san tylli ki jylla kiba kynthup jong ka Bihar, Jharkhand, West Bengal, Delhi bad Tamil Nadu ki la dep ban rai ban don bynta ha ka jingïalang ka ban sa pynïaid da u Myntri Rangbah jong ka Bihar u Nitish Kumar.
Ha kane ka jingïalang yn sa ïohi ruh ïa ka jingïashim bynta jong u President jong ka seng Congress u Mallikarjun Kharge bad u Rahul Gandhi.
Kum ban bynrap ktien, la ong ba ki Myntri Rangbah barim jong ki katto katne tylli ki jylla, kiba kynthup ïa u heh nongïalam jong ka seng Samajwadi Party u Akhilesh Yadav, u heh nongïalam jong ka seng Nationalist Congress Party u Sharad Pawar bad u heh nongïalam jong ka Shiv Sena (UBT) u Uddhav Thackeray kin sa ïadon bynta ha ka jingïalang.
Ki 18 tylli ki seng kiba la dep ban pyntikna ba kin sa ïashim bynta ha ka jingïalang ki kynthup ïa ka seng Congress, RJD, JD(U), TMC, CPI, CPM, CPI-ML, SP, DMK, NCP, National Conference, PDP, AAP, HAM, Indian National Lok Dal, Shiv Sena (UBT) bad JMM.
Kane kan sa long ka jingïalang kaba nyngkong jong ki seng ki bym dei jong ka seng BJP ki ban don bynta ha ka ban wanrah ïa ka jingïatreilang bad ka jingïatylli halor ka jingthmu ban kyndang noh ïa ka seng BJP na ka bor synshar kum ka sorkar kmie.
U Myntri Rangbah barim jong ka Bihar bad u heh nongïalam jong ka seng RJD u Lalu Prasad u la ïakren bad u President jong ka seng Congress u Mallikarjun Kharge lyngba ka Phone ha ka sngi Saitjaiñ bad u la wer ïa u na ka bynta ban don bynta ha ka jingïalang.
U Lalu u la ïalap ha Patna na ka bynta ban nang pynkhlaiñ ïa ka jingpynkhreh ha kaba ïadei bad ka jingthmu ban pynlong ïa ka jingïalang.
Ha ka jingïakren bad ki nongthoh khubor ha ka jingïalang kaba la long ha ka sngi U Blei, u la ong ba ka jingpynkhreh ha kaba ïadei bad ka jingïalang jong ki seng ka liang pyrshah ha ka nongbah jong ka jylla la dep lypa.
“Kan sa long ka jingsah kynmaw ha kaba ïadei bad ka jingïalang ban ïakhun pyrshah ïa ka seng BJP," u la ong.
Ïa kane ka jingïalang la thmu ban pynlong hashwa, kata ha ka 12 tarik, Jylliew.
Ha kaba ïadei bad kane na ka jingbym lait jong ki katto katne ngut ki nongïalam ban don bynta ha ka jingïalang ba la buh ha ka 12 tarik, la pynkynriah noh ïa ka sha ka 23 tarik, Jylliew.
Na ka liang jong u Myntri Rangbah jong ka Tamil Nadu u Stalin u la buh ka jingkyrpad ba la dei ban pynkynriah noh ïa ka tarik ba la buh hashwa.
Shuh shuh na ka liang jong u Rahul Gandhi bad u Mallikarjun Kharge ruh ki la pynpaw ba kin ym lait ban ïashim bynta lada buh ïa ka jingïalang ba kan long ha ka 12 tarik, Jylliew.
Ha ka taïew ba la lah, u Nitish u la pynshisha da kaba ong ba baroh ki seng jong ka liang pyrshah ki la pyntikna ba kin sa ïashim bynta ha ka jingïalang ka ban sa pynlong ha ka 23 tarik, Jylliew.
Ki bor sorkar jong ka jylla Assam ha ki khyndiat sngi kiba la leit noh ki la pyntip ba sa kawei ka kieng atiar kaba thymmai kaba la tip kyrteng kum ka Boro Liberation Army (BLA) ka la mih pyrthei ha ka thaiñ Bodoland Territorial Region (BTR) jong ka jylla Assam.
Ha ka jingpyllait kyrwoh jong katei ka seng sha ka Sorkar Pdeng bad kumjuh ruh sha ka sorkar Assam, ka la pyntip ba ka mat trei kam kaba hakhmat eh jong ka ka long ban ïoh ïa la ka jong ka jylla kaba la tip kyrteng kum ka ‘Boroland’.
Ka seng ka la pyntip ruh ba la thaw ïa ka ha ka 1 tarik u bnai Rymphang jong u snem 2023.
Ha ka kyrwoh la pyntip shuh shuh ïa ki kyrteng jong ki nongïalam ka seng kiba kynthup ïa u B Dwidengra (President), B Rwngwra (Vice President), B Ankhlai (Army Chief), bad u B Bwkhangsa (General Secretary).
Ka jingmih pyrthei jong katei ka seng kieng atiar ka la jia ryngkhat ruh ha ka por ba u Myntri Rangbah ka jylla – Himanta Biswa Sarma lem bad ka sorkar jong u ki dang shim ïa ki lad ki lynti ban wanrah ïa ka shong suk shong saiñ ha ka thaiñ Bodoland Territorial Region (BTR) lyngba ka jingsoi ïa ka soskular BTR Accord kaba lai (3).
Ïa katei ka soskular la ïasoi hapdeng ka sorkar Assam bad ka National Democratic Front of Bodoland ha ka 27 tarik u Kyllalyngkot jong u snem 2020.
Kum ban shu ïathuh hangne, dang ha u snem ba la dep sa kawei ka seng kieng atiar kaba la tip kyrteng kum ka United Liberation of Bodoland (ULB) ka la mih pyrthei ha ka jylla Assam.
Ki pulit jong ka Maharashtra ha ka sngi Saitjaiñ ki la bom lathi ïa ka kynhun jong ki nongïaid riewblei hajan ka jaka ban rung sha Shree Kshetra Temple kaba ha Alandi, ka jaka sor kaba jngai kumba 22 km na ka nongbah Pune, hadien ba ki la ïakajia bad ki pulit pahara, la ïathuh ka tyllong khubor.
Ha ka sngi Saitjaiñ ki la don da ki spah ngut ki Warkaris kiba dei ki nongïaid riewblei jong u Lord Vithoba kiba la leit sha katei ka jaka mane blei na ka bynta ka jinglehniam ha kaba ka la don ka jingïaid riewblei.
Katkum ka jingbit ba la dei ban bud kumba la buh, la ong ba la dei ban rung lyngba ka phalor jong katei ka jaka mane blei tang 75 ngut ki briew shi sien rung.
Hynrei kumba la sakhi, la ong ba ki la don haduh 400 ngut ki nongleit ïaid riewblei kiba la pyrshang ban rung lang ha kajuh ka por ha phyllaw jong ka jaka mane blei, ha kaba kane ka la pynlong ïa ki pulit ba kin khang bad pynsangeh ïa ki, la ïathuh ka tyllong khubor.
U Symbud Myntri Rangbah jong ka Maharashtra u Devendra Fadnavis u la kyntait halor ka jingkynnoh ba ka la don ka jingbom lathi pyrshah ïa ki nongleit ïaid riewblei bad ong ba kane ka jingïakynad ka la long kaba malu-mala, la ïathuh shuh shuh ka tyllong khubor.
U Fadnavis u la ong ba sha man kawei pa kawei ka kynhun la dep ban ai ïa ki Pass ba ki la dei ban rung tang 75 ngut hapoh ka jaka mane blei khnang ban lait na ka jingïathyngngian bad ka jingïaïuh para briew kumba la jia teng ha u snem ba la leit ha kane kajuh ka jaka.
Kumba la ïathuh u Symbud Myntri Rangbah, la ong ba kine ki nongleit ïaid riewblei ki la pynkheiñ ïa ka jingkieng ba la buh bad ki la don kumba 500 ngut napdeng jong ki kiba la pyrshang ban rung ha kajuh ka por ha ka jaka mane blei.
Ka jingleh jong ki pulit, ka la pynlong ïa ka liang pyrshah ha ka jylla ba kan kynthoh jur.
Kum ka jingkynthoh jur ïa ka sorkar Maharashtra halor kane ka jingjia, u MP jong ka Shiv Sena u Sanjay Raut ha ka jingthoh kaba u la phah lyngba ka Twitter u la ong ba ka kynhun Hindutva ba la lamkhmat da ka sorkar jong u Eknath Shinde ka la khyllem"… Ka jingshah ktah jur jong ka sorkar Hindutva ka la paw…ka bor ka la duh noh.
Kumno u Aurangzeb un leh pher na kiwei pat? Ki Mughal ki la khie im ha Maharashtra," la ong ka jingthoh ba la phah da u MP bad u nongïalam jong ka seng Shiv Sena Sanjay Raut.
U nongïalam jong ka seng NCP u Chaggan Bhujbal ha ka jingphah khubor jong u lyngba ka Twittwer u la ong," Ka rukom ha kaba ki pulit ki la leh pyrshah ïa ki Warkari ha Sri Kshetra Alandi ka long kaba la shah pynrem jur.
Kane ka jingleh jong ki ka long kum ka jingñiewbeiñ ïa ki Warkaris  ha ryngkat ka jingdonlong jong u Dnyaneshwar Maharaj, uwei na ki riewniam uba la don bynta ban plie ïa kane ka jinglehniam jong ka kynhun ki Warkari, ha kaba ka la long ka jingpynrem jur.
Hato ka sorkar ka don kano kano ka jingkitkhlieh na ka bynta kane ka jingshah leh jong ka kynhun ki Warkari ne em?"Ki Warkaris, kiba la don bynta ha ka jingïaid riewblei na Alandi sha Vithal Temple kaba don ha Pandharpur,  ki la sdang ïa ka jingïaid riewblei ha ka 11 tarik, Jylliew.
Ka jingpynbna jong u Sant Dnyaneshwar Maharaj Palkhi ka la long na Alandi bad u Sant Tukaram Maharaj Palkhi na Dehu ha ka 10 tarik, Jylliew ha kaba kane ka la long ka jingïaid riewblei kaba heh tam.
Kumba la thmu, la ong ba ki Warkaris kin sa ïalumlang ha ka jaka kyntang jong ka Pandharpur ha ka sngi ban rakhe ïa ka Ashadhi Ekadashi, ka ban sa long ha ka 29 tarik, Jylliew.
Ka seng Trinamool Congress bad ka seng BJP ha West Bengal ki la ïa pynibor para ma ki halor ka jingpynshisha ba ki la kynnoh mar kylliang ba ki la leh bym suitñiew ïa ka Thakurbari Temple; ka jaka kyntang jong ka kynhun Matua, ha kaba baroh ar kata ka seng TMC bad ka BJP ki la pyrshang ban ïatur markhmat.
Na ka liang jong ka seng Trinamool ka la kynnoh ba u shipai pahara ba la buh da u nongïalam jong ka seng BJP bad u Myntri ka sorkar kmie u Shantanu Thakur, u la rung ha katei ka jaka kyntang ha ryngkat ki juti jong u bad khynñiat ïa ki kynthei.
Kum ka jingkynnoh ba ka seng BJP ka la ïuh roit bad khlem kheiñ snep ïa ka jingkhuid jong ka jaka kyntang ha Thakurbari ha ka kyrteng jong ki kam saiñ pyrthei, la ong u heh nongïalam jong ka seng TMC bad u National General Secretary u Abhishek Banerjee, ha kaba u la pynrem jur da kaba ong ba ka la long ka jingpynrem naba la leh donbor.
“Nga da pynrem jur ïa u Shantanu jong ka seng BJP uba la leit ban rung hapoh ka Thakurbari Temple ha ryngkat u shipai CISF, uba la leh bym salia ban burom ha katei ka jaka kyntang da kaba phong juti bad ruh uba la jrong kti ïa ki kynthei kiba dei ki riewngeit kiba don ha katei ka jaka.
Ki la ïaid lait bad leh bym suitñiew ïa ka jaka kyntang ha Thakurbari ha ka kyrteng ka kam saiñ pyrthei.
Ka jingpynrem jur halor kane ka jingleh donbor!" u la ong lyngba ka Twitter.
“Ki kynthei kiba la ïalum ha katei ka jaka mane blei kiba la leit ban duwai ki la mih shakhmat ban mudui ba utei u shipai jong utei u MP ka seng BJP u la rung hapoh ka jaka mane blei ha ryngkat ki juti, ban jrong kti ïa ki kynthei, ban knieh ïa ki jingdeng ksiar jong ki bad ban pyndonkam da ki kyntien kiba khlem akor ha kaba u la leh ïa ki kam ki bym burom ïa ka jaka kyntang bad ka jingbym kheiñ snep ïa ka kynhun Matua," la ong u nongaiktien jong ka seng TMC u Kunal Ghosh.
U Myntri barim ka tnat Kam Rep Kam Riang jong ka Sorkar Mizoram u ba dei ruh u nongïalam ba rangbah jong ka seng Congress, u KS Thanga ha ki khyndiat sngi kiba la dep u la ieh noh ïa ka seng Congress na ki daw shimet ki jong u.
Katei ka jingieh noh kam jong u KS Thanga ka la wanrah ïa ka jingeh kaba khraw na ka bynta ka seng Congress namar ba ki seng saiñ pyrthei bapher bapher jong ka jylla Mizoram ki dang don hapdeng ka jingpynkhreh na ka bynta ka ilekshon sha ka Ïing Dorbar Thaw Aiñ jong ka jylla kaba la buh ban pynlong ha ki bnai ba khatduh jong une u snem ba mynta.
Kat kum ki jingïoh lum khubor la ïathuh ba na ka liang u KS Thanga u la leit ban aiti ïa ka shithi ieh noh kam ka jong u kum u dkhot jong ka Mizoram Pradesh Congress Committee (MPCC) sha u President jong ka seng – Lalsawta ha ka 9 tarik mynta u bnai.
U KS Thanga u dei u dkhot ka Political Affairs Committee (PAC) jong ka seng Congress, kaba la shah pyndam noh dang shen ha u Lalsawta.
Ha ka shithi ieh noh kam, na ka liang u KS Thanga u la batai ïa 7 tylli ki mat kiba ïadei bad ki daw jong ka jingieh noh jong u ïa ka seng Congress.
Na ka liang ka jong u, u la kynthoh pyrshah ruh ïa u Lalsawta u bym shym la bud ïa ki kyndon treikam jong ka seng Congress kaba la wanrah ruh ïa ka jingieh kam jong u Lal Thanhawla ha u snem 2021 hashwa ban kut ka samoi trei kam.
Kum ban shu ïathuh hangne, u KS Thanga u la leit ban pynïasoh ïalade bad ka seng Congress ha u snem 1994 bad u la shah jied ban long nongmihkhmat jong ka jylla la ar sien kynthih hapdeng u snem 2008 bad 2018.
U la shah pynkupbor kum u parliamentary secretary jong ka seng Congress 8 snem hashwa ba un ïoh bat ïa ka shuki Myntri jong ka Sorkar Jylla.
Ka Civic Body ha Latur ka jaka sor kaba don ha Maharashtra ka la buh jingujor pyrshah ïa uwei u briew bad daiñ kuna ruh ïa u da T.
1 lak halor ka jingshah pynshisha ba u la pom dieng, la ïathuh u heh ba dei khmih.
Une u briew u dei u nongshong shnong jong ka Ward No 15, ha kaba u la shah pynshisha ba u la pom ïa u dieng uba don ka jingjrong kaba 40 phut ha ka sngi Saitjaiñ bad u la don jingthmu ban pynkhyllem sa uwei paw haba ka kynhun jong ka Civic Body ka la lap, la ong u heh ba dei khmih.
Ka Latur Municipal Corporation ka la phah shithi sha une u briew ha kaba u la shah hukum ba u la dei ban siew ïa ka kuna kaba T.
1 lak bad buh ruh da ka jingmudui sha ki pulit, ha kaba ïadei bad ka jingmudui kaba long pyrshah ïa u, la ïathuh shuh shuh u heh ba dei khmih.
Ha kaba ïadei bad kane, ka Tree Authority of the Brihanmumbai Municipal Corporation (BMC) ka la pynmih ïa ka jingthoh ha kaba ka la ong ba lai tylli ki dieng la pom ba la dei ban thung noh ar tylli khnang ban lah ban pyntreikam shakhmat ha kaba ïadei bad ka jingthmu ban shna pyrnon ha ka jaka ba la shna biang ïa ka jingkieng Gokhale ha Andheri East.
Katkum ka shithi ba la phah, la ong ba ki la don kumba 10 tylli ki dieng kiba don ha ki san tylli ki jaka ïa kiba la shah pynkhyllem ki ban sa hap ban shna pyrnon noh bad ruh ban shna rishot jong ka jingkieng.
Ki heh jong ka Civic ki la pynshisha da kaba ong ba ki la don kumba saw tylli ki dieng ïa kiba la ithuh ba ki dei kiba dang rit.
Hadien ba la ïoh jingtip shaphang ka jingshah pom jong ki dieng, ha kawei pat ka bynta, kan sa don ka jinglum bad ka jingpyntreikam.
“Ka jaka ïa kaba la jied ban buh ïa ka jingkieng mynta ka la ïaid shakhmat ha ki jingpyntreikam.
Ïa kine ki dieng kiba la shah pynkhyllem la thmu noh ban shna pyrnon," la ong u heh jong ka BMC.
U Dhaval Shah, uba long u nongshong shnong jong ka Andheri West bad u nongkhmih bniah ha ka Civic Body, u la ong, “Ka BMC ka la thmu ban pyndep ïa ka jingpyntreikam kaba long ha ka bynta kaba nyngkong jong kane ka jingkieng ha u bnai Jymmang, hynrei ki la kyndit bynriew ban shna ïa kane ka jingkieng haduh une u bnai ba mynta u Jylliew ha kaba ki la sngewthuh ba ki la donkam ban pynkyllem ïa ki dieng.
Hato ki la shimkhia na ka bynta ban pyntrei ïa kane ka kam? Kumba la thmu hashwa bad kumba la dei rukom, la ong ba ha ka bynta kaba nyngkong la thmu ban pyndep ha u bnai Jymmang bad baroh kawei ka Project kumba la thmu pyntreikam ka la dei ban dep ha u bnai Risaw.
Hadien kane ki la ong ba ka jingtrei kan sa dep ha u Naiwieng.
Hynrei haba la khmih bniah ïa ka rukom pyntreikam jong ki la shem ba ki la shu ïai buh por.
Ki bor pulit jong ka jylla Arunachal Pradesh ha ka 11 tarik mynta u bnai ki la ïathuh ba haduh 4 ngut ki nongshong shnong ka jylla ki la duh ei ïa la ki jong ki jingim bad 5 ngut kiwei pat ki la ïoh ïa ki jingmynsaw kiba jur hadien ba ka kali kaba ki ïashong ka la kylla bad hap sha kawei ka riat bah kaba don marjan bad ka shnong Kemliko (shi lynter ka surok Godak – Raga), Kamle district jong ka jylla Arunachal Pradesh.
Ki 4 ngut ki briew kiba la khlad na katei ka jingjia ki kynthup ïa u Tagam Baja, Longku Tad, Yamen La, bad Saiful Islam.
Kiba la ïoh ïa ki jingmynsaw ki kynthup ïa u Baja Yekir, Yugum Thapa, Ajit Tudu, Sagge Muri bad u nongñiah jong katei ka kali u ba la tip kyrteng kum u Pradeep Singh.
Kat kum ka jingïathuh jong ki bor pulit ki la pyntip ba ka kali kaba la hap sha katei ka riat ka dei ka kali Tata Sumo kaba dang thmu ban leit sha ka nongbah Itanagar na ka thaiñ Daporijo – headquarters jong ka thaiñ Upper Subansiri district.
Na ka liang u SP ka Kamle District – Taru Gusar u la pyntip ba katei ka jingjia ka la jia ha ka por kumba 9 baje eiei mynstep.
U la ïathuh ba ïa kiba la mynsaw la leit ban pynkit sha ka District Hospital kaba don ha ka shnong Raga bad nangtei la leit ban pynkynriah sha kawei ka jaka sumar kaba don ha ka nongbah Itanagar na ka bynta ki lad jingsumar kiba kham paka.
Ki bor sorkar jong ka jylla Assam ha ki khyndiat sngi ba la dep ki la pyntip ba ka National Investigation Agency (NIA) ka la ïoh ban kem ïa 4 ngut ki runar na ka daw jong ka jingdonkti jong ki ha ki kam beaiñ kiba ïadei bad ki kynhun lehnoh jihadi.
Ïa kitei ki 4 ngut la ïoh ban kem na ka thaiñ Goalpara bad Bongaigaon district jong ka jylla Assam.
Ki bor sorkar ki la pyntip ba ïa ki 3 ngut ki runar la ïoh ban kem na ka thaiñ Goalpara, katba ïa uwei pat la ïoh ban kem na ka thaiñ Bongaigaon.
