Ka la ong ruh ba ki jingpang Depression ne jingsngewsih shaba palat ka long kawei na kiba kham kynrei bha ha kiba la kham tymmen.
Ka la batai bniah halor ki dak ki shin bad kid aw ba pynlong ban ïoh ïa kine ki jingpang.
Nangta, ka lah batai ruh halor ka jingdon jong ki lad jingïarap ne ïada ba ki lah ban ïoh lyngba ka ophis jong ka District Mental health Programme kba kynthup ïa ka counselling bad ki dawai na ka bynta kito kiba ïoh ïa ki jingpang ba ïa dei bad ka koit ka khiah jong ka jingmut jingpyrkhat.
Shillong, Nailar 29 : Palat 700 ngut ki khynnah skul na ki skul bapher bapher jong ka West Jaintïa Hills, West Khasi Hills, bad South Garo Hills ki la shim bynta ha ka APEX prokram kaba dang shu pyllait paidbah da ka AVENUES, Shillong.
Ka jingpynlong ïa kane ka prokram ka long ruh shibynta jong ka jingrakhe dap 20 lyngkhuh snem jong ka AVENUES ha ka jingïaid lynti jong ka kum ka socïal enterprise kaba ju ai jinghikai bad training ïa ki khynnah samla ka jylla bad shatei lam mihngi.
Ïa ka APEX prokram la ïoh pynlong 5 sngi lynter naduh ka 21 tarik Nailar ha ki 5 tylli ki skul jong kine ki 3 distrik bad la ïoh pynkut ha ka 25 tarik Nailar.
Ka APEX ka long ka jingpyrshang kaba thymmai bad kham pher namar ka AVENUES ka la pynwan dur ïa ka da kaba pyrshang bud ïa ka National Education Policy 2020 ban pynrung ïa ki jinghikai Saïan ban hikai ïa ki khynnah kumno ba kin pynproh ïa ka rukom pyrkhat pyrdaiñ bad ban long kiba myllien ban kylli bad ym tang ban shu pdiang ïa kaei kaba ki ïohsngew lane pule.
Kaba kham pher shuh shuh ka long ba la pynrung ruh ïa ki khana tang bad khana puriskam (Folklore) ban hikai ïa ki khynnah samla kumno ba kin sarong ïa la ka jong ka kolshor, ban pynpaw ïa ki akor burom bad ban burom ïa kiwei pat ki kolshor.
Ki jinghikai ba kongsan jong ka APEX ki kynthup ïa ki soft skills kum ki akor burom, ban buh bad kot ïa la ki thong, ban kren paidbah, ka jingïadei para briew, bad ka jingbha jingmiat ha baroh ki lïang.
Ïa kine ki jinghikai ka AVENUES ka khot ïa ki kita ki “Human Skills for the Future" lane kita ki jingnang jingtip jong ki briew na bynta ka lawei kum ka Communication (kumno ban ïa kren bad ïadei para briew), Scientific Thinking (ka rukom pyrkhat pyrdaiñ), bad ka Wellbeing (ka jingbha jingmiat).
U Benjamin Marak, Principal, Pioneers’ Secondary School, Baghmara, u la pynpaw ïa ka jingsngewnguh ba bynta ka AVENUES kaba la wanrah ïa kane ka prokram sha ka skul jong u.
U la ong, “Ka ju dei ka jingangnud jong nga ban sam ka jinghikai kaba myntoi kyllum bad kaba pynkhreh ïa ki khynnah jong ngi ban long ki jingmyntoi na bynta ka longïing longsem, ka jylla bad ka ri baroh kawei.
ka long ruh ka jingthrang jong ngi ban ai ka jinghikai kaba bha tam ïa ki khynnah, kam pher la ki wan na kano kano ka jaka ruh.
" U la ong shuh shuh ba kine ki jinghikai jong ka AVENUES lyngba ka APEX ki long ki rishot kiba ki khynnah ki lah ban tei ïa la ka lawei bad jingim halor jong ki.
“Nga la lah ban ïohi ïa ka jingpher ha ki khynnah jong ngi tang ha kine ki 5 sngi bad nga kyrmen bad kane ka prokram kan rung sha kiwei ruh ki skul jong ka distrik bad jylla, bad lehse ka prokram kaba ïasyriem na bynta ki nonghikai ruh," u la pynkut.
Ka Ribahun Kharjahrin, Class 9 na Rev.
JJM Nichols Roy Memorïal Secondary School, Nongstoin, ka la shim bynta ka kane ka prokram bad ka la ong, “Ha kine ki 5 sngi, nga la ïoh jingmyntoi shibun eh kumno ba ngan ïaid ngan ïeng, ban pynithuh ïalade bad pynpaw ïa ka akor burom.
Nga lah ïoh jinghikai ruh lyngba ki activities bapher bapher kumno ban buh ïa ka thong ha ka jingim jong nga bad ban trei minot bad jop ïa kata ka thong.
"U Shivansh Awasthi (ÏAS), Deputy Commissioner, South Garo Hills, uba long u kongsan ha ka prokram pynkut ha Baghmara, u la ong, “Ïa kine baroh 3 tylli ki bynta jong ka APEX – Communication, Scientific Thinking bad Wellbeing – la pynshong nongrim halor ka National Education Policy bad ka ïaid ryngkat ryngkat bad ki jingthmu jingpyrshang jong ngi na bynta ka education hangne ha jylla jong ngi.
Ki jinghikai ki peit ïa ka jingmyntoi kyllum jong ki khynnah pule – kata ka rukom pyrkhat (mind), ka jingsngew (emotion) bad ka rukom leh (action).
" U la pynkut da kaba ong ba u kyrmen skhem ba ka APEX kan dang kiew shuh shuh ha ka rukom pyntreikam ïa ka.
U Founder-CEO ka Avenues, Mark L Stone, u la don ryngkat ha ka prokram pynkut ha Baghmara bad u la ioh batai shai ïa ka jingthmu jong ka APEX da kaba ong, “Ïa ka APEX prokram la pynwandur na 20 snem ka jingtrei jong ngi ha ka soft skills bad personal development hapdeng ki khynnah samla ka jylla, bad ka wanrah lang ïa ki jingnang jingtip lane ki skills kiba long kiba donkam eh ha ki sngi ki ïa kiba mynta.
Da kaba pynrung ïa kine ki jait training sha ki jaka ba kham kyndong ruh lyngba ki trainers jong ngi kiba lah ban hikai ha ki ktien bapher bapher, kynthup ïa ka Garo,Khasi, Pnar, bad Phareng, ngi ngeit ba kine ki jingpyrshang jong ngi kin long ki jingïarap bad jingkyrshan ïa ki jingpyrshang jong ka sorkar.
Ka APEX model ka ïarap ïa ki khynnah ba kin long kiba shlur, kiba sngewtynnad bad burom ïa ka sobjek Saïan, kiba don ki jingmlien kiba bha bad ba tei ïa ka jingim jong ki, bad kiba sarong ïa la ka jong ka tynrai.
Ngi rai ban pynmih ïa ka report kaba jylliew na kane ka jingpyrshang ba thymmai jong ngi bad ban pynjanai shuh shuh ïa ka model ban ïahap bad ki skul ki kolej baroh, ha kano kano ka distrik.
"U C P Mawkon (ÏAS), Additional Deputy Commissioner, West Khasi Hills, uba long u kongsan ha ka prokram pynkut ha Nongstoin, u la ong, “Mynba ka AVENUES ka wan nyngkong sha nga ban batai shaphang kane ka APEX, nga la ong ïa ki ba ka long ka jingpyrshang kaba bha bad donkam eh na bynta ki khynnah jong ngi.
Kum kine ki prokram ki wanrah jingmyntoi shibun namar ki hikai ïa ki khynnah samla kumno bad nang ban stad, ban sngewthuh bad ban pyndonkam ïa ka jingstad jingshemphang jong ki ha ka jingim ba man la ka sngi da ka jingshlur.
"Ka Agame Nïasa A Sangma, Class 8 na United Baptist Secondary School, Baghmara, ka la ong, “Ka APEX ka pher bha na ki jinghikai ba ngi ïoh man ka sngi ha skul.
Ki jinghikai ba nga ïoh ki kynthup ïa ka akor burom, ka rukom kren para briew, ka rukom ïeng rukom shong bad kumno ba ngan shlur bad nang ban ïeng ban kren ha khmat paidbah.
"Ka Mabel L Kynta (MCS), Additional Deputy Commissioner, West Jaintïa Hills, ka la kren kum ka kongsan ha ka prokram pynkut ha Khliehtyrshi da kaba ong, “Ki jingpule ha skul ki lah ban ai jingnang jingstad ïa phi hynrei kim lah ban hikai ïa phi kumno ban ïeng ban ïaid bad ban pynkhreh ïalade na bynta kum ki interview kam bad ban ïeng ban kren hakhmat paidbha.
Na ki jingkren jong ki khynnah mynta ka sngi nga ïohi ba kane ka prokram ka la ïarap ïa phi ban long kiba kham shlur bad kham tbit ban kren hakhmat paidbah tang hapoh 5 sngi.
"Ïa kane ka prokram la pynlong da ka AVENUES ha ka Pioneer’s Secondary School bad United Baptist Secondary School ha Baghmara, South Garo Hills; Thomas Jones Secondary School bad Rev.
JJM Nichols Roy Memorïal Secondary School ha Nongstoin, West Khasi Hills; bad Adventist Higher Secondary School ha Khliehtyrshi, West Jaintïa Hills, naduh ka 21 haduh 25 tarik Nailar 2023.
Shillong/ Khliehriat, Nailar 29: Ka Meghalaya Cements Limited (MCL) kaba dei ka Kompeni ba pynmih ïa ka dewbilat Topcem, ka la weng kam noh ïa ki arngut ki nongtrei jong ka, kiba la donkti ha kaba pynshit ïa ki Pulit ban bom ban tied ïa ki paidbah kiba la ïakhih pyrshah ha ka por ba pynlong ïa ka Public Hearing ha Thangskai ha ka 24 tarik mynta u bnai.
Katkum ka kyrwoh ba la phah da ka HR Department jong ka MCL, la ong ba kine ki arngut kiba la shah weng kam ki long u Arun Kejriwal bad u Umesh Kumar.
Hynrei ka kyrwoh kam shym la kdew ba ki bat ïa ka post aiu, hynrei la shu pynpaw ba la weng kam noh ïa ki.
Lah ban kdew hangne ba ha katei ka 24 tarik la paw lyngba ki Video ba la don arngut ki briew kiba la rangbah bha bad kiba la suba ba kidei ki nongtrei ka MCL, ki la pynshit ïa ki Pulit da kaba pyndonkam ruh da ki kyntien kiba khlem akor ban bom bad tied bad ban pynkut noh ïa ki paidbah kiba la ïatur sha karkhana jong ka MCL ban pyrshah ïa ka Public Hearing ba la pynlong da ka Meghalaya State Pollution Control Board na ka bynta ban pynheh ia ka jingtreikam ka MCL.
Kane ka jingkam ka MCL ba ka la weng kam ïa kine ki arngut ka long hadien ba ka la mih ka jingpynrem bad ka jingdawa na ki nongtrei ka Topcem ha East Jaiñtia Hills ban weng kam noh ïa kine ki arngut.
Nangta na ka liang ka HITo East Jaiñtia Hills ka la ujor da ka ejahar pyrshah ïa kine ki arngut ki nongtrei.
Hadien kane ka HITo Central Body, ka HYC West Khasi Hills bad ka HYC Eastern West Khasi Hills, ki la khot ïa ki paidbah ban boycott ïa ka dewbilat bad kiwei de ki jingmih jong ka MCL.
Shillong, Nailar 29: U Advisor ka tnat pule puthi ka sorkar jylla u bah H.
M Shangpliang ula ïathuh ba ka sorkar MDA ka la shim bun ki sienjam na ka bynta ka bha ka miat ki nonghikai SSA bad shen kan sa pyllait ïa ka song pisa kaba T.
52 klur ban siew ïa ka tulop ki nonghikai SSA.
Haba kren sha ki lad pathai khubor hadien ba wai ka ‘Conference cum Felicitation Programme jong ki nonghikai SSA’ u bah Shangpliang ula ong ‘Ka jingpynkhreh ïa ka tulop na ka bynta ki nonghikai SSA ka la ïaid shakhmat.
Ka File ka la ïaid na ka tnat Pule bad hadien ba la mynjur da ka sorkar ngin sa lah ban pyllait ïa ka song pisa ba T.
52 klur naka bynta ki nonghikai SSA’.
U bah Shangpliang ula ïathuh ba nalor ka T.
52 klur ka sorkar ka la kular ban pyllait ïa ka Installments jong ki Arrears ba dang sah.
“Iaka Arrears ba nyngkong la pyllait ha u bnai Jylliew bad iaka Second Installment la pyllait mynta u bnai bad ka jingpynkhreh ban pyllait biang iaka tulop ba dang sah ka dang iaid shakhmat" ula ong.
Nalor kane u bah Shangpliang ula ong ruh ba ka sorkar kan ïai trei naka bynta ka bha ka miat ki nonghikai SSA hynrei ka sorkar ka kwah ruh ban ïohi ba ka pule puthi kan kiew bha ha ki skul SSA ha ki snem ban wan.
Shillong, Nailar 29 : U Nongïalam ka NPP ha ka jylla ba dei ruh u Symbud Myntri Rangbah ka jylla, Bah Sniawbhalang Dhar ha ka sngi Ba-ar u la ïathuh ba u MLA barim ka Mawsynram ba dei ruh u nongïalam BJP ha ka jylla u la pynpaw ba u kwah ban wan pynïasoh noh sha ka party NPP ha shwa ka elekshon Lok Sabha kaban long la shem snem.
Hynrei, u la ong pat ba ka party kam pat rai satïa halor ka tiket ïano kin ai haba ïadei bad ka Shillong Parliamentary Seat.
“U (Bah Shangpliang) u la pynpaw ba u kwah ban pynïasoh sha ka NPP kumta shah ïa u ban wan pynïasoh shwa bad hadien ngin sa ïa kren ïa ka tiket na bynta ka Shillong seat,"ong u Bah Sniawbhalang haba kren bad ki lad pathai khubor.
Utei u nongïalam ka NPP u ïathuh ruh ba ki don haduh hynñïew ne phra ngut ki kyrtong kiba pynpaw ba ki kwah ban ïakhun naka tiket NPP ha ka elekshon MP kaban long shen u snem ban wan.
“Tangba halor kane, ka party shen kan sa shong bad shim ïa ka rai haba ïadei bad katei ka phang.
Ka don ka kyndon kaba ngi hap ban bud ban jied ïa ki kyrtong.
Kumta, ngin hap ban da bishar bniah shwa ïa ki kyrtong ban ïoh ïa ki kyrtong kiba paka," u la ong.
Nalorkata, u ïathuh ruh ba ka NPP kan pyrshang la kumno kumno ïa ka kyrteng ki kyrtong na Shillong Seat kan pynbna noh ha shwa ka taïew ba khatduh jong u Nailur.
Halor ka jingkylli, utei u heh NPP u la kren shai ba kam don satia ka jingthmu ban khroh ïa u hehduh ka Congress, ba dei ruh u MP ba mynta, Bah Vincent H Pala ban wan pynïasoh noh sha ka NPP.
“U Bah Pala u dei na ka Congress, kumta balei un wan pan tiket nangi? Nalorkata kam don ruh kano kano ka jingpyrshang na ka NPP ban leit khroh ïa u ban wan noh sha ka party jongngi," u la ong da kaba bynrap ba ka NPP ka la rai ban trei shitom ban ïoh pynliem ïa u Bah Pala.
Haba ïadei pat bad ka Tura, la ïathuh ba ka NPP ka la rai ban pynieng biang da ka MP ba mynta, ka Agatha Sangma na bynta kane ka elekshon ban wan ruh.
Shillong, Nailar 29 : U Chairman ka Regional Committee ka West Jaintia Hills bad Symbud Myntri Rangbah ka jylla u Ma Sniawbhalang Dhar ha ka sngi Ba-ar, ula ong ba ka shnong Lapangap kam hap satia hapoh ka jaka ïakajia pud bad ka Assam.
“Kam don satia kano kano ka jingïakajia pud ha shnong Lapangap" ong u Ma Sniawbha haba ïakren bad ki nongthoh khubor halor ki jingjia ïakajia hapdeng ki paid Khasi-Pnar bad ki Karbi ha kane ka shnong.
Ula pyntip ba ka Sorkar Jylla ka la dep ban buh palat ïa 2 platoon ki Pulit bad ïa ka jinglong jingman mynta la lah ban tehlakam.
Haba kylli la kan don ka jingle eiei pyrshah ïa ka jingkynnoh kyntur pud jong ka Assam ha Lapangap, u Ma Sniawbha ula ong “Ka Committee kan sa shong bishar bha ba ha kano ka rukom ka Assam ka kyntur pud".
Kat kum ka jingong jong u, kane ka jingjia kaba la jia ka jingïakynad ka dei kaba jngai bha na ka shnong Lapangap.
Ula ong ba ki Regional Committee ba la thung da ka Sorkar Meghalaya bad Assam kin sa wanrah ïa ki jingai jingmut kiba pdiang na baroh arliang ban ïa pynbeit noh ïa ki jingïakajia.
U Ma Sniawbha u pyntip ba ki Regional Committee na baroh artylli ki Jylla, dang shen ki la pynlong ka jingïaleit jurip lang ïa ki jaka kiba don hapdeng ka jingïakajia.
“Lada donkam, ngin sa leit biang ban ïa jurip lang" ula ong.
Ula bynrap ba ki Regional Committee na baroh arliang kin sa aiti noh shen ïa ka kaiphod ba khatduh sha la ki jong ki Myntri Rangbah, ki ban sa shim pat ïa ka rai ba khadduh halor kane ka kam.
Halor ka jingdawa ka HYC ban ai tiar siat ïa ki paidbah kiba sah ha Khappud, u Ma Sniawbha ula ong “Ki dei kiei (HYC)?.
Ki long laitluid ban kren kat kaba ki mon hynrei ka Sorkar kan leh ïa kaei kaba bha tam na ka bynta ki paidbah.
Ai ba kin ong kat kaba ki kwah hynrei ngin leh ïa kaei kaba dei eh".
Haba kynthoh halor ka jingbyrngem ka Karbi Students Association (KSA) ban wanrah ïa ka jinglong jingman kumba jia ha Manipur lada ki paidbah ki rai ban leit sha Meghalaya, u Symbud Myntri Rangbah ula ong “Mano mano ruh ki lah ban kren kat kaba ki kwah.
Ka don ka jinglaitluid ban kren hynrei ki Sorkar kin leh ïa kaei kaba bha tam na ka bynta ki paidbah".
Ha kajuh ka por, u Symbud Myntri Rangbah ula kyntu ïa ki Sengbhalang kiba leit jurip ïa ki shnong khappud ba kin ym pynmih ïa kano kano ka jingkulmar kaba lah ban lam sha ka jingthut ka shongsuk shongsaiï.
Shillong, Nailar 29 : Shuwa ban poi ka aiom tamasa, ka Sorkar Pdeng ka la rai ban pynhiar dor noh ïa ka tyndong lyer shet jingshet da T.
200 kawei ka tyndong (Cylinder) sha baroh ki nongpyndonkam tyndong lyer shet jingshet hapoh ka Ri bad kane kan treikam naduh ka 30 tarik mynta u bnai.
ïa kane ka rai la shim da ka jingïalang jong ka Kynhun Myntri ka Sorkar Pdeng ba long ha ka sngi Ba-ar hapoh ka jingialam u Myntri Rangbah duh ka ri u Narendra Modi bad la mynjur ïa ka hapoh ka skhim Ujjwala.
Ka subsidy bynrap kan long T.
200 bad mynta ka subsidy baroh lang kan long T.
400 kawei ka tyndong na ka bynta ki nongïoh ia ka Pradhan Mantri Ujjwala Yojana (PMUY).
Kane ka rai ka la wan kum ka jinglait pynhiar mynsiem ïa ki longïing namar ka la rai ban khate ïa ka jingpynlut jong ki ba man la u bnai ha ka tyndong lyer shet jingshet.
Kumba long mynta, ka LPG cylinder ba 14.
2 Kilo ka shongdor T.
1103 ha New Delhi.
Kan sa hiar sha ka T.
903 naduh ka sngi Balang.
Ha kajuh ka rukom, ka dor kan long T.
703 ïa ki nongïoh ïa ka Ujjwala hadien ka jingbteng ka T.
200 ka subsidy ïa kawei pa kawei ka tyndong.
U Myntri ka Sorkar Pdeng Anurag Thakur ula pyntip ba kane ka rai jong ka Sorkar Pdeng ka dei ka jingai sngewbha jong u Myntri Rangbah Duh ka Ri ïa ki paidbah, kum shibynta ka jinglehkmen Raksha Bandhan bad Onam.
U Thakur ula ong ruh ba ha u snem 2014, ha ka por ba ka BJP ka wan ha ka bor, tang 14.
5 klur ki nongshong shnong ki don ïa ka LGP connection.
Hynrei mynta ka la kiew sha ka 33 klur ha kaba 9.
6 klur ki dei kiba ïoh na ka Ujjwala scheme.
Khliehriat naitung 10: Ka East Jaiñtia National Council (EJNC) bad ka Jaiñtia National Council (JNC)mynta ka sngi ka la pynlong ïa ka jingialang ba kyrpang ha Khliehriat West Community Hall bad ha kane ka jingialang la don ka jingïateh kular hapdeng kitei ki ar tylli ki seng bad ruh la thaw noh tang kawei ka kynhun kaba la tip kum ka Jaiñtia National Council (JNC) ka ban ai shuh shuh ïa ka jingshakri ïa ka ri Lum Jaintia bad ïa ka jaitbynriew Hynñiewtrep baroh kawei.
Ha kane ka jingialang la wan ban ïa sakhi lang da ki nongialam jong ki seng bapher bapher ba kynthup ka Hynñiewtrep Youth Council Central Body, ka Hynniewtrep Achik National Movement Central Body, ka Jaiñtia Students Union Central Body, ka Jaiñtia Youth Federation bad kiwei kiwei, kumjuh ruh ki riew rangbah jong ka thaiñ ba kynthup u Dr Phervision Nongtdu, i kong Jhanika Siangshai bad kiwei kiwei.
Haba kren ha ka jingïalang, u Dr P.
Nongtdu, u la ai ka jingkhublei kitbok kitrwiang ïa ka Jaiñtia National Council ba kan nang ïaid shaphrang ha ki kam ban shakri ïa ka bha ka miat jong ka ri bad ka jaitbynriew.
U President jong ka Hynñiewtrep Achik National Movement Central Body, u bah Lamphrang Khatbani, u la kren halor ki mat kiba ka sorkar ka thmu ban wanrah kiba long ka jingma kaba khraw ïa ka ri bad ka jaitbynriew.
Ha kajuh ka por, u President ka Jaiñtia Student Union, u samla Jersom Shylla, u President ka JYF, u bah O.
L.
Tariang, ki la ai ka jingkhublei ïa ka JNC bad ki la kren ruh shibun kiei kiei kiba dei ki mat kiba ïadei bad ka ri bad ka jaitbynriew, ki la pynpaw ruh ba kum ki sengbhlang ki ju don bunsien ka jingiatreilang ban ïada ïa ka ri bad ka jaitbynriew bad kin nang ïai treilang ruh kum ki khun ka bri u Hynñiewtrep.
U President jong ka Hynñiewtrep Youth Council, u bah Robert June Kharjahrin, u la shim ïa ka bynta ba ha khmat ha kaba u la pynshkem ïa ki nongkitkam ba thymmai jong ka Jaiñtia National Council.
Ki nongialam bad ki nongktkam jong ka Jaiñtia National Council kiba la pynskhem ha kane ka sngi ki kynthup u President, u bah Sambormi Lyngdoh, Vice President, u bah Ency Shadap bad u bah Nangjan Dkhar, General Secretary, u bah Wanshwa Suting, Assistan Secretary, u bah Almiki Ryngkhlem, Publicity Secretary, u bah Mebanteilang Sukhlain, Finance Secretary, u bah Training Phawa, Chief Organising Secretary, u bah Philip Bamon, Education Secretary, u bah Diamond Bareh, Environment Secretary, u bah Synjay Bareh bad u bah Nini Sungoh, Sport Secretary, u bah Rimiki Dkhar bad u bah Mehun Nongtdu bad kiwei kiwei.
Ia ka jingialang la pyniaid da u bah Damonmi Dkhar bad la pynbyrngia ruh da ki jingshad tynrai na ki khun samla jong ka thaiñ.
Jowai, Naitung 10: Ka Jaiñtia Students’ Movement (JSM) Central Body mynta ka sngi kala pynskhem ïa ki nongkitkam jong ka Jaiñtia Students’ Movement (JSM) Nartiang Circle.
Ïa kane ka jingïalang la pynïaid da u Vice President CB samla Skhembhalang Dkhar la ïoh ruh ïa ka jingkren sneng kyntu na u Pillarstone Phawa, Chief Organising Secretary JSM CB bad u Kerbhamiki Dkhar, Assistant Secretary JSM CB bad na u Jimmy Raul Kharmuti Working President JSM CB.
Kitei ki nongïalam kila ban khia ba ki nongkitkam jong ka JSM Circle ki dei ban long ki shipai ba jai jai, ba don nongrim bad ba shlur ha ki jingïaleh ban ïada ïa ka jaidbynriew, ka Riti dustur bad ka Khyndew ka shyiap.
La pynskhem ïa kine ki nongkitkam da u Bah Idahun Lamare, Vice President JSM CB, Incharge of Region.
Ki nongkitkam ki long kumne President Nartiang Circle samla Slimiki Phalangki, Secretary Arki Maskut, Vice President u Sunil Bhoi, Asst.
Secretary u Hame Swer, Organising Secretary u Fourki Lamare, Finance Secretary u Bor Swer, Sport Secretary u Kat Bhoi, Executive Memberber u S.
Dhar, Executive Committee u B.
Phalangki, Lem bad ki 7 ngut Dkhot ba pura jong katei ka Circle, pynkut ka kyrwoh na u President samla Slimiki Phalangki President Nartiang Circle.
Nongpoh, Naitung 10: Ka University of Science and Technology, Meghalaya kaba don ha Baridua, Khanapara hadien ba ka la shah jied kum kata ka ‘Key Resource Centre’ na ka Ministry ka tnad Jal Shakti jong ka sorkar kmie ka la shim ïa ka sienjam ban pynlong da ka prokram ba kyrpang ban ai jinghikai halor ka thong jong ka Jal Jeevan Mission sha ki paidbah nongshong shnong ka Shnong Umroi.
Kane ka dei ka prokram ba ar sngi kaa la sdang naduh ka 5 tarik u Naitung bad la pynkut ha ka 6 tarik u Naitung, 2023 ha ka ïing Dorbar Shnong ka Shnong Umroi.
Kane ka prokra ka dei ruh kaba la shim bynta kyrpang da ki dkhot jogn ka Village Water Sanitation Committee bad ki nongmihkhmat na ka tnad PHE na Ri Bhoi District.
Kumba 100 ngut ki nongmihkhmat na ka VWSC na ki shnong bapher bapher ha ka thaiñ Umroi ki la wan ban shim bynta ban lum jingtip halor ki jingai jinghikai shaphang ka thong jong ka JJM bad ruh ka jingpyntreikam ïa kane ka skhim JJM hapoh ka jylla Meghalaya.
U Dr.
Nibedital Paul, PD ka KRC JJM-USTM u la ai jingkren pdiang sha baroh ki nongshim bynta ha kane ka prokram bad u la ai ruh ka jingpynshai halor ka jingthmu kane ka prokram ai jinghikai kaba dei shaphang ka jingpyntreikam jong ka skhim JJM bad ka thong ba kyrpang jong kane ka skhim kumba la mang da ka sorkar kmie lyngba ka Ministry of Jal Shakti.
Ka Dr.
Amelia Nongbet, kaba dei ka senior Expert ka USTM ka la ai jingbatai halor ka jingshah jied katei ka University kum kata ka Key Resource Centres bad mynta kane ka USTM ka don ka jingïatrei lang bad ka tnad PHE na ka bynta ban ai jinghikai halor ka thong ka Jal Jeevan Mission bad kumjuh ruh ban pyntreikam thikna ïa kane ka skhim ban ioh jingmyntoi ki paidbah nongshong shnong ka jylla Meghalaya.
Na ka liang u Rituparno Borkotoki, uba dei u MIS Expert ka KRC USTM, u la ai jingkren ruh sha ki nongshim bynta ban pynshai halor ka thong ka JJM kaba dei kawei na ka skhim ban pynbiang umbam umdih sha ki paidbah nongshong shnong ka jylla.
Ïa kane ka prokram la pynkut ruh da kaba sam ïa ki syrnot (Certificate) sha baroh kiba wan ban shim bynta ha kane ka prokram ba kin long ki nongai jinghikai pat sha ki shnong ki thaw bad kumjuh ruh ba kin don ka jingkitkhlieh kumno ban pyntreikam lane ban sumar ïa ki umbam umdih kiba pynpoi sha man la ki tyngkong ïing jong ki shnong lyngba kane ka skhim Jal Jeevan Mission.
Nongpoh, Naitung 10: Da ka jingsngewkhia kaba jur halor ka jingleh khlem akor ki nongleit nongwan kiba bret jaboh bad bret ïa ki bitor kyiad hapoh ka Jingkieng Flyover ha Umïam, ka Shnong Pyllun ryngkat ki Seng Longkmie bad ka seng HITO Umïam Area bad na ka District mynta ka sngi ki la leit ban pynkhuid ïa ki jaboh bad ruh ban lum ïa ki bilor kyiad ba la bret pathar da kita ki nongwan shangkai suwari ha katei ka jaka.
Kum ban pynkynmaw, katei ka Jingkieng Flyover ka don harud ka Pung Umïam bad bun ki paidbah ki ju leit ha katei ka jaka kaba long ka jaka jngohkai pyrthei, hynrei ka ei kaba ktah pat ïa ka imlang ka sahlang ka dei ka jingbret pathar ïa ki jaboh naduh ki bitor kyiad bad ruh ki kam sniew ba la ju leh da kita ki nongwan shangkai suwari khlem da pyrkhat pat ïa ka bha ka miat bad ka khuid ka suba hapoh katei ka jaka.
Dei halor kane ka nongrim, ki Nongïalam ka seng HITO Umïam Area ryngkat ki nongïalam na ka District bad ba la ïa don lang ruh naduh ki bor shnong, ki seng longkmie ki la mih mynta ka sngi ban pynkhuid ïa ki jaboh ba la bret pathar ha jrong jong katei ka Jingkieng Flyover kaba don ha Umïam.
Haba ai jingkren ha kane ka sngi naduh u Rangbah Shnong ka Shong Pyllun, u Bah M.
Warbah bad u President ka HITO Umïam Area, u bah G.
Lyngdem, ki la pynpaw ka jingsngewkhia kaba jur halor ka jingleh khlem akor kito kiba wan shongkai ha katei ka Flyover namar kumba la lap ym tang ba ki bret ïa ki jaboh bad ki bitor kyiad, hynrei ki pynpait ruh ïa ki bitor kyiad kaba ktah ïa khuid ka suba jong katei ka jaka.
Na ka liang kitei ki nongïalam Shnong bad ki nongïalam ka Seng HITO hadien ba la dep ban pynkhuid ïa katei ka jaka ki la buh ruh ka jingmaham kaba jur sha baroh kiba wan shangkai ba kim dei ban leh jaboh ha katei ka jaka bad lada lap nangne shakhmat kin kem bad kin aiti beit sha ki briew jong ka aiñ ban leh ïa kaba donkam.
Shuh shuh, ki la buhr uh ka jingkyrpad ïa ki bor pulit ka Umïam ba kin pynlong ïa ka jingpahara man la ka por ha katei ka jaka bad lada ki lap ïa kino kino kiba leh khlem akor ki dei beit ban kem bad ban pynshitom, namar kum ka bor shnong ki sngewdon jingtieng ruh ba da ka jingailad ban shong ha katei ka jaka kin mih bun jaid ki jingsniew kiba ktah ïa ka imlang ka sahlang.
Mawkyrwat, ‘Naitung 10: Ka Federation of Khasi Jaiñtia & Garo Peoples (FKJGP) jong ka South West Khasi Hills District mynta ka sngi da ka jingsngewkhia bad jingkitkhlieh ïa la ka dong ka thaiñ, ka distrik baroh kawei ka la ïoh ban thaw bad buh ïa ki kynhun ki ban long ki nongpeit, peitngor bad peit pyrman ïa ka jingjyllei jong u drok ha kine ki sngi.
U Balse Kharbani, General Secretary jong ka FKJGP, South West Khasi Hills District haba kren ha ki lad pathai khubor u la ong hadien ka jingïalang ïamir jingmut halor ka jingkynrei jong u drok bad ki la shim kawei ka rai ban pynmih ïa kawei ka kynhun kaba dei ha ka kyrteng jong ka FKJGP hi ban don ha ki lai tylli ki jaka ban long kiba peitngor ïa ka jingkynrei jong une jait jingdih ba pynsniew.
“Ki lai tylli ki kynhun ba kum ka seng ka la buh ki long ha ka thaiñ Ranikor – Photkroh, thaiñ Nongjri bad kumjuh ruh ha thaiñ Mawkyrwat", ong u bah Balse.
Shuh shuh u la ong ruh ba kane ka kynhun kan treikam beit 24×7 katkum ki jingpyntip jong ki paidbah halor ka ïaid ka ïeng jong ki nongkhaiï drok ne da kaba kin long hi ki nongbud-dien ha ki por baroh.
Namarkata, ka seng ka sngewban kyrpad ïa ki paidbah nongshong shnong ba kin ai lem ka kti kamon ka kti kadiang ban rad-dyngkhong ïa ki jingsniew kiba la sdang ban jylliew ha ka dong ka thaiñ baroh kawei.
Ha kawei pat ka liang, ka seng ka kren ruh da kaba shai bad ka pynshlur ba lada don mano mano ba ai jingtip halor ka ïaid ka ïeng jong ki nongkhaiï drok ïa kiba kum kita ki briew ynsa ai khusnam, ïathuh u bah Balse.
Kum ka FKJGP ka ai ruh ka jingkynshan ïa ka KSU jong ka South West Khasi Hills District ba ka la lamkhmat bad ïaid shaphrang ryngkat ki Seng Samla Shnong bad ki rangbah nongshynshar shnong jong ka thaiñ Mawkyrwat ïa kaba ki ki la leit ban ïa kynduh markhmat ïa u Myntri Sorkar ba dei peit ïa ka Social Welfare Department, u bah Paul Lyngdoh halor ka jingjyllei u drok hapoh ka South West Khasi Hills District.
Jowai, Naitung 10: Ka Jaiñtia Students’ Movement (JSM) Central Body mynta ka sngi kala leit tur sha phyllaw ka Jaiñtia Autonomous District Council (JHADC) ban dawa weng noh mardor ïa ka Entry Tax Gate jong ka Karbi Anglong Autonomous Council (KAAC) kaba lah buh naduh 15 tarik u April hapoh ka Shnong Khanduli West Jaiñtia Hills.
Dang ha kane ka 30 tarik u Jylliew kala dep ban ai da ka jingthoh ha u Deputy Commissioner ka WJHD bad sha u CEM ka JHADC ban weng noh ïa katei ka jaka lum khajna Tax Gate na Khanduli hapoh 10 sngi, hynrei katei ka Tax Gate ka dang don haduh mynta, ong ka seng.
Na ka liang u samla N.
Ribok Biam President ka JSM Western Region ula ong kine ki MDC hapoh ka JHADC ki long tang kum ki lun ki bym don ktien ban kren ïa ka jingeh ki paidbah bad ka seng ka pynrem jur ïa kane lada ïa nujor bad ki MDC ka KAAC.
Ula kren shai lada ym pat lah ban weng ïa katei ka Tax Gate ka seng kam shong kli kti bad kan sdang ïa ki jingïakhih nangne shakhma.
U Education Secretary Central Body u samla Wellson Siangshai u ong ka jingmih jong ki mynta ka sngi ka long ban dawa ïa ka hok, halor ka jingeh ki paidbah nongsong shnong ha khappud, kum ka seng kala pynbeit lada ym lah ban weng ïa katei ka Tax Gate naduh lashai yn pynlong da ka jingshong kylliañ mynngor.
Katba u Secretary ka Shnong Khanduli ma Helme Slong ula ai khublei ïa ka JSM kala la shim ïa kane ka bynta ban dawa weng ïa ka Tax Gate jong ka Assam namar kiba bun ki nongrep kiba rep na katei thaiñ kila duh noh ïa ka kam rep kam riang naduh ba don katei ka jaka lum khajna.
Ula kyrpad ïa ki MDC ka JHADC ba kin shim khia ïa kane bad ban wanrah biang ïa ka shongsuk shong hngaiñ kumba long ha ki por mynshwa.
Shuh shuh ula pynsngew kumba long mynta na ka liang ka Shnong ka dang khang ïa ka rung ka mih hapdeng kine ki ar jait bynriew (Pnar bad Karbi).
Shillong, Naitung :Ki dkhot jong ka Seng Ri War Development Organization (RWDO) ha ryngkat ka jingïatreilang bad ki shipai Border Security Force (BSF) ki la ïoh ban kem noh ïa laingut ki khar Bangla ki ba donkti ha kaba tuh dieng na ki bynta khappud ka Bangladesh kiba hap hapoh ka shnong Nongjri Tishang Pungdiengïong ha kane ka sngi Saitjaiñ ba la lah.
Kane ka jingjia ka la wan long ruh hadien ba ka Seng ka la pynpaw ka jingsngew khia kaba jur hadien ba kala ïoh pdiang ïa ki jingujor na ki nongshong shnong ka thaiñ Nongjri bad Tishang halor ka jingwan rungtuh ba khah khah jong ki khar Bangla sha ki bri ki bsah kiba don ha kine ki thaiñ khappud India bad Bangla desh kiba hap ha Nongjri Tishang Pungdiengïong ban ban wan pom tuh ïa ki dieng ki siej, ki dieng kwai bad kiwei kiwei pat ki mar rep bad kiba ju wan ban dusmon ïa ka rep ka riang ha kine ki thaiñ nalor ka jingbyrngem byrsit ïa ki nongtrei bri.
Na ka liang ki nongshong shnong ki ïathuh ruh ba kim ju nud ban leit bri tang marwei ne ar ngut namar ka jingtieng ïa ki khar Bangla ki ba ju wan rung tuh da ki kynhun ryngkat ki tiar pynmynsaw.
Kumta halor kitei ki jingud jingnam jong ki paradoh parasnam ka Seng marmar ka la leit ïakynduh ïa ki heh BSF kiba dei peit ha kitei ki thaiñ ha ka 8 tarik mynta u bnai bad ha kane ka jingïakynduh kaba seisoh na ka liang ki BSF ki la kular ban ai ka jingïatreilang ryngkat ryngkat bad ki nongshong shnong kumjuh bad ka Seng na ka bynta ban wanrah ïa ka shongsuk shongshngaiñ ha katei thaiñ bad ban teh pyrkhing ïa kane ka jingïoh lad ki khar Bangla shapoh u pud u sam ka Ri India.
Ka Seng ka la pynpaw ba hadien kane ka jingïalang ki la ïaid lynti lymba ka surok khappud ba la ker sainar ban leitphai sha la ïing, hynrei kynsan kynsan ki la ïohi ïa ki khar Bangla kiba thmu ban wan rungtuh sha u pud u sam jong ka Shnong Tishang Nongjri lymba ki thliew muri ba don jingkieng (culvert).
Kumta ka seng mardor ka la pyntip sha ki BSF kiba don hajan kane ka jingkieng khnang ban khanglad ïa kine khar bangla ba kin ïoh rung sha u pud u sam kane ka Ri Khasi.
Ha ka jingïakren bad kine ki BSF ki la ïathuh ha ngi ba ki don ki khar bangla kiba tuh dieng bad pom dieng sha pdeng khlaw ka bri Tishang Pungdiengïong, kumta mar mar ki dkhot ka Seng kila leit wad bad rung sha pdeng khlaw ha kaba kila ïoh kem noh ïa lai ngut ki khar bangla kiba pom tuh ïa ki dieng kwai, dieng met kiba ki la thmu ban pynkie lymba ki wah kiba tuid sha Bangladesh.
Ha ryngkat ka jingïatrei lang bad ki shipai BSF la ïoh ban kem noh ïa kine ki kahr bangla bad la kurup noh ïa ki dieng kiba ki la pom.
Na kine la ïoh ruh ban kurup ïa ki lai tylli ki wait bad la aiti noh ïa kine ki lai ngut sha ki bor Pulit da ki shipai BSF ha ryngkat ka jingdon lang ki dhot ka Seng na ka bynta ba kin leh ia kiba donkam.
Na ka liang ka Seng kala phah ruh ïa u kyrwoh sha ka sorkar kmie lyngba ki shipai BSF ba ka sorkar kan pyndep noh kham kloi ïa ki jingker sainar shiah bad ruh ban buh noh da ki CCTV camera ha ki thaiñ khappud khnang ba yn lah ban teh lakam ïa ka jingwan rungtuh ki khar bangla sha u pud u sam ka Ri India.
Kumta na ka liang ka Seng ka ai khublei ïa ki shipai BSF, ki Pulit, ki ba la shimkhia kloi kloi ban kem noh ïa kine ki lai ngut ki khar bangla kiba wan ban tuh ban thiem ïa ki jingdon jingem kiba don ha ki bri ki bsah jong ki nongshong shnong kane ka thaiñ.
Kane ka long katkum u kyrwoh lyngba u Bah Tensing Khonglah President bad Bah Donlang Nongbri General Secretary RWDO Nongjri Circle.
Shillong, Naitung :Uwei u rangbah uba kyrteng u Bah SB Sban Khongjoh uba dei ruh u president nong ka seng nongrep Hynñiewtrep Border Area Farmers Association, Wahlakhia ula pynpaw ba u la lap ïa ki buit thymmai kumno ban rep ïa u kwai khnang ba un long u man bha.
Lyngba une u kyrwoh u Bah Sban u la ong ruh ban lait na ka bunkam ha ka thung kwai naduh ka kit ka bah bad ka trei ka kwah u la pyndonkam da ki buit kiba thymmai kaba u la shem bad pyrshang nyngkong eh naduh ka snem 2021.
Mynta u snem ruh une u rangbah u la pynpaw ba u la pyndonkam da kane ka juh ka buit ban thung kwai ha ka jaka rep kwai ka jong u ha Ri War Wahlakhiat, kata da kaba thung jylliew ïa u symboh kwai kumba thung shriew.
Da kaba leh kumne u la ong ba u kwai u mih bad u man bha.
Halor kane ka bynta u Bah Sban u la ai ruh ka jingkhublei ïa ki paralok nongrep jong u na Pahamrioh, Ri Bhoi District kiba la plielad ïa u ba un shem ïa kane ka buit thymmai ban rep ïa u kwai da ka lynti kaba lait na ka jingbunkam.
Shillong, Naitung : Ka Qualapatty Sports Social & Cultural Club (QSS&CC), Shillong ka la ïoh ban pynthymmai ïa ki nongkitkam jong ka ha ka jingïalang kaba la long ha ka 1 tarik mynta u bnai na ka bynta ka samoi treikam 2023-2026.
Kine ki nongkitkam ki kynthup ïa u Bah I.
Lakiang President, Arwan Pynshngain Pariat Vice President, Teilang Shullai Genl Secretary, Pherdonnam Rngaid Asstt Secy.
, W.
Pyrbot Treasurer, D.
Dkhat Social Secretary, Martamlin Pyrbot Adviser, P.
Rngaid nongmihkhmat sha ka Shillong Sports Association kynthup ia phra ngut ki dkhot.
Kane ka long katkum u kyrwoh lyngba u General Secretary.
Nongstoiñ, Naitung 10: Ka jingpynthiah thai jong ka sorkar ban pyndep ïa ka jingpyntrei ïa ka Kynshi Hydel Electric Power Project, kaba dei ka project pynmih bording kaba 450 Megawatts, ka la pynlyngngoh ngaiñ ïa ki nongïalam jong ka Synjuk Trai Khyndew Sangriang Mawpon Area bad ki paitbah jong katei ka thaiñ baroh kawei.
U bah Roshem Myrthong vice president ka Synjuk ha ka jingïakynduh lang bad ki nongthoh khubor mynta ka sngi, u la pynpaw ïa ka jinglyngngoh kaba khraw, namar ba naduh ba ka sorkar ka la aiti sha ka Brahmaputra Board ba kan sorbe ïa katei ka project, ka Brahmaputra Board ka la pyndep lut nadong shadong.
Hadien kata ka sorkar ka la khot aiti ha ka Athena Company ba kan shimti ïa ka bynta ban pynmih bording, hynrei haduh mynta katei ka projek ka la shu sahkut khlem seisoh satia.
Utei u nongïalam ka Synjuk u la ong ruh ba hadien ba ka Athena Company ka la shimti la pyndep ïa ka Detail Project Report, la ïasoi ruh ïa ka soskular bad baroh ki trai khyndew bad ki paitbah jong ki shnong kiba shah kynthup ha ka area jong katei ka projek kata naduh Nongummer, Mawjai, New Mawjai, Nongriniang, Sangriang, Mawhiangruda, Mawpon, Mynraw bad kiwei kiwei ki shnong kiba hap ha katei ka thaiñ.
U la ong ruh ba wat ïa ka dor jong ka khyndew la dep ïa pynbeit bad mynjur lang ba kan long katkum ka dor ba la buh da ka sorkar.
Ha ka soskular ba la dep ïasoi, la kynthup lang ruh ïa ki jingmyntoi ba ka Kompeni kan ai sha ki paitbah nongshong shnong ha katei ka thaiñ, kata naduh ka ba ai ei ïa ka bording, ka ai kam ai jam kat ki kam ba ki nongshong shnong ki lah ban trei kum ki kam kontrak, bad ki wei kiwei ki kam hapoh ki ophis.
U la ong ruh ba lada ïa katei ka projek pynmih bording la pyndep ha ka rukom kaba dei bad la pyntreikam, ka jingmyntoi kam dei tang ïa ki paitbah nongshong shnong jong katei ka thaiñ, hynrei ïa ki paitbah jong ka West Khasi bad South West Khasi Hills District.
U la bynrap ruh ba ka jingmyntoi kaba khraw kan long ruh ïa ka sorkar jylla lada la lah ban pynmih bording, namar ka jylla kan ym lah shuh ban pyndonkam tang ïalade.
Hynrei ka hap ban die ïa ka bording sha kiwei pat ki jylla bad wat sha ka ri Bangladesh ruh.
U nongïalam ka Synjuk u la kyntu ïa ki laingut ki nongmihkhmat kata ïa u bah Pius Marweiñ MLA ka Ranikor, bah Gabriel Wahlang MLA ka Nongstoiñ bad u bah Methodius Dkhar MLA ka Mawshynrut, ba kin pynsngew sha ka sorkar ba ka dei ban pyntrei biang ïa katei ka projek bad ban pynurlong noh hapoh kine ki snem.
U la ong ruh ba ka jingkyntu jong ka synjuk ïa kitei ki nongmihkhmat, ka dei namar ki don ki shnong kiba hap ha ki Constituency jong ki bad ka jingdon jong katei ka projek, kan ai jingmyntoi ïa ki nongshong shnong ha kitei ki constituency jong ki.
Mairang, Naitung 10: Kum shibynta jong ka jingrakhe ïa ka sngi kyrpang jong ki nongri dohkha kaba la tip kum ka National Fish Farmers Day, ka tnat Fisheries jong ka Sorkar Pdeng, ka la pynlong ïa ka Virtual prokram mynta ka sngi na ka bynta ki jylla bapher bapher jong ka Ri India, ha kaba lah ïoh ban plie da u Myntri ka Sorkar Pdeng jong ka tnat Fisheries, Animal Husbandry bad Dairying kata U Parshottam Rupala ïa ki projek ki bapher bapher kiba ïadei bad ka kam ri dohkha.
Ha kane ka prokram, ha Mairang la ïoh ban plie ïa kawei na ki Fish Processing Unit jong ka seng treilang Y.
Kharsyntiew SHG ha Umwiehsup, Mairang ïa kaba la bei pisa na ka skhim Pradhan Mantri Matsya Sampada Yojana (PMMSY) na ka bynta u snem 2021-2022, ïa kaba la pyntreikam da ka ophis jong u Superintendent of Fisheries, West Khasi Hills District, Nongstoiñ,Ha ka prokram ha Mairang, la sakhi ïa ka jingïashimbynta jong u Superintendent of Fisheries ka West Khasi Hills District, Nongstoiñ, u Bah A.
Laloo, kiwei kiwei pat ki nongtrei ka tnat Fishery, u Syiem Khynnah jong ka Hima Nongkhlaw, u Paiem K.
M Syiemlieh, ki nongïalam shnong lem bad ki paidbah ka thaiñ.
Ha kane ka Fish Processing Unit, lyngba ki kor ki bor katkum kane ka juk kaba mynta, yn lah ban pynmih tungtap ïa kiba yn pynïaid ha ki iew ki hat bapher bapher ha ka jylla hi baroh kawei.
Ka jingplie ïa kane ka shlem pynmih tungtap ka long shibynta na ka jingpyrshang jong ka sorkar, ban kyntiew shuh shuh ïa ka ïoh ka kot jong ki nongshong shnong kiba ïa don bynta bad ka kam ri bad die dohkha, ne kino kino ki marbam ba lah ban pynmih na ka dohkha bad la kyrmen ruh ba kiba kum kine ki jait skhim kin ïarap shuh shuh, ban ai kam ai jam ïa ki nongshong shnong kiba don ïa ka bynta kaba khraw ban kyntiew ïa ka ïoh ka kot jong ka ri bad ka jylla.
Kiwei kiwei pat ki bynta jong katei ka prokram ki kynthup ïa ka jingkren lyngkot na I nongïoh bhah na katei ka skhim, kata, I Kong B.
Kharsyntiew, I ba dei I President jong ka Y.
Kharsyntiew SHG bad ka jingpyni nam ïa ki tïar ki tar kiba pyndonkam ha kaban pynmih tung tap.
Jowai, Naitung 10: Ka Dorbar Lyiur jong ka Jaiñtia Hills Autonomous District Council (JHADC) kala kut noh tang shi sngi hi kaba la pynlong mynta hi ka sngi 10 tarik jong u Naitung, ïa kane ka Dorbar la pynïaid da u shnongknor ka JHADC u Dr.
Sanki Shangpung.
La sdang ïa ka Dorbar da ka kynta kylli jigkylli ba la wanrah da ki MDC ka liang pyrshah naduh u ma A.
A.
Shullai uba la buh jingkylli ha kaba ïadei bad ka jingkam jubor jong ka Karbi Anglong Autonomous Council ïa ka shnong Khanduli West Jaiñtia Hills, na ka liang u EM i/c ma F.
Bareh ula jubab ba ka Khanduli ka dang hap hapoh u pud u sam jong ka JHADC kaba hap hapoh ka Thadlaskeiñ Block jong ka Elaka Nongjngi bad ka don ïa u Waheh Shnong bala ithuh da ka Council katkum ka Act 2015.
U ma Shullai ula buh jingkylli shano ka Council kan leit bret ïa ki ñuit kiba mih na ïew Lad Stadium naduh u bnai January 2023, la pynsngew ba ym lah ban jubab ïa ka jingkylli namar ïa kane ka kam ka dang don ha ka mukot duma hapoh ka iing bishar High Court ka jylla.
Ha kaba ïadei bad ka jingduh tulop ki nongtrei ka Council ula kylli ka dei kaba shisha ba ka District Council kam pat lah ban pyllait ïa ka tulop ki nongtrei bad Member ka Council naduh u bnai October 2022 haduh u bnai May 2023 ka jubad ba u CEM ka long haoid.
U ma Robinus Syngkon ula buh jingkylli ha kaba ïadei bad ka jinglum khajna kaba mih na ki District Council Forest Check Points naduh ka 1 tarik April 2022 haduh 31 May 2023, ïa kaba la jubab la ai da u CEM kaba long kumne : na Ratacherra ka long T.
63,700/-, ka Mookyndur T.
9,81,852/- bad ka Garompani T.
9,450/- tyngka.
Halor kane ka jubad ki liang pyrshah kila kynthoh jur halor ka jingbym biang ka rukom treikam jong ka Council kaba duna palat ka jingïoh lum khajna (revenue) da kaba ong lada ka long kumne ka jingduna palat ka jingïoh lum khajna kumno pat ka siew tulop ïa ki nongtrei?.
U ma Syngkon ula pan jingkylli ha kaba ïadei bad ki nongtrei kiba don hapoh ka Council haduh ka 31 May 2023 la jubab ba la ïoh ki don 1202 ngut.
Na ka liang u ma B.
Chyrmang ula kylli halor ka bhah jong ka Council kaba wan na ka 15th Finance Commission naduh ka 1 tarik April 2022 haduh 31 May, 2023 kaba long T.
12,90,00,000/- tyngka bad la ïoh jubah ïa ki projek kiba don kumba 882 tylli bad kiba la dep pyntreikam ki long 405 tylli.
Shuh shuh ula pan jingkylli haduh katto ngut ki bar jylla kiba la ïoh lisen na ka Council haduh ka 31 May, 2023 la jubab na u EM i/c ki don 524 ngut.
Kumta ula kyntu jur ïa ka Council ba kan peit bniah bha ïa kane na kaei ka daw ba la hap ban ai haduh katne tylli ki lisen sha ki bar jylla.
Ha kane ka Dorbar kum ka dak ban kynmaw burom ïa uwei na ki MDC barim uba la khlad noh u (L) C.
Biam ka Dorbar kala pynlong ka jingsngap jar kaba shipor.
Shillong,Naitung 10 : Namar ka jingïakynad jaidbynriew bym ikut shuh ha Manipur, ka Regional Institute of Medical Sciences (RIMS), Imphal, ka la kyrpad ïa ka Ministry of Health ba kan pynbeit ïa ka jaka shim klass ïa ki 29 ngut ki samla pule doktor jong ka Under-Graduate bad Postgraduate ka RIMS ha Meghalaya bad Assam.
Haba pynpaw ba kine ki 29 ngut ki samla pule riewlum ki la phet na Imphal na ki kam ïaumsnam bad sheptieng ban wanphai pat, ka RIMS ka la pyntip ruh sha ka Health Ministry ba ka jingpynbeit ïa ki jaka shim klass ha ka Institute lane ha kiwei ki Institute ka Manipur ka lah ban nym pat long satia namar ba ka jinglong jingman kam pat long shngaiñ ïa ki samla ba kin wan sha ki jaka pule.
Ha ka shithi sha u Joint Secretary (NE) ka Health Ministry ba la phah ha ka 7 tarik Naitung, u Deputy Director (Administration) ka RIMS u Naoren Indrakumar Singh ula ong ba ki klass jong ki Under-Graduate bad Post Graduate ki la sdang ha RIMS Imphal naduh ka 22 tarik Jymmang hynrei 29 ngut ki samla pule (17 ki MBBS Under-Graduate bad 6 ki BDS Under-Graduate bad 6 ki Post Graduate) mynta kim lah satia ban wan shong klass namar ka jingbym shong shngaiñ hapoh ka Jylla.
U Singh ula kyrpad ïa ka Health Ministry ba kan tuklar ha ka ban lah pynbeit ïa ki jaka shim klass ïa kine ki samla pule shabar ka Manipur kynthup ban pynïoh jingbit na ka National Medical Council na ka bynta ki 17 ngut ki samla pule MBBS Under-Graduate ba kin pynbteng ïa ki jingpule jong ki ha NEIGRIHMS ha Shillong, 6 ngut ki BDS Under-Graduate ha Regional Dental College, Guwahati bad 6 ngut ki Post Graduate ha ka Guwahati Medical College lane kiwei kiwei.
Lah ban kdew ba bun ngut ki samla pule Medical na Meghalaya bad kiwei ki Jylla ka thaiñ Shatei Lam Mihngi ki la phet na RIMS Imphal ha u bnai Jymmang hadien ka jingkhie ka thma ïapher jaidbynriew hapdeng ki Meitei bad ki Kuki.
Kumjuh ruh, palat 800 ngut ki Kuki kiba la kylla phetwit namar kane ka thma ïapher jaidbynriew, ki la wan shong riehtngen mynta ha Shillong.
U President ka Kuki Students’ Organisation, Shillong,Dr Jangkhohao Hangshing ula ong ba ka jing kheiñ ba ki la buh ïa ka jingwan ki briew na Manipur ka dang long tang haduh ka taiew ba nyngkong jong u Jylliew bad lada ñiew lang bad ki samla pule, ka jingdon jong kiba wan phet sha Shillong kaba kot ïa kumba 1000 ngut.
Shillong, Naitung 10 : Ka Myntri ka tnad ka Koit ka Khiah jong ka sorkar jylla, Dr.
M Ampareen Lyngdoh ha kane ka sngi Nyngkong ka la kular ba kan pynsngew sha ka shkor jong u Myntri Rangbah ka Jylla halor ka jingduna palat ka jingsiew kaba ki ASHA ha ka jylla ki ïoh baroh shi katta.
Ïa kane la ïathuh da ki nongïalam jong ka Meghalaya ASHA Workers’ Union (MAWU) hadien ba ki la dep ban kynduh ïa ka Myntri ban pynsngew halor ki lai tylli ki mat kynthup naduh ka jingdawa ban pynrung pura ïa ki ASHA ha ka skim MHIS bad khamtam eh ban don noh da ki kyndon halor ka jingweng kam khlem daw da ki nongïalam shnong ïa ki ASHA.
Haba kren sha ki lad pathai khubor ka Adviser jong ka MAWU ka Kong Sonny Kharjana ka la ïathuh ba haka jingïalang bad ka Myntri, ki la pynsngew ïa ka jingdonkam ban shah kynthup noh hapoh ka Minimum Wages ïa ka bai nong ba kidei ban ïoh namar bai sngi ka long ka ba rit palat.
“Haba ïadei bad kane ka jingdawa na ka liang ka Myntri ka la pynsngew ba kan ïakren ïa kane bad u Myntri Rangbah kumno ban leh halor ka jingdawa ban kynthup noh ïa ka bainong jongngi hapoh ka Minimum Wages," la ong ka Kong Sonny.
Ka Kong Sonny kala ïathuh ruh ba haka jingïalang, ka MAWU kala dawa ruh naka myntri ka tnat ka koit ka khiah ban kynthup i aki nongtrei ASHA hapoh ka skhim MHIS ban ïoh ka jingkyrshan kaba 100 persen ka bai dawai.
Ka la ïathuh ba naka liang ka tnat ka koit ka khiah ka la mynjur ban pyntreikam ïa kane bad yn pynbiang ruh da ki ID ïa ki ASHA khnang ba kin lah ban ïoh jingmyntoi naka shkhim MHIS ha ka por ba ki leit ban shah sumar.
“Nalor kine, ka MAWU ka la kyntu ïa ka Myntri ban pynmih da ka jingpynbna ban ithuh ïa ki nongtrei ASHA khnang ba ki nongtrei kim dei ban shah wengkam khlem kano kano ka daw kumba la jia ïa kiwei ki nongtrei ASHA," kala ong.
Nalor kane ka MAWU ka la dawa ruh na ka Myntri ban kyntiew noh ïa ka bai nong ki ASHA Facilitator namar ka bai kali kaba ki ïoh ka long tang 400 tyngka namar bunsien kine ASHA Facilitator ki hap ban leit sha ki shnong kiba jngai bad hap ruh ban shu wai kali ban pyndep ïa ka kam ba la bynshet ha ki da ka tnad ban pyndep.
Shillong, Naitung 10 : Ki shipai ïada khappud ki Border Security Force (BSF) ha ryngkat ka Ri War Development Organisation (RWDO), mynta ka sngi, ki la ïoh ban kem ïa 3 ngut ki khar Bangladesh bad kurup ïa 3 tylli ki wait, kiba ju wan ban pom tuh ïa ki dieng ki siej, ki dieng kwai ha ki thaiñ Tishang bad Nongjri, East Khasi Hills.
ïa kine ki khar Bangladesh la ïoh kem na kawei ka jaka ba don ka liew muri kaba ksam lyngba sha u pud u sam ka shnong Tishang Nongjri.
Kane ka jingjia ka la jia hadien ka jingïalang kaba long hapdeng ka RWDO bad ki shipai BSF, kaba ïakren halor ka jingrung tuh ki nong Bangladesh sha ki bri ka thaiñ ban pom tuh ïa ki dieng ki siej bad ki dieng kwai nalor ka jingtuh ïa ki mar rep.
Kat kum ka jingïathuh ki Nongïalam ka RWDO, ki nong Bangladesh ki ju wan rung tuh man ka por sha ka thaiñ bad ki ju byrngem ruh wat ïa ki nongtrei bri ban pom da ka wait lada ki pyneh bad beh ïa ki na ka jingpom dieng.
Ki ïathuh ba ha ka 8 tarik Naitung, ka seng kala leit ïakynduh ïa ki shipai BSF ban ïakren halor kane ka kam hynrei dei ha ka por ba ki wan phai, ki la ïohi ïa ki khar Bangladesh kiba mut rung tuh sha u pud ka Shnong Tishang Nongjri lyngba ka thliew murui ba don jingkieng.
Ki Nongïalam ka seng kila pyntip mar mar sha ki shipai BSF kiba pahara hajan kane ka jingkieng, ban beh thong bad kem ïa kine ki khar Bangladesh.
Ki ïathuh ba mynta ka sngi ha ka jingïatreilang bad ki BSF, ka seng ka la ïoh ban kem noh ïa 3 ngut ki khar Bangla katba ki dang tuh dieng bad la ïoh ruh ban kurup noh ïa ki dieng nalor ki wait ba ki rah.
ïa kine ki khar Bangladesh la aiti noh sha ki Pulit ba kin leh ïa kaba donkam.
Ka RWDO ka la phah ktien ruh sha ka Sorkar Pdeng lyngba ki shipai BSF ba ka Sorkar kan pyndep noh kham kloi ïa ka jingker sainar shiah nalor ban buh ruh ïa ki kor CCTV ha ki thaiñ khappud khnang ba yn lah ban tehlakam ïa ka jingwan rung tuh ki khar Bangladesh.
Shillong, Naitung 10 : Ki Pulit ka East Khasi Hills, ki la ïoh tam ïa kawei ka metiap u rangbah briew ka bym don khlieh shuh, kaba la per ha sla um jong ka dam Umiam.
ïa kane ka metiap bym pat lah ban ithuh, la ïoh ban tam na ka thaiñ Mawdun, Iapngor.
La antad ba une u briew ula don hapdeng ka 30-40 snem ka rta bad ba jrong kumba 5.
5 ft.
ïa ka metiap la wan kit noh sha Shillong Civil Hospital ban pyndep ïa ka post mortem bad ban wan kam ki bahaïing hasem.
Ki Pulit ki la register case ïa kane ka jingjia ha Lumdiengjri Police Station.
Shillong, Naitung 10 : Ka Myntri ka tnad ka Rep ka Riang, Kong Ampareen Lyngdoh ka la pyntip ba shen kan sa phah da ka jingthoh sha u Myntri Rangbah ka jylla ban lum ka jingialang khnang ba kin lah ban iakren halor ka jingeh ba ki nongrep ki kynduh namar ka jingdon ki khyrdop lum khajna.
Kane ka jingpyntip ka Myntri ka dei hadien ka jingialang bad ki nongrep na kylleng ka rilum Khasi-Jaintia kiba la pyntip halor ka jingeh ba ki iakynduh namar ki shah khrong khajna ha ki khyrdop lum khajna kiba don hapoh ka rilum Khasi-Jaintia.
“Ki khyrdop lum khajna ki long kum ki mawjynthut ïa ki nongrep bad kane ka ktah ïa ka ïoh ka kot jong ki nongrep kiba trei shitom ban pynmih ïa ki mar rep na ka bynta ka jingdonkam ki paidbah ka jylla baroh kawei," ka la ong haba kren bad ki lad pathai khubor hadien ka jingïalang.
Shuh shuh ka la ong ruh ba kum ka Myntri kan shimkhia ïa kane ka jingud ki nongrep bad kan pynsngew ïa kane ka juh ka mat sha u Myntri Rangbah ka jylla ban shim rai halor kane na ka bynta ban ai mynsiem bad ban pynshlur ïa ki nongrep ka jylla ban nang trei shitom ban lah ban pynmih khambun shuh shuh ki mar rep naka bynta ka jingdonkam ka jylla.
“Ngam ong la kine ki khyrdop lum kidei kiba ithuh lane kiba be-ain, la ki long ka jingmyntoi ne duh nong hynrei katkum ka jingpynsngew ki nongrep, kine ki khyrdop ki long ka jingduh nong ïa ki nongrep bad ngi dei ban pynduh ïa kum kine" ka la ong.
Shillong, Naitung 10 : U Myntri ka tnad Pule Puthi ka Sorkar Jylla, u Rakkam A Sangma u la ong ba um sngew ïahap satia ban kynnoh ba ka Meghalaya ka don sha trai napdeng ki jylla ha ka Ri haba ïadei bad ka jingkiew ha ka liang ka pule puthi.
Haba kren bad ki lad pathai khubor ha kane ka sngi Nyngkong, u Myntri u la ong ba lada peit katkum ka jingpyllait kyrdan da ka Performance Grading Index (PGI) ka Meghalaya ka la kiew ar kyrdan“Ha ki lai snem ba la dep ka Jylla ka la kiew stet bha ha ka liang ka pule puthi.
Ha u snem 2017 ngi don ha ka kyrdan kaba phra na trai hynrei ha u snem 2021 ngi don ha ka kyrdan kaba 6.
Kumta mynta u snem, ka Kerala ka don ha khliehduh hynrei peit lang ïa ki jylla kiba heh bad kiba paw ki la kham hakhmat ïangi ha ki snem ba la dep.
Kumta ngim lah ban kiew kynsan kynsan," u la ong haba kren bad ki lad pathai khubor.
Katkum ka jingong jong u, ka jylla ka la kiew stet bha ha kine ki lai bad saw snem mynta bad kadei ruh ka dak ba ka lah ban nang kiew shuh shuh nangne shakhmat.
Nalorkata, u Myntri u la ïathuh ruh ba katei ka jingphiah kyrdan ïa ki jylla ha ka liang ka pule puthi kadei katkum ka jinglong jingman ka jylla naduh ka jingsuk ban poi sha ki jaka pule, ka jingbiang ki netwrok, ki iing skul kaba bun ki skul ha nongkyndong ki duna.
Ha kane ka sngi, u Myntri u la pyntip ruh ba ha ka jingkynduh dang shen bad u Myntri ka tnad Human Resourses Development ha nongbah Delhi ryngkat bad u Myntri Rangbah, la rai ban phah ïa ki ophisar rangbah na katei ka tnad ban wan buddien ïa ka jinglong jingman ha ka liang ka pule puthi ha kane ka jylla la kumno kumno shwa ka Dorbar ha Parliament.
“Ka sorkar pdeng kan sa phah ïa heh sorkar ban peit ïa kiba bun ki ishu ha kane ka jylla kynthup naduh ban buh ïa ki CUET centre bad ruh ban lap ïa kiei ki jingeh ba ka jylla ka kynduh bad kumno ban weng ïa ki," u la ong.
La ïathuh ruh ba ha katei ka jingïakren la pyntip ruh ba naduh u snem ban wan ki samla ka jylla kiba hap ban thoh ïa ka eksam CUET kin lah ban thoh noh ïa ka ha ka jylla lajong namar la mynjur ban buh noh ïa ka Centre ha Shillong, Jowai bad ha Tura.
Shillong, Naitung 10 : Ka sorkar jylla lyngba ka tnad Pule Puthi ka la pynbna ba shen kan sa pyndap noh ïa ki kam nonghikai kiba la don palat 1200 tylli ha ki skul Government Lower Primary ne ki skul LP jong ka sorkar hapoh kine ki arbnai ban wan.
Ïa kane la pynbna da u Myntri ka tnad Pule Puthi ka sorkar jylla, Rakkam A Sangma uba la pynti ruh ba ïa ka jingpynbna yn sa pyllait paidbah la kumno kumno ha ka 14tarik mynta u bnai.
“Shen yn sa pyllait ïa ka jingpyntip paidbah na bynta ban pyndap noh ïa ki 1200 tam ki kam nonghikai kiba la pyndep ai ka Meghalaya Teachers’ Eligibility Test (MTET) ha ka jylla," u la ong.
U Myntri u la ong ruh ba ka tnad kan pyrshang ruh ban pyndep ïa kane ka kam hapoh ki ar bnai.
“Ngin pyrshang wat ban pyndep noh ïa ka hapoh ka 15tarik u Nailar hynrei ngin pyndep beit ïa ka hapoh ka arbnai," u la ong.
Haba pynshai pat haba ïadei bad ki 18,000 ngut ki nonghikai bym pat shah pyntbit ha ka jylla, u Myntri u la ong ba ïa kane ka ishu ki la kren ruh ha ka jingkynduh bad u Myntri ka tnad Human Resources Development ka sorkar pdeng ha nongbah Delhi.
La ïathuh ba ha katei ka jingïalang la ong ba ka jylla ka lah ban phah pyntbit ïa ki nonghikai lyngba ka IGNOU lane ha ka NIOS.
Shillong, Naitung 10 : Ka Sorkar Jylla ka la rai ba shen kan sa pyndonkam noh da ki kot ka National Council of Educational Research and Training (NCERT) ha ki skul hapoh ka Jylla.
Haba pyntip ïa kane mynta ka Lah Sngi U Blei, u Myntri ka Pule puthi u Rakkam A Sangma ula ïathuh ba ula dep ïakynduh dang shen ïa u Chairperson ka Central Board of School Education (CBSE) ha New Delhi.
Ha kane ka jingïalang la ïadonlang ruh u nongaibuit ka Tnad Pule Puthi ka Jylla u Bah Himalaya Shangpliang lem bad ki Ophisar na ka DERT.
U pyntip ba ka Jylla ka la kyrpad ïa ka CBSE ba kan ïarap ïa ka Tnad Pule Puthi ba kan pyndonkam noh da ki kot ka NCERT ha ki skul kiba don hapoh ka Jylla.
“Ki bor pynïaid ka CBSE ki la kular ba kin sa ai ïa ki jinghikai ïa ki nonghikai jong ngi.
Ngin sa phah ïa ki katto katne ngut ki nonghikai na ka Jylla sha Delhi ba kin leit hikai pyntbit bad kin sa wan ruh sha Jylla ban ai jinghikai bad ban ïarap ïa ka tnad Pule Puthi halor kane ka kam" ula ong.
ïa kane ka rai la shim ruh hadien ba bun na ki jingkylli jong ka eksam CUET ka dei kaba la set na ki kot ka NCERT.
U Myntri ula pyntip ba ïa ka kam ba ïadei bad ka CUET ruh la ïakren bad u Myntri ka Ministry of Human Resource Development bad ïathuh ba ka National Testing Authority (NTA) kan sa buh ïa ki CUET centre ha Shillong, Tura bad Jowai shuwa ka eksamin jong u snem ban sa wan.
“Kiba bun ki samla jong ngi ki la ngat ha ki centre shabar ka Jylla mynta u snem.
Hadien ka jingtuklar jong u Myntri Rangbah ka Jylla, kiba bun ki bym ïoh leit ïaleh ïa ka eksam kin sa ïohlad ban ïaleh biang" ula ong.
Jowai, Naitung 10: Ka Dorbar Lyiur jong ka Jaiñtia Hills Autonomous District Council (JHADC) kaba la long mynta ka sngi 10 tarik kala rai ban pyrshah ïa ka jingthmu pyntreikam ïa ka Uniform Civil Court (UCC) hapoh ka JHADC da ka sorkar kmie katkum ka jingbthah jong ka 22nd Law Commission of India dated 14th June 2023 kaba la ai por lai phew sngi ban ai jingtip sha ka Law Commission of India.
Ha kane ka Dorbar baroh ki MDC naduh ka liang synshar bad ka liang pyrshah kila pynpaw ka jingpyrshah jur ban pyntreikam ïa ka UCC lyngba ka Resolution ba la wanrah da u CEM ka Council u ma Thombor Shiwat da kaba pynsngew ba kane ka UCC ka lah ban ktah ïa ka Riti ka Dustur bad ka jinglong tynrai jong ka jait bynriew.
Shuh shuh la ïatai da kitei ki MDC hapoh ka Dorbar lada pyntreikam ïa kane ka UCC hapoh ka JHADC wat ïa ka bor jong ki Dolloi, ki Waheh Shnong, ka jingshim jait na ka kynthei, ka jingkyntiew kurim kin duh kin dam noh bad ka long pyrshah ïa ka riti synshar kaba la kdew ha ka Six Schedule jong ka Constitution ka Ri.
Hadien kane ka jingïatai da kawei ka sur ka Dorbar kala rai ba ym pdiang ïa kane ka jingthmu ban pyntreikam ïa ka UCC bad la rai ruh ban phah noh mardor ïa ka jingthoh halor ki nongrim ban pyrshah jur ïa ka sha u Lat ka jylla.
Nongstoiñ, Naitung 10: U Deputy Commissioner ka West Khasi Hills Bah Garod LSN Dykes, u la hukum ban pynpra lut ïa kumba 57 tylli ki karkhana coke ba treikam beaiñ ha ka thaiñ Shallang West Khasi Hills District.
Hynrei u la ong ba napdeng kine ki 57 tylli, 14 tylli ki dei kiba la ïoh ïa ka Single Window clearance tangba kim pat don satia ïa ka jingai jingbit ba kin treikam.
Haduh mynta, ki bor District ki la dep ban pynpra haduh 4 tylli ki karkhana ba beaiñ, ba kynthup ïa lai tylli kiba dang shu pynpra hynne ka sngi nyngkong, da kaba shu pynbthei ïa ki atoskhana ba saiñ ïa u dewiong coke.
Haba ïakren bad u nongthoh khubor, u Deputy Commissioner u la pyntip ba kane ka jingpynpra ïa ki karkhana coke ba beaiñ ka la sdang naduh ka 7 tarik Naitung.
U la ïathuh ba katkum ka hukum ba pynmih naduh u bnai Nohprah 2022, ki don haduh 57 tylli ki karkhana coke ba treikam beaiñ ha ka thaiñ Shallang.
Hynrei napdeng kine, 14 tylli ki dei kiba la don ïa ka Single Window Clearance tangba kim pat don satia ïa ka jingbit ba kin treikam.
Haba kylli katno tylli ki karkhana ki ban shah pynpra, u Deputy Commissioner u la ong, “Ki don 57 tylli kiba la shem ba ki treikam beaiñ, hynrei 14 tylli ki dei kiba don ïa ka Single Window Clearance.
Mynta ngin hap shim shuwa ïa ki jingai jingmut na ka tnad Industries bad ki nongïasaid aiñ jong ngi shuwa ban shim ïa kano kano ka lynti.
Kin hap pyni ruh ïa ki kot ki sla kiba donkam baroh".
Katkum ka jingong jong u, kine baroh 57 tylli ki karkhana ki dei kiba la khang khyrdep naduh u bnai Nohprah 2022.
Haba kylli halor ki karkhana ba pynpra hynne ka sngi nyngkong, u Deputy Commissioner u la ong ba ka kynhun na ka Ophis ki la don sha Shallang ban pynpra ïa ki karkhana ba beaiñ, hynrei namar ka jingthut ka mobile network, haduh mynta um pat ïoh satia ïa ka kaiphod.
Na ki tyllong khubor ba ïoh lum, la ïathuh ba haduh 3 tylli ki karkhana ki la shah pynpra biang hynne ka sngi ha ki bor District, hynrei ym shym la ïoh pat ïa ki kyrteng jong kine ki karkhana.
Lah ban kdew hangne ba kane ka jingpynpra ïa ki karkhana coke, ka la wan jia ruh hadien ka jingïai tynjuh jong ka Ïing Kashari Meghalaya High Court ïa ka Sorkar Jylla, halor ka jingkuman ban leh eiei pyrshah ïa kine ki karkhana bad ruh ïa ka kam tih dewiong beaiñ.
Shillong, Naitung, 10: Lai ngut ki briew ki la ïap,kynthup ia kawei ka kynthei, bad ïa ki met ïap jong ki la lap na ïing ba dang shna jong ka Institute of Science and Bio Resource (ISBR) ha ka shnong Umsawli, ha ka janmiet sngi U Blei.
Ia kine ki lai ngut, la tip kyrteng kum ka Kong Sheba Kharbani 40 snem ka rta, kaba trei kum ka cleaner, u Bah Rupert Donbor Dohtdong, 43 snem, bad u Blackstar Kharkrang 30 snem.
Baroh lai ngut kidei kiba shong ba sah sah ha Mawlai Phudmawri.
La lap ia kine ki metiap na kane ka jaka, hadien ba la mih ka jingsma na kane ka ïing ha kaba ki paidbah ki la pyntip mar mar sha ki bor pyniaid shnong jong ka shnong Umsawli.
Ia ka met jong ka Kong Sheba la lap na kawei ka kamra katba ia ka met jong ki arngut kiwei pat la lap na kawei ka kamra.
Ki Pulit kiba la pynlong ka jingtohkit, ki la lap kine ki lai ngut ki la bam ïa u tit uba buid ba ladep shet bad la antad ba ki la kheit na ka khlaw kaba don hajan.
Ki Pulit ki la lap ruh ia u tit baladep shet ha u khiew ha kawei na ki kamra.
Hadien kane, ka kynhun ki Pulit jong ka Crime Scene Unit ki la leit mar mar sha kane ka jaka ban pynlong ia ka jingtohkit kaba bniah.
ïa ka met jong ki la pynkit noh sha NEIGRIHMS Hospital ban leh ia ka post-mortem bad ki Pulit ki la register case ruh halor kane ka jingjia.
Shillong, Naitung 10: Ka sorkar Meghalaya kum ka jingïakhun dohïap ban lait na ka jingkyrduh bording, ka la ïateh kular bad ka NTPC ha nongbah Delhi mynta ka sngi.
Ka NTPC kadei ka kynhun jong ki kompeni pynmih bording ha ri India.
Ïa kane ka jingïateh kular la ïasoi da u Sanjay Goyal, CMD ka MEeCL bad u Gurdeep Singh, Chairman bad Managing Director jong ka NTPC ha kaba la ïadon lang u Myntri Rangbah u Conrad Sangma bad u Myntri tnad bording, u AT Mondal.
Ka khubor na ka Chief Minister Office ka ong ba kane ka jingïasoi ne ïateh kular lyngba ka MoU, kan long ka lad ban pynbha ïa ka jingtreikam ka tnad bording ha ka jylla, naduh ka rukom sam bording, nangta ka jingpynmih bording lyngba ka Solar bad kiwei kiwei de ki bor treikam.
U Myntri Rangbah ka jylla u la pynpaw ka jingkyrmen ba kane ka jingïasoi soskular kan ïarap shibun eh ïa ka jylla ha kaba ïadei bad ka jingpynbiang bording elektrik ha ka jylla.
Kumjuh ruh u Myntri tnad bording u la ong ba kane ka kan plie lad ia ka jylla ba kan nang khambha shuh shuh ha ka kam sam bording.
Shillong, Naitung 10: Hadien ba ka la mih ka huri hura bad ïashoh ïadat ha Laitumkhrah kaba la poi haduh u pud ba ka don ka jingshah thang kali ha phyllaw jong ka Thanad, ka Deputy Commissioner jong ka East Khasi Hills ka Kong RM Kurbah mynta ka sngi ka la pynjari ïa ka kyndon 144 CrPC ha nongbah Shillong  kum shi bynta ban teh lakam ïa kino kino ki jinghuri hura kiba lah ban mih khamtam ha ka por mynmiet.
Ha ka hukum ba la pynmih ka DC ka la  maham ba baroh ki dukan ha sor Shillong kim dei shuh ban plie palat ïa ka 10 baje mynmiet bad ruh ka la maham ba la mana ba ym bit ban dih kyiad ne kino kino ki jingdih pynbuaid bad ki kam be-aiñ hapoh kali.
Shuh shuh la mana ba ym dei ban tem  jingrwai ne kino kino ki sur pynsawa ha jan ki skul bad jaka pule, ki jaka sumar bad ruh ha ki shnong ki thaw bad ki dong ki kyntoit ka sor khamtam eh ynda la palat ïa ka 10 baje mynmiet.
Jowai, Naitung 11 : Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Youth Social Welfare Pynthor kala pynliem da 3-1 kol ïa ka Tpeppale, ïa ki kol na ka Youth Social Welfare la thep da u Chival Lipon ha ka minit ba 9, u Hynriew Ryngkhlem ar kol haka minit ba 15 & 49.
Na ka Tpeppale la thep da u Lamdame Sumer haka minit ba 69.
Ha ka jingïakhun kaba ar kaba poi sha ka jingïakhaid da 0-0 hapdeng ka Lumchyrmang Mihmyntdu pyrshah ïa ka SC SC Nonglatem.
Ha ka jingïakhun kaba lai ka Da-i-hi Mynsngad kala pynliem da 2-0 kol ïa ka Loompyrdi Iongpiah.
Ïa ki kol na ka Da-i-hi Mynsngad la thep da u Pyndap Pyrtuh haka minit kaba 32 bad u Heltwiss Pyrtuh haka minit ba 37.
Katba ha ka jingïakhun kaba saw kila poi sha ka jingïakhaid da mar shikol 1-1 hapdeng ka Nangbah Pohchnong pyrshah ïaka Mukhla Umlangshor, ïaka kol na ka Nangbah Pohchnong la thep da u Lakhon Dhar haka minit kaba 5 bad na ka Mukhla Umlangshor la thep da u Treibha Sumer haka minit ba 70 min.
Ha ki snem kiba mynshwa kata 15 ne 20 snem mynshwa, ban ïoh laisen ñiah kali ka long kaba eh bad jynjar haduh katta katta namar ki ophisar kiba dei peit ïa ka District Transport Office (DTO) ki long kiba pyrkhing bad kim ju ailad satia da lei lei ruh ba ki paidbah kin ïoh ïa ka laisen lada kito ki nongwan pan kim pat lah bha ïa ki kyndon ñiah kali.
Nalorkata, wat hadien ba kito kiba wan pan laisen ki la nang ban ñiah ïa ka kali hynrei lada kim pat tip pat ïa ki jingkdew (signal) bapher bapher kin hap shwa ban lah lyndet bad hadien ba la pyntikna ba ki la lah shisha, kin sa ïoh ïa ka laisen, kata ruh khlem da donkam BAISHA.
Hynrei ka long kaba sngewsih ba ha kane ka pateng ba mynta, don ruh kiba ïoh laisen kiba tang ka kali ruh kim pat nang ñiah bha.
Hato balei kine baroh ki jia?.
Lehse dei namar la suk palat ban ïoh ïa ka laisen tang namar ba biang ka BAISHA (kaba ki ju ong hynrei kaba palat pat wat ïa ka bai bam shibnai) kaba ki ju pynkham ha kito ki ‘dalal’ kiba ju don ha ki phyllaw jong ki DTO.
Kaba kham i ma eh kadei ba bun ki draibar kim ithuh ïa ki zebra crossing lane ki jaka ba la ruid bha ha pdeng surok bah na ka bynta ki paidbah ba kin kam sha shilliang.
Kane kam jia tang ha nongkyndong hynrei ka khamjur pynban ha nongbah Shillong.
Man ka sngi naduh ki riew paidbah haduh ki nongtrei ophis kiba don ha ki bynta jong ka Additional secretariat bad ruh ha Main Secretariat ki hap ban ap slem slem ban ïoh kam sha shilliang tang na ka daw ba ki draibar kim ithuh ïa u zebra crossing.
Ki don ruh ki khep ba ki paidbah ki la thmu ban kam sha shilliang hynrei ka jingbym ithuh jong ki draibar ïa kitei ki jingkdew, ki paidbah ba pli ki la hap ban kynthih biang shadien da ka jingtieng ïoh mynsaw ei khamakha.
Ka jingbym teh pyrkhing ha ka rukom ai laisen kadei ruh ka dawbah ba ka tnad pulit ka kynduh jingeh bha bad kane kadei ruh ka dawbah kaba pynlong ïa ka jingdheng kali ha kiba bun ki jaka namar bun kim pat tip satia wat tang ïa ki kyndon ba hap ban burom ne ailad ïa ki nongïaid lynti lyngba kitei ki Zebra Crossing.
Hato haduh katno kein ki pulit pynïaid kali kin don por ban hikai naduh A-Z ïa ki nongñiah kali ba kin tip ïa ki kyndon ñiah kali baroh.
Katei hi ka pawshai ba na ki DTO ki shu ai pathai ïa ki laisen kaba poi haduh u pud ba ki nongñiah kali kim tip shuh wat ïa kaei ka bym dei ban leh bad kaei kaba kidei ban leh haba ki don ha kali.
Lah ban ong ruh ba dei na ka dawe ka jingai laisen pathar ba ki pulit ka nongbah dang ha ki snem ba la lah ki la buddien ïa ka bamsap ha ka ophis District Transport Office bad pynpaw pyrthei syndon ïa ka jigdonkti lang ki nongtrei jong ka bad kito ki dalal ban pynïoh laisen, permit bad kiwei kiwei.
Ka la dei ruh ka por ba ki heh pulit ka Jylla kin treilang bad ka Transport Department khnang ban teh lakam ïa ka rukom ai laisen khnang ba kito kiba pan kin hap ban da pynbiang tikna thik pa thik ïa ki jingdonkam baroh shwa ba kin ïoh.
Namar la ju ïohi ruh na ka por sha ka por bad lah ban ong ba ka jia ruh jan man ka sngi ki pulit ki ju ïoh dain kuna ïa ki kali.
Lada dei ba ki tip aiñ lehse katei kan ym jia.
Ka tnad pulit kumjuh ka ophis Transport lyngba ki ophis DTO ki la dei ban tohkit ruh la ka jingbun ki jingjia aksiden kiba jia kylleng kylleng ïoh ki lah ban dei na ka daw ba kito ki draibar ki dei ki bym pat biang ka jingtbit ban ñiah kali.
Nongstoiñ, Naitung 11: Ka Nongstoiñ Assembly Youth Congress, kan pynlong ïa ka jingpynkup burom ïa ki khynnah pule kiba pass bha ha ki Exam bapher bapher jong u snem 2023 jong ka Class X bad Class XII, kata ha baroh ki stream kiba dei ki Nongshong Shnong ba pura jong ka Nongstoiñ Constituency.
Kiba pass na ki skul kyndong (Rural Areas) kin long tang kito kiba ïoh 70% shajrong.
Kiba ba pass na ki skul sor (Urban Areas) kin long tang kito ïoh 85% sha jrong.
Ki kot kiba ki donkam ban pynpoi ki long ka Marksheet bad Epic jong ki kmie ne kpa bad kin pynpoi ïa kine ki kot ki sla shwa ka 7 tarik Nailar 2023 ha u bah Ronald Syiem, Blesstingwell Wahlang bad Fenderson L.
Nonglait.
Lah ruh ban phone ha u 8787741908, 8837455884 bad 8837343189.
Mawkyrwat, ‘Naitung 11: Ka Sngap Syiem College, Mawkyrwat lyngba ka Transports Cell mynta ka sngi ka la ïoh ban pyllait paidbah ïa ki ar tylli ki bos, ki ban long ki kali ban ai jingshakri da kaba kit na ka bynta ki samla pule kiba wan pule hapoh ka Sngap Syiem College, Mawkyrwat.
Lah ban kdew ba ïa kine ki ar tylli ki kali, ka Sngap Syiem College, Mawkyrwat lyngba ka Transports Cell ki la ïoh ban thied bad pynbha hi ha ka jinglut jong ka kolej.
Kine ki kali kin kit ïa ki samla pule kiba don ha ki shnong kiba kham pajih na kane ka skul pule kata kawei ka bos kan ïaid na Wahsiej – Mawthawpdah bad poi sha Shngimawleiñ katba kawei pat kan ïaid na Rangmaw – Jakrem ter ter ha ki shnong kiba khamjan.
Ki ar tylli ki kali ki dei kiba don ïa u Registration Number; ‘ML 01 7370 bad ML 01 7364’.
Ha ka jingïalang ba lyngkot, u bah Renikton Lyngdoh Tongkhar u MLA ka Mawkyrwat Constituency ha ka jingkren jong u, u la ai ka jingïaroh ïa ka jinglah jong ki nongpynïaid jong ka Sngap Syiem College, Mawkyrwat ha kaba ki lad jingshakri jong ki, kim shym la kut tang hapoh ki kamra klas hynrei mynta pat ki la mih shabar jong ka ban ai jingshakri na ka bynta ki samla pule jong ka dong ka thaiñ Mawkyrwat baroh kawei, namar lyngba ka jingïoh ban pyllait paidbah ïa ki ar tylli ki bos kan sa long ka jingkyrkhu bad ban pynpoi ïa ki samla pule hapoh ka kolej ha ka por ka biang.
U don ruh ka jingkyrmen ba lyngba kane, kum ka kolej kan nang lah ban pyiar ïa ki tnad jong ka jingai jingshakri ïa ka dong ka thaiñ bad ka distrik baroh kawei khamtam eh ïa kito ki longïing kiba duna ha ka ïoh ka kot.
U bah Carnes Sohshang, u MDC jong ka Mawkyrwat Constituency pat u la ong ba kane ka sngi ka dei ka sngi jong ka jingjop jong ka kolej baroh kawei namar ki don ha ki ïa ka jingïatreilang kumno ban pyrkhat bad pynïoh ha ki samla pule ïa ki ar tylli ki bos khnang ba kan pynsuk ïa ki ha ka leit ka wan kaba manla ka sngi.
U bah Carness u la pynkynmaw ruh ba kane ka sngi ka dei ruh ka jingurlong hadien ka jingwan jngoh jong u Chief Secretary, ïa kaba ma u u la kular ban pynïoh ha kane ka kolej ïa ki College Bus.
Ha ka jingkren jong u Dr.
K.
K.
Nongsiej, Principal jong ka Sngap Syiem College, Mawkyrwat u la ïathuh ïa ka jingïaid lynti jong ka kolej ha kaba ka la kynjoh mynta ïa ka 38 tylli ki snem bad ha ka jingpyrshang jong ka Governing Body ban pynbit pynbiang ïa ki jingdonkam jong kane ka skul pule lyngba ka jingai ha ki samla pule ïa ki bynta ba donkam kiba ïa dei bad ki lad jinghikai kiba har rukom ba ki samla pule kin ïoh lad ban ïa shimbynta.
Kiba la ïadonlang ha kane ka sngi ki long naduh ki nonghikai jong ka Sngap Syiem College, Mawkyrwat, ki kmie ki kpa bad kiwei de ki ‘riew rangbah.
Ïa ka jingïalang ka pynïaid da u Dr.
K.
D.
Ramsiej, President jong ka Governing Body, Sngap Syiem College, Mawkyrwat bad ka jingdwai na u Rev.
(Dr) S.
I.
Iawphniaw.
Jowai, Naitung 10: Ka Khasi Students’ Union (KSU) East & West Jaiñtia Hills District Unit mynta ka sngi la leit ban ai da ka jingthoh ha u Chief Executive Member ka Jaiñtia Hills Autonomous District Council (JHADC) ban kyntu jur na ka Council ban kan nym ai ïa ka Syrnot ai jingbit (NOC) halor ka jingthmu ban wanrah ïa ka lynti rel lyngba ka East Jaiñtia Hills.
Katkum katei ka shithi ba ka seng kala ïoh ban aiti mynta ka sngi ha u Deputy CEM ka JHADC ma Laski Rymbai namar ba u CEM um don ha ophis treikam, da kaba pynsngew ha u ba ka sorkar kala pyrshang ban wanrah ïa ka lynti rel lyngba ka NFR shapoh kane ka rilum Jaiñtia.
La ïathuh ba ka seng naduh ki snem 1988 kala ïeng skem haka nongrim ban pyrshah ïa ka jingwan ka lynti rel shapoh ka jylla namar ka seng ka ïohi jngai ba kan don ka jingwan buhai shnong bad rung khyrthep ki mynder sha kane ka ri kaba dap da ka dud bad ka ngap.
Kumta ka seng ka dawa ba dei ban pynsangeh mardor ïa kane ka mat wanrah lynti rel shapoh ka Ri Khasi Jaiñtia, da kaba ka seng kala pynkynmaw ba la jan dap pura saw snem bala dep phah ïa ka Resolution da ka sorkar jylla sha ka sorkar kmie halor ka jingpyntrikam noh ïa ka ILP hapoh ka jylla, hynrei ym ïohi dak satia haduh mynta mynne.
Ha ka juh ka por ka KSU ka kyntu ïa ki nongmihkhmat jong ka Council Council ba kan pyntrei kam hok ïala ka bor kata ban ïada ïa ka khyndew ka shyiap,U General Secretary ka KSU-EJHDU u samla Kwilnis Suchiang ula ong ba ka seng ka pynrem jur ïa kane ka jingthmu ka sorkar ban wanrah ïa ka lynti Rel lyngba ka East Jaiñtia.
Ula ong tang kawei ba ka seng ka donkam ïa ka sorkar kmie bad ka sorkar jylla ba kin pyntreikam ïa ka Inner Line Permit (ILP) hapoh ka jylla kaba la donkam bha mynta.
Hadien ka jingïakren bad u Deputy CEM ula kular ha ka seng ban rah ïa kane ka jingdawa jong ki sha ka Executive Committee da kaba ym ailad satia ban pynpoi ïa ka lynti rel.
Shuh shuh u samla Kwilnis Suchiang ula ong ‘hapoh ka jylla ki jaitbynriew rit pait jong ngi ki don tang hapoh 14 lak ngut hynrei kaei pat ka jingjia lada pdiang ïaka lynti rel khlem da don shwa ïa ka ILP lane ka MRSSA kiba lah ban teh lakam ïa ka jingwan rung kyrthep ki bar jylla’.
Nongpoh, Naitung 11: Hadien ki jingpynkhreh jong ki bor sorkar jylla ban plie paidbah noh ïaka Patharkhmah Model Degree College kaba dei kawei na ki shlem ai jinghikai ban pynsuk ruh ïaki samla ka thaiñ ba kim donkam shuh ban leit pule sha ki jaka ba kham jngai, khamtam kaba long ka jingkyrkhu kaba khraw ïaki khun samla ka thain Ri-Bhoi Sepngi bad ka dong Ri-Bhoi baroh kawei, hynrei ka seng Hynniewtrep Youth Council, Ri-Bhoi Sepngi haka jingïalam jong u samla RC Thangkhiew uba dei u President haka jingïadonlang jong kiwei kiwei ki dkhot jong ka seng ki la leit ban jurip ïa katei ka College bad lap ïa shibun ki jingbympat biang ha kane ka jaka pule kaba la thmu ban plie paidbah noh da ka sorkar.
Haka jingleit leit jurip jong ka seng la lap ba katei ka College kam pat bit pat biang ban plie paidbah noh ïaka, namar kumba la lap ka surok ban poi sha katei ka jaka ka dang long kaba sniew, bad kiwei kiwei ki jingduna ki kynthup naduh ka umbam umdih, ka bording elektrik bad kiwei kiwei.
Kumta ki dkhot jong ka seng ki la buh ïaka jingkyntu iaka sorkar kaba la ïalam da ka seng NPP ban pynbiang shwa ïaki jingdonkam ha kane ka jaka pule hashwa ban plie paidbah kaba la long kawei na ki kam pynroi kiba ka thaiñ Patharkhmah ka la ap khmih lynti ban pynurlong noh, khnang ba kan long ka jingmyntoi bad ka jingkyrkhu ïaki paidbah ka thaiñ khamtam ki samla pule.
Nongstoiñ, Naitung 11: Na ka bynta ban pynsuk ïa ki bapang ba shitom jong ki shnong kiba don ha ka thaiñ Mawdoh kata naduh Rangesohïong, Nongthymmai, Synnia, Mawdoh bad kiwei kiwei ki shnong ha ka thaiñ, ki nongïalam bad ki dkhot ka Federation of Khasi Jaiñtia & Garo People Mawbuhtraw Unit, ki la leit ban jurip ïa ka National Health Mission Sub Centre kaba don ha Mawdoh, ha kaba ki la lap ba ki don shibun ki jingduna.
U Secretary ka Unit u la ong ba ha katei ka jingleit jurip, ki la lap ba ki paitbah ba pang ba shitom ki shem jingeh haduh katta katta haba ki leit ha katei ka jaka sumar, namar ba ym don doctor kiba peit ba khmih ne ban eksamin ïa ki, hynrei ki don tang katto katne ngut ki nongtrei bad ka ANM.
La ong ruh ba ka seng ka la lap ba ki paiñkhana kim biang satia, ka um bam umdih ruh kam biang bad la I donkam haduh katta katta ban thung nongtrei biang ha katei ka Sub Health Centre, khnang ba ka jingtrei kam kan ïaid beit ïaid ryntih.
La ong ruh ba ka jingdon briew ha ki shnong kiba hap ha ka jingpeit bad jingkhmih jong katei ka Sub Health Centre, ka la palat ïa ka san hajar ngut bad ka la don kam haduh katta katta ban pynbit pynbiang ïa katei ka jaka sumar.
U la ong ruh ba ka seng ka dawa na ka sorkar ba ka dei ban phah Doctor la kumno kumno arsien shitaïew, ba kin leit ban incharge ïa katei ka jaka sumar, khnang ba kiba pang ba shitom na katei ka thaiñ khamtam ki longkmie kiba punkhun kin kham suk ban leit phah sumar bad ban shim dawai.
Halor katei ka mat ka seng kan sa leit ban ïakynduh ïa ka District Medical & Health Officer jong ka West Khasi Hills ha kine ki khyndiat sngi ban wan, na ka bynta ban pynsngew halor kitei ki jingdonkam bad ban buh ruh da ka jingthoh, khnang ba kan phah sha ka sorkar ba kan leh ïa kaba donkam, na ka bynta ka jingmyntoi jong ki paitbah nongshong shnong ha katei ka thaiñ.
Khliehriat, Naitung 11: Lyngba ka ophis jong u Deputy Commissioner ka East Jaiñtia Hills District, ka Federation of Khasi Jaiñtia and Garo People East Jaiñtia Hills District, hynnin ka sngi ka la leit ban buh da ka jingthoh sha u myntri rangbah ka jylla, u Conrad Sangma ha kaba ka seng ka la pynpaw ka jingpyrshah jur halor ka jingthmu ka sorkar ban pynpoi ïa ka lynti rel hapoh ka district bad ong ruh ba na ka liang ka seng kan nym lah da lei lei ruh ban pdiang ïa kane ka jingtmu ka sorkar.
Katkum ka shithi sha u myntri rangbah ba la soi kyrteng da u President FKJGP East Jaiñtia Hills District, u bah M.
C.
Suting bad u General Secretary, u bah D.
H.
Sumer, ka seng ka la pynpaw ba kane ka jingthmu ban wanrah lynti rel kan sa ktah ïa ka jaitbynriew rit paid bad ruh ka seng ka dawa ba dei ban wanrah shwa ïa ki aiñ ban ïada ïa ka jaitbynriew kum ka Inner Line Permit (ILP) namar lada don ka lynti rel kan sa don ruh ka jingwan rung kyrthep ki briew kiba na bar kumta kane kan buh jingma ïa ka jaitbynriew lada khlem ki aiñ ban ïada.
Kumjuh ruh haba kren sah ki pathai khubor, kitei ki nongialam ka FKJGP na East Jaiñtia Hills District, ki la ong “ ngi na ka liang ka seng ngi sngew ban ong ba kane ka sorkar ka la pyrshang ban wanrah ïa kane ka lynti rel ha ki katto katne ki jaka ha ri Khasi bad lehse dei na ka daw ka jingpulom noh kumta ka la sdang ban phai khmat noh shane East Jaintia, hynrei ngi sngew ban ong ba kane ka long kumba peit poh ïa ka district jong ngi, ioh lehse ba kane ka jingthmu ka sorkar ioh ka don ka jingioh jingmyntoi tang jong ki katto katne ngut, hynrei kum ka jaitbynriew ngi dei ban pyrkhat shwa kumno ban ioh shwa ïa ki hok ki jong ngi kum ka Inner Line Permit kaba long ka lad ban ïada ïa ka jaitbynriew, nga sngew ruh ban ong ïa u myntri rangbah ka jylla ba ha ka jaka ban wanrah jubor ïa kum kine ki project u la dei ban pynbor shwa ïa ka sorkar halor ka ILP bad halor ka jingpyrshah jong ngi ïa kane ka lynti rel ngin sa ïa shong pyrkhat lang bad kiwei kiwei ki seng ruh ba ngin dup lah ban ieng pyrshah shuh shuh ïa kane ka project kaba ngim pat sngew iahap ban pdiang ïa kane bad lada ka sorkar ka thmu ban thom jubor, ngi kum ka seng ngi kyntu ïa ki paidbah ba kin long kiba ïa tylli khang ba ngi jop ïa kane ka mat kaba ngim pat lah ban pdaing"pynpaw u bah D.
H.
Sumer.
Kumjuh ruh na ka liang u President, u bah M.
C.
Suting, u la ong ba ka seng ka dawa ba ka sorkar ka dei ban pynbha shwa ruh ïa ka surok NH-6 namar ka surok ka la sniew palat shaduh shathie sha Malidor namar haba peit ym i dei shuh kum ka surok iaid kali namar ka surok ka la dap sa tang ki thliew ki syar suda, kumta ka sorkar ka dei ban klet noh shwa ïa ka lynti rel.
Jowai, Naitung 11: Haduh 64 ngut ki samla kiba kynthup ïa 28 ngut ki samla shynrang bad 36 ngut ki samla kynthei mynta ka sngi 11.
07.
2023 kila lah ban pyndep ïa ka jingai jinghikai ne ka (Pass Out Parade) ba 45 sngi lynter na ka Sub Center Tornado Security agency kaba don ha Umdeinlin ha shnong Iooksi West Jaiñtia Hills District.
Ha kane ka sngi la pynbam smai ïa ki da u Rev R.
S.
Nongkynrih, ha ka jingïadonlang u ma S.
Tang Ex MDC JHADC kum u kongsan, ma Letkor Dkhar Symbud Kongsan, ma Cassian Alphone Suchiang, ïa ka jingïalang la pynïaid da u ma Pyndapbiang Muksor uba long ruh u Camp Commander & Training Incharge jong kane ka Center.
U ma Pyndapbiang u la ïathuh ba kane ka jingia jinghikai ïa kine ki samla kaba mynta ka dei ka sien ne ka wat kaba saw jong Tornado Security, u la ong ba la wanrah ïa ka kum kane ka jingai jinghikai ka long ba u pyrkhat jngai na ka bynta ka jingïohkam ïohjam ki samla.
Kum kane ka jingai jinghikai ka long kum ka wait kaba ki samla ki la don lane ka lad ïa ki ba kin suk ban wan ïa ki kam Security namar hadien ba ki la pass ki la ïoh ruh ïa ki syrnot (Certificate), ong ma Muksor.
Shuh shuh u la ong ba kane ka la don la kham slem hynrei da ka wei pat ka kyrteng ha kaba la bun ki samla ki la ïoh ïa ki kam security Guard lynngba kane ka jingai jinghikai.
U ma Pyndap u la pynpaw ruh ka jingsngew nguh ïa u MLA ka thaiñ u ma Nujorki Sungoh uba la noh synñiang sha kane ka Center ha kine ki sngi ba la dep.
Katba u kongsan u ma S.
Tang haba kren u la ong na ka liang jong u wat la um tip ïa ki rukom hikai, hynrei haba u peit ïa kine ki samla kila pyndep ïa kane ka jingai jinghikai ula sngewhun shisha haba peit ïa ka rukom pdiang burom, ka akor bad leh burom jong ki, na ka liang jong u, u la kyntu ba ki dei ban long kiba sngewrit bad kiba ïaishah yn da ki la ïoh ïa ka kam ka jam ka jong ki.
Ula pynpaw ruh ka jingsngewnguh ïa u ma Pyndap biang Muksor uba dei lyngba une u rangbah la lah ban wanrah ïa kum kane ka jingai jinghikai kaba lah ban ai jingmyntoi ia ki samla.
La pynphuh pynphieng ïa kane ka sngi da ki jingshad, jingrwai, jingrwai ieit ri, shad Comedy kiba la shim bynta da kitei ki samla ba la pyndep ïa kane ka jingai jinghikai.
Shillong, Naitung :Ka Reserve Bank of India, Shillong ka la pynlong ïa ka Statelevel round jong ka “All India Quiz on Financial Literacy 2023" ha ka 10 tarik mynta u bnai hapoh Hotel Vivanta Shillong.
Ha kine ki ar bnai kiba la dep, ka RBI Shillong ka la pynlong ia kane ka jingïakop kyntip (Quiz) ha baroh ki block jong ki district ka jylla, ha kaba na baroh ki 9 tylli ki team kiba la wan ïashim bynta na ki district bapher bapher kila ïoh ban rung sha ka jingïakop ha ka State Level.
ïa kane ka prokram la wan plie da u Bah Olden Nongpluh, General Manager, Officer-in-Charge, RBI-Shillong ha ryngkat ka jingïadon lang u Pravin Bakshi, IAS, Commissioner & Secretary, Education Department, ka sorkar Meghalaya kum u Kongsan.
La pynlong ïa kane ka jingïakop kyntip da ka jingthmu ban pynphriang shuh shuh ïa ki jingtip ha kaba ïadei bad ki rukom treikam kiba ïadei bad ki kam pisa pilain, kata khamtam hapdeng ki khynnah skul bad ban pynurlong ïa kane ka jingthmu ban pynshai bad aibor halor kane ka bynta hapoh ka ri India hi baroh kawei.
Ka mat kaba ïadei bad ka jylla Meghalaya, RBI, Banking/Financial sector, Indian Economy kynthup ïa ka G 20 ki kynthup lang ha kane ka jingïakop kyntip.
Ka kynhun napoh Kendriya Vidyalaya, Happy Valley, Shillong ka la ïoh ban rah ïa ka nam lahduh ha ka State Level, katba kaba wan ba ar bad ba lai ki kynthup ïa ka Tura Public School, Tura bad ka Mawrong RMSA Secon dary School, Ri-Bhoi.
Kine ki nongjop ki la ioh ruh ban rah ïa ka khusnam kaba da ka song pisa kaba long T.
20,000/-, T.
15,000/- bad T.
10,000/- ha ryngkat ki khusnam bad ka syrnot.
Nalor kata baroh ki kynhun kiba ïashim bynta ki la ïoh pdiang ruh ïa ki tiar ki tar kiba dei na ka kynhun G20 nalor ki syrnot ïashim bynta.
Ka lahduh ha kane ka jingïakop kan sa ioh ban mihkhmat ïa ka jylla ha ka Zonal Level Quiz.
Ki nongïashim bynta ha ryngkat ki nonghikai na ki district bapher bapher ka jylla ki la pynpaw ka jingïaroh halor kane ka sienjam ba la shim da ka RBI na ka bynta ban pynlong ïa kiba kum kine ki jingïakop na ka bynta ki khynnah skul.
Shillong, Naitung :Ka Entre-preneurship Development Cell (EDC) Shillong College ha ryngkat ka jingïatreilang bad ka PRIME Meghalaya ki la pynlong ïa ka prokram aijinghikai ba 5 sngi kynthih halor ka mat ‘Introductory on Soft Skills’ shibynta jong ki jingai jinghikai ba la bei tyngka da ka PRIME, Meghalaya na ka bynta ban wanrah ïa ka Entrepre neurship Promotion and Development Programs (EPDP) & Incubators ha Shillong College.
Kane ka jingai jinghikai na ka bynta ki samla pule ba l mih noh jong ka 6th Semester ka Shillong College ka thmu ban aibor ïa ki samla pule ha kaba ïadei bad ki rukom treikam bad ba kin lah ban pynleit jingmut na ka bynta ban seng kam lajong.
ïa kane ka prokram la plie ha ka 3 tarik mynta u bnai hapoh Conference Hall, Shillong College.
Katba ïa ka jingialang pynkup na ka bynta ki samla pule kiba la pyndep ïa ka jingai jinghikai la pynlong ha ka 10 tarik mynta u bnai hapoh ka Conference Room jong ka Principal.
Ha kane ka sngi la ïa don lang ruh u Aditya Sen, Programme Head, PRIME Meghalaya kum u Kongsan ha ryngkat ka jingïadon lang ka Principal jong ka College, I Dr (Mrs.
) E.
Kharkongor, Bah B.
Syiem, Vice Principal, Kong E.
N Dkhar, Vice Principal (Professional Course),Bah Jeff Rani, Programme Coordinator, PRIME Meghalaya, ki dkhot ka EDC, Facilitators na ka Hundredfold Academy nalor baroh ki samla pule kiba la pynrung kyrteng.
Ha kane ka jingïalang la ïoh ka jingkren na ka Principal ka college I Dr (Mrs.
) E.
Kharkongor i ba la pynpaw halor ka jingdon-kam ban kyntiew ïa ki kam ajinghikai ha kane ka pyrthei jong ka jingïa ïareng bad kdew ruh halor ki jingmyntoi na kiba kum kine ki jingai jinghikai khamtam ha kaba ïadei bad ka liang jong ka sengkam seng jam.
ïa kane ka prokram ai jinghikai kaba san sngi la pynbit pynbiang bad aijing hikai da u Bah Sunny Mawlong uba dei u MD bad i Kong Evarihun Warjri Director jong ka Hundredfold Academy.
Shillong, Naitung 11 : U Superintendent of Police ka East Khasi Hills Bah Sylvester Nongtnger mynta ka sngi Ba-ar, ula pyntip ba ki Pulit kin dang pynngat kyndon ïa ki briew kiba la kem halor ka huri hura bad ka jingthang kali ha phyllaw ka Laitumkhrah Police Station.
“Kane ka kam ka dang ïaid ha ka jingtohkit mynta bad ngim pat file ïa ka chargesheet hynrei u Investigating Officer (IO) u dang leh ïa ka kamram" ong u Bah Nongtnger haba ïakren bad ki nongthoh khubor.
Ha ka 8 tarik, san ngut ki briew kiba dei na ki arkynhun mamla ki la shah kem halor ka jingïashoh ïadat kaba lam sha ka jingshah wiang ding lai tylli ki kali ha Laitumkhrah Police Station.
ïa kine ki san ngut la ïalam tian bishar hakhmat ka ïingbishar kaba la rai ban shah tohkit 5 sngi ia kine kiba shah kem ha byndi ki pulit.
Haba kylli la kan dang don ka jingkem briew, u SP ula ong “Kane kan sa wan ynda la dei ka por.
Ngam lah ban iathuh ïa phi.
Ngam lah ban batai lypa hynrei u IO u dang leh ïa ka kam".
Ha ka sngi Palei, ka la mih ka jingïashoh ïadat hapdeng arkynhun mamla hajan ophis DHS ha Laitumkhrah bad kane ka jingwiang ding ïa ki kali kala jia haba kine ki ar kynhun ki la ïakynduh biang ha Laitumkhrah Police Station ban ïa ujor ejahar.
Katba ki ar kynhun ki dang ïania hapoh Thanad, katto katne ngut ki briew kiba ïalum shabar, ki la wiang ding ïa kawei ka gypsy ki pulit, kawei ka tourist taxi bad kawei ka thuk thuk kiba pynïeng hapoh thanad.
Kine ki briew kila lun maw ruh ïa ka thanad bad pynjulor ïa ki jingkhangïit.
Tura, Naitung 11: Uwei u rangbah ula iap hashen bad kawei ka longkmie pat ka dang ïaksaid ïa la ka jngim namar ka jingmynsaw kaba jur hadien ka jingshah lympat bording ha ka thaiñ Purakhasia, West Garo Hills ha ka Sngi U Blei.
Kane ka jingjia ka la jia ha ka shnong Chengrapara, kaba hap hapoh ka Dalu Civil Sub-Division.
Une u rangbah uba iap u kyrteng u Bryan Donseng M Marak bad kane ka Longkmie ka kyrteng ka Epsil N Marak.
Kine ki arngut ki dang ïa charge ïa la ki mobile phone ha la ki jong ki ïing bad ki la kum ktah ïa la ki phone ba sa shah lympat ha ka bording.
Lah ïathuh ba ha kane ka por kala don ruh ka jingpom pyrkhat bad jingtied leilieh.
Katba u Bryan ula iap hashen na ka jingbat bording, ka Epsil pat kaba dang pun 8 bnai ïa la i Khun, ka la iapler bad kyllon ha madan ha ka por ba shah bat ka bording.
La pynkit mar mar ïa ka sha Tura ban ïoh ïa ka jingsumar.
Shillong, Naitung, 11: Ka Khun Hynñiewtrep National Awakening Movement (KHNAM) ka la ong ba kan sa tih bniah naduh tynrai ban lap ïa ki buit sianti jong ka Sorkar Jylla ha kaba ïadei bad ka jingpynbeit thymmai (Amendment) jong u snem 1972 bad ïa ka Roster System bad kynnoh ruh ba ka jingthung ïa ka Expert Committee ka dei tang ka buit pynslem jong ka Sorkar ban khmih biang ïa ka Reservation Policy.
“Ka jingïalang jong ki seng saiñpyrthei halor ka reservation policy kaba la long ha ka 31 tarik, Jymmang, 2023 ha Conference Room, Main Secretariat ka la shim ïa ka rai ba baroh ki seng saiñpyrthei kin phah ïa ki jingai jingmut ba shongnia ba pynksan hapoh 15 sngi.
Ka KHNAM ka ladep aiti ïa ka jingai jingmut lyngba ka shithi No.
KHNAM/CEC/2023-24/RP 31 tarik, Jymmang, 2023.
Hynrei kaba sngewsih ban tip ka long ba katkum kaba paw ha ki lad pathai khubor ka Myntri jong ka tnat Aiñ ka ong ba ‘ym pat don satia kino kino ki seng saiñpyrthei kiba phah ïa ki jingai jingmut haduh mynta" la ong u Working President ka KHNAM u Bah Thomas Passah ha u kyrwoh ba la phah sha ki lad pathai khubor ha ka Lah Sngi U Blei.
“Kane ka long kum ka jingpynkhein ïa ka rai ba la shim ha ka jingïalang kaba la long ha ka 31 tarik, Jymmang, 2023 bad ka long ruh ka lynti ka bym dei.
Ka jingpyrshang ban pynslem ïa ki mat ba kongsan jong u paidbah kam dei shuh kaba dang thymmai bad ngin ym sngewphylla.
Ha ka jingïalang jong ki seng saiñpyrthei ka KHNAM, UDP, HSPDP, VPP bad ka INC ki la pynpaw ïa ka jingsngew ba ladei ban khmih bniah biang ïa ka Reservation Policy 1972 kaba la rim shaba palat, hynrei kumba ka paw namarba ïa kane ka kam la rah sha surok bad la jan baroh ki sngap jar ban ïakren ïa ki mat kiba donkam," la ong u kyrwoh.
U Bah Passah u la ong, “ha ka jingïalang jong ki seng saiñpyrthei ngi la pynpaw ïa ka jingsheptieng ba ka Expert Committee kan sa shu long tang ka buit ban pynslem bad ka ban pynsuki ïa ka jingthmu ban khmih bniah ïa ka Reservation Policy bad kumba ka paw mynta ka jingsheptieng jong ngi ka long shisha kaba dei.
Hadien palat shi bnai hadien ka 31 tarik, Jymmang, 2023, ki kam ki la ïaid suki kum ka mattah ïa kaba ngim lah satia pdiang daleilei.
"“Ngi la ïai pynpaw ïa ka jingsngewkhia ha kaba ïadei bad ka jingpyntreikam ïa ka Roster System shadien da ka Sorkar.
Ha ki jingïalang ba bunsien, ka Sorkar ka la pyrshang ban ïalam bakla ïa ki seng saiñpyrthei bad ïa ki paidbah.
Hynrei ha ka jingpynbna ba dang shen ïa ka result kam Pulit ba la pynbna ha ka 28 tarik, Jylliew, 2023 la ïohi ba 41.
63% (420) ki Khasi-Jaiñtia ki la shah jied bad 46.
18% (466) ki Garo ki la shah jied bad kane ka pynpaw ba ka result la pynbna da kaba pynshong nongrim ïa ka Roster System kaba treikam shadien.
Namarkata, ngi ïaiban ba ka Office Memorandum ba thymmai kaba la pynmih ha ka 14 tarik, Jylliew, 2023 ka dei ka Roster jong ka Backlog ba la buhrieh namarba ïa ka Data la shim naduh u snem 1972 lyngba ka Roster Register," u la bynrap.
“Katkum ka jubab RTI ba la ïoh pdiang na ka Personnel Department, Sorkar Meghalaya ha ka 5 tarik, Naitung, 2023, ngi la ïoh jingtip ba ym pat don kawei ruh ka tnat treikam kaba la pynsdang ban buh ïa ki Roster Registers.
Namarkata, ka jingkylli ba shong aiñ ka ong ha kano ka rukom ka Sorkar ka lah ban pyntreikam ïa ka roster system khlem ka Roster Register.
Haba kylli, hato ka Office Memorandum kaba 14 tarik, Jylliew, 2023 ka la kdew ne em ïa u bnai bad u snem ba la sdang ban pyntreikam ïa ka Roster.
Kumba ka paw, ka Sorkar kam shlan satia ban jubab," la kynthoh u Working President ka KHNAM.
Nongpoh, Naitung, 11: Ki Shipai ngam um jong ka SRT (F&ES) Shillong ki la ïoh ban sei noh ïa ka met jong uwei u rawon ba la tip kyrteng kum u Bah Shiningstar Kharpati na ka shnong Umpling, East Khasi Hills uba la ïap jyllop hadien ba u la leit khwai bad la ki paralok ha pung Nongmahir ha Ri-Bhoi.
Katkum ka jingtip ba la ïohlum, la ong ba kane ka la jia ha ka sngi u Blei ha ka por shiteng sngi eiei, ha kaba u Bah Shiningstar Kharpati u la leit khwai bad ar ngut ki paralok shnong ha pung Nongmahir, Ri-Bhoi District bad tang shu poi ha kane ka jaka ki la shna ïa ki iing sher dara.
Namar ka jingther jong u lapbah bad ka jing paswut jong ka lyer, bad ha ka por ba ki paralok jong u ki dang bunkam ban shet bad ban pynkhreh bam, ka ïing sher dara ka la shah rah noh ha ka lyer sha pung.
Ha kum kane ka por u Bah Shiningstar Kharpati u la ryngkoh ha pung ban khawoh ïa ka iingsher dara ba la rah ka lyer bad ngam jyllop ha ka pung watla ki paralok jong u ki la pyrshang ban ïarap bad ai ruh da u siej ba un ïoh bat.
Na ka liang ki Pulit jong ka Kyrdem Kulai OP ki la pyntip ruh sha ki Pulit ngam um jong ka Search and Rescue Team, Fire and Emergency Services bad mar mar ki la hiar sha Nongmahir bad ïoh sei noh ïa ka met jong u Bah Kharpati bad pynkit noh sha Civil Hospital Nongpoh ban pyndep ïa ka post-mortem hynrei namar ka jingkyrpad jong ki bahaiing na ka liang jong u Majistor u la pyllait noh bad aiti ïa ka met sha ki bahaiing ban pyndep ïa ka jinglehñiam ba khatduh.
Tura, Naitung 11 : Ki dkhot ka ACHIK bad kiwei ki sengbhalang ki la sdang ïa ka jingïashah jingit mynta ka sngi Ba-ar mar pyrshah ka Mini Secretariat kaba don ha Dakopgre, Tura.
Haba ïakren bad u Nongai khubor, u Labenn Ch Marak Executive Member ka Council of Elders, ACHIK ula ong “ Ngi la pyrshang ban ïakynduh ïa u Myntri Rangbah bad ka Sorkar Meghalaya hynrei ngim shym la ïohlad satia lane don kano kano ka jingaiktien.
Ngi kwah ïa ka Sorkar ba kan sngap lem ïa ngi bad ai lem ka por ban ïashong bad ïakren".
“Ngi kwah ban long shai halor ka Job Reservation Policy.
Hato kan don ne em" ula ong.
Ula ong ruh “Ngi la ïohsngew ba ki ïakren halor ka jingpyntreikam ïa ka Roster nangne shakhmat bad ïohsngew ruh ïa ka jingken ka Kong Ampareen ha ki lad pthai khubor.
Kane ka pynartatien ïa ngi.
Ngi kwah ba ki Nongmihkhmat ka Sorkar kin wan ïakynduh ïa ngi, ngi kwah eh ïa ka jingïakren bad u Myntri Rangbah hi" ula bynrap.
“Ngi ki ACHIK ha ryngkat kiwei ki Sengbhalang ngi la ïalum hangne, mar pyrshah ïa ka Mini Secretariat ban ïashah jingit namar ka jingsngap jar jar ka Sorkar ïa ka jingkwah ïakren halor ka JRB bad ka Roster System nalor ka jingdawa ïa ka Winter Capital" ula ong.
Shillong, Naitung 11 : Ka Dorbar Shnong Nongrim Hills, Shillong ha ka 11tarik mynta u bnai ka la shim ïa ka rai ban pyrshang pynïaid thymmai ïa ki kali sha ki bynta ka Upper Nongrim Hills bad baroh ki kali kiba leit sha Nongrim Hills lyngba ka Bethany Hospital – NEC – ter ter sha Rynjah kum ka lynti One Way.
Katkum ka kyrwoh ba la phah da u General Secretary, Bah Kitborlang Kharmawphlang bad Bah Anu Nongbet, Assistant Rangbah Shnong la pyntip ba ka jingpynïaid kali na Rynjah ban rung sha Nongrim Hills lyngba ka lad Nongrim Hills ba don ATM, kaban mih sha Jingkieng kum ka One Way bad sha ka thaiñ Fire Bridage kum ka One way.
Shillong, Naitung, 11: Ka District Magistrate jong ka East Khasi Hills District ka Kong Rosetta Mary Kurbah ka la kyrpad ïa ki paidbah nongshong shnong jong ka Sor Shillong ba kin ïatreilang bad ki bor synshar District ha kaba ïadei bad ka jingpynjari ïa ka hukum ban khang ïa ki dukan bad ïa ki dukan die jingbam ha kylleng ka nongbah Shillong naduh ka por 10:00 baje mynmiet.
Ha ka hukum ba la pynmih ka District Magistrate ka la  hukum ba baroh ki dukan ha Sor Shillong kim dei shuh ban plie palat ïa ka 10 baje mynmiet bad la mana ba ym bit ban dih kyiad ne kino kino ki jingdih pynbuaid bad ki kam be-aiñ hapoh kali.
La mana ba ym dei ban tem  jingrwai ne kino kino ki sur pynsawa ha jan ki skul bad jaka pule, ki jaka sumar bad ruh ha ki shnong ki thaw bad ki dong ki kyntoit ka sor khamtam eh ynda la palat ïa ka 10 baje mynmiet.
‘Ngi la ïoh bun ki jingujor ba ki don bun ki jingjia ha kylleng sawdong ka nongbah Shillong.
Ngi la sakhi bun ki jingïashoh ïadat, ngi lap ba ki briew ki shongkai ha ki kali bad ka tem pynheh sur jingrwai bad kane ka pynthud bha ïa kiba bun balang," ong ka Kong Kurbah ha ka jingïakren bad ki lad pathai khubor ha ka sngi Baar.
“Hadien ka 10:00 baje mynmiet, ban ïaid ha surok bun kim sngew shngaiñ shuh.
Namarkata ngi hap ban shim ïa kane ka rai ba hadien ka 10 baje mynmiet ki paidbah ki ladei ban leit phai noh sha la ing," ka la ong.
Haba kylli, “u don u pud ba ngi hap ban pyrkhat tang ban ailad ïa kino ki briew kiba lah ban plie ïa ki dukan hadien ka por 10 baje mynmiet.
"“Ki jingjia kiba la jia ha sor Shillong kim long satia kiba shngaiñ bad hadien ka 10 baje shaneng ka leit ka wan kam shngaiñ satia.
Ki Pulit jong ngi kin ym lah ban don lut sha manla ki kyndong kynshor jong ka Sor Shillong ban tehlakam ïa ki jingjia," la ong ka Kong Kurbah.
“Ïa ngi kiba hap ban peit ïa ka shongsuk shongsaiñ ngi hap ban bishar bniah ïa kum kine ki jingjia bad balei ki briew ki kwah ban leit shang kai mynmiet, ngi hap ban pynshong nongrim.
Lada ngim khang ïa ki dukan tad haduh ka por 10 baje mynmiet kum kine ki jingjia kin ym jia khah khah," la bynrap ka Kong Kurbah.
Halor ka jingkhñium jong ki nongdie dukan khamtam ha ka thaiñ Khyndai Lad ïa ka jingpynmih hukum, ka Kong Kurbah ka la ong, “kam dei ka jingpynshitom, hynrei ka dei namarbar ngi sngewkhia ïa kiba la rangbah, ïa kiba la khie samla namarba la jyllei shaba palat ki kam runar kiba ladep jia.
Ki kam runar ki la nang kiew bad ka jingjyllei jong u drok ruh ka jur bha bad ki jingjia kiba sngiew ki ju jia ynda la miet.
"“Ngi kwah ban khanglad ïa kine ki jingjia bad dei na kane ka daw ba ngi la pynmih ïa kane ka hukum bad ynda la kham thanda ngin sa peit," la ong shuh shuh ka Kong Kurbah.
Ha kaba ïadei bad ka jingkem ïa ki briew kiba donkti ha ka jingjia ha Laitumkhrah Police Station, u Superintendent of Police ka East Khasi Hills u Bah S.
Nongtnger ula ong, “san ngut ngi la kem bad ki dang don mynta hapdeng ka jingshah tohkit bad ngim pat pynngat kyndon eiei namarba ngim pat pyndep ïa ka jingtohkit kaba bniah.
U Investigating Officer (IO) u dang leh ïa la ka kamram.
".
Shillong, Naitung 11 : Na ki 365 ngut ki nong Manipur kiba wan phet rieh sha Meghalaya khamtam sha Shillong na ka daw ka jingkynad ha katei ka jylla kaba sdang ha u Jymmang, bun na ki, ki la leit phai noh, ong ka Deputy Commissioner ka East Khasi Hills Kong RM Kurbah.
Katkum ka jingïathuh jong ka ha ki lad pathai khubor ha kane ka sngi Ba-Ar, ka DC ka la pyntip ba katkum ki jingkhein ba ki ïoh lum kiba sah mynta ki long satang 77 ngut katba kiwei pat ki la leit phai noh bad don ruh kiba leit sha kiwei ki jylla jong ka Ri.
“Don na kitei (ki nong Manipur) kiba wan sah shipor hangne ki la leit sha Aizawl bad don pat kiba leit sha Delhi lane sha Bangalore bad katto katne pat ki la leit phai sha Manipur," ka la ong.
Katkum ka jingïathuh jong ki, kiba bun na kitei kiba wan phet rieh sha kane ka jylla ha ka por ba don ka jingkynad ki ïoh jaka sah ha ki jaka ba pynbiang da ka Evangelical Baptist Convention Church bad ruh ka Chin Baptist Association.
Haba bynrap lang, u Additional District Magistrate, Bah Ronnie Wahlang u la ïathuh ba ha ka jingkynduh bad ki ryngkat ka jingdonlang ki bor pulit bad bor shnong ki la ïoh ban pynbeit na ka bynta ba kin lah ban leit phai da kaba suk ba sain sha ki jaka ba ki kwah ban leit.
“Kumba ka long mynta hi, ngi don sa tang 77 ngut ki briew kiba dang sah ha Shillong bad bun na ki, ki sah bad ki bahaiing ha sem, ne bad ki paralok bad ruh don na ki kiba la ïoh jaka sah ha ki hostel namar ki dei ki samla pule kiba kwah ban bteng ïa ka jingpule jong ki hangne," u la ong.
Shuh shuh u la ïathuh ruh ba na ka liang u DySP u la leit hi dalade hynne ka sngi ban kynduh ïa ki bor pynïaid jong ka CDA bad CBCC ban pyntikna la ki dang don neem ki briew kiba dang sah hakitei ki jaka sah shipor ba ki buh.
“Hynrei ka kaiphod kaba ngi ïoh na u DySP ka long ba ym don shuh.
Kumta kane ka jingdon sa tang 77 ngut ka long katkum ka jingai jingkhein ba la ai da ma ki hi bad ki jingtip baroh shaphang kitei ki briew ki don lut bad ngi hangne naduh ki number phone bad ngi dang ïai bteng ban buddien ïa ki la ki don neem kino kino ki jingeh ba ki kynduh la ka long jaka sah, ban ïoh jaka pule, jaka sah ne kino kino ki jingeh ba kin pyntip khnang ban pyntikna ba kin ïoh ban im da kaba suk kaba saiñ.
"Haba bynrap lang, u Superintendent of Police ka East Khasi Hills, Bah Sylvester Nongtnger u la ong ba na ka liang ki pulit hapoh ka jingïalam jong u DGP dang shen ki la pynlong ka jingkynduh lang hapdeng ki Meitei bad ki Kuki bad kyntu ïa ki ba kin pynneh ïa ka shongsuk shongsain katba ki dang sah ha Shillong.
U ong ruh ba ki pulit ki kular ruh ban ai ka jingïada ïa baroh arliang kynhun lada donkam.
Ki bor distrik ki la pynpaw ruh ka jingsngewnguh ïa ka Dorbar Shnong Lapalang kaba naduh ba sdang ba wan phetwir kitei ki nong Manipur ka la ai jingïarap da ki marbam sha kitei ki longiing.
Shillong, Naitung, 11: U Bah Erwin K.
Sutnga uba long u Muktiar ka jylla, u la phah da ka dorkhas ha u Chairman bad sha ki dkhot jong ka 22nd Law Commission of India, New Delhi ban pynpaw ïa ka jingpyrshah ha kaba ïadei bad ka jingthmu ban pynlong aiñ ïa ka Uniform Civil Code.
“Kum ka jubab ïa ka notis kaba la pynmih ha ka 14 tarik, Jylliew, 2023 da ka Law Commission of India kaba pan ïa ki jingsngew jong ki paidbah ka ri India halor ka jingtyrwa ban pynlong aiñ ïa ka Uniform Civil Code, nga phah sha phi ïa kane ka dorkhas ha ka kyrteng jong ki jaidbynriew ritpaid jong ka jylla Meghalaya, ki Khasi, Jaiñtia bad Garo," ong u Bah Sutnga ha ka dorkhas.
“Kum u nongsaidaiñ uba dang trei ïa ka kam mynta la laiphew snem ka dei ka kamram jong nga ban ïada bad ban batai ïa ki aiñ bad ki riti dustur kiba la don lypa, ïa ki dorbar trai ri bad ka rukom ai jait kmie jong ki paidbah ka Khasi, Jaiñtia bad ki Garo, kiba dei ki lai tylli ki jaidbynriew ba hakhmat eh jong ka Jylla Meghalaya.
Ïa kine ki riewlum, la ai jingïada da ka riti Synshar ka ri India," u la ong.
“Ka jingtyrwa ban pyntreikam da ka Article 44 ka riti synshar ka ri India ban pynlong aiñ ïa ka Uniform Civil Code ka la pynkhih win ba ka thymmei jong ka riti synshar ka ri India khamtam ka hok jong ki riewlum bad ki ritpaid kumba la pruiddak ha ka Part III Fundamental Rights yn sa pyndam noh bad kaba sah kan long kumba shu shah rong ha ka um.
Kane ka long namarba ka jingpyntreikam ïa ka Uniform Civil Code ka ïapher bak ly bak bad ka Directive Principles of State Policy kaba don ka thymmei jong ka riti synshar ka ri India kaba ïada ïa ka hok jong ki riewlum bad ïa ki ritpaid bad lada pynjari kan long kum ka jingkhñiot beiñ jong ki heh paid pyrshah ïa ki riewlum bad ïa ki ritpaid ha ka ri India," u la ong bad bynrap, “ki aiñ ba la don lypa kum ka aiñ ïoh pateng, ka shongkha shongman, ka jingngeit niam, ka ktien ka thyllie, ka riti ka dustur, ka jinglong trai ïa ka khyndew ka shyiap, ka jingai jait kmie kin sa shah pynduh lut namarba ïa ka ai jait kpa la pynrung ha ka Uniform Civil Code.
Kane ka Uniform Civil Code , lada ka long aiñ ha ka ri, kan ktah shikatdei ïa ka snap bakyrpang jong ngi ïa kaba la pynneh pynsah da ka riti synshar jong ka ri India.
"U Bah Sutnga u la kdew ruh ïa ki kyndon jong ka Article 244(2) kaba kdew, ïa ki kyndon jong ka Sixth Schedule kaba treikam ha ki jaka riewlum jong ka jylla Assam, Meghalaya, Tripura bad Mizoram.
Ka Table ha ka Para 20 jong ka Sixth Schedule ka pynshai ïa ki jaka riewlum jong ka Meghalaya kum ka Khasi Hills District, ka Jaiñtia Hills District bad ka Garo Hills District.
“Ka jingpynjari ïa ka Uniform Civil Code kan wanrah ïa ka jingpynkylla lut nadong shadong ïa ka thymmei jong ka Riti Synshar ka ri India.
Katkum ka jingsngew jong nga, ha ka jaka ba kan wanrah ïa ka jingïatylli jong ki paidbah ka ri India ka Uniform Civil Code kan wanrah pynban ïa ka jingkulmar jingm ut bad ka jingbym ïatylli.
Kan pynjot ïa ka ri India kum ka ri ba la pynïatylli da ka jingkylluid mynsiem bad da ka nongrim jong ka jinglaitluid ha ki kam saiñpyrthei bad kam niam jong ka riti synshar ka ri India kumba ka long mynta," ong u Bah Sutnga.
“Ka jingtyrwa ban wanrah ïa ka Uniform Civil Code ym dei satia ban pyntreikam ha Meghalaya bad ha ki jaidbynriew ai jaitkmie jong ki Khasi, Jaiñtia bad Garo kiba sah hapoh ka ri India katkum ki kyndon jong ka Para 12 A(b)," u la bynrap.
Shillong, Naitung, 11: Ki nongïalam jong ka Zilla Pancyahat Council na North Goa ha ka sngi Ba-ar ki la wan ban peit buit kumno ki District Council ha Meghalaya ki treikam bad kumno ki pynïaid ïa ki kam pynroi bad kiwei kiwei ki kam kiba ïadei bad ka roi ka par ha u pud u sam jong ki.
Katei ka kynhun hapoh ka jingïalam jong u Ajay Gaude kum u CEO bad u Shidesh Shripad Naik, Chairman jong ka Zilla Panchayat jong ka North Goa ki la kynduh ïa u CEM ka Council, Bah PN Syiem kumjuh ruh ïa u Chairman Bah Lamphrang Blah nalor u Deputy CEM Bah PN Syiem kumjuh ruh u MDC ka Mylliem Bah RV Lyngdoh nalor kiwei kiwei ki.
Haba kren bad ki lad pathai khubor, u Chairman jong ka Zilla Panchayat, u Shidesh Shripad Nai u la ïathuh ba ka jingwan jong ki ka long ban ïohi ïa ka bor treikam jong ki District Council ha kane ka jylla bad kumno ki pynïaid ïa ka jingtreikam.
“Ngi leit kylleng ki jylla jong ka Ri ban tip shaphang ka rukom treikam jong ki bor synshar trai ri ha ki jylla bad ki distrik bapher bapher.
Ngi leit sha ki district council, ki village panchayat ban tip shaphang ka rukom treikam jong ki, ka rukom synshar bad kaei kaba ngi tip ngin lah ban pynbha shuh shuh ïa ka rukom synshar khnang ba ngin lah pat ban ïathuh ïa ka sorkar jongngi bad ai jingmut kiei pat ki kam kiba kiba ngi lah ban kyntiew shuh shuh ïa ka distrik bad ïa ka jylla," u la ong.
U Gaude pat u la ong ba ha katei ka jingleit ki wad jingtip ruh kumno ki pynkhuid ïa ki jaboh jabain kiba mih na ki iing ki sem bad kiwei kiwei bad hadien kane ngin sa lum thup ïa ki jingtip bad sa shim pat ïa ka jingai jingmut shwa bad phah sha ka sorkar.
Utei u nongïalam ka Zilla Panchayat u la ïathuh ba ka jingïapher hapdeng ka Council bad ka Panchayat ka long ba ki ïoh ka jingkyrshan na ka sorkar ban leh ïa ki kam pynroi bapher bapher katba ha District Council pat ki lah wat ban pynmih khajna hi.
Na ka liang u CEM u la ïathuh ba ka jingwan jong ki ka long ban tip kham bniah ïa ka rukom pynïaid jong ka District Council, nangta ïa ka riti dustur bad khamtam eh ïa ki bor treikam ba ka Council ka don ban peit ïa ki Hima, ka synshar khadar bad kiba bun ki bynta.
“Ki la pynpaw ïa ka jingkmen haba ngi ïoh ban ïa phylliew jingmut lang bad ki namar ngi ruh ngi tip khambha shaphang ka rukom treikam jongki hangthie lyngba ka Zilla Panchayat Council bad ki ruh ki tip khambha shaphang ka KHADC bad ïa ka bor ba ngi ïoh na ka Khyrnit kaba Hynriew jong ka Riti Synshar jong ka Ri," la ong u CEM.
Shillong, Naitung, 11: U MP na Shillong, Bah Vincent H Pala u la dep ban phah ïa ka jingai jingmut jong u halor ka Uniform Civil Code (UCC) sha ka Law Commission jong ka Ri da kaba banjur ban pynlong ïa ka jingwad kaba bniah halor ki jingktah jong ka UCC lada pyntreikam ha shwa ban shim ïa kano kano ka rai.
Ha ka shithi sha u Member Secretary jong ka Commission, u Bah Pala u la ong, “Nga ngeit ba ka Law Commission jong ka Ri kan bishar bniah ïa ki mat kiba nga la kdew ha ka jingthoh bad nga kyrpad ruh ïa ka Commission ba kan pynsngap ruh ïa ki jingpynsngew kiba wan na ki kynhun bapher bapher bad pynlong ruh ka jingwad bniah kaba janai halor ki jingktah kiba lah ban mih na ka UCC ha shwa ban shim ïa kano kano ka ri.
"U pynpaw ruh ïa ka jingsngewkhia halor ka jingkyrkieh ban pyntreikam ïa katei ka ishu kaba kyllaiñ ha shwa ka elekshon MP kaban sa wan kaban long ha u snem ban wan.
Shuh shuh u la kdew ruh ba ka jingthmu ban pyntreikam ïa ka UCC dei ban pynbeit shwa ïa ki jingïatyngkhuh hapdeng ki ain kiba ktah ïa ka riti dustur bad ka hok longtrai jong ki nongshong shnong da kaba buh hakhmat ïa ka jinglong ïaryngkat dor hapdeng ki kynthei shynrang.
Ban ïada ïa ka hok jong ki kynthei, ki riewlum bad ki rit paid.
Da kaba kam ba ka UCC kadei ban burom bad pynneh pynsah ïa ka riti dustur jong ki jaidbynriew bapher bapher kumba la kdew ha ka Article 29 jong ka Riti Synshar jong ka Ri, utei u nongïalam Congress ula ong ruh ba ha ka jaka ban buh thong ban wallam ïa ka jinglong kawei kadei ruh ban buh thong ban pynneh pynsah ïa ka jingbun ki riti dustur ba harukom jong ki nongshong shnong ka Ri kaba long ka bynta kaba kongsan na bynta ka jinglong kawei ka ri.
Shillong, Naitung 11 : Ka ïing bishar High Court jongka jylla mynta ka sngi Ba-ar, ka la hukum ba ym bit satia ban pom ïa ki dieng katba ym pat ai ia ka jingtrei bad sdang ka jingtrei ia ka ia ka bynta ba nyngkong (package-I) jong ka surok Shillong-Dawki da ki kontraktor.
“ Halor kane ka kam, ym dei shuh ban nang pom ïa ki dieng na ka bynta ka package-I tad haduh ka por ba ka kam jong ka package-I la aiti sha u kontraktor bad u kontraktor ula sdang ban pyntrei ïa ka kam khlem ka jingpynwit,kynthup hajan ka Observatory ka Indian Institute of Geomagnetism" ong ka Division Bench ha ka hukum hadien ba shong bishar ïa ka PIL.
Ka hukum ka ong ba ka kaiphod halor ka jinglong jingman ba mynta ba la ai da ka Sorkar lyngba u Joint Secretary ka tnad Public Workd (R&B), ka la ong ba ka technical evaluation of bids ka dang ïaid shaid shaid bad ka kam jong ka package-I ym pat shym la ai satia shano shano ruh hadien ba u contractor ba mynshuwa, ula iehnoh ïa ka project.
Ka la kdew ruh ïa ka jingkyrngah jong ka Indian Institute of Geomagnetism ban ai ïa kano kano ka jaka na ka bynta ban pyntrei ïa ka package-I jong ka project.
“Wat lada la ai kam sha u contractor, ka la paw shai ba ka Indian Institute of Geomagnetism kam kwah satia ban ai ïa kano kano ka jaka bad ka National Highway & Infrastructire Development Corporation Limited (NHIDCL) ka sngew ba kam lah ban long ha ka ban pynkylla ïa ka lynti ïaid (alignment) ha kane ka khep ban kiar na ka jingshim jaka naka Indian Institute of Geomagnetism.
Ka la ong, wat lada la thung ïa u kontraktor katba ka IIG ka dang pyneh, ki kam jong ka package-I ki dei ki bym pat lah ban pyntrei satia.
Haba phai pat sha kiwei ki package , ki don bun bah ki jingeh ba ïatakhuh bad ki trai jaka bad watla katto katne ki kam ki ba hap hapoh ka jaka ba ïakajia ki dei kiba la pyntrei, kam shym la paw pat ba kano kano ka package ka dei kaba la biang ban pyntrei noh ïa ka kam.
Ha kajuh ka por, ka ïing bishar ka la pan shuh shuh ïa ka kaiphod ka ban sa ai da ka Sorkar hapoh ka saw taiew.
Shillong/ Khliehriat, Naitung 11: Hadien ka jingpynkhyllem bad pynpra ïa ki Coke Factory beaiñ ha Shallang, ka sorkar mynta ka la pynkhreh ban pynpra sa ïa ki Coke Factory kiba don ha East Jaiñtia Hills District.
Katkum ki khubor ba la ïoh la ïathuh ba tang ha East Jaiñtia Hills District, ki don haduh 34 tylli kiba kum kine ki karkhana, ha kaba ki don kiba shu ïoh tang ïa ka jingmynjur na ka Single Window Agency (SWA) hynrei kim pat ïoh satia ïa ka Consent to Establish (CTE) bad ka Consent to Operate (CTO), lait noh tang katto katne tylli.
Ki khubor ki ong ba ka na ka liang ki bor District kila pynkhreh ban pynkhyllem bad pynpra lashai ka sngi, namar naduh hynnin ki la pynbiang ïa ki jingdonkam khamtam eh ïa ki bomb dynamite, namar ba ki Karkhana kiba don ha East Jaiñtia Hills ki kham heh ban ïa ki Karkhana kiba don ha Shallang.
Na ka liang ka sorkar jylla ruh, ha ka jingpyllait khubor mynta ka sngi, la ong ba ki bor sorkar ki la shimkhia ban pyntreikam ne ban kohnguh ïa ka jingbthah ka High Court of Meghalaya, ha kaba lai tylli kiba kum kine ki Karkhana la dep ban pynkhyllem ïa ki atoskhana bad la bthah ruh ban pynpra lut ïa ki jingtei jong baroh kawei ka karkhana.
“Ka sorkar kam shym la shong kli kti ha kaba ïadei bad ka jingmih kine ki Karkhana beaiñ, namar naduh u Nohprah ka snem baladep, la khang bun tylli ïa ki Karkhana kiba shu mih beaiñ", la ong ka Kyrwoh na ka sorkar.
La ïathuh ruh ba ka sorkar ka la sdang ban pynkhyllem bad pynpra ïa kine ki Karkhana naduh ka 8 tarik mynta u bnai bad la buh thong ban pyndep haduh ka 20 tariki mynta hi u bnai.
Ka sorkar ka la ïathuh ba ki don ruh kiba donkti ha kaba seng ïa kine ki Karkhana beaiñ kiba la shah kem ha ki Pulit.
Lah ban kdew hangne ba ha kaba ïadei bad ki Karkhana beaiñ ha East Jaiñtia Hills ka la don ka jingïakhih da ki Kynhun bad ki Seng hapoh ka Shatri jong ka Environment Coordination Committee (ECC) naduh ki snem kiba ladep.
Hadien pat la shimkhia da ka High Court of Meghalaya kaba la kynther tyngeh ïa ka sorkar jylla kaba la shu peitkai bad sngap mynthi ïa ka jingmih kine ki Kartkhana beaiñ.
Ha ka jingshim bishar ka la lap ruh ba don u dewïong ba la tih beaiñ uba la poi sha kine ki Karkhana beaiñ ha Shallang.
Ka la lap ruh lyngba ka jingujor jong uwei u briew na Assam ba ki don ki Kingpin ne ki Snar na Assam kiba donkti ha kaba khaïi ïa une u dewïong beaiñ bad kine kiba donkti ban khaïi beaiñ ban byrngem byrsit ïa ki nongujor sha ïingbishar.
Shillong, Naitung, 11: Ka ïing jong ka Myntri Sorkar ka Dr.
Ampareen Lyngdoh ha Laitumkhrah, Shillong kaba long ruh ka MLA jong ka East Shillong Consttuency ha ka janmiet sngi Baar ka la shah kawang maw ha uwei u briew uba la 46 snem ka rta uba sah ha ka shnong Kharmalki, Malki, Shillong.
Ïa une u briew la kem noh da ki Pulit jong ka Laitumkhrah Police Station bad ki Pulit ki la register case halor kane ka jingjia.
Tang shu ïoh jingtip halor kane ka jingjia, u Superintendent of Police ka East Khasi Hills u Bah S.
Nongtnger ryngkat bad u Superintendent of Police (City) u Bah Vivek Syiem ki la leit mar mar sha ka ing jong ka Myntri ban tohkit bniah halor kane ka jingjia.
U Bah S.
Nongtnger ha ka jingïakren bad ki nonglum khubor u la ïathuh ba kane ka ka la jia ha ka por kumba 7:19 baje janmiet.
Ki bynta jong ka iit ka mala kaba shalor ka la pait bad la lap ruh ïa ki maw kiba la hap shabar jong ka ing.
“Ïa une u briew la ïohkem hi da ki trai ing, katba u dang kawang haduh lai tylli ki maw ïa ka ing.
Ngi la kem ïa u bad ngi la ïoh kurup ïa kawei ka wait lyngkut bad ki Pulit ki la register case bad ngi la phah sha Shillong Civil Hospital ban leh ïa ka medical check-up," la ong u SP.
U la ïathuh ruh ba ki Pulit kin sa pynlong ka jingtohkit la une u briew u dei uba biang lane uba don jingduna ha ka bor pyrkhat.
“Ynda ngi la tohkit, ngin sa lap mano ba donkti lang bad u," la ïathuh u SP.
U MDC jong ka Laitumkhrah u Bah Joseph Fantin Lakadong uba dei ruh kurim jong ka Dr.
Ampareen u la ïathuh ba tang shu ïoh sngew ïa ka jingsawa, ki la ban leit khongoid shabar bad peit ruh lyngba ka CCTV ïa ka jingjia.
“Katba ngi dang peit ïa ka CCTV, ngi la ïohi ïa une u breiw uba la wan phai biang sa shiphang arphang bad u la kawang biang da u maw bad u don sa ka wait ha kti," la ïathuh u Bah Fantin.
Shuh shuh u la ïathuh ba ki la ïoh ban bat ïa une u briew bad knieh noh ïa ka wait na ka kti jong u.
Katkum ka jingïathuh jong u Bah Fantin, une briew u dei uba sah ha ka shnong Kharmalki, Malki, Shillong.
Haba kylli, u Bah Fantin u la ïathuh ba kum kane ka jingjia, kam pat ju wan jia satia mynno mynno ruh ha ka ing ka sem jong ki bad kane ka dei ka sien banyngkong eh ban wan jia kum kane ka jingshah kawang maw ka ïing.
Jowai, Naitung 12: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Moodymmai kala pynliem da 2-0 kol ïa ka Saiñdur Mihmyntdu, ïa ki kol na ka Moodymmai la thep da u Treimiki Passah haka minit ba 6 bad u Minikor Ryngkhlem haka minit ba 34.
Ha ka jingïakhun kaba ar kala poi sha ka jingïakhaid da 0-0 hapdeng ka Risingsun Mukhla pyrshah ïa ka Iooksi Youth Welfare.
Ha ka jingïakhun kaba lai kine ki kynhuh kila ïakhaid da mar 2-2 kol hadpeng ka Lumsliar Sliar pyrshah ïa ka Mookynphad Mihmyntdu, ïa ki kol na ka Lumsliar Sliar la thep da u Superor Ryngkhlem haka minit ba 31 bad u Dame Dkhar haka minit ba 59.
Na ka liang ka Mookynphad Mihmyntdu la thep da u Wailad Shylla haka minit ba 36 bad u Slamon Rymbai haka minit ba 43 minit.
Katba ha ka jingïakhuh kaba saw kine ki kynhun hapdeng ka Khliehshnong Ialong pyrshah ïa ka Chyrmang ruh kila poi sha ka jingïakhaid da 0-0.
Shillong, Naitung 12: Ka MSKDF ka la lah ban pynlong ia ka 2nd Edition jong ka lympung ïalehkai North East Karate Championship dang shen ryngkat ka jingïatreilang bad ka NEKSF ïa kaba la plie pyrda ha ka 08 tarik mynta u bnai.
Ha kane ka sngi sdang ïa kane ka lympung la wan ban plie pyrda da i Bah Mawthoh, kata ha ka 8 tarik bad la khyliap pyrda noh ha jan miet jong ka 09 tarik mynta u bnaii da i B.
Kharbuli u ba dei u Ex Chief Engineer jong ka PWD.
Ha kane ka sngi, la ïoh ban sakhi ïa ka jingwan poi haduh kumba 1048 ngut ki briew ki ba kynthup ia ki players, ki Coach, Technical Official, Volunteers, ki dkhot lem bad ki Kmie ki Kpa na kylleng ka thaiñ North East ki ba la wan ïa shim bynta sha kane ka lympung Karate.
Shuh shuh ha kane ka lympung ka ba i shong shit bad i shong kun la don ryngkatlang bad u Hanshi Bharat Bhusan Sharma u ba dei u khlieh duh jong ka Karate ha India ban Kyrkhu kyrdoh bad ai mynsiem ia kane ka Championship ryngkat u Sanjeev Kumar Jangra u ba long u General Secretary jong ka Karate India Organization (KIO) bad ruh u Premjit Sen World Karate Federation (WKF) u Referee u ba na Kolkata, West Bengal u ba la ai jing hikai ruh ha ka National Seminar & Examination ïa ki Northeast Referees ha ka 7 tarik, July 2023 ha venue Laban Indoor Hall.
Haduh kaba kut jong kane ka lympung, ka Assam ka la ïoh ban rah ïa ka nam lahduh ha kane ka Championship nangta bud pat da ka Arunachal Pradesh bad Sikkim ha ka kyrdan ba ar bad ba lai.
Katba na ka liang jong ka Meghalaya ka la poi sha ka kyrdan ba san.
Ki nongïalehkai kiba mihkhmat ïa ka Meghalaya ki la ïoh ban khur haduh 19 tylli ki takma kiba kynthup kawei ka takma ksiar.
Ki kyrteng jong ki nong jop medal na ka bynta ka jylla ki long kumne harum:-U Jefferson Ryndong (Sub-Jr-35kg) u ba la ïoh ban khur ïa ka takma ksiar, Pynïohnam Myrboh (rnong), Bankhrawnam Ryndong (rnong), Fullshai Myrboh (rnong), Wanpynkhraw Marboh (rnong), Alfinia Warjri (rnong)Edaka Warjri (rnong), Espiranza S.
Songthiang (rnong), Dakaebaka L.
(rupa), Same Emlang Iawin (rupa), Feliza Hujon (rnong), Ngi Banylla Iawin (rupa), Bashisha Nongrum (rupa), Sany Khyriemmujai (rnong), Arkin Khraw Dkhar (rnong), Banmankhraw Dkhar (rnong), Evadahunshisha Kharmudai (rnong), Tanya Kumari (rupa), Himanshu Kumar (rnong).
Haba phai khyndiat sha ka Meghalaya State Karate-Do Federation (MSKDF) kaba la register ha ka state naduh 1993 ka ba la ioh ban shimti kum ka khlieh Karate Association ha Meghalaya hadien ba la ithuh lyngba na ka Karate India Organization (KIO) ka ba la lam khlieh da u Hanshi Bharat Bhusan Sharma bad ka ba la ioh jingithuh ba pura na ka World Karate Federation (WKF).
Ka MSKDF ka la ïoh jing-ithuh na ka KIO naduh 2021 bad ka dang shu lah ban pynlong tang artylli ki state level Karate Championship ha u snem 2022 bad u 2023 ka la ïoh pat iïa ka jingkyrshan na ka NEZKA ka ba dang shu lah pynkylla kyrteng bathymmai sha ka North East Karate Sport Federation (NEKSF) dang ha ka 7 tarik u July, 2023 ha ka jingïalang jied dkhot bathymmai katei ka seng ha Hotel Majestic, Polo, Shillong 1.
President – Kiran Singh Thangjam(Manipur) 2.
Vice Presidents : a).
Bidhan Ballav (Sikkim) b).
Donny R.
Ranee (Meghalaya.
) 3.
General Secretary- Nagen Bongjang (Assam) 4).
Jt.
Secretary – Pinaki Chakoraborty.
Mawkyrwat, ‘Naitung 12: Ka South West Khasi Hills District Badminton Association (SWKHDBA) mynta ka sngi ka la ïoh ban pynkut noh ïa ka lympung ïalehkai badminton kaba la tip kum ka 9th South West Khasi Hills District Badminton Championship 2023 ba la pynlong hapoh ka Indoor Stadium, Mawkyrwat, South West Khasi Hills District.
Kane ka lympung ïalehkai badminton ka dei ruh kum shibynta ban jied ïa ki khynnah, ki samla bad kiba kham heh shynrang bad kynthei ki ban sa mihkhmat ïa ka distrik ha ka state level ka ban sa long shen.
Ki nongjop ha kane ka lympung jong ka 9th South West Khasi Hills District Badminton Championship 2023 ki kynthup; ha ka Under-13 Boys Single – u Mandapkupar Wanniang, Under-15 Boys Single – u Adrian Syiemlieh, Under-15 Girls Single – ka Wansaphi Marpna, Under-15 Boys Doubles – u Adrian Syiemlieh bad u Mebakyrshan Iawphniaw, Under-17 Boys Single – ka Arbin Khardewsaw, Under-17 Girls – ka Dedaphi Marpna.
Nangta, Under-17 Boys Double – u James Anderson Kharlyngdoh bad u Mebakyrshan Iawphniaw, Under-17 Boys Double – u Wansaphi Marpna bad ka Deidaphi Marpna, Under-19 Boys Single – u Given Warder Lyngdoh, Under-19 Girls Single – ka Jessica Wanniang, Under-19 Boys Double – u Pynkhlaiñkupar Wanniang bad u Given Warder Lyngdoh, Under-19 Girls Double – ka Wansaphi Marpna bad ka Deidaphi Marpna.
Ha ka Under-19 Mixed Doubles – u Given Warder Lyngdoh bad ka Judita Wanniang, Men Open Single – u Given Warder Lyngdoh, Men Open Double – u Superson Wahlang bad u Kynsaibor Thongni, Women’s Open Single – Ka Balancy Lyngkhoi bad Open Women’s Double – ka Balancy Lyngkhoi bad ka Joycyful Nongrem.
Ïa kane ka lympung ïalehkai la wan ban pynhap pyrda noh da u bah Renikton Lyngdoh Tongkhar, MLA ka Mawkyrwat Constituency ha ryngkat ka jingïadonglang bah T.
Lyngwa, IAS, Deputy Commissioner, South West Khasi Hills District, u bah L.
T.
Tariang, MCS, Additional Deputy Commissioner, South West Khasi Hills District, u bah I.
Lawryniang, MCS, Block Development Officer (BDO), South West Khasi Hills District, u bah Basan P.
Lyngdoh, General Secretary ka South West Khasi Hills District Badminton Association bad kiwei de.
Shillong, Naitung 12: Ki thei ïalehkai jong ka Lawei Smit SC ki la lah ban pynliem ïa ka Mawkriah West SC haduh 6-0 kol ban kyntiew ïa ka namjop kaba nyngkong jong ki ha rynsan ïalehkai jong ka lympung Shillong Sports Association’s Women’s League kaba la pynlong ha Third Ground, Polo, hynne ka Sngi Balang.
Haba phai sha kawei pat ka jingïalehkai, kaba hapdeng ki kynhun napoh ka Group A, la ïoh ban sakhi ba ki thei ka Kick Start Football Coaching Centre ki la ïoh ban khur ïa ka namjop salit da 1-0 kol pyrshah ïa ka Umpling SC.
Ha ka jingïakhun kaba ar, ki thei jong ka Lawei ki la trei shitom naduh kaba sdang jong ka lympung, ha kaba ka Innocia Tympuin ka la ïoh ban pynkhih ïa ka jar kaba nyngkong, hadien ba ka thei apkol jong ka Mawkriah West ka la kynjat ïa ka bol kaba la wan beit sha katei ka thei lehkai jong ka Lawei No.
17.
Hadien kane, ka kynhun ka la ïoh ban pynbud sa ïa ki ar kol shuwa ban khylliap ïa ka kylla step, lyngba ka Fedilia Lamare (28′) kaba la ïoh ban pynurlong hadien katto katne ki kabu ba la lait.
Tang hadien shi minit ka Airilang Khongsit (29′) ka la ïoh ban pynrung jlang ïa ka kol kaba lai ban pynlong ïa ka kynhun ban ïoh lamkhmat haduh 3 kol ha kaba kut jong ka kylla step.
Nangta ka Barikor Kurbah ka la ïoh ban thep sa ïa ka kol kaba saw ha ka 43rd minit bud sa ka kol na ka Khongsit (46′).
Hadien kane ka jingïakhun ka la sdang ban kylla bad na ka liang jong ki thei ka Mawkriah West ki la pyrshang katba lah ban thawlad da kumno ban ïoh pynkhihjar dei tad haduh shuwa ban khylliap ïa ka jingïalehkai ba ka Jidalin Tympuin ka la ïoh ban thep sa ïa ka kol kaba hynriew na ka bynta ka Lawei.
Haba phai pat sha ka jingïalehkai kaba nyngkong, ka kol kaba la thep da ka Daiamon Makroh ha ka minit ba 16 na ka bynta ka Kick Start ka la ïarap ïa ka kynhun ban kyntiew ïa ki lai point ha ka miej.
Ka Kick Start ryngkat bad ka Lawei mynta ki la ïoh ban khur mar 4 poiñ, hynrei ka Lawei ka la ïoh ban bat kyrdan ba lai katba ka Kick Start ha ka kyrdan ba saw namar ka jingïapher kol (-3 and -8).
Ka jingïalehkai mynta ka sngi kan long hapdeng ki kynhun napoh ka Group B.
Ha ka por 2:30 jan miet, ha kaba ki thei ka Kharang SC kan aireng ïa ka Maw U-Tieng SC bud sa ka jingïalehkai hapdeng ka Iasnohktilang Madanrting FC pyrshah ïa ka Synroplang 77 ha ka por 4:15 jan miet.
Nongpoh, Naitung, 12: Ka sorkar jylla kala dei ban pan bad dawa ka bhah thungkam haki tnad treikam jong ka sorkar pdeng bapher bapher kiba don haka jylla naduh ka NEIGRIHMS, NEEPCO, NEHU, ICAR bad kiwei kiwei kumba 50% da ki trai muluk ba kynthup ïaki Khasi, Jaintia bad Garo.
Ha ka jingshisha haba wan ki shlem treikam ne ki shlem ai jinghikai hapoh ka jylla ki nongshong shnong jong ka jylla naduh ki Khasi Jaintia bad Garo ki dei ban ïoh lad ban rung kam kham bun kumba long sha kiwei ki jylla, ki nongshong shnong jong ki trai jylla ki ïoh khambun ka kam ka jam, hynrei ha Meghalaya bun naki nongtrei haki tnad treikam jong ka sorkar pdeng kiba don haka jylla ki dei kiba wan na kiwei kiwei ki jylla jong ka ri India bad ïoh ban wan trei sahuh katba mon.
Namarkata ka sorkar ka la dei ban kren bad dawa ka bhah thungkam naka sorkar pdeng ba dei ban thungkam kham bun da ki trai muluk jong ka jylla, ym dei shuh ban dang ailad ïaki briew ba nabar ka jylla ban ïoh rungkam haki tnad ophis sorkar bad ki tnad ai jinghikai jong ka sorkar pdeng ba don hapoh ka jylla, khnang ba ki khun samla jong ka jylla kin ïohkam ïohjam.
Ka rep ka riang ka dei u budlum jong ka jylla bad 80 na ka shispah ki nongshong shnong ha ka jylla Meghalaya kiba bun hi ki dei ki nongrep.
Kine ki 80 persen ki bsa ïa ka ing ka sem, ki pynnang pynstad ïa ki khun ki kti da ka rep ka riang.
Hynrei haba peit pat ïa ka jingim jong ki nongrep ka long kaba sangsot haduh katta katta namar ka jingbym don ka Polisi ba ka Sorkar kan thaw ka ban peit kyrpang tang ïa ka jingeh bad ka jingmyntoi jong ki nongrep ha ka jylla baroh kawei.
Ynda phai sha ka jinglong jingman jong ka rep ka riang katba nang tyllun ki shalyntem jong ka por, ka rep ka riang ka la nang tan bad hiar arsut.
Watla ka Sorkar ka ju pynbna ïa ki song jingïarap kiba bun sha ki nongrep hynrei ki shu long tang ki bai shana bad ki bai mit mit khamtam haba ki nongrep ki mad ïa ka jingshah lynshop ki marep ha ki bor ka mariang.
Ha Meghalaya, haba kdew ïa ka rep ka riang, ka mut beit thik tang ka thung kba, ka rep soh, ka rep jhur, ka thung phan bad kiwei kiwei ki marrep ba ki paidbah nongshong shnong ki pyndonkam manla ka sngi ym kum sha kiwei pat ki jylla, kiba rep ïa u kynphad, rep pai, rep kew bad kiba kham pynjur ïa ka rep khaw.
Ka rep ka riang ha ka ri India hi baroh kawei ka noh synniang 51.
9 percent sha ka ïoh ka kot jong ka ri ha u snem 1950.
Hynrei hadien une u snem ka jingnoh synniang ka la hiar kynsan sha ka 13.
9 percent.
Ka daw ka long namar ka jingwan ki karkhana bad ka jingkharoi ki jaka sor ha kaba ki briew ki ïabeh sha ka juk thymmai katkum ka jingïaid jong ka juk.
Ka jingkiew kynsan ki kharkhana ka pynlong ïa ki paidbah ban iehnoh shadien ïa ka rep ka riang bad phaikhmat pat sha kaba trei ha ki kam karkhana.
Ka Sorkar Pdeng kaba la phaikhmat sha ki nongrep ka la pyllait da ka skhim Pradhan Mantri Fasal Bima Yojana da kaba mang pisa 17,600 klur khnang ban ïoh theh jingïarap pisa sha ki nongrep kiba ngat ha ka soh sat na ka jingshah lynshop ki marrep ha ki bor mariang.
Ka Cabinet Committee on Economic Affairs (CCEA) ka la mynjur ruh ban pyntreikam ïa ka Blue Revolution ha ri India na ka bynta ban pynkiew ïa ka jingpynmih ïa ki dohkha doh um kumjuh na ki pung, ki wah bad ki duriaw.
Ym katta, ka Sorkar Pdeng ka la bhah pisa da ki spah klur ban pynjanai ïa ka jingpynmih ïa ka Dud ha ka ri.
Ban pynjanai shuh shuh ïa ka jingïarap sha ki nongrep ka Sorkar ka la pynbna paidbah ban pyntreikam pat sa ïa ka Paramparagat Krishi Vikas Yojana na ka bynta ban ïada ïa ka jingkhoh ka khyndew ban ïarap ïa ki nongrep kiba thung jingthung khlem da pyndonkam da ki dawai sboh ba la khleh chemical.
Lada ïanujor ïa ki nongrep ka jylla Meghalaya bad ki nongrep ha ka jylla ka ïapher haduh katta katta, namar ka jingshah khnoit beiñ.
Nalor kaba trei shitom bad kaba pynlut ïa ka por ka sngi hynrei ynda poi ha iew ki mar rep ki shu kylla mar pyut bad la hap ban shu die lilam katba lah ei tang ban lait ka bai kali namar ka jingshah khñoit dor ha ki mahajon.
Lada ka Sorkar Jylla ka kwah ban pynjanai ïa ka rep ka riang ha ka jylla Meghalaya baroh kawei, ka dei ban thaw noh da ka Policy kaba kyrpang kaba peit tang ïa ki nongrep khnang ba ki nongrep ki ïoh jingmyntoi na kane ka Policy.
Ki don ruh ki mar khlaw ba ki paid nongrep ki ju rep, kum u synsar ka Sorkar kam ithuh kum u mar rep.
Hynrei ïa u synshar la ju shalan da ki phew bad ki spah trok na kane ka jylla sha kiwei pat ki jylla.
Kane ka Sorkar kaba mynta ka la nang ïai pynshlur ïa ki nongrep da pynlong ïa ki tamasa Sohtrun, Soh Phan, Soh Niamtra bad kiwei kiiwei ki mar rep khnang ba kane ka kyntiew ïa ki nongrep kiba ju shahniah ha kine ki jait mar kiba ju mih katkum ka jinglong jingman ki jaka jong ki District ka Jylla Meghalaya.
Dang ha kine ki khyndiat sngi, ki nongrep ka them Ri-Bhoi ki ud bad lynniar namar ka jingïap tram u sying uba ki la rep shitom haduh katta katta namar ka jingbam ki kynja khniang kiba ksam ha u sying.
Kane ka dei kawei ka jingeh kaba ki nongrep ki mad namar ban rep ïa u sying ki hap ban shim da ka ram na ka Bank.
Hato ka Sorkar kan map noh ïa ka ram ba ki nongrep ki la shim?Namarkata, ka Agriculture Policy ka donkam kyrkieh ha ka jylla ban ïarap kham bha ïa ki nongrep kiba dang im ha ka rep ka riang bad ym tang katta, ka Sorkar ka dei ban pynshlur ruh ïa ki nongrep ba kin rep ïa ki mar rep ki bym ai dawai sboh ba khleh chemical khnang ban pynneh ïa ka rep tynrai u mynbarim kumba pynphriang da ka North East Slow Food and Agrobiodiversity Society (NESFAS) khnang ban pynneh pynsah ruh ïa ka mei-ramew.
Nongpoh, Naitung, 12: Ka Khasi Student Union, Nongpoh Circle mynta ka sngi ka la pynpaw ïa ka jingbym hun satia halor ka jingwan khynra trading license ka kynhun Enforcement ka KHADC ha sor Nongpoh, kaba dei halor ka nongrim ba dei ka seng kaba la ujor sha ka KHADC lyngba u EM ka trade bad enforcement ban pynlong ïa ka jingkhynra trading license bad haba wan ban khynra ïa kane ka trading license pat ka KHADC kam shym la pyntip satia ïa ki nongïalam ka seng.
Kane ka jingpynpaw ka KSU Nongpoh Circle ba kam hun satia halor kane ka jingwan khynra trading license ka kynhun enforcement ka KHADC, ka dei hadien ba ka seng mynta ka sngi ka la ïoh jingtip ba kitei ki kynhun ki la pynlong ïa ka jingkhynra ïa ka trading license, hynrei kim shym la pyntip satia ïa ki nongïalam ka seng haba ki la sdang ban pynlong ïa kane ka jingkhynra ïa ka trading license.
Haba ïa kren bad ki Nongthoh Khubor mynta ka sngi, u President ka KSU Nongpoh Circle, u Samla John Lyngdoh, u la ong ba ka seng ka sngewkhia halor kane ka jingwan khynra trading license ka KHADC lyngba ka enforcement team, ka dei namar ba dei ka seng kaba la ujor sha ka kHADC ban pynlong ïa kane ka jingkhynra trading license, hynrei ha ka por ba ki wan ban khynra pat kim shym la pyntip sha ka seng bad ruh ïa ka shithi ki la phah sha ka seng ban pynlong ïa kane ka jingkhynra katba ha ka por ba ki khynra pat kim shym la pyntip satia sha ka seng.
U la ong ruh ha ka jingshisha ka seng ka la ïaid da ka lynti ban pyntip sha ki bor ba dei peit ban leh ïa kane ka kam halor ka jingwan poi bun ki bar jylla kiba wan khaïi pateng ha Nongpoh khlem da don ki kot ki sla ne ïoh bor da ki bor ba dei peit, hynrei kaba sngewsih ka long ba kim lah wat ban pyntip lang sha ka seng khnang ban long kaba ïaid beit ïaid rynti ha kaba ïa kane ka kam ruh dei ba la lamkhmat da ka seng KSU Nongpoh Circle.
“Halor kane ka jingleh lyndet ka KHADC lyngba ki Enforcement team khlem da pyntip lang sha ka seng, ka KSU kam hun satia bad kum ka seng kam banse ban pynlong noh hi da ka jingkhynra paidbah da ka seng ïa baroh ki dukan bar jylla ha Nongpoh, namar kum ka seng ka sngewkhia haba la ïaid lyngba ka lynti ban pyntip sha ki bor ba dei peit, hynrei ka KHADC kam shym la burom ïa kane ka kam ba la lamkhmat da ka seng" ong u Samla John Lyngdoh.
U la ong ruh ba ka seng ka sngewkhia ïa kane ka kam ban ujor sha ka KHADC ban pynlong ïa ka jingkhynra trading license ka dei namar ba kam kwah ban shim ïa ka aiñ ha ka kti bad ka seng ka ujor ruh sha ka KHADC ka dei namar ba kum ka seng ka la ïoh jingtip ba don shibun ki dukan ki bar jylla kiba khlem da don trading license ha kaba ki la shu pynïaid ïa ki dukan tang da ka NOC u Rangbah shnong bad lada long ha kane ka rukom ka seng kam banse ban ïaid la ka jong ka lynti ban pynlong hi ïa ka jingkhynra trading license bad ruh wat ïa ka labor license ha sor Nongpoh khnang ban lah ban khanglad ïa kine ki kam khaïi pateng ki bar jylla kiba khlem da don ki kot ki sla ne ki license ba la ai bor da ki bor ba dei peit katkum ïa kine ki kam, u la bynrap.
Nongstoiñ, Naitung 12: Ka Assembly of God Secondary School, Siejlieh mynta ka sngi Hatmajai jong ka taïew ka la ïoh ban pynkup burom ïa ki samla pule kiba la pass bad wan shakhmat ha kane ka exam SSLC jong u snem 2023.
Ki samla pule jong katei ka skul kiba la ïoh ban kheit ïa u soh ka jingjop ha kane ka exam SSLC ki la don kumba 7 ngut baroh kynthup ïa kiba la pass ha ka kyrdan 1st division bad kiba ha kiwei pat ki kyrdan.
Ha kane ka sngi u bah Gabriel Wahlang MLA/MDC ka Nongstoiñ konstitwensi u la long kum u kongsan, ban pynkup burom ïa kitei ki samla ha ka jingïadonlang ryngkat u Headmaster katei ka school u Rev.
Dr.
M.
S Nongrem, u bah G.
W.
Nonglang dikon ka Assembly of God Church Siejlieh, ki nonghikai, ki khynnah skul lem bad ki kmie ki kpa kiba la wan ban sakhi lang ïa katei ka jingïalang pynkup burom.
U kongsan haba ai jingkren, u la ong kum u Nongmihkhmat u kwah ban ai mynsiem ban ïadon bynta lang ym tang ha ki skul kiba heh kiba don da ki hajar ngut ki khynnah skul.
Hynrei ïa ki skul kiba rit ruh kiba ïoh lehse ki don ka mynsiem ka jingduh jingkyrmen ban ong, hawto don ne em kiba ithuh kum ïa ki namar haba trei ki kam paidbah ym ju dei ban ñiew shilliang.
Haba bynrap ïa ki jingkren, u kyntu ruh ïa ki khynnah skul da kaba u la ong ki khynnah kiba la ïoh ban kheit ïa u soh, kim dei ban shu kut tang katne.
Hynrei, kane ka dang dei tang ka jingsdang bad ka burom nyngkong kan long ïa ki bud sa ki kmie ki kpa jong ki nangta kan wan sa sha ki nonghikai kiba la pyntbit ïa ki.
Jowai, Naitung, 12: U MLA ka Jowai u ma Wailadmiki Shylla mynta ka sngi ula plie paidbah ïa ka dukan die ïa ki symbai mar rep ne ka ‘Collective Marketing Center’ jong ka Integrated Village Co-operation Society (IVCS) Ltd.
Mukhla Nongrim kaba don ha Ladmukhla hajan ka pung Thadlaskeiñ West Jaiñtia Hills District.
Ha kane ka jaka die symbai lah ban ïoh naduh ki jingbam jong ki jingri kum ki syiar, masi, sniang nalor ki sboh kba, Synbai jhur, ki dawai khniang bad kiwei kiew de ki mar rep.
Ïa ka jingïalang ha kane ka sngi la pynïaid da u Chairman ka IVCS ma Muhon Sari, la ïoh ruh ka jingkren na ka Secretary ka IVCS kong Nital Suna, ha ka jingdonlang u symbud kongsan bah A.
S.
Suting Deputy Project Director, u District Project Manager bah Sywell Lyngdoh, u Waheh Shnong ka Mukhla Nongrim ma Buhlut Suna, u Chairman Marketing Center ma Janra Sari, Waheh Shnong Ladmukhla ma Bormi Lyngdoh, u Secretary Mukhla Nongrim ma Stanbyme Sari ki Dkhot member jong ka IVCS nalor kiwei de.
Ka kong Nital Suna, Secretary IVCS kala ïathuh shaphang ka jingïaid lynti jong ka IVCS ïa kaba la seng naduh ka 19 tarik Nohprah 2019, da kaba sdang shwa ïa ka jingïathied share kaba long T.
500 tyngka hashwa ban rung kum ki member, ka bai Registration fee kaba T.
10 tyngka bad ka Admission Fee T.
50 tyngka kiba hap ban buh ïa kine ki kyndon ka IVCS haduh mynta ki Member kila don 271 ngut, ki share ki don 327 tylli kaba long 1,63,500 tyngka.
Ka la pynsngew ba ki nongkynshew pisa ki don 304 ngut bad ka pisa kaba la ïoh lum mynta kaba poi sha ka T.
31,37,135/- tyngka, ha kaba la don ruh ïa ki Pressure Group (PG) 17 tylli bad ka jingïarap pisa (lone) kaba la dep ai sha ki dkhot ki don 62 ngut bad ka pisa kaba wan kala poi sha ka T.
16,21,000.
Ha kaba ïadei bad ka pisa kaba thep manla u bnai ka don T.
3,47,000/-, ka pisa ba bun da ki snem ka don 2,24,000/- kaba la ïoh kynshew na ki paidbah bad ki member ka IVCS.
Kiwei ki lad jingïarap kiba kane ka ophis IVCS kala ïoh kawei 1,50,000 kynthup ïa ka Computer, ki miej bad ka Droll, ka Corpus Fund kaba shong dor 2,50,000/-, ka kynja Honorarium kaba long 30,000/- nalor kiwei kiwei de ki lad jingïarap.
Lyngba kane ka IVCS la lah ban plie ïa dukan sha ha Mukhla Nongrim ha ka jinglut kaba 50,000 tyngka lyngba ka jinglah ban die sha la lah ban pynphai ïa ka pisa 14,000/- tyngka.
Kane ka IVCS Ltd.
Mukhla Nongrim ka don ïa ki Committee bapher bapher kum ka Managing Committee kaba hakhlieh duh, ka Finance Committee, Business Committee, bad ka Procurement Committee ha kaba ïadei bad ka jingtied jingtda.
Katba na ka liang u kongsan ma Wailadmiki Shylla ha ka jingkren ula kyntu ïa kane ka kynhun IVCS ba kan dang trei shitom na ka bynta ka kam ba bha da kaba pynkiew shuh shuh ïa ka lad jingïarap pisa lone ïa kiwei bad ban pyntreikam hok ïa ki skim ba la ïoh.
Ula kyntu ïa ki khun samla ban trei shitom ha ki kam lajong, namar kumba long mynta hapoh ka District ki don kyrhai ki kam naduh ka kam ri jingri, ki kam khap shñiuh, ki dukan Hardware bad kiwei de kiba bun sien la ju trei da ki bar jylla.
Wat na ka liang ka sorkar kala ai jingrap lyngba ki skim bapher bapher naduh ki kam ri jingri, bad ula kyntu ba dei ban ïakhun katba lah ba ka dor kam dei ban kiew haba pyniaid ïew ïa ki mar rep sha kino kino ki jaka, ong ma Wailad.
Jowai, Naitung, 12: Ka Federation of Khasi Jaiñtia & Garo People (FKJGP) Jaiñtia Hills bad ka Khasi Students’ Union (KSU) Jaiñtia Hills hynnin ka sngi kila leit ban ïa kynduh ïa u Deputy Commissioner ka West Jaiñtia Hills District bah B.
S.
Sohliya, halor ka jingmih jong ka jingïakren ïasuk jong ki ar tylli ki bor District kata ka West Jaiñtia Hills District bad Karbi Anglong Autonomous Council (KAAC) hadien jingmih huri hura hapdeng ki ar jaitbynriew kata ki Pnar bad Karbi.
Hadien ka jingïakynduh ïa u DC mynta ka sngi 11 tarik na ka liang u President ka FKJGP uba dei ruh u Waheh Shnong ka Namdong ma D.
S.
War ha ka jingkren ha ki lad pathai khubor ula ong ha kine ki taïew ba la dep ki paidbah khappud ki dang don hapdeng ka jingeh ban leit rep leit riang sha ki lyngkha trei jong ki.
Kum ka seng ka la pynkynmaw ha u DC ha kaba ïadei bad ka jingïalang ïakren ïasuk kaba la dep long ha ka 23 tarik u March, 2023 hapdeng ki ar District kaba kynthup naduh ki Bordor Magistrate, ki nongïalam shnong bad ki nongïalam sengbhalang kumjuh.
Hynrei haduh mynta ym pat don kano kano ka dak ka shim kaba mih na kane ka rai jong ka jingïakynduh ki ar District na ka bynta ban wanrah ïa ka jingshongsuk shong shngaiñ, da kaba ong ka jingpynslem ïa kane kala wanrah jingeh pynbna ïa ki nongshong shnong ha khappud.
Shuh shuh ula ïathuh ba na ka liang u DC ula pyntip ba ula dep ïakren ïa kane bad ki bor ka KAAC bad haka juh ka por kan don ka jingïakren kunjuh bad ki nongïalam shnong ban shah noh ïaka rung ka mih hapdeng kine ki ar jaitbynriew kumba long ha ki por mynshwa.
Nongpoh, Naitung, 12: Ban tehlakam ïa ki bar jylla kiba wan ban khaïi pateng da kaba buh ïa ki dukan bapher bapher hapoh ka sor Nongpoh khlem da don ka Trading License, ka kynhun Enforcement jong ka Khasi Hills Autonomous District Council (KHADC) mynta ka sngi ki la pynlong ïa ka jingkhynra trading license ban khang lad ïa kito ki dukan jong ki bar jylla kiba pynïaid ïa ki kam khaïi khlem da don kata ka Trading License.
Kum ban pynpaw, ka sor Nongpoh ka dei kawei na ka jaka khaïi pateng ba la kham paw ha Ri Bhoi bad kaba dei ruh ka head quarter jong ka Ri Bhoi District bad kane ka jingmih kane ka kynhun Enforcement ban pynlong ïa ka jingkhynra trading license ka dei ruh hadien ba la don ka jingujor na ka liang ka Khasi Students Union, Nongpoh Circle sha u Executive Member ba dei peit ïa ka Trade bad Enforcement jong ka KHADC.
Ïa kane ka jingkhynra ïa ki Trading License da ka kynhun Enforcement ka KHADC la lamkhmat da u Inspector, u Bah V.
Bamon ha kaba mynta ka sngi ki la lah ban khynra ïa bun tylli ki dukan jong jong ki bar jylla ba hap hapoh ka sor Nongpoh.
Kumba la pynpaw da kane ka kynhun Enforcement ka KHADC, ha kane ka sngi ba la sdang ban khynra ïa ki Trading License ïa ki dukan bar jylla, la lap ba bun ki dukan jong ki bar jylla kim don satia ïa ka Trading License bad ki la shu pynïaid beaiñ bad na ka liang kane ka kynhun ka la phah syndon da ka ‘showcase notice’ sha ki trai jong kine ki dukan.
Shuh shuh, ki la pyntip ruh katba ka jingkhynra ïa ki trading license ka dang ïaid shaphrang la don ruh ki dukan jong ki bar jylla kiba la khang khyrdep noh ïa ki dukan khnang ban lait na ka jingshah khynra ïa ki dukan.
Kawei ruh nak aba ki la lap hapdeng ka jingkhynra ïa ki trading license la lap ruh ba la don ki dukan jong ki bar jylla kiba la wan kam da ki trai muluk trai jaka ban kam ba ka dei ka dukan jongki, katna ïa ka kam pat la pynïaid da ki bar jylla.
Mawkyrwat, ‘Naitung, 12: Kawei ka jingjia ha kine ki khyndiat sngi ha kaba ka la don ka jingshah hiar thma jong ki nongshong shnong bad ki jaka rep jong ka dong ka thaiñ Nongnah ha ki mrad khlaw ba la tip kum ki hati khlaw ka lah poi sha ka 3 sien kynthih, kane ka jingshah hiar thma ha kine ki mrad ka la buh jingma shi katdei ïa ki paidbah jong kane ka dong ka thaiñ.
Katkum ka tyllong khubor la ong ba watla ki paidbah jong kane ka dong ka thaiñ ki la ju pyntip sha ka tnad ba dei peit ïa ki mrad khlaw kum ka wildlife ba kin leh ei ei ne beh noh ïa kine ki mrad namar ka la buh jingma shi katdei ïa ki nongrep nongriang hynrei haduh mynta kane ka tnad ba dei khmih ia ki mrad kam shem leh ei ei ruh em.
La ong ruh ba ha ka 3 tarik mynta u bnai kine ki hati khlaw ki la wan thombor biang sa ïa 14 tylli ki longïing jong ki nongrep ha ka shnong Nong-i-jngai, South West Khasi Hills District haduh ba ki ïing ki sem ki la pra haba wat tang ïa ia ka pliang ja ban bam kim ïoh shuh ban tam.
Hynrei la ïathuh ba don bok ba ha kane ka jingjia ka la jia ha ka por ba ki briew ha kane ka shnong kim shem la don bad kumta ym shem don kano kano ka jingmynsaw.
Namarkata, halor kane ka jingjia ki paidbah jong kane ka dong ka thaiñ ki la kyntu ïa ka tnad wildlife ba ki dei ban leh ei ei noh mardor halor kane ka bynta ban wan beh ne leh ei ei ïa kine ki hati bad lada ka tnad ba dei khmih ïa ki mrad khlaw, na ka liang ki paidbah jong kane ka dong ka thaiñ kin shim noh ïa ka aiñ ha ka kti ban beh ïa kine ki mrad namar kumba long mynta ki nongrep kim nud shuh ban leit trei sha ki bri ki bsah tang namar ka jingdon kine ki hati khlaw.
Shilllong, Naitung, 12: Ka Khun Hynñiewtrep National Awakening Movement (KHNAM) ha ka sngi Balang ka la dawa ïa ka Sorkar/Deputy Commissioner jong ka East Khasi Hills District ba kan weng noh mardor ïa ka jingpynjari ïa ka Section 144 CrPC ka ban sdang mynta ka sngi Balang ha ka por 10:00 baje mynmiet ba la mana tyngeh ïa ki dukan, ki dukan die jingbam, ka jingtem pynheh sur jingrwai ha ki kali ha kylleng ka nongbah Shilllong.
“Ngi dawa jur ba ka Sorkar/DC kan weng noh ïa kane ka hukum wut wut bad lada kim weng ngin pynlehraiñ ïa u Myntri Rangbah/NPP/UPD/HSPDP/BJP (Sorkar Meghalaya) ha ka Iingkashari," ong u kyrwoh ba la phah da u Working President ka KHNAM u Bah Thomas Passah ha u kyrwoh la phah sha ki lad pathai khubor.
“Ka jingpynjari 144 CrPC da ka DC, East Khasi Hills District ha sor Shillong bad ban khanglad ïa ki paidbah ban plie dukan hadien ka 10:00 baje mynmiet ka dei ka jingphla bad ka jingkubur jong ka Sorkar Jylla bad ka tnat Pulit kam lah bad kam long kaba tbit ban tehlakam ïa ki jinghuri hura bad ban wanrah ïa ka shongsuk shongsaiñ ha ka jylla.
Kane ka jingpynbna jong ka DC ka pyrta jam ba ki shnat Pulit kim long kiba tbit bad kim lah ban ïada ïa u paidbah.
Ka Sorkar ka kwah ba set ïa ki paidbah ha ki iing ki jong ki, ban don ka shongsuk shongsaiñ, lada ha kane ka rukom te wat ki lehnoh ruh ki lah hi ban wanrah ka shongsuk shongsaiñ balei ngi donkam Pulit?" la buh jingkylli ka KHNAM.
“Ka KHNAM ka pynrem jur ïa kane ka lynti khawpud kaba ka Sorkar ka la shim.
Na ka daw ka jingkyrduh kam bad ban pyrshang ban ieng ha la ki kjat bad ban kyrshan ban bsa ïa la ka iing ki paidbah ki pyrshang ban trei miet da kaba plie dukam bam ban bsa ïa ka iing ka sem watla ka dei ha Khyndai Lad lane ha Laitumkhrah lane ha kiwei kiwei ki jaka.
Mynta tang na ka daw kita kiba buaid miet bad ba pynklumar bad namar ba ka tnat Pulit kam lah ban tehlakam, ka long mo kaba shongnia ban shu phah khang dukan ïa baroh bad ban pynbor ïa ki ban thiah khlem bam," la bynrap u kyrwoh.
“Kaba kham kongsan ka long balei la phah khang tang ïa ki dukan jong ki rit ki ria kiba buh dukan die marbam, balei khlem phah khang pat ïa ki pup/disco ki jaka ïadih buaid? Hato lada bamja harud surok ha Khyndai Lad lane Laitumkhrah shi pliang ka pynbuaid mo?" la kynthoh ka KHNAM.
“Ka 144 CrPC bad ka jingpynbor ïa ki dukan ban ym plie hadien ka 10:00 baje mynmiet ka dei ka jingpyrshang jong ka Sorkar ban khanglad ïa ki paidbah ban kamai ban bsa bad ban pynim ïa la ka iing ka sem bad kane ka jingkhanglad jong ka Sorkar ka dei ka jingpynkheiñ ïa ka hok jong ki paidbah kaba la aibor da ka Artikil 21 jong ka riti synshar ka ri India kaba kdew shai, “Article 21, which clearly states that right to livelihood is an integral part of the Right to life.
If one’s Right to livelihood would be deprived, then it means that we are taking that person’s Right to life" ong shuh shuh u kyrwoh.
Shillong, Naitung 12 : U Chief Executive Member ka Jaintia Hills Autonomous District Council (JHADC), Ma Thombor Shiwat ha ka sngi Balang u la ong ba haduh mynta kim pat ïa kren ei ei shaphang ka lynti rel ha katei ka thaiñ namar haduh mynta ym pat don satia na ka liang ka sorkar jylla lane na ka liang ka Railway ban kren halor katei ka mat.
Utei u CEM haba kren bad ki lad pathai khubor ha nongbah Shillong u la ïathuh ruh ba ïa ka rai ban ai ne ban kyntait ai jingbit ka shong beit ha ka jingrai lang jong baroh hynrei u la ong pat ba namar mynta kam pat don kano kano kumta um pat lah ban ong ei ei.
“Haduh mynta hi pat don satia mano mano ba wan pan ne pynbor ïangi ban ai No Objection Certificate (NoC) ban wanrah ïa ka lynti rel," u la ong da kaba bynrap ba kin ai ne kim ai kadei ka bynta kaba ki hap ban da ïa shong pyrkhat bha bad ka sorkar jylla khamtam eh bad ki paidbah jong ka East Jaintia Hills District.
Shuh shuh u ong ruh ba kum ka Council kim pat lah ban sngewthuh haduh katno ka sorkar India ka sngew donkam ban wanrah lynti rel.
“Haduh mynta hi, ngim pat da i donkam eh ïa ka lynti rel.
Hynrei ym lah pat ban ong ba lada ka wan kata ka rel ha East Jaintia ïoh ka don ka jingkylla te ïa kaban sa jia te ngim lah ban ong," u la bynrap biang.
Haba jubab pat halor ka jingkylli la kaei ka rai ba ka Council kan shim lada jia ba na ka liang ka sorkar ne ka tnad Railways ka wan pan jingbit, utei u CEM u la ong, “Ngim pat don jingmut kumno ban leh namar haduh mynta ym pat don ba wan pan.
Ngim pat tip ngin ai ne ngin ym ai.
Hynrei lada dei kaba hap ai ym dei pat ban leh kyrkieh ïa kane hap ban don ka jingsngewthuh jingmut naduh ka sorkr jylla, ki sengbhalang bad kito ki briew kiba don ha kito ki jaka ruh dei ban don ka jingsngewthuh jingmut.
"Na ka liang u CEM u la ïathuh ruh ba kumba long haduh mynta ym pat don ruh ki kynhun ne ki sengbhalang kiba wan ban ïa kynduh ïa u ban pyrshah ai jingbit wanrah lynti rel.
Tangba, u ïai ban pat ba haduh mynta hi na ka lïang ka sorkar bad ka Railways kim pat kynjoh ktien satia ïa ka Council na bynta ka NoC.
Lah ban kdew hangne ba dang shen u Myntri Rangbah ka jylla u la pynbna ba kan don ka jingwad bniah ha East Jaintia Hills la kan ïahap neem naka bynta ban wanrah ïa ka lynti rel ha katei ka thain.
Shillong, Naitung, 12: Ka North Eastern Hills Univerity Teachers Assocation (NEHUTA) ka la pyntip ba kan sa pynlong ïa ka Peace March ha ka 14 tarik mynta u bnai ban dawa ïa ka Sorkar Pdeng ba kan wanrah biang ïa ka shongsuk shongsaiñ ha ka Jylla Manipur kaba la mad ïa ka jingïaumsnam kaba shyrkhei.
Katkum u kyrwoh ba la phah da u President u Prof.
Lakhon Kma, kane ka Peace March kan sdang ha ka por 3:00 baje nohphai sngi na Central Library ha kaba yn ïaid pyllun ïa ka phyllaw jong ka skulbah bad yn sa pynkut da ka jingïalang ha hajan Central Library.
Ka NEHUTA ka khot bad wer ïa baroh ban ïashim bynta lang ha kane ka sngi.
New Delhi, Naitung, 12: Ka tnat Expenditure, jong ka tnat Kam Pla Tyngka ha ka sngi Balang ka la pyllait pisa T.
7,532 klur sha 22 tylli ki Sorkar Jylla na ka bynta ki State Disaster Response Fund (SDRF).
Ïa kane ka pisa la pyllait katkum ka jingai jingmut jong ka tnat Kam Pohiing.
Ka Meghalaya ka la ïoh bhah T.
27.
20 klur.
Namar ka jingjur slap ha kylleng ka ri, la pynjem ïa ki kyndon bad la pyllait ïa ka pisa kum ka jingai jingïarap kaba mardor ïa ki jylla khlem da ap ïa ki utilisation certificate jong ka pisa ba la pyllait sha ki jylla ha u snem mang tyngka ba la dep.
La thaw ïa ki State Disaster Response Fund (SDRF) ha manla ki jylla hapoh ka Section 48 (1) (a) jong ka Disaster Management Act, 2005.
Kane ka pisa ka dei kaba don bad ki Sorkar jylla ban ai jingïarap haba don ki jingjia lynshop ka mariang.
Ka Sorkar Pdeng ka ai ka bynta kaba 75% sha ki SDRF ha ki jylla bad 90% ha ki jylla ka thaiñ shatei lammihngi bad ki jylla ha ki thaiñ Himalaya.
Ïa ka bynta jong ka Sorkar ha ka shi snem la pyllait ha ki ar bynta katkum ki jingai jingmut ka Finance Commission.
Katkum ki kyndon, ka jingpyllait pisa ka wan hadien ba la ïoh ïa ka Utilisation Certificate jong ka pisa ba la pyllait ha ka bynta kaba la dep bad hadien ba la ïoh ïa ka kaiphod na ka Sorkar Jylla halor ki kam ba la trei da ka SDRF.
Hynrei, namar ka jingkyrkieh, la weng shipor ïa kine ki jingdonkam haba la pyllait pisa mynta ka kynti.
Ïa ka SDRF yn pyndonkam tang ha ka jingpynlut haba ai jingïarap mardor ïa kito kiba shah ktah ha ki jingjia lynshop bapher bapher jong ka mariang kum ka eriong, ka jingkyrduh um, u jumai, jingpluh ding, tsunami, jinghap phria, jingtwa khyndew, cloud burst, ka jingpynjulor ki khniang bad ka jingkhriat tasam.
Ka jingai ïa ka pisa SDRF sha ki jylla ka don nongrim ha ki bynta bapher bapher kum ki jingpynlut ba mynshuwa, ka jaka, ka jingdon ki briew bad ka jingma na ki jingjia lynshop ka mariang.
Kine ki bynta ki pyni ïa ka jinglah treikam ki jylla, ki jingma ba ki ïakynduh bad ki jingma ba don.
Katkum ki jingai jingmut ka 15th Finance Commission, ka Sorkar Pdeng ka la mang T.
1,28,122.
40 klur ïa ka SDRF na ka bynta ki snem 2021-22 haduh 2025-26.
Na kane, ka bynta jong ka Sorkar Pdeng ka long T.
98,080.
80 klur.
Ka Sorkar Pdeng ka la dep pyllait haduh T.
34,140.
00 klur shuwa kane ka jingpyllait pisa.
