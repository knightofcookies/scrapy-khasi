U la ong ruh ba ha kine ki sanphew snem ba la leit noh ki Sorkar ki wan bad ki leit bad khamtam ha shuwa u snem 2018 ka Congress ka la ïalam ïa ka Sorkar la bun bun snem hynrei ym don satia ki kam pynroi kum ki surok bad kiwei kiwei.
Nalor kata u la ong ruh ba naduh ba u la shah jied kum u Nongmhkhmat lyngba ka jingtrei shitom jong u ka roi ka par ka la kiewsted ha baroh ki liang namarba ka sorkar MDA ba la ïalam da ka NPP ka ieit kyrpang ïa ka West Khasi Hills.
Shwa ba u Myntri Rangbah un plie ïa u mawnongrim, la pule ïa ka Notification kaba la soi da u Lat ka jylla da u Bah V.
Swer bad hadien ba la dep pule la plie ïa u mawnongrim jong ka Block bad la pynbna ruh ba la thung ïa u Bah H.
G Passah kum u Block Development Officer (BDO) jong ka Shahlang C&RD Block.
U Myntri Rangbah ka Jylla haba kren ha kane ka jingïalang u la pynshai ha ki paitbah ba ka jingplie ïa ka Block ophis ha Shahlang ka long na ka bynta ban pynsuk ïa ki paitbah bad ban pyntyllun sted ïa ki jingïarap ba ka sorkar ka la mang na ka bynta jong baroh ki nongshong shnong.
U la pynshai ruh ha kaba ïadei bad ka jingsam ïa ka skhim FOCUS sha ki nongrep kiba la rejistar ïalade bad kiba la ithuh da ka sorkar.
Shuh shuh u la pynshai ruh ba ki nongrep kiba lah ban ïoh ïa ka skhim FOCUS ki hap ban rejistar bad ki hap ban pynshisha da ka EPIC, ka Bill Light ,Adhaar Card khnang ban ïoh beit ïa ki jingïarap.
Ha kane ka sngi la sam ruh ïa ki khun sniang bad ki khun syiar sha ki nongshong shnong kiba la dep rejistar kyrteng ha ka FOCUS.
Jowai, Nohprah 20: Ka tnat Water Resources jong ka West Jaiñtia Hills District mynta ka sngi kala pynlong ïa ka prokram kaba ïadei bad ka jingai jinghikai ne ka jingpynsngewthuh sha ki tnat sorkar bapher bapher bad ruh sha ki paidbah nongshong shnong halor ka jingpyntreikam ia ki Hydromet Station ha ki wah kiba don hapoh ka District.
Ïa kane ka prokram la pynlong ha Community Hall jong ka shnong Khimusniang, ha kaba la wan ban iadonlang ki Wahehshnong na ki shnong bapher bapher, ki tnat sorkar bapher kum na ka PHE, na ka ophis u Deputy Commissioner ka West Jaiñtia Hills District, ki riew paidbah bad ki shah khot sngewbha.
Na ka liang jong ka tnat Water Resource kala pyntip ba kane ka prokram ka dei kaba la mang da ka sorkar India hapoh ka National Hydrology Project ïa ka ban pyntreikam ha ki jylla bapher bapher hapoh ka ri.
Hapoh ka jylla Meghalaya ïa kane ka projek la ai ban pyntrei da ka Water Resources Department.
Haba pyntreikam ïa kane ka projek ka sorkar ka la jied 25 tylli ki wah ban buh ïa kine ki Hydromet Station bad napdeng kine la jied 3 tylli ki wah hapoh West Jaiñtia Hills District kiba kynthup ia ka wah Myntdu, ka wah Umiurem bad ka wah Myntang.
La ïoh ka jingpynshai sha ki paidbah lyngba i kong Junecy Lyngdoh iba dei i Superintending Engineer (HPD) iba la batai ba ka jingthmu haba shna ïa kine Hydromet Station ka long ban peit thuh bad lum jingtip ïa ka jinglong jingman jong ki um ki wah, ka ïarap ruh ban peit ïa ka jinglong jingman jong ka mariang.
Ka jingdon jong kine ki projek kan ïarap shibun ïa ki nongshong shnong kiba don ka jingïadei bad ki um ki wah, kan ïarap ban ai jingtip ïa ki shaphang ka jinglong jingman jong ki um ki wah khnang ban tip ban ïada na ka jingshah pynjulor bad kiwei de.
Khamtam la kyntu ïa ki paidbah nongshnong shnong ban ïada na ka jingpynjulor ïa ki tiar ki tar kiba buh ha katei ka jaka treikam.
Na ka liang ka tnat West Jaintia Hills,Water Resouces Department mynta ka sngi kala pynkup burom ruh ïa u Dr.
Hermon Khonglah uba la ai sngewbha ïa kane ka tnat ban ïoh tei ïa ka ïing treikam jong katei ka Projek harud jong ka Wah Myntdu kaba don ha ki bynta jong ka Treiongriang.
Kiwei de kiba la ai jingkren ha kane ka sngi ki kynthup ïa ka kong D.
D.
Syngai, MCS, Addl.
Deputy Commissioner, West Jaintia Hills District, u Executive Engineer ka WR u bah P.
Kurbah, u President ka Synjuk ki Waheh Shnong Jowai u ma Alan Niangti, u ma L.
Khroo Pariat President ka Khooid Ya Ka Wah Myntdu, Dr.
Hermon Khonglah bad kiwei kiwei kiba la ban jur halor ka jingdonkam ban pynneh pynsah ïa ka bha ka miat jong ka Wah Myntdu kaba dei tang ma ka hi ka wah kaba bsa ïa ki hali pynthor bad ai um ïa ki nongshong shnong jong ka nongbah Jowai bad ki shnong ba marjan.
Mawkyrwat, Nohprah 20: U nongmihkhmat ka Mawkyrwat Constituency bad kum u Myntri ka tnad umbam umdih jong ka sorkar Meghalaya, u bah Renikton Lyngdoh Tongkhar mynta ka sngi ula ïoh ba plie ïa ki 8 tylli ki mawnongrim jong ki skhim ban shna ia ki surok kiba hapoh ka Mawkyrwat Constituency kiba ka jingmang pisa ka kot haduh T.
23 klur tam ha ryngkat ka jingïadonlang jong u Executive Engineer ka PWD (Roads), u bah David M.
Pyngrope.
Ki mawnongrim kiba la ïoh ban plie mynta ka sngi ban shna ïa ki surok ki dei ha ki ar tylli ki divisions kata Mawkyrwat bad Mawsaw kiba dei jong ka PWD (Roads) bad lah ruh ban kdew ba hangne ba kitei ki skhim ki kynthup ïa ka surok na Nongdiat sha Nongsynrieh kaba 1.
6 km, ka surok na Kremsaitsnier – Mawduhsanshnong haduh Pyndenmawramhah kaba 2.
3 km, ka Internal Road ha Nongsynrieh kaba 1.
6 Km ha kaba pynkhreh ïa ka Jingïaseng KJP Synod jong u snem 2022 ha Nongsynrieh, ka jingshna ïa ka surok na Mawlangwir sha Mawmerang ha ka jingjngai kaba 3 km ba la pynïaid lyngba ka RIDF –XXVI.
Nangta, ka jingshna bad jingsiang rong ïa ka surok kaba la dam na Shadmoit sha Sohma I/C Bridge (1.
40 km), ka jingshna ïa ka surok na shnong Pyndendiwah sha Laitnongrim ha ka jingjngai kaba 1 km kynthup ïa ka jingkieng kaba 12 meter ka jingïar, ka jingpynbha bad kaba siang rong ïa ka surok Umjaraiñ sha Lawblei ha ka jingjngai kaba 3 km, ka jingpynbha bad kaba siang rong ïa ka surok kaba rung shapoh shnong Maw-langwir ha ka jingjngai kaba 1.
66 km.
Shuh shuh kaba maramot ïa ka surok Mawthawpdah haduh Phlang-diloiñ kumba 5 km ha ki bynta ba 38th, 39th, 40th, 46th, & 49th km ha kaba pynryntih bad pynbud sa ka 20 MM PMC bad Seal Coat bad ka jingmaramot ïa ka surok Laitmawsiang sha Mawthawpdah haduh Phlangdiloiñ ha kaba pynryntih bad PMC, Seal Coat bad kiwei kiwei ha ki bynta naduh 32 – 37 km, 41 – 43 km bad 45 km ha ka jingjngai kaba 10 km na ka bynta ka jingpynkhreh ïa ka KJP Synod ha Nong-synrieh bad Mawsaw.
U bah Renikton Lyngdoh Tongkhar haba kren ha ka jingïalang u la pynpaw ka jingaikhublei nyngkong eh na ka bynta ki nongtrei jong ka ophis PWD (Roads) kiba la trei shitom ban pynurlong ïa kane ka sngi kaba kmen bad ka jingphohsniew jong ki paidbah ka dong ka thaiñ.
Ha kajuh ka por u la pyntip ruh ba ha kane ka jingplie ïa ki mawnongrim ki don baroh 8 tylli ki skhim ban shna ïa ki surok ha kylleng ki jaka jong ka Mawkyrwat Consti-tuency kata 4 tylli kiba hapoh ka PWD (Roads) Mawkyrwat Division bad 4 tylli pat hapoh ka PWD (Roads) Mawsaw Division khnang ba ki paidbah kin ïoh jingmyntoi ha ka leit ka wan.
U pyntip shuh shuh ba nalor kitei ki 8 tylli ki skhim ki don sa kumba 14 tylli kiba dang ap ka jingmang pisa bad kiba la khmih lynti ban pyntrei kam noh shen.
U la ong ruh ba Intermediate Road na Lad Mawreng sha Weiloi kaba dei ha ka Phase-I la dei ban mangpisa bad la khot ruh ïa ki nongpyntreikam.
Namarkata, u la khot bad wer ïa ka jingïatreilang na ki paidbah khnang ba lah ban wanrah ïa ka roi ka par ha baroh ki liang ha ki por ki ban dang wan da kaba kyrpad ruh ïa ki nongpyntrei ne ki contractor ba ynda ki la shimti ïa ka kam ki dei ban pyntrei kam hok bad ban pyndep ruh ha ka por ba la buh khlem pynsah teng khnang ba ki lad pynroi kin ym long leh noh ei.
Kham ha shwa, u bah S.
I.
Laso, Assistant Executive Engineer PWD (Roads) Mawkyrwat Sub Division u la ai ki kyntien pdiang sngewbha katba u bah G.
Shangdiar, Assis-tant Engineer, Mawkyrwat PWD Division u la ai ki kyntien khublei.
Nongpoh, Nohprah 20: Kum ka jingangnud ban pynneh pynsah ïaki riti dustur, ki riam tynrai, ka shad ka rwai bala buh naduh u mynbarim bad khamtam ka thaiñ ka wet ba ka thaiñ Umden Nongtluh ha Ri-Bhoi ka dei kawei naki jaka ba pawnam haka kam thaiñ jaiñ kala ioh nam ruh kum ka Eri Silk Village, ka Nongtluh Eri Farmer Association (NEFA) sa shisien pat haka sienjam ba 4 kala ioh ban pynlong biang ïaka tamasa Ri Kunai la Tynrai kaba la pynlong ha Umden.
Lyngba katei ka tamasa ka long ruh ka khubor sha ki khun samla halor ka jingdonkam ban pynneh pynsah ïala ka kolshor tynrai, ba kim dei ban duh ban dam noh, hynrei ban dang kyntiew bad pynphriang pateng la pateng.
Ha kane ka sngi la sakhi lang ruh da ka jingdon u MLA ka Nongpoh u Bah Mayralborn Syiem, u Bah Balajied Rani MDC Nongpoh, u Father Glorius Syiemlieh Parish Priest ka Umden Parish, ki nongïalam ka NEFA ba kynthup ïaka kong B.
Mallai kum ka President jong ka NEFA, bad kiwei kiwei ki riew rangbah, ki longkmie longkpa lem bad ki khun samla jong katei ka thaiñ.
Haba kren ha katei ka sngi kum u kongsan naka liang u Bah Mayral Born Syiem MLA ka Nongpoh u la ai ka jingïaroh ïaka NEFA kaba la lah ban pynlong ïa katei ka prokram wat la ka long kaba rit hynrei ka dei ka prokram kaba don jingmut bad shongkun namar donkam ban pynneh pynsah ïaki riti dustur bad ki tynrai bala buh naduh u mynbarim bad ki longshuwa manshuwa kaba long ruh kum ka jingkyrsiew thiah ïaki khun samla ba kin tip bad nang ïaka kolshor bad ka tynrai lajong.
U la ai ruh ka jingïaroh ïaka seng ki nongthaiñ jaiñ ha katei ka sngi wat la ki dei ki longkmie hynrei ki lah ban pynlong ïa katei ka prokram kaba kongsan kaba donkam ban hikai pateng la pateng ban neh ka tynrai deiti lajong ban im ka jaitbynriew bad ka dustur, khamtam ka thaiñ Umden Nongtluh ka dei ruh kaba pawnam halor ka jingpynmih ïaki jaiñ ryndia bala ioh nam ruh kum ka Eri Silk Village.
U la kyntu ruh ïaki longkmie ha katei ka sngi ba kin dang pynmih shuh shuh u ksai ryndia naka bynta ban thaiñ ïaki jaiñ ryndia kumba ki dei ki jaiñ kiba shongkun bad rem dor jong u khasi, ba kin dang lah ruh ban kiew shaphrang haka kam thaiñ jaiñ kaba long kawei naki kam ba ai jingmyntoi bad kyntiew ïaka ioh ka kot jong ki paidbah.
La pynshongkun ruh ha katei ka tamasa da ki jingrwai bad jingshad tynrai bala shim bynta da ki longkmie bad kumjuh ki samla ka thaiñ Umden Nongtluh.
Nongpoh, Nohprah 20: Hadien ka jingpynkhreh jong ki bor sorkar ban pynkynriah noh ïaka ophis treikam jong u Block Development Officer ka Umsning C&RD Block, na ka liang jong ki bor pynïaid shnong ka Umsning Town Dorbar ryngkat bad ki katto katne ki nongtrei jong katei ka ophis mynta ka sngi kila leit ban jurip syndon ïa ka jaka na ka bynta ban tei ïaka ophis kaba thymmai jong katei ka C&RD Block.
Ha katei ka jingleit jurip ïa ka jaka ban tei ïaka ophis treikam kaba thymmai ki nongïalam shnong ki la pynpaw ba ka jingthmu ban pynkynriah ïa katei ka ophis ka long kaba biang bad kam don kano kano ka jingthut haka leit ka wan namar ka jngai tang kumba 50 meter eiei na ka surok bah National Highway-6.
Ki la pynpaw ruh ba kane ka jingdon jong katei ka ophis ha katei ka shnong kan long ka jingkyrkhu ïaki paidbah khamtam ïaki rangbah shnong ki ban wan donkam haka ophis u Block Development Officer namar ka jaka kan long kaba kylluid na ka bynta ban buh kali, bad kumjuh ruh ka um bad kiwei ki jingdonkam yn sa lah ban pynbiang ha katei ka jaka kaba thymmai kaba yn sa tei ïaka Block.
Haba kren halor ka jingmih ki jingpyrshah na ki katto katne ki nongïalam sengbhalang na ka liang u Bah Rocky Kylla uba dei u Chairman jong ka Umsning Town Dorbar u la ong ba kum ki sengbhalang kim dei ban mih pyrshah ïa katei ka jingthmu hynrei ban ai ka jingkyrshan kumba ka long ka jingmyntoi naka bynta ki paidbah ba bun ba lang.
Shuh shuh ha kajuh ka por na ka liang jong ka Umsning Town Dorbar ka la ai ruh ïaka jingthoh sha u BDO ka Umsning C&RD Block kum ka jingkyrshan ïa katei ka jingthmu ban pynkynriah noh ïaka ophis sha Lum Umpih kaba dang hap hapoh ka jingpeit jong ka Umsning Town Dorbar kaba dei ruh ka jaka kaba la ai sngewbha da ka kong Ristila Nongbri kaba don ka jingheh kumba 2 akarKum ban shu pynpaw ka jingthmu ban pynkynriah noh ïaka Block Umsning sha Lum Umpih ka dei namar kiba bun ki jingbymbiang ha katei ka jaka kaba katei ka ophis ka ieng mynta, kynthup naduh ka jaka pynïeng kali, ka jingbymbiang ka um, ka jingbymioh ïaka bor internet kaba biang bad kiwei kiwei de kiba ka ophis kam da lah ban ai ïaka jingshakri kaba biang ïaki shnong kiba hap hapoh katei ka Umsning Block.
Haba ïakren bad ka Kong Victoria Kharnaior kaba dei ka Chairman jong ka Umsning Block Development and Monitoring Committee ka la ong ba ka jingshim ïaka rai ban rah noh ïa katei ka ophis ka long kaba biang bha khnang ba yn lah ban ai ka jingshakri kaba biang na ka bynta ka Block baroh kawei.
Ha katei ka jingleit jurip ïa katei ka jaka la ïadonlang u Bah Rocky Kylla uba dei u Chairman ka Umsning Town Dorbar u Bah Benedic Syngkli uba dei u Rangbah shnong ka Shnong Lumumpih, ka Kong Ristila Nongbri iba dei ka trai jaka, ki rangbah shnong kiba hap hapoh ka Umsning Town Dorbar bad ki nongïalam jong ka Seng Longkmie Umsning Pyllun.
Khliehriat Nohprah 20: Ka Seiñ Kur Dkhar Wapung Circle, myn ha ka 17 tarik mynta u bnai nohprah ka la pynlong ïa ka prokram pynkup burom ïa ki samla pule jong ka kur kiba la pass bha ha ki exam bapher bapher ba kynthup ruh ki profesional course bad ki vocational cource, kumjuh ruh ïa kito kiba la trei bha ha ki kam bapher bapher kiba long kum ka jingaimynsiem bad pynshlur ïa kiwei pat.
La ong ïa kane ka prokram la pynlong kum shi bynta ban ïa ithuh ithaw iwei ïa iwei pat kum shi kur shi jait bad ban pynshlur ïa ki khun samla ba kin nang kiew shaphrang ha ki jingpule ha ki kyrdan bapher bapher.
Haba kren ha ka jingïalang, u President jong ka Seiñ Kur Dkhar Wapung Circle, u bah Shaniahskhem Dkhar, u la ai ïa ka jingkren mait phang u la ong ba ka thong kaba ha khmat eh jong u naduh ka por ba u bat kum u President jong ka Seiñ kur Wapung Circle, ka long ban leh ïa kano kano kam ka ban long kum ka jingpynshlur ïa ki khun samla jong ka Seiñ kur Dkhar Wapung Circle khamtam eh ha ka pule ka puthi kaba long ka lawei jong ki samla.
Kiba la ai jingkren ki kynthup ruh, u President jong ka Seiñ Kur Dkhar East Jaiñtia Hills District, u bah Teras Dkhar, u General Secretary jong ka Seiñ Kur Dkhar Wapung Circle, u bah Kyrshan Dkhar, u Ad General Secretary, u bah M.
H Dkhar, u bah Justine Dkhar (Ex-MLA), uba long kum u Adviser; ka kong Rosila Dkhar, u Kermi Dkhar, kiba dei ki dkhot executive jong ka Seiñ kur, u bah Jessi Dkhar, President, Seiñ Kur Dkhar, Khliehtyrshi Circle, kiba la ai ïa ki jing kren sneng bad kyntu ïa ki kur ki jait ba kin don ka mynsiem ban ïa jan ban ïa ieid ban ïarap mar kylliang, ban iatylli shi kur shi jait la ha kano kano ka bynta, ban im ka jingim tip briew tip Blei, ban long kiba don akor, don burom ban don ruh ka mynsiem sngew nguh, ki la kyntu kyrpang ïa ki khun samla kiba don ha ki jingpule ba kin long kiba trei shitom, kiba minot thop, kiba kongnguh sneng ïa ki kmie ki kpa, ïa ki nonghikai bad ïa kiba halor.
Ha kane ka sngi, ka Seiñ Kur Dkhar Wapung Circle, ka la ïoh ruh ban thung ïa kawei ka tnat treikam ha shnong Wapung, ka ‘Seiñ Kur Dkhar-Wapung Shnong Unit’ ha kaba la pynskhem ruh ïa ki nongkitkam kiba kynthup, u President, u bah Seibormi Dkhar; Vice President, u bah Kalat Dkhar, General Secretary, u bah Jointly Dkhar; Asstt.
Genl.
Secy, u bah Romi Dkhar, Treasurer, ka kong Manti Dkhar bad ka kong Neiniwan Dkhar bad ka Adviser ka kong Thiangmon Dkha lem bad ki dkhot ba kynthup u bah Kyrshan Dkhar, u Yukless Dkhar, ka Pretty Dkhar, ka Joplangki Dkhar lem bad 31 ngut ki dkhot Executive, ïa kiteti ki nongkitkam bad ki dkhot la pynbam smai bad pynskhem da u bah Harwis Dkhar, uba dei u President jong ka Seiñ Kur Dkhar Central Body.
Nongpoh, Nohprah 20: Ka Synjuk ki Rangbah Shnong, Ri-Bhoi District mynta ka sngi kala pynrem jur ïaka jingdawa jong ki paid Garo khamtam ka kynhun bala tip kum ka All Ri-Bhoi Garo Headman Association kiba la mih paidbah hynnin ka sngi haka shnong Rangsakona kiba la pynpaw ïa ka jingpyrshah halor ka jingthmu ka Hima Mylliem ban pynduh bor ïa ki Rangbah Shnong jong ki Shnong Garo ha Ri-Bhoi District bad halor katei ka bynta naka liang ka Synjuk ki Rangbah Shnong Ri-Bhoi kila ai syndon da ka jingthoh sha u DC ka Ri-Bhoi ban pyrshah ïaka jingdawa jong ki paid Garo.
Haba kren sha ki lad pathai khubor mynta ka sngi hadien ka jingïakynduh ïa u DC ka Ri-Bhoi u Bah PB Sylliang General Secretary ka Synjuk ki Rangbah Shnong Ri-Bhoi District, haka jingdonlang u Bah BB Makdoh Chairman bad kiwei ki nongïalam, u la ong ba kum ka Synjuk kam ithuh satia ïa katei ka kynhun jong ki Rangbah Shnong Garo bad pynrem jur ruh halor ka jingmih paidbah jong ki hynnin ka sngi ban pyrshah ïa ka Hima Mylliem kaba la thmu ban pynduhbor ïa ka iktiar ki rangbah shnong jong ki jaid bynriew Garo ba shong basah ha them Ri-Bhoi.
U la ïathuh ruh ba kum ka synjuk kala ioh ruh ka jingujor naki nongïalam shnong ka Them Marwet halor ka jingleh donbor jong ki katto katne ngut ki Rangbah Shnong Garo, bad la shem ruh ba kila don ki Rangbah Shnong Garo kiba don bynta haka kam die beaiñ ïaki jaka puta da kaba shim kabu ban pyndonkam bakla ïaka muhor Rangbah Shnong kaba la pynlong ruh ïaka jylla ban duh bun tylli ki jaka ha katei ka thaiñ.
Naka liang u Bah PB Sylliang u ba ong ruh ba ki don ki Khasi kiba ioh lok Garo bad ki don ruh ki Garo kiba ioh lok Khasi, bad lada ailad ïa u Garo ban long Rangbah Shnong, ki Khasi ruh ki lah ban long Nokma ha Garo, hynrei kum ka Synjuk kam kwah baka riti ka dustur kan kylla kumba la buh naduh mynbarim, bad katkum ka Mylliem Act la kren shai ba ki Rangbah Shnong ki dei ban long tang ki Khasi kiba la biang ka rta bad haki shnong ba don ki Garo la ailad ban long tang ki nongpeit nongkhmih ban pynïaid ïaka Shnong ym ki Rangbah Shnong.
Shuh shuh halor katei ka bynta naka liang ka Synjuk kan sa leit ruh ban kynduh ïa u Syiem ka Hima Mylliem bad kumjuh sha KHADC ban ïakren halor katei ka mat ba ym dei satia ban ithuh ïaki kot ki sla ba soi da ki Rangbah Shnong Garo.
Nongpoh, Nohprah 20: Ki nongïalam ka NPP Nongpoh Constituency kila mih shakhmat ban pynrem jur halor ka jingkren laplah jong u Bah Plielad Tiewsoh u ba dei u nongïalam ka NPP ha Ri-Bhoi u ba la iehnoh kam dang shen, ha kaba kila pynpaw ba ka jingkren jong utei u rangbah ka long kaba khlem nongrim ka bym don ka jingshisha, kaba dei tang ka jingpynsngewthuh bakla ïaki paidbah jong ka Nongpoh Constituency bad ka ñia elekshon.
Haba phah ïaka kyrwoh bala soi da u Bah Rayonald Kharkamni, Bah Minsing Makri, Bah Stoin R Syngkli kiba dei ki Working President ka NPP Nongpoh Block bad kumjuh ruh u Bah Lawrence Nongrum General Secretary kila pynshai ba haka 05/12/2022 u Bah Plielad Tiewsoh u la shah sospon 6 bnai na baroh ki kam ba u bat haka party NPP bad ngi kwah ba un ai ïaka jubab shaki paitbah balei ba u lah shah sospon wat tang hadien 7 bnai eiei ba u la wan ban pynïasoh shaka seng NPP? Naka liang ka seng ngim kwah ban thad ïa u ne u rangbah haba ka seng ka la sospon ïa u hynrei ngi burom ïaka long rynieng jong u bad ngi khlem la ai shaki lad pathai khubor.
Halor ka jing kam jong u Bah Plielad Tiewsoh kum u President jong ka NPP Nongpoh Block ka long kaba bakla bad khlem nongrim namar katkum ka riti treikam jong ka seng National People’s Party (NPP) ïa ki Block President la thung (Appoint) da ki District President bad u President jong ka Ri-bhoi District NPP u la dep ban thung (Appoint) ïa ka kong Macdalyne S Mawlong kum ka President jong ka National People’s Party (NPP), Nongpoh Block haka 26-02-2022 bad haduh mynta ka kong Macdalyne S Mawlong ka dei ka President jong ka NPP Nongpoh Block.
Halor ka jing kynnoh ba ka kyrtong ka NPP na Nongpoh kam pat long ka nongïalam ba shemphang bad kam pat lah ban shim rai nalade ngi kwah ban pynshai ba ka kong Macdalyne S Mawlong ka la dei lypa ka nongmihkhmat paitbah kum ka MDC bad EM ha KHADC bad ka jing kynnoh jong u riew shimet kam shong nongrim bad ka dei tang ka ñia pynthoh bria elekshon bad ngi kyrpad ïaki paitbah ba kim dei ban shah ïalam bakla ha u riew shim kabu election bad ngi tip bha ba u ne u rangbah u la shait ïa shim bynta haki jing ïakhun ban long nongïalam shnong bad baroh ka kynti kiba u la ïakhun u lah shah kyntait haki paitbah bad u ba la ïakhun teng haka election MDC ngi kwah ban pynkynmaw biang iaki paitbah ba katno vote u ne u rangbah u ioh haba u ïakhun.
Kila pynpaw ruh ba u Bah Plielad Tiewsoh u la wan ban pynïasoh shaka seng NPP haka 12-04-2022 bad ka daw bah jong ka jing wan ban pynïasoh ka long namar ba u ne u rangbah um don jaka shuh ban rieh bad u la duh ïaka jing shañiah haka seng kaba u don mynshwa bad ka jing kren jong u bah Plielad Tiewsoh ka paw shai ba u long u agent jongno re jongno.
Ka jing mih jong u bah Plielad Tiewsoh hadien ka jing shah sospon kan ym don kano kano ka jing ktah ïaka seng NPP Nongpoh namar ba u ne u rangbah u la pynkulmar jingmut ïaki ba bun ki nongkitkam ka seng bad mano ba lah ban shañiah ia u briew u ba kylla khlieh khlieh tdong tdong kumba ka ktien tymmen ka ong bad hadien ka jing mih jong u bah Plielad Tiewsoh ki ba bun ki paralok kiba la wan ban pynïasoh sha ka seng NPP khamtam lei lei naka thaiñ Nongpoh.
Naka liang ka seng NPP Nongpoh Block ngi ai ka jing kitbok ïa u ne u rangbah namar ka jing mih jong u naka seng NPP ka la long pynban ka jing kyrkhu ïaka seng NPP Nongpoh Block namar ba u ne u rangbah u long u ba la bun daw palat bad naka liang jong ki nongkitkam ka seng NPP Nongpoh ngi ai ka jing shaniah kaba skhem hapoh ka jing ïalam jong ka kong Macdalyne S Mawlong bad ngi kyrmen ban poi sha ka thong ha u 2023 bad ngi pynshai baka jing kynnoh baroh ïaka kyrtong ka NPP Nongpoh ka long kaba bakla bad ka bym don nongrim eiei bad ka dei tang ka ñia elekshon, la bynrap kitei ki nongïalam.
Shillong, Nohprah, 20: Ka Hynñiewtrep National Youth Movement (HNYM) ha ka sngi Baar ka la dawa ïa ka Khasi Hills Autonomous District Council (KHADC) ba ka dei ban weng mardor na ka khet ïa u Acting Chief ka Hima Mylliem u Ainam Manik Syiem bad ïa u Syiem ka Raid Marwet u Ken Syiem da kaba kam ba ka seng ka don ïa ki sakhi sabut kiba pynshisha ba kine ki arngut ki nongsynshar jong ka Hima Mylliem ki donkti ban ai Sanad sha ki Rangbah Shnong Garo kiba peit ïa ka synshar ka khadar ha ki 56 tylli ki shnong ba la buhai shnong da ki Garo ha them Ri Bhoi.
Kane ka jingdawa jong ka seng ka long hadien ba ki paid Garo kiba sah ha ki shnong shnong bapher bapher ha them Ri Bhoi hapoh ka lama jong ka All Ri Bhoi Garo Headman Association (ARBGHA) ha ka Lah Sngi U Blei ki la mih paidbah ban pyrshah halor ka jingthmu jong ka Hima Mylliem ban pynduh bor ïa ki Rangbah Shnong jong ki shnong Garo.
Kum ban shu pyntip hangne ba ka jingmih jong ki paid Garo ban pyrshah ïa ka ophis u Syiem ka Hima Mylliem ka long hadien ba ka la phah da ka jingthoh sha ka ophis u Deputy Commissioner ka Ri Bhoi Cistrict ban ym pdiang ïa ki No Objection Certificate (NoC), ki kot ki sla ba ai lyngba ki Rangbah Shnong Garo la ka long ha kino kino ki kam ha ki tnad Sorkar.
Ha ka jingïakren bad ki lad pathai khubor, u President ka HNYM u Bah Louis Dohtdong u la ïathuh ba ka seng ka la phah ïa ka jingthoh kaba khatduh eh sha ka District Council ba ka dei ban pynduhjait shi syndon ïa ki Rangbah Shnong Garo.
Katkum ka jingthoh ba ka seng ka la phah sha u Chief Executive Member (CEM) ka Khasi Hills Autonomous District Council (KHADC) u Bah Titostarwell Chyne ka seng ka la dawa ba dei ban weng ïa u Acting Chief ka Hima Mylliem u Ainam Manik Syiem, ïa u Syiem ka Raid Marwet u Ken Syiem bad ha kajuh ka por ban weng noh ïa ka kyntien “Nongpynïaid Shnong’ na ka Mylliem Act 2007, Administration of Mylliem Syiemship Rules 2015.
“Ka daw kaba pynlong ïa ki jaidbynriew Garo ban mih shakhmat ka dei na ka kyntien nongpynïaid shnong kaba pynlong ïa ki ban sngew ba ki ladei ki Rangbah Shnong.
Hynnin ngi ïohi ba ki don 56 tylli ki shnong Garo hapoh ka Raid Marwet, katba katkum ka jubab RTI ba nga la pan ha u snem 2015 na ka Hima Mylliem ka la pynpaw ba ki don tang 28 tylli ki shnong Garo katba mar shiteng ki shnong kiba don kam shym la ai jingtip.
Kane ka dei ka jingleh arsap jong u Acting Chief ka Hima Mylliem ïa kaei kaba ngi la pan," la kynnoh u Bah Dohtdong.
Haba kynthoh ba ka jingai sanad ïa ki jaidbynriew Garo ka long kaba be-aiñ beriti, u Bah Dohtdong u la ong, “ka Sanad katkum ka riti ka dustur bad katkum ka (Appointment and Succession of Chiefs and Headmen) Act jong ka Hima Mylliem ka kdew shai ba ka Sanad ka dei ban ai tang sha ki Rangbah Shnong Khasi, hynrei kumno yn lah ban ai Sanad sha ki Garo.
Ban ai Sanad sha ki Garo kam long satia kaba shongnia hynrei ka long be-ain beriti namarba ki paid Garo ha rilum Khasi ki dei tang ki raiot bad kim lah ban wan kam trai ïa ka khyndew ka shyiap ha kane ka ri Khasi jong ngi.
"“Ngi la lap ruh ba ki Rangbah Shnong Garo jong ki 10 tylli ki shnong ki dei kiba donkti ban ai ïa ka No Objection Certificate (NoC) ban tei ïa ka ktem khalai Casino.
Kaba sngewsammut ka long ba dei u Syiem Raid uba la pdiang ïa ki Garo kum ki Rangbah Shnong," la kynnoh shuh shuh u nongïalam ka HNYM.
“Ha ka jingïalang kaba la long ha 2 tarik, Naiwieng, 2022 hapdeng ki Rangbah Shnong Garo, u Syiem ka Raid Marwet bad u Acting Chief ka HimaMylliem ha Mawkhar, ka seng ka la kren shai ba ki Garo kim lah ban bat Rangbah Shnong namarba ha ka hukum (Order) ba ka Hima Mylliem ka la ai sha ki Garo ka long ba la ithuh ïa ki tang kum ki ‘nongpynïaid shnong’.
Balei kine ki Garo ki dawa ïa ka Sanad bad halor kano ka nongrim? Ki Garo ki wanrah ïa ka jingïapher jaidbynriew ha them Marwet namarba ngi ki Khasi ngim lah ban kam Nokma ha Garo Hills namarba ki Garo kin ym ailad daleilei ruh em ban long Nokma ïa ki Khasi hapoh u pud u sam jong ka Garo Hills Autonomous District Council (GHADC) hynrei balei kine ki Garo ki kwah sanad Rangbah Shnong hapoh u pud u sam jong ka Khasi Hills Autonomous District Council (KHADC).
Kane ka dei jingtlot jong ka KHADC namarba ka Mylliem Act, 2007 ka ladep kdew shai.
Lada ka long ha kane ka rukom ka Hima Mylliem ka pynkylla pyrdet ïa ki aiñ kiba la shna ban pynneh pynsah ïa ka synshar ka khadar bad ki riti ki dustur u menbarim ha ka Bri u Hynniewtrep," la kynthoh u Bah Dohtdong.
“U Syiem Raid Marwet u ai Sanad ïa u Sten Marak bad ïa kiwei kiwei, hato u dei uei u Syiem Raid Marwet? Ngi dawa ban weng ïa u Acting Chief bad ïa u Syiem Raid namarba ki donkti lang bad dei ban sospon ruh ïa u Syiem ka Raid Marwet bad katkum ka sanad la pyni ba la ai mynta u snem 2022," u la ong.
Shuh shuh u la ong ba katkum ka hukum, la thoh shai ba kim (Garo) lah ban kam ïalade kum ki nongïalam shnong, kum ki Rangbah Shnong hynrei la shah ïa ki ban pynïaid shnong tang na ka bynta ka bha ka miat jong ki Garo.
Hangne la thoh ba phim bit ban ai/die jaka khlem jingtip jong u Syiem Raid Marwet bad ka jingmynjur jong ka Dorbar u Syiem ka Hima Mylliem.
“Ha ka jingïalang kaba la long ha ka 2 tarik, Naiwieng, 222 ngi la mynjur ba ka Hima Mylliem kan sa phah sha ki bor synshar ka Ribhoi District bad sha ki tnat treikam bapher bapher ba kim dei ban ithuh ïa ki kot ki sla ba la ai da ki Rangbah Shnong Garo hynrei haduh mynta ka Hima Mylliem kam pat pyndep ïa ka jingkular watla ngi la ong ba kin phah kopi sha ka seng," u la ong.
“Kane ka pyni ba ki leh be-aiñ halor ka rai ba ladep shim.
Kane kan dei ka sien bakhatduh ban phah jingthoh, ngim banse ban leit dawa ïa ka KHADC naduh baladep phah ïa ka shithi ha ka 25, Naitung, 2022 ban weng mardor ïa ki Rangbah Shnong Garo pynban mynta la jan san bnai ka District Council kam shym la sngap ïa ki jingdawa jong ngi bad nalor kata ngi la pynkynmaw biang ïa CEM ha ka 14 tarik, Nailar, 222 ban weng hynrei um shym la leh eiei," la kynnoh u Bah Dohtdong.
U Bah Dohtdong u la kynthoh ruh ïa ka KHADC halor ka jingthung Acting Chief ïa u Ainam Manik Syiem mynta la jan lai snem katba katkum ka aiñ la kdew shai ba ïa u Acting Chief dei ban thung tang hapoh hynriew bnai.
“Balei ki pynneh ïa u (Ainam Manik Syiem) haduh lai snem? Kane ka pyni shai ba ka don ka jingïadie ïathied hapoh ka KHADC.
Ka KHADC ka pynlong ïa ka Hima Mylliem tang kum ka jaka kamai spah.
Ki MDC kim kwah ban thung ïa u Syiem bapura namarba kim ïohlad shuh ban mushlia ïa ki kam jong ka Hima," la kynnoh u Bah Dohtdong.
“Ngi la thait ban sngap bad ha ka taiew bakhatduh jong u bnai Kyllalyngkot lada ka District Council kam leh eiei ka lah ban poi haduh u pud ba ngin khang tala noh ïa ka District Council," la byrngem u nongïalam ka HNYM.
Shillong, Nohprah 20 : Ka Kynhun Myntri jong ka Sorkar MDA hynne ka sngi ba-ar kala mynjur ban pynkylla thymmai ïa ki kyndon jong ka Meghalaya Minor Mineral Reclamation Fund Management (MMMRFM) Guidelines 2022.
“Ka dei ka jingpynkylla kaba suk bha ha kaba ki Agency kiba dei ban pyntreikam ïa ka song pisa kin nang ïoh shuh shuh da ka jingbynrap lang bad ka Biodiversity Board" ong u Myntri Rangbah ka Jylla Conrad K Sangma haba ïakren bad ki nongthoh khubor hadien ka jingïalang.
Ula pyntip ba ka kynhun Myntri kala mynjur ruh ïa ka notification jong ka Meghalaya Professions Trades Callings & Employment Taxation Rules.
Ha kajuh ka por, ka Kynhun Myntri kala mynjur ruh ïa ka jingpynkylla ïa ki kyndon jong ka Meghalaya Building Amendment Byelaws, 2022.
Shillong, Nohprah : Kum ka dak ban pynshlur bad ai mynsiem shuh shuh u MLA ka Mawlai u Bah PT Sawkmie ha ka 14 tarik mynta u bnai u la noh synñiang da ka work order ba 4 lak tyngka sha ki ar tylli ki skul hikai put hikai tem, kum ka piano, guitar, violin bad kiwei, kiba don ha Mawlai Mawroh.
Kine ki ar tylli ki skul ki dei ka James Music School kaba la ïoh ia ka jingïarap kaba T.
3 lak bad ka Medlina Music Skul kaba la ïoh T.
1 lak.
U trai ka James Music School, u bah James L.
Nongpiur u la ai khublei bad pynpaw ka jingsngew nguh ïa u MLA ka thain ha kaba ïa dei bad kane ka jingai jingïarap ka jong u.
Nalor kata u la ïathuh ruh ba ïa ka skul hikai tem la seng naduh u snem 1995, kaba la sdang shuwa na ki 4-5 ngut bad mynta ki la don haduh 200 ngut kiban shah hikai ha ki kynta bapher bapher.
U pynpaw ruh ba kane ka skul ka la lah ban sei haduh 12 ngut ki instructor ne nonghikai kaba la long ka jingkyrkhu bah na ka bynta jong ki.
Ha kajuh ka por u trai ka Medlina Music School u bah Balmy L.
Nongpiur ruh u la ai khublei ïa u MLA bad u la ïathuh ba ki la seng ïa ka skul ha u snem 2010 bad mynta ki don kumba 30 ngut ba ki hikai violin bad piano.
Katba na ka liang u bah Sawkmie ha ka jingkren u la pynpaw ba kane ka jingïarap ka long kum ka dak ban ai mynsiem ïa ki ba kin nanglah ban trei shitom bad ban kitbok ïa ki ba kin nangkiew ha kane ka kam ka jong ki.
U pynpaw ruh ka jingsngewkmen ban ïohi ïa kum kine ki music school kiba long kum ki nongai kam aijam, khamtam ha kum kine ki por bakyrduh kam kyrduh jam.
Shuh shuh ha kane ka sngi la ïoh ruh ka jingkren na bah Homer Kharkongor, president ka UDP Mawlai Circle bah Teibok Kharkongor, Secretary UDP Mawlai bad kiwei kiwei pat ha ka jingïadon lang ki riew rangbah bad ki samla.
Ka jingkren ki nongïalam ka sorkar MDA khamtam ka party ba ïalam ïa kane ka Sorkar ha Meghalaya ka la pynlyngngoh bad pyndukha mynsiem lut ym tang ïa ki nongïalam sengbhalang hynrei ïa ki paidbah nongshong shnong hi ka ri Khasi-Jaiñtia hi baroh kawei.
Ka jingkren jem daw na ki nongbat ïa u lakam synshar jong ka Sorkar Meghalaya ka la mih ha ka por ba dang rhem bha ka jingïakren bad jingïakynad pud hapdeng ka Sorkar Assam bad Meghalaya.
Ban shu leit ai ei bad leit pyndem tdong ïa ki shnong kiba don ha Block II haba ki shnong baroh la shong la sah hi da ki para Khasi-Jaiñtia ka dei ka jingai ei ka bym lah ban pdiang bad ka jingkren khawpud lypa da ki nongïalam bad ki nongsynshar na ka liang ka Sorkar Meghalaya jong ngi.
Ka jingkren bad pynpaw pyrthei jong uwei na ki nongïalam rangbah kane ka sorkar Meghalaya ba ki shnong ha Block II ki dei hapoh ka pud ka sam jong ka jylla Assam ka la ai mynsiem bad pynkmen shikatdei eh ïa ki nong Assam.
Katba kata ka Committee pynbeit pud ka dang ïaid shaid shaid, ka Meghalaya pat ka la buh jingeh lypa da lade ïalade.
Kumno kata ka MoU ki la ïasoi ban shu ai sngewbha ïa ki shnong Khasi-Jaiñtia sha Assam? Kumno ki ïai kob shi ïai kob, hana,ba dei tang ma ki (MDA) kiba lah ban pynbeit ïa u pud u sam bad ka Assam hadien 50 snem ei ei mynta? La dei ban sngewlehrain ha ka jaka ban sngew sarong.
Tharai, ka Sorkar Assam kan shah hi ban pynïoh biang sha Meghalaya haba la dep ai dak lypa ba ki hap sha Assam? Hato, dang don jingmut ban ïalum Committee khappud biang ban ïa pyrkhat haba ka kam ka long kaba lah ïap lypa? Hato, long hi ban shu ïa pyllut kai ïa ka por, ka bor bad ka pisa ban ïa khyllie biang ïa ka kam ba ladep ai lypa?Kine kiei kiei baroh ki dei ka hok jong ki paidbah nongshong shnong nalor ki sengbhalang bapher bapher kiba don ka jingsngewkhia ïa ka ri bad ka jaitbynriew khamtam ïa u pud u sam ba la ïoh kynti da ki kni ki kpa bad ki longshwa manshwa jong ngi.
Ka jingbym ïoh ki nongïalam shnong na ka shnong Mukroh ban ïakynduh ïa u Myntri Rangbah ka Meghalaya dang shen ruh ka la pyni ka jingartatien ïa ka rukom pyrkhat kane ka Sorkar MDA hapoh ka jingïalam ka NPP ïa ka kam pynbeit khappud.
Haba bun ki nongshong shnong ki la kwah ban wan pynpaw hakhmat ka Sorkar ba kim pat don satia kata ka jingshong shngaiñ ha ki thain jong ki, ka Sorkar MDA pat ka leh kyllut bad kheiñ kai pynban kat ïa ka shongsuk shong shngaiñ jong ka Jylla ruh.
Hato, kum kane ka Sorkar kaba kheiñ sting bad kiar rai maw raidieng ïa ka jingkwah ki paidbah ïa ka suk ka saiñ ka donhok seh ba kin bteng biang ïa ka Sorkar kumba ki la kob lypa ban synshar biang hadien ka Election 2023?Hato, u paidbah u sngewdei ban ai biang ïa kum kine ki nongsynshar ba khein tangdep ïa ka angnud u paidbah? Kine ruh ki dei hi ki mat kiba donkam ba ki paidbah u dei hok ban tip khnang ba kin ïoh ban puson bha kaei kaba dei bad kaei kaba lait shwa ban poi ka Election 2023.
Hynrei,tang kawei kaba ngi ïohi ba,katba kane ka Sorkar ka la pheil lut nadong shadong, ki nongïalam paidbah (MLA/MDC) pat shaid shaid ki ïa rung sted da kaba kheiñ jingkheiñ lypa ba kane ka party kan don biang ha ka Sorkar hadien u 2023.
Ki la phoh sniew lypa ïa ka kam Minister ba heh ryngkat bad ki kam (portfolio) doh kshong ha ka Sorkar thymmai.
Lada bakla ka jingkheiñ ïa ka jingphoh sniew jong ki, (kumba long ki nongthoh tim) bad lait pynban u number ba thoh, kin sa babe kylla tang mar ïadep ka Election 2023 bad kin sa ïa pynkylla baji biang ïa ka rukom pyrkhat politics jongki tdong-tdong, khlieh khlieh la kum ki lambit khlem nongrim.
Shillong, Nohprah 20: Ka Mizoram, ka Nagaland bad ka Meghalaya ki dei ki lai tylli ki jylla na ka thaiñ shatei lammihngi kiba la ioh jingkheiñ kaba bun tam ha kaba ïadei bad ka jingsumar ïa ka mei mariiang.
Kane ka long katkum ka Social Progress Index (SPI) na ka bynta ki Jylla bad ki Distrik ba la pynkhreh da ka Institute for Competitiveness and Social Progress Imperative la aiti sha ka Economic Advisory Council- Prime Minister bad la pyllait mynta ka sngi.
Katkum ka jingpyllait khubor ka PIB, la ong ba ka SPI ka dei ka atiar kaba pura kaba lah ban sngewthuh ïa ka roi ka par jong ka ri ha ka kyrdan jong ka ri ne ha ki kyrdan hapoh ka ri.
Kane ka jingbuh kyrdan ka peit ïa ki jylla bad ki distrik katkum 12 tylli ki bynta halor 3 tylli ki mat jong ka roi ka par ha ka imlang sahlang kiba long – ki jingdonkam jong ki briew, ki nongrim jong ka bha ka miat bad ki lad.
Ka index ka pyndonkam ia ka rukom treikam kaba ïar kaba kynthup 89 tylli ki dak ha ka kyrdan jong ki jylla bad 49 tylli ki dak ha ka kyrdan jong ki distrik.
Ka jingdonkam ki paidbah ka peit ïa ka jingtrei jong ki jylla bad ki distrik ha kaba ïadei bad ka jingioh ia ka bam kaba tei met bad ka jingsumar, ka um bad ka jingkhuid, ka jingshngaiñ bad ki jaka sah.
Ki nongrim jong ka bha ka miat ka peit ïa ka jingiaid shaphrang jong ka ri ha ki kam kiba iadei bad ka jingïoh jingtip, ki lad ban ioh jingtip, ka koit ka khiah bad ka jinglong jong ka mariang.
Ki lad ka peit ïa ki hok jong ki briew, ka jinglaitluid bad ka bor ban jied dalade, ka jingïoh bynta bad ki lad ban ioh ia ka jingpule kaba kham bha.
Katkum ki jingïoh point SPI, ki jylla bad ki distrik ki la hap hapoh ki kyrdan bapher bapher hapoh hynriew tylli ki thup jong ka jingkiew shaphrang ha ka imlang sahlang.
Kine ki thup ki long 1: ka imlang sahlang kaba kiew stet bha; 2: ka imlang sahlang kaba kiew stet; 3: Ka imlang sahlang kaba pdeng ka jingkiew; 4: ka imlang sahlang kaba kiew kham duna ia ka pdeng; 5: Ka imlang sahlang kaba suki ka jingkiew; bad 6: Kaba suki bha ka jingkiew ka imlang sahlang.
Ka Puducherry ka dei kaba la ioh bun tam ka jingthew SPI kaba 65.
99 ha ka ri, kaba dei namar ka jinglah pyntreikam bha ha baroh ki bynta kum ka jinglaitluid ki briew bad ka bor ban jied dalade, ka jaka sah, bad ka um bad ka jingkhuid.
Ka Lakshadweep bad Goa ki bud ia ka da ka jingioh jingthew kaba 65.
89 bad 65.
53.
Ka Jharkhand bad Bihar ki dei kiba la ioh duna tam ka jingthew kaba 43.
95 bad 44.
47.
Ha kaba iadei bad ka jingdonkam jong ki briew, ka Goa, Puducherry, Lakshadweep bad Chandigarh ki dei ki jylla kiba la trei bha tam ha ki kam um bad ka jingkhuid bad ki jaka sah haba ianujor bad kiwei kiwei ki jylla bad ki union territory.
Shuh shuh, ka Goa ka la ioh jingkheiñ kaba bun tam na ka bynta ka um bad ka jingkhuid, ba la bud da ka Kerala kaba la ïoh bun tam ha ka jingïoh bam ba tei bad ka jingsumar.
Ha kaba ïadei bad ka jaka sah bad ka jingshngaiñ, ka Chandigarh bad Nagaland ki dei kiba la ïoh jingkheiñ ba biang tam.
Ka Mizoram, Himachal Pradesh, Ladakh bad Goa ki dei ki jylla kiba biang tam na kaba ïadei bad ki nongrim jong ka bha ka miat.
Hapoh ka thup jong ki lad ban ïoh jingtip, ka Punjab ka long kaba la ioh bun tam ka jingkhein kaba long 62.
92, katba ka Delhi ka long ka lahduh ha kaba ïadei bad ki lad ioh jingtip da kaba ioh jingkheiñ kaba 71.
30.
ha kaba idei bad ka koit ka khiah, ka Rajasthan ka long ka lahduh kaba la ioh jingkheiñ 73.
74.
Ha kaba iadei bad ka mariang, ki lai tylli ki jylla kiba na ka thaiñ shatei lammihngi – ka Mizoram, Nagaland bad Meghalaya ki dei kiba la ioh jingkheiñ kaba bun tam.
Ka Tamil Nadu ka la ioh 72.
00 ha kaba ïadei bad ki lad kiba don.
Hapoh kane ka thup, ka Andaman and Nicobar Islands ka la ioh jingkhein kaba bun tam ha kaba iadei bad ka hok ki briew katba ka Sikkim ka la long ka lahduh ha ka jingioh bynta lang baroh.
Ka long kaba sngewtynnad ba ka Puducherry ka la ioh jingkhein kaba bun tam ha ki ar tylli ki mat kiba long ka jinglaitluid ki briew bad ka bor jied dalade bad ki lad ban ioh ka jingpule kaba kham bha.
Da kaba peit ïa ka jingkylla ha ka jingpyntreikam ha ki dak ba kongsan naduh u snem 2015-16, kane ka kaiphod ka pyni ia ka dur kaba iar jong ka roi ka par ha ka imlang sahlang ha India.
Shuh shuh, ka kaiphod ka pyni ia ka jingiaid shaphrang jong 112 tylli ki aspirational district ha ka ri, bad ka ïarap ïa ki ba kin buddien ia ka jingiaid lynti jong ki bad ba kin sngewthuh ïa ki kam ba dei ban trei kham bha.
Ki jingshem ha ka kaiphod ki don nongrim ha ka rukom treikam kaba bniah bad ka jingwad bniah, kaba plié lad ia kito kiba thaw polisi ba kin shim ia ki rai da ka jingsngewthuh ha ki snem ban wan.
Ka long ka dak ruh jong ka bynta kaba wan jong ka jingiaid lynti sha ka roi ka par ha ka imlang sahlang bad ka thmu ban kyntiew ia ka roi ka par ha ka ri.
Ha ka jingai jingkren jong u, u Dr Amit Kapoor, Honorary Chairman, Institute for Competitiveness and Lecturer, Stanford University, u la ong, ‘ka kaiphod Social Progress Index ka dei ka kam kaba laitluid ha kaba ka jingpeit bniah ka dei halor ki lai tylli ki rishot jong ka roi ka par ha ka imlang sahlang – ki jingdonkam jong ki briew, ki nongrim jong ka bha ka miat bad ki lad.
Kam shym la don ka index kaba peit bniah haduh katne katne ia ki dak jong ka imlang sahlang ha India.
Ka sienjam kaba mynta ka long ban peit ia kine ki dak bad ia ki jingkylla katba dang iaid ka por bad ka jingktah jong kine ki jingkylla.
"Ka index ka don ka bynta na u Michael Green, CEO ka Social Progress Index, uba la ong, “Ka kaiphod Social Progress Index ka pyllait ia ka bor jong ka jingbuh kyrdan bad ka ai ia ki atiar kiba iahap bad ka Sorkar Pdeng bad ki Sorkar Jylla ba kin shim ia ki sienjam ban ai jingmyntoi ia ki briew ka India.
Ka lah ban long ka rukom iakren ba ryntih ia ka Sorkar, ki kam khaii bad ka imlang sahlang ba kin trei na ka bynta ka roi ka par kaba pdiang lang ia baroh da kaba peit ia ka jingkiew ka ioh ka kot bad ka imlang sahlang.
"Haba u pyllait ia ka kaiphod, u EAC-PM Chairman Bibek Debroy u la ong, “Ka kaiphod ka don nongrim ha ka data.
Ka wanrah ia ki jingtip kiba bun ha ki jylla bad ki distrik bad ka jingpeit bniah ka long ha ki mat bapher bapher jong ka roi ka par da kaba kynthup lang ia ki jylla ha ka jaka ban peit shimet ia ki katto katne ki jylla bad ki distrik.
"Ka Prof.
Sonalde Desai, Professor, NACER ka la iaroh ia kane ka kaiphod da kaba ong, “ka dei ka atiar kaba bha na ka bynta ki bor pyniaid jylla bad distrik kiba lah ban sngewthuh ia ki kam kiba hap ban trei kham bha.
Kam don ka thup kaba kham bha ban ia kane ka kaiphod mynta kaba ai jingtip haduh katne katne.
Ka bynta kaba biang bha jong kane ka kaiphod ka dei ki jingiapher hapdeng ki distrik bad nga kyntu ia phi ban buh kyrdan ia ki jylla"U Sanjeev Sanyal, Member EAC-PM u la ong, “Ka GDP kam pat long kaba pura ban khein ia ka roi ka par watla ka long kaba lait na ki jingbakla.
Ki sienjam kum ka Social Progress Index kiba peit ia ki mat jong ka imlang sahlang, ki rukom treikam bad ka jingsngewthuh ia ki jingtip ka lah ban long kaba kham khlain bad kaba kham shaniah.
"U Dr.
Charan Singh, CEO EGROW Foundation u la ong, “Ngi dei ban peit ia ki bynta ka imlang sahlang bad ka jingkiew shaphrang ha ka ioh ka kot namar ki dak ka ioh ka kot marwei ki la lait ban pyni ia ki kam kiba lait na ki kam pisa.
Ka jingpeit tang ia ka GDP ka dei kaba pynmih jingeh.
"Ia ka kaiphod la pyllait da u Dr.
Bibek Debroy, Chairman, EAC – PM ha ka 20 tarik u Nohprah, 2022 ha ka jingiadonlang u Dr.
Amit Kapoor, Honorary Chairman Institute for Competitiveness, u Michael Green, CEO Social Progress Imperative bad kiwei kiwei ki heh ki hain ha ka National Nehru Memorial Museum, (Seminar Room), Teen Murti House, New Delhi.
Shillong, Nohprah, 20: Kum ka jingrakhe ïa ka jingwan longbriew jong u Trai Jisu Khrist sha kane ka sla pyrthei, ki dkhot jong ka Don Bosco Past Pupils (DBPP), Mawprem Unit ha ka Sngi Baar ki la hiar sha ka thaiñ Motphran ban sam ïa ki tapmoh khlieh sha ki longkmie kiba ju im kyndoi jakpoh da kaba shong die madan ha Motphran, kaba long ruhh ka kad khaii kaba ju thnem bha da ki nongleit nongwan bad nongdie nongthied.
Ha ka jingleit sam ïa kine ki tapmoh khlieh kum ka jingai sngewbha Christmas, kumba 100 tam sha ki nongshong die madan, la ïalam da u President ka DBPP u Tobias R.
Marak, u Vice President u Bah Thomas Passah bad kiwei kiwei.
Shillong, Nohprah 20 (PIB): Ka jingialang ban wan halor ka PM-WANI ha nongbah Shillong ha ka 28 tarik Nohprah 2022Ka DoT NE LSA unit kan pynlong ia ka jingialang ban wan lyngba ka bor internet halor ka PM-WANI ha ka 28 tarik Nohprah, 2022 ha ka por 11:30 ban kyntiew jingtip ia kito kiba iadon bynta ha kane ka kam kiba la don lypa bad kumjuh ruh kiba dang thymmai.
Ka Kynhun Myntri jong ka Sorkar Pdeng, ba la khlieh da u Myntri Rangbah duh u Narendra Modi ka la mynjur ia ka jingtyrwa jong ka Department of Telecom (DoT) ban pyniar ia ka Broadband lyngba ki Public Wi-Fi network hapoh ka nongrim jong ka Prime Minister’s Wi-Fi Access Network Interface (PM-WANI).
Ka nongrim jong ka PM-WANI kalong ban pynsuk ban leh ia ki kam khaii pateng bad ban pynshlur ia ki dukan ha ki shnong ki thaw bad ki jaka treikam barit baria ban long ki ki jaka pynbiang Wi-Fi Hotspot lane ka Public Data Office (PDO).
Ki dukan ha ki shnong ki thaw bad ki jaka treikam barit baria kum ki PDO ki lah ba kamai na kaba die ia ka internet khlem da donkam ban ioh license, registration bad/lane kino kino ki jingsiew sha ka DoT.
Kito kiba don jingmut / kiba lah ban shim ia kane ka kam PDO / PDOA ki lah ban pynsngew ia ka jingkwah jong ki ban shim ia kane ka kam ha ryngkat ki jingai jingmut / jingshem ha ka email ID adett.
nelsa-dot@gov.
in.
Ia ka link ban iashim bynta ha ka jingialang lyngba ka bor internet yn sa iasam bad kito kiba kwah.
Shillong, Nohprah 20 : Wat la ka All India Trinamool Congress (AITC) ka pyrshang ban phon ban pah ïa ki longkmie da ki buit sianti jongka hana ban ai skhim sha ki longkmie 1000 tyngka shibnai kata ruh hadien 100 sngi ba kan ïoh synshar lada ka wan ha ka bor, u MLA ka Mawlai u bah Process T Sawkmie u la ong ba ki paidbah khamtam ki longkmie kin ym biej ïa katei ka jingpynbiej jong ka AITC namar ki kwah ïa ka roi ka par ha ka jylla.
Haba kren bad u nongthoh khubor u la ong “ Nga da sngew lyngngoh ïa ki polisi treikam kane ka party haba tang suhthied ruh kam pat suhthied bha ha Meghalaya ki la nud ban kular 1000 tyngka lada ki ïoh ban synshar.
Kiba bun ki longkmie kiba pli ki shah ïalam bakla namar ki dang pyrkhat ba katei ka 1000 tyngka kin ïoh naduh mynta na kata ka daw ki ïa beh ban rejister ïa kata ka WE CARD hynrei ki dei ban kynmaw kam long kumta kane ka jingkular ka long tang lada kane ka party ka ïoh ban synshar kata ruh haduh hadien 100 sngi lada ka long ruh.
Kumta nga kyntu ïa ki longkmie hi ba kin bishar bniah bha ym ban shu shah pynbiej ne shah ïalam bakla ha kum kine ki party kiba tang shu ïoh phrung khlieh ha ka jylla ki la kob lypa".
U la ong ba wat kiwei kiwei ki National Party kiba heh kiba la synshar ha ka ri kum ka Congress bad ka BJP ruh kim pat nud ban kob kumne katba kane ka TMC kaba dang synshar tang ha West Bengal ka la nud ban kob bad khlem pep kine ki dei tang ki jingkular election bad hadien ka election kine ki jingkular kin shu jah rngai bab kin ym paw pyrthei shuh.
Shillong, Nohprah 20: Shwa ba ka Election sha ka ïing dorbar thawaiñ ka jylla kan long ba u bnai Rymphang 2023, kin dang don sa 11 ngut ki MLA ki ban dang hap ban hiar shuki tang shu la pynbna ka Election Commission of India (ECI) ïa ka tarik ban long ka election.
Namar ki MLA kiba thmu ban ïa khun ïa ka elekshon na kiwei ki party ki hap ban hiar shuki shuwa ba kin thep kyrteng ban ïakhun ïa ka election.
Ki MLA kin hap ban ïehnoh ïa ka kam kum ki dkhot ka ïing dorbar thawaiñ ka jylla namar kin ïa khun noh na kiwei ki party.
Ki ban dang hap hiar shuki kumba la paw kat haduh mynta ki long u Bah Reniktone L Tongkhar ba la jop na ka HSPDP bad khreh ïakhun na ka UDP, u bah Meralborn Syiem, bah Shitlang Pale, bah Process T Sawkmie kiba la jop na ka party Congress bad pynkhreh ban ïakhun na ka UDP.
U Bah Samlin Malngiang ba la jop na ka party HSPDP bad khreh ban ïakhun na ka NPP, bah Kimfa S Marbaniang ba la jop na ka party Congress bad pynkhreh pat mynta na ka NPP, bah Hamletson Dohling bad bah Jeson S Sawkmie kiba la jop na PDF bad khreh ban ïakhun na ka NPP.
U Esmatur Mominin bala jop na ka NPP bad khreh ban ïakhun na ka BJP, u bah Adlebert Nongrum bala jop na ka KHNAM u ban leit sha ka party VPP, u Samuel M Sangma bala jop kum u kyrtong shimet ba la pynïasoh sha ka BJP kum u Associate member u hap ban hiar shuki.
Shillong, Nohprah 20: U National Spoke Person jong ka All India Trinamool Congress (AITC) u Saket Gokhale ha ka sngi Ba-ar u la pynher shithi sha ka Deputy Comissioner (DC) ka East Khasi Hills ka Kong Isawanda Laloo halor ka jingsam pisa u Myntri ka sorkar jylla u Bah Dasakhiat Lamare ha Nongkrem constituency ba ka dei ban ai jingshai la ka la dep tohkit ne em halor kane ka kam namar kat haduh mynta ym pat shym la pynbna paidbah eiei ïa ka kaiphot.
U Sakhet u la ong ba wat la u Symbud Myntri Rangbah ka jylla u Bah Prestone Tynsong u la kam ba kane ka jingsam pisa u Bah Dasakhiat kam dei satia kaba long be-aiñ namar ki kyndon ka Model Code of Cunduct kim pat treikam ha ka jylla, hynrei u Saket u la kdew ba ka jingsam pisa kaba khlem don ki rusit kata ka la dei lupa ka jingpynkheiñ ïa ka aiñ Prevention of Money Laundering Act (PMLA), 2002.
“Ka dei ka kamram jong ki pulit bad ki bor synshar district ba peit pyrman ba ki pisa bamsap ne Black Money ïoh kan long pynban ka pisa ban pynbiej ïa ki nong thep vote," ong u Saket ha ka shithi ka DC.
“Haba u Myntri sorkar u sam pisa u dak jingkylli uba heh u la mih lupa la hato kane ka pisa ka dei ka pisa kaba kamai da ka hok ne ka pisa bamsap, ban wad jingshisha ka dei ka kamaram jong ki bor synshar district ban tohkit bad kumjuh ban ai kaiphot sha ka Enforcement Directorate (ED) hapoh ka kyndon ka PMLA, 2022 ïa kum kane ka jingkynnoh," u la kdew shuh shuh.
“Namarkata nga kwah ban ïoh jingshai na phi la ka kaiphot tohkit la dep aiti ne em sha ka sorkar jylla, la ïa kane ka jingtohkit la dep ai kopi lang ne em sha u Chief Electoral Officer, Meghalaya bad la hato phi la ai jingtip ne em sha ka ED halor kane ka jingkynnoh sam pisa u Myntri lane hato phi la ai kopi ne em sha ka ED ïa kaiphot tohkit jong phi," la buh jingkylli u Saket ïa ka DC.
Shillong, Nohprah, 20: Ka Coordination Committee on International Border (CCIB) ka la sngi Baar ka la pynpaw ba ka kam pyrshah ïa ka jingker sainar shiah ha khappud hynrei ka la dawa ïa ka Sorkar ba ka jingker sainar ka dei ban long na u Zero Line uba pynïakhlad ïa ki shnong khappud khappud jong ka jylla Meghalaya bad ka ri Bangladesh.
Ha ka jingïakren bad ki lad pathai khubor u Chairman jong ka CCIB u Bah Sukkynjai Myrchiang u la ïathuh ba naduh 3 tarik mynta u bnai ki bor Sorkar ki la hiar sha ka shnong Rhongkum kaba hap hapoh u pud u sam jong ka Amlarem Civil Sub-Division ban phah sdang noh ïa ka jingker sainar wat hapdeng ka jingpyrshah jong ki paidbah khamtam eh na ki trai jaka.
U la ïathuh ba ha ka 5 tarik mynta u bnai na ka liang ki dkhot jong ka Khasi Student Union (KSU), ka Hynñiewtrep National Youth Front (HNYF) bad ka Federation of Khasi Jaiñtia and Garo People (FKJGP) ki la leit sha ka shnong Rhongkum ban phah pynsangeh ïa kane ka jingker sainar shiah ba la sdang ker naduh ka jingjngai kaba 150 Yard na u mawpud.
“Ngi dap da jinglyngngoh ban lap ba ki bor Sorkar ki la ïathuh ba ki la ïoh jingbit na u Bah Wanshalan Dhar ban ker sainar namarba ka Sorkar ka ladep ban siew ïa ka bailutksan sha u Bah Wanshalan bad sha ka ing ka sem jong u," ong u Bah Myrchiang.
U la ïathuh ba ka CCIB ka dei ka kynhun kaba don lang ki sengbhalang bad ki trai jaka ha ki thaiñ khappud bad naduh ki snem ba la leit ka CCIB ka la pynpaw ïa ka jingpyrshah ban ker sainar shiah ha ka jingjngai 150 Yard na u mawpud bad ka ri Bangladesh namarba ki trai jaka kin duh lut ïa la ki jaka puta kiba dei ki jaka rep ki jong ki.
Shillong, Nohprah 20: U Myntri Rangbah, u Conrad Sangma, u la kren da kaba tyngeh ba ka Assam ne mano mano ruh kim lah ban tei Beat House ne ki ktem Pulit hapoh u pud u sam jong ka jylla Meghalaya.
ïa kane, u la pynpaw ha kaba ïakren bad ki nongthoh khubor mynta ka sngi hadien ba la wai ka jingïalang jong ka kynhun MyntriKi nongïalam jong ka Shnong Mukroh, hynnin ka sngi ha ka por ba ki wan sha Shillong ban ïakynduh ïa u Myntri Rangbah, ki la ïathuh ba Khasi Student Union (KSU) kila kynnoh ba ka sorkar Assam kala sdang tei thymmai biang ïaka Beat House hapoh ka shnong Mukroh.
U Conrad u la ong ba haduh mynta um pat ioh jingtip ba ka sorkar Assam kala tei thymmai ïa ka Best House ha Mukroh hynrei shen un sa phah ktien sha u Myntri Rangbah ka jylla Assam ban pynthikna ba ka sorkar kam dei ban pynieng kino kino ki jait jingtei hapoh u pud u sam ka Meghalaya.
U Conrad u la ong ba na ka liang ka sorkar jylla kan iakren biang bad ka sorkar Assam ba kum kine ki jait jingtei kim dei ban ïeng ha u pud u sam ka jylla Meghalaya khnang ban nym jia shuh ki jingiakynad hapeng ki paidbah nong shong shnong jong baroh artylli ki jylla ha ki thain khappud.
“Ngan sa ïakynduh ïa u Myntri Rangbah jong ka Assam, u Himanta Biswa Sarma ban ïakren halor kane ka phang, namar kane ka jingtei ïa ki ïing ki sem ne ki jaka treikam jong ka sorkar ha ka jaka jong kiwei pat ki jylla ka wanrah ka jingïakynad bad ka jingsngewsih pat hadien habud", u la ong.
U Conrad u la pynksan ba ka shnong Mukroh ka hap ha Meghalaya bad naka liang ka sorkar Assam ruh kam don hok ban pynieng Beat House, ne Out Post ne Border Out Post hapoh u pud u sam ka jylla.
U la ïathuh ruh ba u la ïakren ïasyllok bun sien bad u Sarma ha ki ar sngi ba la leit bad yn don ki jingïakren ha ki sngi ban wan ban pynthikna ba kan ym don kano kano ka jingpynshit ne jingpynkhih, da kaba bynrap ruh ba kan don ka jingïakren jong kiba kham halor na baroh ar liang.
Shillong, Nohprah 20: U President jong ka Meghalaya Pradesh Congress Committee u Bah Vincent H Pala ha ka sngi Ba-ar u la ong ba ka party kam kyndit ne lyngngoh shuh halor ka jingleit pynïasoh ki arngut ki MLA barim jong ka Congress sha ka NPP namar ka party ka la dep tip lupa.
“Kam pynkyndit shuh ïa ngi kum ka party ïa ka jingleit pynïasoh ki arngut ki MLA barim kiba la jop na ka tiket Congress ha u 2018," u la ong u Bah Pala haba kynthoh halor ka jingpynïasoh NPP ka MLA barim ka East Shillong ka Kong Ampareen Lyngdoh bad kumjuh u MLA barim ka West Shillong u Bah Mahendro Rapsang.
U Bah Pala u la kam ba ka party ka la pynkhreh bha ïa ka elekshon na kitei ki constituency bad ka la dep rai ruh ban sei ïa ki kyrtong kiba don jingkyrmen na bynta ka elekshon 2023.
“Ha ka jingshisha ki (Amapareen bad Mahendro) dei ki kyrtong kiba kynsai hynrei ka jingkwah jong ki ban leit sha BJP ka long kaei kaei kaba sngewsih.
Lada ki sngew ba ka long kaba bha na bynta jong ki ban leit pynïasnoh bad ka seng kaba pynïaid da ka BJP ngim don eiei ba kynthoh ïa ki," u la ong.
Haba ïadei bad ka jingkam ka Kong Ampareen ba ka Congress ka la dep ban ban pyni jingkhang lupa ba kin mih noh na ka party u Bah Vincent u la ong, “Ngi pyni jingkhang ha kata ka rukom ba ngim kwah ban don jingïadei eiei bad ka BJP.
Hato ngin shu aili mo ba kin leit ïasnoh kti bad ka BJP.
Ym pat ju jia koit ha ri India ba ka Congress kan ïatreilang bad ka BJP bad kata ka jingplie ne jingkhang ka jyngkhang ka party ïa ki san ngut ki MLA ba shah sospon kam don eiei bad ngi.
Ki la leit ban ïasnoh bad ka sorkar kaba ïalam da ka BJP bad ka NPP kumno kum ka party ngin shu aili ïa ki," u la ong.
U la kam ruh ba ka jingleit pynïasnoh jong kine ki MLA barim ka East Shillong bad West Shillong kan ym ktah eiei ïa ka Congress ha kane ka elekshon ban wan.
Shillong,Nohprah 20 : U Myntri sorkar ba peit ïa ka tnad Social Welfare, uba dei ruh uwei na ki nongïalam ka UDP u ma Kyrmen Shylla u la ong mynta ka sngi Ba Ar ba ka skhim FOCUS kam dei ka jong ka NPP kumba la kynnoh da kiba bun hynrei ka dei ka skhim jongka sorkar MDA na ka bynta ki paidbah.
U ma Kyrmen u la ong “ Ym don kino kino ruh ki seng saiñ pyrthei kiba lah ban kam trai ïa kano kano ka skhim ba pyntreikam da ka sorkar hapoh ka jylla.
Namar kino kino ki skhim ba ai sha ki paidbah ki dei ki jongka sorkar.
Kumta ka jingkynnoh da ki katto katne ba ka skhim FOCUS ka dei ka skhim NPP ka long ka bym dei satia namar kane ka skhim ka dei jongka sorkar jylla bad ka UDP ruh ka don bynta ha kaba pyntreikam ïa kane ka skhim" ong u ma Kyrmen.
U la ong lada u myntri rangbah ne ka NPP ki kam ba ka FOCUS ka dei ka skhim jong ki te ki la bakla.
U la ong bunsien ki jingkynnoh ki ju jia beit khamtam haba la jan ka election, hynrei ki paidbah kim dei ban shah ïalam bakla ki dei ban pdiang beit ïa kane ka skhim namar ka sorkar ka pyntreikam na ka bynta ka jingmyntoi jong ki paidbah.
Lada kito ki seng saiñ pyrthei ki kynnoh ïa u Myntri Rangbah halor ka FOCUS ka long kaba shisha kata ki paidbah kin sa bishar hi hynrei lada kam long kaba shisha ki paidbah ki tip aiu kin leh kylla ïakita kiba kynnoh pyrshah,ong u ma Kyrmen.
Mawkyrwat, Nohprah 21 : Ka Mawlangwir Sports Club mynta ka sngi, ka 17 tarik u Nohprah, 2022, ka la ïoh ban plie pyrda ïa ka Mawlangwir Football Community Shield (MFCS), 2022 – ‘23, ha Madan Saitsnad, Mawlangwir, South West Khasi Hills District ha kaba la plie ïa ka da u bah Renikton Lyngdoh Tongkhar, Minister ka tnad Umbam Umdih jong ka Sorkar Meghalaya bad MLA ka Mawkyrwat Constituency.
Ha kane ka sngi plie ïa katei ka lympung, ka jingïalehkai ka la long hapdeng ka Se-La-Jong FC pyrshah ïa ka Seven United SS&CC.
Ka jingïalehkai hapdeng kine ki ar kynhun ka la long kaba shongshit bha ha kaba baroh ar ki la ïa khun shitom ban pynkhih jar jar hynrei khlem da ïoh lad ban leh kumta ha ka kylla step.
Hynrei ynda la poi ha ka kylla miet, ha ka minit kaba 83, ka Se-La-Jong FC ka la ïoh ban pynkhih ïa ka jar lyngba ka kol jong u Denzil Kharshandi.
Ka Seven United SS&CC ka la ïa khun shitom ban ïoh ban pynphai hynrei kam shym la lah shuh bad ka jingïalehkai ka la kut ha ka jingjop jong ka Se-La-Jong FC da 1 – 0 kol.
Haba kren lyngkot ha ka jingïalang, u Renikton Lyngdoh Tongkhar, Minister ka tnad Umbam Umdih jong ka Sorkar Meghalaya bad MLA ka Mawkyrwat Constituency u la pynpaw ka jingaikhublei ïa ka Mawlangwir Sports Club kaba la pynlong biang sa shisien ïa kane ka lympung ïalehkai kynjatbol kaba long kawei na ki lad ban sei madan biang ïa ki samla jong ka South West Khasi Hills District bad kumjuh ruh ïa kiwei de kiba nabar ka distrik ba kin pyni ïa la ki sap ki phong ba ki ki don.
Namarkata, u la ong kum ki ‘rangïalehkai kim dei ban pynleh ei ïa kata ka bynta hynrei ki dei ban long kiba trei shitom bad minot thop ha kane ka kam khnang ba kan long ka jingmyntoi ha ki sngi ki ban sa wan.
Haba kren ai mynsiem na ka bynta ki ar tylli ki kynhun ki ban sa mih ha madan ban ïa khun kum ka jingplie pyrda ïa kane ka lympung u la kyntu ba ki dei ban ïalehkai bha bad ïaleh da ka mynsiem jong ka jingthmu ban pynpoi ïa la ka kynhun sha ka thong jong ka jingjop.
Ha kajuh ka por u la khot la wer ruh ïa ki paidbah na kylleng ki shnong ba kin wan ban sakhi ïa kane ka lympung ïalehkai khnang ba kan long ka jingkyrshan na ka bynta ka sports club bad kumjuh ruh ka jingaimynsiem ka bynta baroh ki nongwan ïashimbynta.
Ha kane ka sngi la ïoh ruh ban pynlong ka jingïalang ba lyngkot ha kaba u bah S.
K.
Budnah, President jong ka Mawlangwir Sports Club bud ka jingkren lyngkot na u bah N.
S.
Wanniang, Myntri jong ka Shnong Mawlangwir.
Ka jingïalehkai ba ar jong kane ka lympung pat kan long ha ka 21 tarik u Nohprah, 2022, hapdeng ka Azriel Sports Club, Shillong, bad ka Mawkohphet Sports Club, Mawkyrwat.
Shillong, Nohprah 21 : Ka Hynñiewtrep Achik National Movement (HANM ) Riwar Mihngi Circle, Pynursla hynne ka sngi Balang (21-12-2022) ka la pynlong da ka jingpynïakob mareh marathon kaba 10 km ïa ki samla shynrang bad 5 km ïa ki kynthei.
Ka jingpynlong ïa kane ka jingpynïakob mareh marathon ka long ruh kum shi bynta ban ai jinghikai ba ki samla kin lait bad kiar na ki jingdih pynbuaid khamtam na u drok.
Ïa ka jingpynmareh la sdang na parking lot Pynursla ter ter ha Laitmynrieng, Langkyrdem shaduh Wahlyngkhat ha kaba la wan ban ïashim bynta shitrhem ki samla shynrang, kynthei bad ki longkmie.
Ha kane ka sngi u Lyngdoh jong ka Raid Mawlieh u Dr.
F.
Lyngdoh u la long kum u kongsan bad u Bah Lamphrang Kharbani President jong ka HANM Seng Kmie kum u symbud kongsan.
Shillong, Nohprah 21 : Ka Eva Wayne Marbaniang ka thei ïakura boxing jong ka jylla ka la ïoh ban rung sha ka pre-quarter final ha ka ka rynsan ïakura ba la tip kum ka 6th Elite Women National Boxing Championship kaba dang ïaid shaphrang mynta ha Bhopla, Madhya Pradesh.
Ka Eva Wayne Marbaniang ka la rung pre-quarter final hadien ba ka la pynliem noh ïa ka Pooja ka thei ïakura boxing na Delhi ha kaba kan sa ïakhun pyrshah ïa ka Nikhat Zareen jong ka Telangana kaba dei ruh ka World Champion.
Ka Melina Basaiawmoit kaba dei sa kawei ka thei ïakura jong ka jylla Meghalaya ka la rung sha ka pre-quarter final hadien ba ka la pynliem ïa ka Sonia Rana kaba dei na Odisha bad kan sa ïakhun pyrshah ïa ka thei ïakura jong ka Arunachal Pradesh.
Ki thei ïalehkai jong ka jylla kiba la shah rem noh ha katei ka rynsan ïakura ki kynthup ka Tredicia Lamare kaba la rem noh ha ka thei ïakura jong ka Sikkim bad ka Riteeka Sarki ka la shah rem noh ha ka thei ïakura jong ka Rajasthan.
Na ka liang ka Meghalaya Boxing Association (MBA) ka ai mynsiem bad kyrmen ba kine ki arngut ki nongïakura ba kin ïakhun tyngeh ha ka Pre-Quarter final kaban sa long lashai ka sngi Palei.
Kum ban pynkynmaw hangne, ka Meghalaya Boxing Association (MBA) ka la jied saw ngut ki nongïakura ban mihkhmat ïa ka jylla sha ka 6yh Elite Women National Boxing Championship kaba la sdang naduh ka 20 tarik bad kaban kut ha ka 26 tarik Nohprah 2022 ha Nongbah Bhopal, Madhya Pradesh.
Ki saw ngut kiba la shah jied ki kynthup ka Eva Wayne Marbaniang (50kg), ka Mellina Basaiawmoit (52kg), ka Tredicia Lamare (54kg) bad ka Riteeka Sarki (57kg).
Shillong, Nohprah 21 : Ka Sohra International Half Marathon, ka la long kaba jop, da ka jing ïa mih paidbah jong ki nongïamareh jong ka jylla bad kumjuh da ka jingwan ban ïashim bynta wat da ki nongïamareh kiba dei na shabar kane ka jylla bad ki katto katne ngut ki nongï a mareh ba dei na kiwei pat ki ri bad kane ka jingïakob la lah ha kaban pynlong ïa ka hynne ka sngi Balang jong ka taïew ka 21 tarik u Nohprah 2022.
Ïa kane ka jingïakob la phiah ha ka kyrdan ïakhun jong ka Elite kynthei bad shynrang, nangta Meghalaya PRC kynthei bad shynrang, 10K kynthei bad shynrang bad ruh ka Run for Fun 5K kynthei bad shynrang bad haba kheiñ kyllum ki nongïashim bynta ki long shynrang 355, kynthei 137 bad baroh kiba la poi ban ïashim bynta sha kane ka jingïakob mareh ha baroh ki kyrdan ïakhun ki long 492.
Haba phai sha ka resol jong ka 21 K Elite jong ki shynrang u nongjop ha kane ka jingïakob dei u Adisu Bekele Abebe ka ri Ethiopia uba la pyndep ïa ka thong ha ka 1:02:21, ba wan ba-ar dei u Tirtha Pun ka India uba la pyndep ïa ka thong ha ka 1:04:19, ba wan ba-lai dei u Too Cheruiyot ka Kenya hadien ba u la pyndep ïa ka thong ha ka 1:05:01 hrs.
Katba ki nong ïamareh ba la wan ban bat ïa ka kyrdan kaba saw bad ba san ki long u Kemei Elijah Kipruto ka Kenya bad u K.
Bikram Meitei ka India kiba la pyndep ïa ka thong ha ka 01:05:33 bad 01:05:41.
Haba phai pat sha ka ïakob mareh kaba 21 K jong ki kynthei, ka nongjop ha kane ka kynti ba mynta ka dei ka Richa Bhaduria ka India kaba la pyndep ïa ka thong ha ka 1:13:22, ba wan ba-ar dei ka Christine Kambua Muyanga ka Kenya kaba la pyndep ïa ka thong ha ka 1:14:29, ba wan ba-lai dei ka Arpita Saini ka India kaba la pyndep ïa ka thong ha ka 1:20:07, katba ki thei ïa mareh ba bat ïa ka kyrdan kaba saw bad kaba san ki long Marqueenless Ramsiej bad ka Susan Chebet na Meghalaya (India) hadien ba ki la lah ban pyndep ïa ka thong ha ka 1:28:07 bad 1:33:56.
Ka resol na ka kyrdan ïakhun jong ka PRC Meghalaya, na ka liang ki shynrnag u nong ïa mareh ba la wan ban bat ïa ka kyrdan ba nyngkong dei u Skhemlang Suba uba la pyndep ïa ka thong ha ka 01:08:29, ba wan ba-ar dei u Anil Guram uba la pyndep ïa ka thong ha ka 01:08:35 ba ba wan ba-lai dei u Adhrishya uba la pyndep ïa ka thong ha ka 01:08:57.
Na ka liang ki kynthei ka nongjop ha kane ka kyrdan ïakhun dei Kyntimon Marweiñ kaba la lah ban pyndep ïa ka thong ha ka 01:22:20, ba wan ba-ar dei ka Darishisha Iangjuh kaba la lah ban pyndep ïa ka thong ha ka 01:26:56 bad ba wan ba-lai dei ka Daplin Wahlang kaba la pyndep ïa ka thong ha ka 01:29:03.
Haba phai pat sha ka ïakob mareh jong ka 10K jong ki shynrang, u nongïamareh ba la wan ban bat ïa ka kyrdan ba nyngkong dei u Bah Badonsing Tham ka Meghalaya, uba la lah ban pyndep ïa ka thong ha ka 36:57 minit, ba wan ba-ar dei u Pynshngainlang Dkhar uba la pyndep ïa ka thong ha ka 39:03 minit, ba wan ba-lai dei u Kedrick Kharpo ruba la pyndep ïa thong ha ka 41:22 minit, bad ki nongïamareh bala bat ïa ka kyrdan kaba saw bad ba san ki long u James Tamang bad u Bah Jobrenson Marweiñ kiba la pyndep ïa ka thong ha ka 44:05 minit bad 48:57 minit.
Haba phai pat sha ka liang ki kynthei, ka nongjop dei Bitaris Marbañiang ba la pyndep ïa ka thong ha ka 51:35 minit, ba wan ba-ar dei Starina Jasain iba la pyndep ïa ka thong ha ka 53:15 minit bad ba wan ba-lai dei Smarles Marweiñ ibala lah ban pyndep ïa ka thong ha ka 53:30 minit, katba ki nongmareh ba la bat ïa ka kyrdan kaba saw bad ba san ki long Trissina bad Shyamali Chakraborty, kiba la pyndep ïa ka thong ha ka 55:21 minit bad 1:12:16.
Kumban shu pynkynmaw ba ha ka kyrdan ïakhun jong ka 21K Elite ki kynthei bad shynrang kiba wan ba nyngkong ba ar bad ba lai ki la ïoh ban khung ïa ka song pisa kaba long T.
1,50,000, T.
1,00,000 bad T.
50,000 bad kiba wan ba saw bad ba san ki la ïoh ban khung ïa ka song pisa kaba long T.
40,000 bad T.
20,000.
Katba ha ka ïakob mareh jong ka Meghalaya PRC shynrang bad kynthei ki ba wan ba nyngkong ba ar bad ba lai ki la ïoh ba kin khung ïa ka song pisa kaba long T.
30,000, T.
15,000 bad T.
10,000 bad mar T.
5,000 ïa 10 ngut kiwei pat ki nong ïa mareh.
Katba ki nongjop ha ka ïakob mareh jong ka 10 K kynthei bad shynrang ki la ïoh ban khung ïa ka song pisa kaba long T.
30,000, T.
15,000 bad T.
5,000.
U kongsan ba la khaweh ïa ka lama ka jingsdang jong kine ki lai tylli ki jingïakob dei u Director ka tnat Sports & Youth Affairs u S.
Awasthi (IAS) bad ha ka por ka jingsam ïa ki khusnam la wan ban don lang da u Sampath Kumar Commissioner Secretary, ha kaba la wan ban sakhi lang ruh da ki dkhot nongkit kam ka MSOA, nangta la ïadon lang ruh ki ophisar jong ka tnat Sports, ki DSO, ha ka jingïalang ba la pynlong ha ka shnong Mawsmai.
Tang shu poi ka samoi elekshon sha ka Ïingdorbar Thawaiñ ka jylla, ka jingïakren na ki kyrtong ka long beit ba hap ban ïakhun ïa ka bor pisa, kaba thew beit ba baroh kito kiba jop ki dei beit kiba thong da ka pisa ïa ki.
Hynrei, lada kren ïa kane ka bynta ruh bun kiban kyntait namar don ki kyrtong kiba ong ba ki jop khlem da donkam ban theh pisa shibun.
Kumta lada ïathir bha ïa kane ka bynta, kumba 80 ne 90 persen ki kyrtong kiba ïakhun kin ong beit ba kim don pisa hynrei ki kwah ban mih bad aireng namar ki kwah ban ïoh ïa ka jingjop da ka jingieid u paidbah.
Tangba, don pat ki jaka kiba ju pynpaw ba kam myntoi ban kren shaphang ka jingieid ne ka jingshaniah na ki paidbah namar tang shu poi ka por thep vote ki paidbah ki la klet lut ïa kaei kaba ki nongmihkhmat ki trei hynrei ki kynmaw beit tang ïa kaei kaba ki ïoh ha ka khyllipmat ha lynti sha jaka thep vote.
Lada kum kitei ki jingkynnoh ki ïai mih, ym sngewnang shuh ïano shuh yn kynnoh, la yn kynthoh ïa u nongai ne ïa u nongshim.
U kyrtong ba pli tang ban pyntikna ba un ym jop um banse ban theh lut katba don ei da ka jingkyrmen ba un jop kum u MLA.
Kane lehse ka jingkynthoh kaba ju mih ha shwa ka elekshon kam dei kaba treikam ha baroh ki constituency hynrei ki don ki jaka ba ka treikam borbah bha ka bor pisa.
Ym lah ruh ban len ba kane kadei ruh ka juk kaba kito kiba kham duna ka pla tyngka kim nud shuh ban mih aireng kumba long ha ki khyndiat phew snem mynshwa ba ki paidbah ki mih hi ban synniang lang na ka bynta u kyrtong.
Pynban ka jinglong jingman ha kine ki por mynta ka long markhongpong ha kaba ki paidbah ki khmih lynti ban ïoh khambun bad kim da salia than ruh ban leit mih bunsien sha ïing ki nongmihkhmat lane ki kyrtong ban leit pan jingïarap da kaba ai daw laiphew rukom.
Ka Meghalaya lada ka kwah shisha ban ïoh ïa ki nongmihkhmat kiba stad, kiba shemphang bad kiba la ih bha ha ka saiñpyrthei ka la dei ban kyntait lut ïa kito kiba wan thong da ka pisa bad lada ki shim ruh ki dei pat ban rai da ka jingsngewthuh jingmut lane da kaba pyrkhat 100 sien na ka bynta ka lawei jong ka jylla bad ïa ka pateng jong ki khun ki kti.
Haba phai pat sha ki constituency kiba kham shai bad lah ban ong kiba eh bha ban shah pynbiej ha ka bor pisa, hangne pat ka long ba kin pynap shibun ki jingkylli ïa kito ki MLA jong ki haba ïadei bad ka rukom treikam jong ki ha ki saw snem tam.
Lada dei pat na ka bynta ki kyrtong ba dang shu mih thymmai, ki jingkylli ba kin buh kan long kiei ki jingduna ba u MLA u don kaba pynshlur ïa ki ba kin mih ban ïakhun.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Nongstoiñ, Nohprah, 21: Ka ophis jong u Deputy Commissioner, (Supply) West Khasi Hills District, ka la pyntip paitbah ba ïa ka umphniang sharak rashon (PDS) na ka bynta u bnai Nohprah 2022, la dep ban pyllait lyngba ki nongsam umphniang sharak sha ki longïing kiba hap hapoh ka AAY, PHH bad Non-NFSA kaba long 2.
26 litar shi card.
Ka dor na ka bynta ki Sub-dealer ka long 97.
99 tyngka shi litar bad na ka bynta ki paidbah jong ka Nongstoiñ (Town Area) ka long 100.
99 tyngka shi litar bad shabar ka sor Nongstoiñ ka long 101.
49 tyngka shi litar.
Lada lap ïa ki nongsam ba ki sam duna ne shim palat ïa ka dor ba la buh, kin sngewbha ban ai ïa ka jingujor sha ka ophis jong u Deputy Commissioner (Supply) Nongstoiñ.
Nongstoiñ, Naiwieng 13: Ka thaiñ Rambrai ka dei ka thaiñ kaba dang don kam shibun bah ki kam pynroi la ka long ha ka pule puthi, ki surok, ka koit ka khiah bad kiwei kiwei.
Hynrei kaba bynta kaba donkam tam kaba ki paidbah ki donkam kyrkieh ka dei ki jaka sumar kiba biang.
Kum ban pynkynmaw ba ha ka shnong Rambrai, ka la don kawei ka Primary Health Centre.
Hynrei kumba ka long haduh mynta ki tiar ki tar na ka bynta ban sumar ïa kiba pang ba shitom bad wat ki jingthiah ruh kim pat biang satia.
Ha kaba ïadei bad katei ka jaka sumar, na ka liang ki nongïalam shnong ka thaiñ haba ïakren bad u nongthoh khubor, ki la ong ba ki la I donkam haduh katta katta ba ka sorkar kan kyntiew kyrdan noh ïa katei ka Primary Health Centre sha ka Community Health Centre.
Namar naduh Mawphansyiar, Rambrai, Mawthir haduh Kyrshai nangta haduh ki thaiñ Synia, Mawdoh lem bad kiwei kiwei ki shnong kiba jngai bha ym pat don satia ki jaka sumar.
Ki nongialam shnong ki la ïathuh ruh ba san snem mynshuwa, na ka liang ki nongialam ka Federation of Khasi Jaintia & Garo People Rambrai Circle, ki la leit jurip ia ka jingtreikam ha katei ka jaka sumar bad ki la ïoh ban ïakren bad u Doctor, ha kaba u ong ba lada kheiñ ïa ka jingdon briew ha baroh ki shnong ha ka thaiñ kiba hap hapoh ka jingpeit jong u, ki la palat ia ka ar phew hajar ngut ki nongpang.
Haba kaba ïadei bad katei ka jaka sumar, la ïoh jingtip ruh ba naduh ki snem kiba la dep ka sorkar ka la pynkhreh shait shait ban kyntiew kyrdan noh ïa katei ka PHC sha ka CHC.
Ka la pyrshang ban wad jaka ban tei ïa ka CHC bad ka la dep ïoh ha kaba ka la dep pynkhreh lut nadong shadong, hynrei ym pat ïoh jingtip satia la ka sorkar ka la dep mang pisa ne em ha kaba ïadei bad ka jinglut jingsep na ka bynta ban tei ïa ka CHC.
Nongstoiñ, Nohprah, 21: U Deputy Commissioner (Excise) jong ka West Khasi Hills u la pyntip ba katkum ka bor ba la pynkup ha u hapoh ka section 324-A jong ka M.
E Act (Assam Excise Acts and Rules as adapted), u la pynbna sngi tyrkhong kyiad ha baroh jong ka West Khasi Hills District ha ka 25 tarik Nohprah 2022 bad 1 tarik Kyllalyngkot 2023, namar ka jingrakhe ïa ka Khristmas bad ka New Year.
U la bthah ïa baroh ki dukan die kyiad pyrsi bad IMFL ki bar, Hotel, Bonded warehouse, ba ki dei ban khang khyrdep ïa la ki dukan ha kitei ka sngi.
Lada lap ïa kiba leh pyrshah yn pyn shitom ïa ki hapoh ka kyndon aiñ kaba la teh.
Jowai, Naiwieng 13 : Ka lympung ïalehkai phutbol Semi Final jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’ kaba la long ha ka sngi saitjiañ ha madan Kiang Nangbah Stadium, Dongmihsngi Jowai.
Ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun Semi Final ba ar hynnin ka sngi na ka liang ka kynhun ïalehkai jong ka Mukhla Raij SC kala lah ban pynliem da 2-0 kol ïa ka Moosyiem Shangpung SC, ïa kitei ki kol da ka Mukhla Raij SC la thep da u Deini Suna haka minit ba 36 bad u Shirup Suting haka minit ba 73.
Lyngba kane ka jingjop ka Mukhla Raij SC kan ïakhun Final pyrshah ïa ka Sailung Ialong SC ha kane ka lympung mynta ka snem bad ïa ka tarik yn sa pyntip pat hadien.
Nongpoh, Naiwieng 13: Hala ka jong ka jingkot bor kum ka seng kaba ieng ban shakri na ka bynta ka bha ka mait bad ka roi ka par jong ka imlang ka sahlang, ka Hynñiewtrep National Youth Movement (HNYM), Nongpoh Zone ha ka sngi Saitjaiñ ka la leit ban ai jingïarap da ki jaiñ Blanket sha ki khunswet kiba don ha ka jaka ri khunswet ka Ri Bhoi Synod, ha Mawsyntai.
Ki nongïalam ka Seng HNYM, Nongpoh Zone ha ka jingïalam u Vice President, u Bah Batlakupar.
Mawlong ryngkat kiwei kiwei nongïalam ki la shim ïa kane ka sienjam ka long shi bynta ban phai khmat lem ïa ki jingdonkam jong ki khunswet kiba sah ha katei ka jaka ri khunswet ha Mawsyntai.
Haba leit ban aiti ïa kitei ki jaiñ Blanket la sakhi lang ruh da ka jingdon lang ki bor pynïaid katei ka jaka ri khunswet ryngkat u Rangbah Shnong ka Mawsyntai, u Bah Kitbok Sylliang bad u Secretary Shnong, u Bah Elevenson Makdoh, ki tymmen basan ka Mawsyntai lem bad ki khynnah ha ryngkat ki nongïalam ka seng HNYM, Nongpoh Zone.
Kumba la pynpaw da ki nongïalam ka HNYM, ka daw kaba la pynlong ïa ki ban leit ai jingrap ka long ban phai khmat lem sha kito ki khynnah kiba sah ha katei ka jaka ri khunswet bad kane ka jingai jongki, ka long ruh katkum ka jingkotbor ka seng ha kaba lada kim lah ban ïarap baroh ki jingdonkam, hynrei shi bynta pat kan ïarap ïa ki na ki jingdonkam ba ki donkam khamtam ba la poi kane ka aiom khriat.
Ha kawei ka bynta, ki la ai ruh ka jingkhublei naduh ka Ri Bhoi Synod bad kito ki nongtrei ha katei ka jaka ri khunswet, ba ki la kloi ba kner bad kdup ïa ki khynnah bad kane ka long shi bynta ka jingshakri ïa u briew ka dei ka jingshakri ïa u Blei ba ka seng ruh ka dang angnud ban leh shibun ki kam kiba bha kiba dei katkum ka jingkotbor jong ka seng, ki la pynpaw.
Nongpoh, Naiwieng 12 : Ban kynmaw burom ïa kata ka sngi kyrpang ki khynnah ba la ju rakhe man la u snem ha ka jylla bad ka ri hi baroh kawei, ka 6th Battalion Meghalaya Police, Umran ha Ri Bhoi ryngkat ka jingïatrei lang ka Meghalaya State Legal Service Authority bad ka Faith Foundation Shillong ha ka sngi Saitjain ki la pynlong da ka jingrakhe kaba kyrpang ïa ka sngi kyrpang ki khynnah (Children’s Day) ha Meghalaya Police Training School and Meghalaya Police Academy kaba don ha Umran ha Ri Bhoi District.
Ha katei ka sngi haduh 200 ngut ki khynnah ki la wan ban shim bynta ban lehkmen leh sngewbha ïa kane ka sngi kyrpang jongki bad la rakhe ruh halor ka phang, ‘ Ba ki khynnah kin wan phai biang sha skul, ka jingshngaiñ ki khynnah bad ka jingïada ba kyrpang" ba la thoh ha ka ktien Nongwei, ‘Back to school – Safety and Security’.
Ban ai mynsiem ban ban pynshlur ïa ki khynnah ha kane ka sngi kyrpang jongki, ki Pulit ka 6th BN MLP bad PTS/MPA Umran ki la phong lang ruh ïa ki uniform skul barim jong ki, ban pynkynmaw ïa ki snem ba la leit noh ba ki dang don hapoh ki skul bad ki la ïa mir jingmut ban ai mynsiem ïa kine ki khynnah.
Kumba la pynpaw, ka jingthmu ba la pynlong bad rakhe ïa kane ka sngi kyrpang ki khynnah, ka long ban ai mynsiem bad pynshlur ïa ki khynnah ba ki dei ban don hapoh ki skul bad kumjuh ruh ba ki dei ban pyndep ïa ki jingpule jongki.
Nalorkata, ki khynnah ki dei ruh ban ioh ïa ka jingïada ba kyrpang, ba kin skhem ha ka jingmut jingpyrkhat ba kin nym shah ktah ha baroh ki liang jong ka jingim.
La sdang ban rakhe ïa kane ka sngi kyrpang ki khynnah naduh ka por 9 baje mynstep ba ki khynnah ki la poi ha katei ka jaka ha Umran ha kaba ki khynnah ki la ioh ban ïa lehkmen bad ki pulit lyngba ka jingpyni nam ïa ki rukom treikam jong ki Pulit ban ai ïa ka jingïada ïa ki paidbah, ban ïada na ka jingpluh ding bad la ioh lad ruh ban ai jinghikai shaphang kumno ban ïada na ka jingshah ban beiñ ki khynthei bad ki khynnah bad kiwei kiwei ki bynta ba ki pulit ki trei na ka bynta ki paidbah.
La sam ruh ïa ki khusnam sha ki khynnah ha ki jingïakop bapher bapher bad ryngkat ki prorkam ban pynkmen ïa ki khynnah ba ki kynhun nongrwai ka tnad Pulit ki la rwai da ki jingrwai bad ki jingshad.
Ha kane ka sngi la don lang naduh u Commandant ka 6th Battalion Meghalaya Police, Umran, u Bah Lakador Syiem, ki nongmihkhmat na ka Meghalaya State Legal Service Authority bad kumjuh ruh na ka Faith Shillong ba kynthup ïa ka Kong Andreana F.
Khyriem kum ka Counsellor, u Bah Ribansing Nongbsap kum u Community Facilitator.
Jowai, Naiwieng 13: Ki paidbah ka Dorbar Shnong Bakur kaba dang hap hapoh ka Amlarem Sub-Division West Jaiñtia Hills District, kawei na ki shnong kaba don hajan khappud bad ka Ri Bangladesh ha kane ka sngi saitjaiñ kila ïalum lang bad ai por hapoh shi taïew ïa u Dolloi ka Elaka Nongtalang ban khot noh ïa ka Dorbar jied Waheh Shnong ba pura.
Lada ym lah ban leh ïa kane kim banse ban leit ujor syndoh sha ka ïing bishar ba don burom bad kin pynlong ka jingmih paidbah ha shnong Bakur, da kaba pynsngew la kumno kumno hapoh jong une u bnai dei ban ïoh beit ïa u Waheh Shnong ba pura ha ka shnong Bakur.
Kine ki paidbah nongshong shnong kiba don kumba 50 eiei naduh ki longkmie bad ki longkpa kila shim ka jingïakynduh lang ha Dorbar Halls jong ka shnong kaba don ha syndah ka Khasi-Pnar Secondary School L.
P, U.
P & Sec.
Section Bakur (Dawki).
Halor kane ka jingeh jong ki na ka jingbym don u Waheh Shnong ba pura, haba ïakren bad ki lad pathai khubor mynta ka sngi la ïathuh ba ka term jong u ma Wespar Lamin Acting Waheh Shnong kala kut noh la shi bnai tam mynta.
Katkum ka jingïathuh jong kitei ki nongshong shnong ka daw jong ka jingpynslem ban jied ïa u Waheh Shnong ba pura ka long namar ka jingbym shimkhia jong u Dolloi jong ka Elaka Nongtalang wat hadien ba ki bor jong ka Jaiñtia Hills Autonomous District Council kala dep phah jingthoh sha u Dolloi ban pynlong noh ïa ka jingjied Waheh Shnong da kaba pynlong ka jingthep Vote (Secret ballot).
U ma Lasborn Surong kum u nongshong shnong ula ong haka jingïadei bad ka jingbym ïaid beit jong ka Dorbar jied Waheh Shnong kaba la long haka 8 tarik April 2022, na ka liang ka District Council kala dep ban khot hajir ïa u Dolloi haka 13 bnai jong u May, 2022 da kaba pynmih syndon ka hukum ban pynlong Election thymmai ha ka 30 June 2022.
Hadien ba la pynbeit ïa katei ka tarik la pynjlan biang ïa ka bad la pynbeit ban pynlong noh ha ka 9 tarik mynta u bnai bad na ka liang u Dolloi ula pan por ban pynlong ha ka 14 tarik bad hadien kane ula pynhiar ïa ka tarik ban pynlong mynta ka sngi 12 tarik hynrei kane ruh kam shem la urlong satia, kaba la buh ha ka umdum ïa ki paidbah na ka daw ka jingleh jong utei u Dolloi.
La ïathuh ba kane ka jingbym don ïa u Waheh Shnong ba pura kala buh jingeh ïa ki paidbah wat ïa u khaw rashon kumjuh, da kaba u ong ‘kumno ngin leit thep kyrteng ban pynthymmai Dealer’ naduh ka 16 tarik mynta u bnai haba khlem u Waheh Shnong ba pura bad kane ka jingpynslem ban pynlong Election Waheh Shnong ka paw ba don eiei sha lyndet halor kane ka jingleh jong u Dolloi.
Shuh shuh u ma Surong ula ong haba ngi leit donkam sha ki ophis sorkar, kiba bun hi kim pdiang ïa ka Residential Certificate ba la issue ha ka kyrteng Acting Waheh Shnong bad kane ruh ka buh jingeh ïa ki paidbah ka shnong.
Kawei na ki longkmie ka kong B.
Lamin kala ong ‘ngi la shem jingeh bha mynta na ka jingbym ïoh ïa u Waheh Shnong ba pura, ha ka jingshisha ngi donkam mynta ïa u Rangbah Shnong uba ïoh ïa ka sanad na ka District Council namar ka jingeh ba hakhmat ka long ïa u khaw Rashon namar ym lah ban thung Dealer khlem jingbit jong ki paidbah nongshong shnong.
Sa kawei ruh ka jingpyntrei ïa Job Card ruh kala dkhot bha bad ka shnong ka la duh nong da ki klur tyngka bad shano ka lawei jong ka shnong, la buh jingkylli katei ka longkmie.
Kum ka nongshong shnong jong ka Bakur ka kyntu ïa ki bor ka District Council bad kumjuh ïa u Dolloi ba kin shimkhia ban pynbeit noh mardor ïa kane ka kam hapoh kane ka taïew (san sngi) khang ba yn ïoh jied pura ïa u Waheh Shnong wat lada dei uno uno napdeng ki nongshong shnong.
Kala ong balei kumne “tarik shi tarik" la pynban ban pynlong ïaka Dorbar jied Waheh Shnong hynrei kam urlong shatia bad kala long kum ba ak phlim bad lada kane ka dang ïaijia kim banse ban mih shakhmat ban dawa ïa ka hok.
Ka buh ka jingkyntu ïa ka District Council kaba dei ka kmie kaba don ïa ka bor ba kam dei ban peit shilliang khmat ïa kane ka jingeh jong ka Shnong Bakur, hynrei ka dei ban bthah ïa u Dolloi ba un pynlong noh ïa ka Dorbar shnong jied Waheh Shnong khnang ba kan pynsuk ïa ka shnong kiwei de ba kren ki long u ma Sylvester Khonglah bad u ma Standy Khongnoh.
Shillong, Naiwieng, 13: Ka Khasi Hills Autonomous District Council (KHADC) ka la soi ïa ka soskular ban ïa sam lang ïa ka khajna kaba mih na ka jaka jngohkai kaba don ha Riatnohkhlieh, Maraikaphon ha Sohra ïa kaba la tei ha ka jinglut kaba kot sha ka 3klur duna.
Haba pynbna ïa kane ka rai ha ka sngi plie paidbah ïa katei ka jaka jngohkai, u CEM ka KHADC ba dei ruh u MDC ka thaiñ Bah Titos W Chyne u la ong ba ha kaba sdang hapoh ki 10 snem ka la don ka jingpynbeit ba 65 persen na ka jingmih kan dei ïa ka KHADC bad 35 pat kan dei ïa ka shnong.
Ka jingtei jong ka KHADC da katei ka jaka peitkai kaba haduh 3 klur duna ha Riatnohkhlieh, Maraikaphon Sohra ka la pynlong ïa ki Executive Member ban ai ka jingïaroh ïa ka sienjam ba la shim da u CEM ka Council ba dei ruh u MDC ka thaiñ Bah Titos W Chyne.
Ïa katei ka jaka jngohkai kaba la tei ha ka jinglut kumba 2.
70 klur tyngka la plie paidbah ha kane ka sngi Saitjaiñ da u CEM ryngkat ka jingdonlang ki lai ngut ki EM jong ka Council, nangta u Syiem ka Hima Sohra, nongsynshar shnong ka Maraikaphon bad khamtam eh ki nongshong shnong kiba la mih ryntih ban donbynta lang ha katei ka sngi.
Haba ïaroh ïa u CEM halor katei ka projek kaba la tei lyngba ka jingkyrshan pisa jong ka Council, uwei na ki Executive Member, Bah Mitchel Wankhar u la ong, “Kane ka jaka jngohkai kan sa long kawei na ki jaka ha Sohra kaban khring kham bun shuh shuh ki nongwan jngohkai.
"Da kaba pynpaw ïa ka jingkmen ba ka Sohra ka sei ïa u CEM uba stad bad ba shemphang, u Bah Mitchel u la ong, “Sngewtynnad ban ïoh ïa CEM uba stad bad ba shemphang namar dei hapoh ka jingïalam jong u ba ngi la ïoh ïa ka Land Bill kaba dei ka jingkyrkhu ïa ka Jaidbynriew Hynñiewtrep.
"Na ka liang u EM ka tnad Elaka, Bah Jambor War u la ong, “Ka elekshon mynta ka la jan kumta ngim kwah ba ki nong Sohra kin bakla kumta ngi kwah ba ki nong Sohra kin puson bad pynshong nongrim bha namar u Bah Titos u dei uwei na ki nongïalam ba ka Jaidbynriew ka la tip.
Ka Ri Khasi ka donbok ban ïoh ïa u CEM uba long shisha u Rangbah Nongïalam ba ïohi jngai na bynta ka ri Khasi.
"U Executive Member ka tnad Council Assets, Bah Teibor Pathaw u la ong, “Kum ki nongsor haba peit ïa kine ki jaka ka pynlong ïangi ban bishni namar kadei ka thaiñ kaba la ïa kyrpang da u Blei.
"Shuh shuh u ong ruh ba da ka jingplie ïa katei ka viewpoint kan long ka jingmyntoi kaba khraw bha ym tang ïa ki paidbah katei ka thain hynrei khamtam eh ïa ka jylla hi baroh kawei.
“Kumba phi ong ba don ki nongmihkhmat kiba la pyrshang mynshwa hynrei kim lah hynrei dei da ka jingtrei shitom jong u CEM bad MDC jong phi ba khatduh la lah ban pynurlong.
Kane kan pynmyntoi lang ïa ka KHADC bad ruh ïa ki bor pynïaid," u la bynrap biang.
Ha kane ka sngi, u Bah Titos u la pynbna ruh ba ka la dep ban don da ka soskular ha kaba ka Council ka la dep ban ïa soi haba ïadei bad ka rukom pynïaid bad ruh ïa ka rukom sam ia ka jingmih na katei ka jaka jngohkai.
U la ong ruh ba Council ka la pynbeit ba ïa ka jingshim wai ban pynïaid ïa katei ka jaka jngohkai kin khot beit da ka Tender ha kaba yn ailad shwa ïa ki trai shnong.
U ong ruh ba wat ïa ki dukan ban buh ha katei ka jaka jngohkai ruh kan dei shwa ïa ki trai shnong khnang ba kin ïoh lang ban kyntiew ïa ka ïoh ka kot ha ki iing ki sem jong ki.
Shillong, Naiwieng : U MLA ka Mawlai u Bah PT Sawkmie ha ka sngi Palei ba la lah u la plie ïa ki ar tylli ki kamra klass jong ka Umsaw Mawjynrong Sec.
School kaba la mang na ka MLA skhim (SRWP) kaba kot sha ka 4 lak tyngka.
Ha kane kajuh ka sngi la rakhe ruh ïa ka advance Children Day da kaba pynkup burom ïa uwei na ki khynnah skul ba la pass matrik na kane ka skul u samla Labinstar Khongsngi, ki la pynkup burom ruh ïa u President barim ka Managing Committee u bah K.
Kharumuid, ïa u secretary barim u bah B.
Dohtdong bad ia u Rangbah Shnong bah R.
Mawthoh.
U Bah PT Sawkmie ula sam ruh ïa ki jaiñ kup sha ki longkmie ka shnong Umsaw Mawjynrong.
La pyniphuh ïa kane ka prokram da ka jingrwai bad jingshad na ki khynnah skul, na ki nonghikai bad la ïoh ruh ïa ka jingput bisli kaba sngewtynnat bha na u bah Shemkloi Sing Rynjah.
La ïoh sam ruh ïa ki prize sha ki khynnah jong kane ka skul kiba jop ha ki jingïakob bapher bapher da u MLA kum u Kongsan bad u Symbud kongsan u bah Wanseng Jyrwa bad kiwei ki nongïalam.
U bah PT Sawkmie, u la pynpaw ka jingsngewkmen ban ïoh plie ïa kine ki ar tylli ki kamra klas, ka ban long jingkyrkhu bakhraw ïa ki khynnah skul.
La ïoh ruh ïa ka jingkren na u bah Wanseng Jyrwa kum u symbud kongsan, na u Headmaster ka skul, u bah Bynroplang Dohtdong, na President ka Managing committee bah Danny Mukhim, na bah Homer Kharkongor, working president ka UDP, na u rangbah shnong bah R.
Mawthoh.
Nongpoh, Naiwieng 13 : Watla ka pule ka puthi kadei kawei naki thong jong ka sorkar ban kyntiew ïaki khun samla bad ki jaka pule haka jylla, hynrei bun naki jaka pule bad ki skul haki thaiñ nongkyndong ki mad jingeh kaba khraw naka jingshah iehbeiñ ban pyntyllun bad pynphriang ïaka jingnang jingstad sha ki khynnah kum ki nongtbeh jingshai, namar ka jingbym phai khmat jong ka sorkar naduh ki ïing skul (building), ki kamra klas kiba biang, ki nonghikai, bad ki jingdonkam katkum ki kyndon ba ki skul ki dei ban don.
Kawei naki skul kaba la rim ha Ri-Bhoi ka dei ka Sohlait Secondary School, kaba don haka shnong Sohlaitrim kaba don tang kumba 5 km eiei na surok bah National Highway, hynrei katei ka skul ka dei kaba shah ieh khunswet haka sorkar watla kala don kumba 63 snem ka jingïaid lynti naduh bala seng ïaka ha u snem 1954 kaba ki nonghikai bad ki bor pynïaid skul ki mad jingeh kaba khraw ban pynphriang ïaka jingnang ka jingstad sha ki khynnah namar ka jinglong jingman jong ka skul, ki kamra klas, bala isangsot haba nujor ba kiwei ki skul sha ki jaka sor bala hap ban shu syrdep bad ker da ki siej tang ban lait naka sngi u slap.
U nongthoh khubor jong U Mawphor u la ioh ruh ban ïakren bad ki nongïalam shnong bad kumjuh u Headmaster jong katei ka skul kiba la pynpaw bad ïathuh ïaka history jong katei ka skul bala la seng ïaka naduh u snem 1954 haka kyrdan Primary Level bad la shimti noh da ka sorkar hadien, bad ka jingbuddien bad ka jingshimkhia jong ki riew rangbah bad ka Dorbar Shnong ha u snem 2002 la lah ban kyntiew kyrdan noh ïaka sha ka Upper Primary bad pynrung ruh haka skhim SSA ha u snem 2005.
Ka Dorbar Shnong da ka jingkitkhlieh ban wanrah shuh shuh ïaka jingshakri ïaki khynnah khamtam ïa kito ki khynnah kiba wan naki longïing ba duk ba rangli, ki bym don lad ban leit pule shabar shnong kala sdang ban kyntiew bad seng ïaka Secondary School ha u snem 2014 ha ryngkat ka jingïatreilang bad ki nonghikai kiba la hikai lypa ha katei ka skul naka LP bad UP lem bad ki nongshet kiba kum ka shnong ka hap ban bei pisa hi nalade naka bynta ka tulop jong ki haka jingsiew kaba rit.
Kumba long haduh mynta katei ka skul kala nang kiew shaphrang haka jingdon ki khynnah (Enrolment) man u snem, bad ki don ruh 2 ngut ki nonghikai sorkar, 4 ngut ki nonghikai SSA bad 2 ngut ki dei kiba bei bad siew tulop hi da ka shnong, bad namar ka jingduna ki nonghikai wat ki nongshet ki hap ban ïarap lang ïaki nonghikai ban hikai ha katei ka skul.
Hynrei kaba sngewsih ka long ba haduh mynta katei ka skul kam don satia ki ïing skul (building) bad ki kamra klas kiba biang kiba lah ban kyrshan katkum ka jingdon jong ki khynnah pule, kumta naka liang ka shnong kala hap ban shu shna da ka ïing trep kaba hap ban maramot man la u snem tang ban kyrshan ïaki khynnah ba duk jong katei ka thaiñ ki bym kot bor ban leit pule shabar jong ka shnong bad kiwei ki jaka.
Naka liang ki bor shnong bad ki nonghikai kila kyrpad ruh sha ka sorkar ba kam dei ban phai khmat tang ïaki skul ba don haki jaka sor katba bun naki khynnah nongkyndong ki shah ieh beiñ watla ki nonghikai ki trei shitom ban wanrah ïaka jingnang jingstad, hynrei kumba ka sorkar ka don ka thong ban kyntiew ïaka pule ka puthi ka dei ruh ban phai khmat sha kiba bun ki skul sha ki thaiñ nongkyndong ban wanrah ïaki skhim bad ban pynbiang katkum ki kyndon ba ki skul ki dei ban don naka bynta ka jingbit jingbiang jong ki khynnah pule.
Ka Jylla Meghalaya ka dei kawei na ki Jylla kaba sahdien bha napdeng ki Jylla hapoh ka Ri India ha ki liang baroh, katkum ka report jong ka NITI Aayog ka don ha ka thup jong ki san tylli ki jylla kiba duk tam hapoh ka Ri India, nalor kata ha ka liang ka pule ka puthi ruh ka don shatrai duh, ka jingbun ki samla ki bym donkam don jam ka la nang kiew na ka por sha ka por bad ka Jylla ka la mad ïa ka jinghiar arsut ha ka ioh ka kot bad ka bamsap ka synshar ban pynjot ïa ka Jylla.
Haba nga bishar bad pyrkhat sani bha balei ba ka Jylla ka jong ngi ka la hiar arsut ha ki ba bun ki liang ka daw tynrai hi ka dei namar ka jingbym biang ka synshar ka khadar bad ka jingbym lah ban pynmih ïa ki nongsynshar kiba don ka jingkitkhlieh namar ka bor jong ka Pisa ka treikam bha ha ka por jied nongmihkhmat bad pynlong ïa ki Nongkhaïi Heh spah ba kin suk ban jop ïa ka election da ki jingpynbiej lyngba ki Program ba shisien san snem, ka jingleh isynei kaba tang shwa ka election bad kiwei kiwei ki jingpynbiej kiba har rukom ïa ki paidbah bapli.
Sngewkmen pat ha ka jingïaid jong ka por ki Nongshong shnong ki la nang stad bad sngewthuh ïa ka dor ka synshar ka khadar bad ka la mih ruh ka jingïakren jong kiba bun ba ka la dei ka por ban pyrkhat thymmai ha ka rukom jied nongmihkhmat bad ban ym ailad shuh ïa ki Nongkhaïi (Business Man) ban rung khlieh ha Assembly namar kim don por ban shakri hok ïa ki paidbah, kim don ka por ban pyrkhat ïa ki mat ki jura ban ïakren ha Assembly ne ha District Council na ka bynta ka bha ka miat jong U Paidbah hynrei i kumba ki pynlong ïa ka kam nongmihkhmat tang ban suk bad pynheh ïa ka kam khaïi jong ki bad pynlong ïa ka kam synshar khadar tang kum ka kam kam khaïi (Business).
Don shibun ki Nongmihkhmat kiba dei tang ki Nongkhaïi (business man) hynrei kim dei kita ki nongthaw ain ne ki nongshna policy, kumta ngi iohi ba ngim don ki policy ba biang ha ka pule ka puthi kat haduh ba ki nonghikai ki hap ban mihkhmat hi ban dawa ïa la ka jong ka hok kat haduh ban da thiah miet ha madan tang ban ioh ïa ka tulop babit jong ki bad kumjuh ban kyntiew ïa ka pule ka puthi nalor kata ki samla pule ki hap ban da mih paidbah ban pynbor ïa ka sorkar ban dawa ïa ka scholarship kaba dei hok ka jong ki.
Lada ngi phaikhmat ha kaba ïadei bad ka kam ka jam ki samla (Employment Policy) hangne ruh ngi iohi shibun ki jingduna kat haduh ba ki Samla ka Ri ki hap ban mih ha madan ban pyni ïa ki nongmihkhmat ba kin pyrkhat na ka bynta ka Employment Policy.
Lada ngi phai ruh ha ka rep ka riang bad ka kamai kajih ngi iohi ba bun ki nongrep ki hap ban die taddor ïa ki mar rep jong ki wat haduh u pud ban sah miet ha Anjalee ne Motphran kumba ngi sakhi ha ki khubor.
Haba ngi phai ruh sha ka koit ka khiah ngi da duna tyngeh tyngeh ki nongmihkhmat ki ban shim khia ïa kita ki PHC ne CHC kumta bun kiba pang ba shitom la hap ban shu kit beit sha ki Hospital Private, kumjuh ruh haba ïadei bad ka Sport ngi hiar dor haduh kata katta namar ngim don ki policy kiba biang bad pynlong ïa ki samla donsap ha ka sports ba kin duh jingkyrmen, kaba kham sngewsih ka long ba la pynbiej ïa ka jingkyrmen ki samla donsap ha ka sports tang shisien san snem shwa ka election kumba ngi sakhi.
Ngi sngewthuh ba baroh shi katta ki paidbah ki sngewthuh ïa kine ki jingeh ba ki mad bad ki la angnud ban ioh la u jong u nongmihkhmat uba don ka jingkitkhlieh bad uba lah ban thaw ki ain bad ki policy katkum ka jingdonkam u paidbah, ngi sakhi ruh ba ki kynhun niam bad ki Balang bapher bapher ki da pynlong ki jingdwai ba kyrpang ban ioh ki nongmihkhmat kiba tip briew tip Blei kiba don ka jingkitkhlieh bad jingshemphang bad uba isih ïa ka spah bymhok.
Ka jingangnud jong uba bun uba lang ka dei namar ba ki la thait ïa kita ki nongmihkhmat kiba dei ki nongkhaïi kiba la shu wan ban thied ïa ka hok jong ki da ki jingpynbiej bad ki jingkular kiba ha rukom bad kiba leh pyrthuh kumba ki ithuh eh ïa ki jingeh jong ki paidbah tangba tang shwa ka election.
Haba nga phai ruh sha la ka jong ka Constituency (Mairang Constituency) nga iohi ba kine ki nongmihkhmat ki leh pyrthuh eh kumba ki ithuh ïa ki jingeh u paidbah ha kine ki khyndiat bnai da kaba wan khmih wan jngoh man ka por phewse ha kine ki snem bad ki bnai ba la dep kim don ka jingkitkhlieh wat tang ïa ka umbam umdih ruh kat haduh kaba la pynlong ïa ki longkmie ba kin ïa mih paidbah ban ïaid rally ryngkat ki borti ban pynpaw ïa ka jingbymhun ïa ki nongmihkhmat, ka long ruh kaba eh haduh katta katta ïa ki paidbah ba kin ïakynduh ïa ki nongmihkhmat ne tang ban ioh ban ïakren phone ruh ban ïathuh ïa ka jingeh jong ki namar kim bit tang ban shim ïa ka phone call jong ki rit ki ria.
Kine ki Nongmihkhmat ha ka jaka ban kin pyrkhat kumno ban weng ïa ka jingeh ki paidbah phewse ki pynbunkam ïalade ban phet seng na kawei ka party sha kawei party bad thmu ruh ban ïakhun na kawei ka constituency sha kawei pat tang na ka bynta ka jingmyntoi shimet.
Kumta nga ngeit bad nga kyrpad kum ki nongshong shnong kiba la sngewthuh bad shemphang ba phin ym ïapein ïa la ka jong ka hok bad ka pisa bymhok jong ki nongpynbiej tang ha ka aiom election, pyneh rngiew ïa la ka hok bad wat ailad ïalade ban long ki mar khaïi jong ki nongkhaïi ha kane ka elction 2023.
Ki lut 100,200,500 ne 2000 tang ha ka por election kim lah ban weng ïa ka jingduk jingkyrduh bad ki jingeh ha ka imlang sahlang hynrei dei tang lyngba ki policy treikam kiba kat kum ka jingdonkam jong ka por kein kaba lah ban kyntiew ïa ki paidbah ha ki liang baroh.
Shillong, Naiwieng 3 : U nongïalam ka UDP u bah Bindo M Lanong ula pynpaw ka jingsngew pyrshah halor ka jingai daw jongka tnad Election jongka jylla ïa ka jingshah ujor u bah Dasakhiat Lamare ha kaba la kynnoh ba u sam pisa sha ki paidbah ka Nongkrem Constituency da kaba katei ka tnad ka la ong ba ym lah ban leh ei ei namar ka Model Code of Conduct kam pat treikam.
“ Nga la ïoh jingtip ba ka nongrim ba ka tnad Election ka ai ka long ba ym pat treikam ka Model Code of Conduct ym lah ban leh ei ei, kane ka pynpaw ba katei ka tnad kam lah ban leh ei ei? Ngam sngewmynjur ïa kane bad ym don hi ruh ba sngew ïahap bad katei ka jingaidaw" ong u bah Bindo.
“ Ha kaba ïadei bad ka Model Code of Conduct hap ban ïa bishar bniah.
Mynta hashwa ka election la pynbna ïa ka Model Code of Conduct kata tang shu la pynbna ïa ka tarik.
Hato kane ka mut ba lah ban leh ïa ki kam runar mynta bad sa sangeh pat tang shu la pynbna ïaka Model Code of Conduct:? Hato kane ka mut ba yn shah beit ïa u briew uba lah ban thied ïa ki briew bad kadiang bad ka mon bad haba shit haba shai.
Hato shah sieh ïa kane? Nga tharai ka tnad election ka bakla halor kane" ong u bah Bindo.
Ha u bnai ba la dep u CEO ka jylla ubah FR Kharkongor u la phah ïa ka shithi shah ujor u bah Dasakhiat sha ka DC East Khasi Hills ban leh ïa kaba donkam namar ka Model Code of Conduct kam pat treikam.
U bah Bindo ula ong ba ka tnad election ka dei ban leh ei ei halor kane ka dei ban pan jingpynshai na utei u myntri kat kum ki kyndon ba la don lypa.
U bah Bindo uba la pynkhreh ban ïakhun na ka Nongkrem Constituency u la ong ba ka tnad Election kam pat ai jubab ei ei ruh sha ki birew kiba ujor ïa u bah Dasakhiat Lamare.
“ Ki la ïathuh ïa nga ba kin ai ka jingujor sha u Chief Election Commissioner, Delhi lada ym ïoh jubab na ka tnad elecction ka jylla" ong u bah Bindo.
Haba la kylli ubah Bindo u la ong “ Haba phi ai pisa ngi ong ïa ki briew shim beit.
Ngam don jingpyrshah ïaki briew namar kiba duk lei lei haba ki ïoh pisa ki ïoh jingmyntoi kumta balei yn kynnoh ïaki paidbah namar ki khlem leit dawa.
Kaba dei ban pynshitom dei ïa u nongai.
Kumta na kata ka daw nga khlem kren pyshah ïaki paidbah namar ki shim ïaka pisa ba ki duk bad donkam.
Lada don kiba ai balei ban ym shim.
Hynrei uba dei ban ngat ha ki bor ka ai u dei uba pynkheiñ aiñ kein" pynkut u bah Bindo.
Shillong, Naiwieng, 13: Ki Pulit ka East Khasi Hills District ki la khot hajir mynta sa ïa u nongïalam ba hakhliehduh jong ka Federation of Khasi Jaiñtia & Garo People (FKJGP) u Bah Dundee Khongsit halor ka huri hura kaba mih na ka rally pyrshah ïa ka jingkyrduh kam kaba la pynlong ha ka 28 tarik u Risaw 2022.
Ki Pulit ki la register case ïa ki nongïalam ka FKJGP hapoh Sadar Police Station bad ha Laitumkhrah Police Station halor ka jingshah shoh ki paidbah nongleit nongwan bad ka jingshah pynjulor jong ki kali ha ki nongïaid rally ha surok Police Bazaar, Malki bad Dhankheti.
Ïa u President ka FKJGP u Bah Dundee Khongsit la khot hajir ha Sadar Police Station bad la pynngat ïa u ha kijuh ki case ba la pynngat ïa u General Secretary u Bah Eldie N.
Lyngdoh bad ïa u Senior Vice President u Bah Elton Cliff Warjri, ïa u Bah Kitboklang Nongphlang bad ïa u Bah Khrawborlang Nongsiej.
Ïa u Bah Khongsit ki Pulit ki la phah wan hajir lashai ka Lah Sngi u BLei ha Sadar Police Station ha ka por 11:00 baje mynstep.
Shillong, Naiwieng 13: U President ka Forever Young u Bah Michael Syiem u la ong ba wat hapdeng ki jingshah kynthoh ïa ki rukom treikam jong kane ka sorkar MDA hynrei ka dei hok ruh ban ïoh jingïaroh namar ka dei tang ma kaa ba ai jingithuh syndon da ka aiñ ïa ka kam shna waiñ ha ka jylla kaba kiwei ki sorkar kim shym la pynsngap satia ïa kane ka jingdawa kaba la sdang la kumba 17 snem mynshuwa.
Haba kren sha ki lad pathai khubor ha ka 18th Shillong Wine Festival kaba la pynlong ha nongbah Shillong ha ka sngi Saitjaiñ, u Bah Michael u la ong ba kane ka jingai jingithuh ïa ka kam shna waiñ ha ka jylla kan long ruh ka lad aikam ïa ki samla bad ka lad ban kyntiew ïa ka kamai ki nongrepsoh namar yn ym don shuh kino kino ki soh kiban shu bret sha khyndew na ka jingbym ïoh ïew hynrei kin lah ban dei sha ki nongshna waiñ.
“Shabas sorkar MDA, shabas Conrad bad kane ka jingai jingithuh da ka aiñ ka long kaba dawa ban ïoh jingïaroh," u la ong.
U la ïathuh ruh ba da ka jingithuh da ka aiñ ïa ka kam shna waiñ ki nongpynmih waiñ shen yn sa lah ban dei ha ki dukan bad ban shalan shabar jylla.
U la ong ba kane ka jingithuh da ka aiñ ka dei hadien ba ka sorkar jylla ka la wanrah da ka aiñ Manufacture and Sale of Homemade Fruit Wines Rules 2020.
Ha kane ka sngi kumba 11 tylli ki jaka pymih waiñ ki la wan shim bynta ha kane ka tamasa bad u la ïathuh ba ka jingpoi tang 11 ngut ki nongpynmih waiñ ban shim bynta ka dei namar kiba bun hi na ki kim pat lah ban die ne shalan ïa ka waiñ ba ki pynmih namar ki dang ap shuwa ban ïoh ïa ka syrnot na ka Food Safety and Standards Authority of India (FSSAI).
Haba ïadei bad kane u Bah Michael u la ong ba ka sorkar ka dei ban wanrah da ka single window agency khnang ba ki nongshna waiñ kiba duk kin ym shitom ban ïoh ïa ka syrnot namar kumba long mynta ban ïoh ïa ka syrnot donkam ban phah shuwa ïa ki nongmuna kita ki waiñ ba pynmih shaduh Kolkata bad ka long ruh kaba shim por slem bha bad nalor kata kin hap sa ban leit register bad ka tnat excise.
“Lada ka sorkar ka wanrah noh da ka single window agency ki nongshna waiñ na ki nongkyndong kin ym hap pynbunkam ïa lade shuwa ban pynmih sha ki ïew ki hat bad kane hi kan pynshlur ïa kiwei pat ruh ban shim ïa kane ka jingshna waiñ kum ka lad kamai," u la ong.
U la bynrap, “Kumba long mynta ki nongwan jngohkai sha ka jylla lada ki wan shane kim kwah ban bam ïa ki jingbam ba shu thied na bar jylla hynrei ki kwah ban bam ïa kiba ngi pynmih na ka jylla lajong bad ka waiñ kadei kawei napdeng kita kiba kiba wan na bar ki kwah mad," u la ong.
Haba ïakren bad ki katto katne ki nongshna waiñ ki la pynpaw ba kane ka jaidkam kan dei kawei na ki lad kamai kaba lah pynim ja ïa ki samla lada ki jied ban trei ïa ka, khamtam eh ha kane ka juk kyrduhkam.
Haba kren bad ka Samla Biolinda Marbaniang ka trai jong ka Khasi Wines ka la ïathuh ba ka ju pynmih kumba 25 jaid ki waiñ na ki soh kiba pynmih tang na ka jylla beit thik.
Haba kylli halor ka ïew ka hat bad ka jaka die ka la ïathuh ba kumba long mynta ka lad pynïaid ïew ka long beit tang haba don ki kynja tamasa bad haba ki don kiba order namar ban die paidbah ha ki dukan die waiñ ne kyiad ym pat lah namar kim pat ïoh ïa ka Excise License.
“Nga pynpaw ïa ka jingsngnguh ïa ka sorkar kaba la ïarap bha ïa ngi ha kane ka ka kam bad ngi khmih lynti ba ka Exercise License yn ïoh noh hi ha u snem ban wan," ka la ïathuh.
Haba ïakren bad u bad u Samla Jason Kharkongngor u trai jong ka Umpohliew Wines u la ïathuh ba ha ka jinghsem jongu ha ki 5 snem ha ka kam shna bad pynmih waiñ u ong ba kane ka jaidkam kan long kawei na ki lad kamai kaban kiew bha ha kine ki snem kiban dang wan bad bynrap, “Nga kyntu ïa ki samla ba kin phai khmat sha kane ka kam namar ka dei ka kam kaba don ka lawei hynrei kam mut pat ba marsien sdang kan pynmih kamai noh pukpuk hynrei kan mih suki suki kum ka umpohliew bym rngad na ki synrang maw.
Nga shu kwah ban ïathuh ruh ba kam don jingeh satia ïa ki namar kane ka jaidkam kam dei kaba donkam baiseng kaba heh haduh katta katta kum kiwei ki kam ban sdang thymmai.
"Ka Samla Iakibashisha Lyngdoh kaba dei kawei na ki samla pynmih waiñ ka la ong ba kane ka kam hi ka long ruh kaba ym hap pynlut por ban trei hynrei tang shi kynta ar kynta shisngi, namarkata, ki samla kim dei ban tieng ban sdang noh da kane ka kam ka la ai jingmut.
Shuh shuh haba ïakren bad u Samla Sainkupar Myrthong uba dei u trai jong ka Breezin Wine u la ong ba wat hadien ka jingktah kaba jur ka khangdam ha kine ki arsnem na ka daw u Covid hynrei ka kam ka la sdang biang ban kiew namarkata u la kyntu ïa kiwei ba kin ym khaweit ban shim noh ïa kane ka kam kum ka lad ïohkam ïohjam.
“Ha kaba ïadei bad ka rukom pdem te ka dei ka buit kyrpang jong man uwei pa uwei uba pynmih waiñ bad kam dei rukom jong ki nongshna waiñ baroh ban leh tang kawei ka buit hynrei uei na uwei kan pher beit ka buit," u la ong.
Shillong, Naiwieng, 13: Da ki lak ngut ki riewngeit Catholic na ki 35 tylli ki Parish kiba hap hapoh ka jylli jong ka Jyllaniam Bah Shillong bad kynthup ruh ki riewngeit na ki Parish kiba hap hapoh ka jylli jong ka Jyllaniam Nongstoiñ bad Jyllaniam Jowai ki la pyndap smam ïa u Lum Tyngkong ha Laitumkhrah ban ïashim bynta da ka jingriewblei ha ka Proseshon Ïukharist.
Ïa ka Proseshon Ïukharist la lah ban pynlong biang mynta u snem 2022 hadien ar snem na ka jingwan lynshop jong ka khlam jingpang Covid ha u snem 2019 bad 2020.
Ha ka jingïaid proseshon ha ka shnong Laitumkhrah kaba la neh kumba lai kynta tam eiei la sakhi ïa ka jingïashim bynta da ka jingriewblei jong ki paidriewngeit bad ki riewniam ban ïaroh bad ban pyndonburom ïa u Blei da ki jingrwai bashoh mynsiem ha ka Ïukharist Bakhuid.
Ha ka por mynstep la pynmynta ïa ka jingkñia Mass Bakhuid da u Archbishop ka Jyllaniam Bah Shillong u Most Rev.
Victor Lyngdoh ryngkat ka jingsynran lang jong u Vicar General u Rev.
Fr.
Richard M.
Majaw bad kiwei kiwei de ki Lyngdoh Sohblei.
U Arcbishop Victor Lyngdoh haba pharia ïa ka Ktien u Blei, u la pynkynmaw ïa ka dulir Lumen Gentium 11 jong ka Vatican kaba kdew ïa ka tyllong bad ka thymmei namarba ïa ka Balang Catholic la kha na ka jingmaïa Paskha, ka jingim, ka jingshah shitom, ka jingïap bad ka jingmih pat jong u Jisu Khrist.
Da kaba pynsngewthuh shuh shuh ïa ka jingmut bajylliew jong ka Ïukharist Bakhuid, u Archbishop Victor Lyngdoh u la ong, “ïa ka jingmaïa Paskha la pynmynta biang ha ka Ïukharist Bakhuid ïa kaba ym dei ba ngin shu kynmaw hynrei ka urlong biang da shisha ba u Jisu Khrist u im, u la shah shitom, u la shah ïap bad u la mihpat.
U la knia ïalade ban pynim ïa ngi baroh.
Na kata ka daw, ka shithi u Paulus sha ki Hebru 9:12.
14 ka kren shai ba ym dei shuh da ka snam jong ki mrad ban sait ïa ki pop jong ngi hynrei u Jisu Khrist hi dalade u la shim ïa ka jaka u langknia ban phlei ïa la ka jong ka snam na ka bynta ban said khuid ïa ki pop jong ngi baroh.
Kane baroh ka dei ka jingieid jong u Blei ïa ngi bad ba ka jingïadei jong ngi bad u Blei kan long kaba janai manla ka khyllipmat.
"Haba pynshai shuh shuh ïa ka jingmaïa ba jylliew jong ka Ïukharist Bakhuid, u Archbishop Victor Lyngdoh u la pynkynmaw ïa ka Shithi Sharai jong u Pope Benedict XVI halor ka Ïukharist Bakhuid kaba ong, “ka Ïukharist ka dei ka jingmaïa kaba ngi dei ban ngeit.
Ka Sakramen ka pynskhem ïa ka jingieid ba khrawtam kaba ïalam ïa u Jisu ban aiti ïa la ka jingim na ka bynta jong ngi.
Ka Ïukharist Nakhuid ka dei ka jingmaïa kaba ngi dei ban leh niam.
Ka Balang ka ïa bteng ïa ka jingknia Ïukharist lyngba ki Lyngdoh ban pynmynta ïa ka jingknia Mass kaba u Jisu hi u la seng la buh ïa ki Lyngdoh.
Ka don ka jingïadei kaba kyrpang hapdeng ki Lyngdoh bad ka Ïukharist bakhuid bad khlem ki Lyngdoh yn ym don Iukharis, khlem ka Ïukharist ngin ym lah ban im.
Namarkata ki Lyngdoh ki pynlong borabor ïa ka jingknia Mass Bakhuid.
Ka dei ka jingjia ha kaba u Jisu u la shah shitom u la shah ïap bad u la mihpat.
Da ka jingshah shitom, ka jingshah ïap, ka jingmihpat bad ka jingkiew sha bneng u Jisu u la pynpura ïa ka Paskha kaba la pyllaitluid ïa ngi na ka jinglong mraw ban ïaid pilkrim sha ka jingim bymjukut.
"Shuh shuh u la ong, “ngi dei ban ïa ka jingim kaba shah ïalam ha u Mynsiem Bakhuid.
Lada ngi im katkum ka jingïalam jong u Mynsiem Bakhuid ngin ïoh lait im bad lada ngi im katkum ka doh ngin ïap.
Namarkata, ka Ïukharist Bakhuid ka dei ban ktah ïa ka jingim jong ngi baroh kawei.
"“Ngi ruh ruh ban im katkum ka sngi jong U Trai.
Ka jingim kaba manla ka sngi kam dei ban long markhongpong.
Ngi dei ban im da ka jingim laitluid na ka pop ka sang bad ngi dei ban tyrwa ïalade ha Blei Trai Kynrad ban im da ka jingim tipbriew tip Blei bad ban im kum ki khun jong ka jingshai bad ban kiar na ka jingim jong ka jingdum," la ïai ban u Archbishop bad bynrap, “ka Ïukharist Bakhuid ka dei kaba ngin pynbna.
"“Ka Balang kaba im ha ka Ïukharist Bakhuid ka dei ka Balang Mishoneri.
Ïa ngi baroh la khot ban long ki mishoneri khamtam ba ka jingïoh pdiang ïa u Jisu ha ka Ïukharist Bakhuid kan pynlong ïa ngi ki mishoneri," u la ong.
“Ka Ïukharist Bakhuid ka dei ka jingmaïa kaba ngi dei ban pynbna sha ka pyrthei," u ong shuh shuh bad bynrap, “lada ngi ieid ïa u Jisu ha ka Ïukharist Bakhuid ngi dei ruh ban ieid ïa ki baduk barangli kumba u Pope Francis u la pynbna ba mynta ka sngi kum u snem ban kynmaw ïa ki Baduk.
".
Nongpoh, Naiwieng, 12 : Uwei u Mawnongrim ba la wan buh da ka Assam ban tei ïa ka I.
B ka tnad Forest ha Jatalong ba hap ha Raid Nongtumg ha Ri Bhoi u la shah pynpra noh ha ki paidbah, kaba dei halor ka nongrim ba la wan buh jubor ïa utei u Mawnongrim khlem da tip ka bor shnong bad ki paidbah Nongshong Shnong.
Ki paidbah ka shnong Jatalong ki la pynpra noh ïa utei u mawnongrim ha ka miet sngi Saitjaiñ hadien ba la wan buh ïa u Mawnongrim da u Dr.
Tuliram Ronghang, CEM ka KAAC ha ryngkat ka jigndon lang u Horensing Bey, MP bad u Rupsing Teron, MLA, U Avijit Kro, u member ka MAC ka KAAC lem bad kiwei ki ophisar sorkar ka Assam na ka tnad Forest.
Kumba la ioh lum jingtip, la ong ba ki paidbah ki la bitar halor kane ka jingleh donbor ka sorkar Assam lyngba ka Karbi Anglong Autonomous Council kiba la wan ban buh ïa u mawnongrim khlem da tip ka bor shnong bad ki paidbah bad dei halor kane ka nongrim ki paidbah da ka jingbitar ki la mih ban pynpra tang hadein katei ka sngi ba la wan buh ïa u Mawnongrim.
Kumba la pynpaw da ki nongïalam shnong ki la kynnthoh ruh kumno ka sorkar Assam ka lah ban wan rah ïa ki kam pynroi haba ïa ka jingïapynbeit pud ka dang ïaid mynta bad kaei kaba la pynbitar ïa ki paidbah ruh ka dei namar ba ka Assa ka ioh lad ban wan rah ïa ki kam pynroi bad katba ki kam pynroi ba wan na Meghalaya pat ki shah khanglad ha ka Assam.
Halor kane ka nongrim kim ailad ban wan ki kam pynroi na ka Assam katba ym pat lah ban pynbeit ïa u pud u sam bad lada shah ïa ki kam pynroi na Assam ki kam pynroi na ka sorkar Meghalaya ruh ki dei ban ioh lad ban wan sha kitei ki shnong, la pynpaw ki nongïalam Shnong bad ki riew rangbah.
Shillong, Naiwieng 13 : Ka jingangnud jong ki paidbah ka Thaiñ Sohra bad Shella lehse kan sa urlong shen hadien ba la ïoh jingtip ba ka sorkar Jylla shen kan sa pynbna noh ïa ka Sohra kum ka District kaba thymmai jong ka jylla lehse ha shuwa ka ka jingrakhe Khristmas ka ban long ruh kum ka jingai sngewbha Khristmas ka sorkar ïa ki paidbah ka Sohra bad Shella Constituency.
La ïoh jingtip ba ka sorkar ka lah ban pynbna ruh sa kawei ka District sha Garo Hills ha ryngkat bad ka Sohra.
Ki lad khubor ba la ïoh lum ki ïathuh ba mynta ka jingpynkhreh ka dang ïaid shaid shaid bad shen u Chief Secretary un sa khot noh ïa ki kynhun dawa District na ka thaiñ Sohra ban ïakren kham bniah halor kane ka kam khnang ba un ïoh ban phah noh sha ka sorkar ïa ka kaiphod katkum ka jinglap bad jingbishar bniah jong ka Committee kaba u lam khmat halor kane ka kam.
Kum ban shu pynkynmaw ba ka ishu dawa district ha Sohra kaba la kynjah jar naduh u snem 2018 ka la sdang shongshit biang sa shisien hadien ba ka ki heh ka NPP dang shen ka la leit ban khroh ïa uwei u riewpawkhmat na Sohra, u bah Alan West Kharkongor ban ïakhun ïa ka Election 2023 na kane ka party.
Lah ban pynkynmaw ba na ka liang jong utei u rabngbah u la buh shuwa da ka ishu jong ka Sohra District shuwa ban un kohnguh.
Katkum ki lad jingtip la sngewthuh ba ka jingïakut ka long ba une u rangbah un kohnguh ban ïakhun na kane ka party tang lada ka sorkar ka shimkhia biang ïa ka ishu Sohra District bad ruh ban pynïoh ïa ka jingangnud kaba la slem jong u paidbah katei ka thaiñ.
U bah Alan West Kharkonor dang ha ka taiew ba la dep u la rung syndon sha katei ka party bad pynbna kum u kyrtong jong ka NPP na Sohra Constituency hadien ba U Myntri rangbah ka jylla, U Conrad K Sangma u la khot ïa ka kynhun jong ka Sohra District demand Forum(SDDF) ban ïakren ïaphylliew jingmut biang halor kane ka kam.
Ka jingïakren ka long kaba seisoh khamtam ha kaba u la ong ba ka headquater jong ka District kan long beit ha Sohra/Kum ban shu pynkynmaw, u bah Alan West Kharkongor u dei uwei na ki rangbah kiba la sdang ïa ka kynhun ba la tip kum ka Sohra District Demand Forum, (SDDF) bad naduh u snem 2018 kane ka kynhun ka la trei shitom bad duriap thop ban buh ïa ka jingdawa hakhmat ka Sorkar.
Ka ishu dawa District ha Sohra ka dei kaba la slem bha bad ha ka jingshisha ka Sohra ka la dei ban ïoh District shuwa ïa ka Mairang ruh.
Ha katei ka por na ka liang jong u Myntri Rangbah ka jylla, U Conrad K Sangma u la ai daw ba ïa ka Sohra la buhteng shuwa shipor na ka daw jong ka jingbym ïahap bad ki jaka kiba kynthup sha Pynursla.
Kane ka jingleh jong ka sorkar ka la pynjew mynsiem shi katdei eh ïa ki paid ka thain Sohra bad Shella kiba sngew ba ka dei tang ka jingleh ban pynsngewbha ïa u President bathymmai ka UDP, u bah Metbah Lyngdoh.
Ha ka jingïakynduh jong ka SDDF bad u Myntri rangbah dang shen na ka liang ki dkhot ki la ïohlad ban pynshai kdar ba ka Pynursla kam kwah satia ban ïadon bad ka Sohra bad ba dang ha u snem 2017 ka la ïoh ïa la ka Sub Division.
Dang shen u Symbud Myntri rangbah ka jylla, u bah prestone Tynsong uba long ruh u MLA ka Pynursla u la kren shai ba ka Pynursla kan ym ïasnoh bad ka Sohra District bad ba ka la dei ka por ba ka Sohra bad Shella kin ïaid la ka jong ban thaw ïa ka District kaba thymmai.
Haba u nongthoh kotkhubor u la twad jongmut na ki katto katne ki paidbah na ka thaiñ Sohra, la sngewthuh ba bun hi na ka paidbah jong ka thaiñ Sohra mynta ki la sdang ban noh liang sha ka seng NPP bad lada dei ba katei ka jignangnud kan urlong noh shen, bun ki paidbah wat kiba la don ha kiwei ki party ruh kin phai khmat sha u kyrtong ka NPP naba ki lap ba ka jingïakhun jong u ïa kane ka elekshon 2023 ka don ka nongrim kaba skhem bad halor ka dawbah jong ki paid ka thaiñ Sohra bad Shella baroh kawei.
La lap ba ka jingrung NPP jong u bah Alan ka la ïarap shibun eh wat ïa ka NPP Shella naba bun na kitei ki dong bad kyntoit kiba hap ha shnong Sohra ki hap mynta ha ka Shella Constituency ruh.
Na ka liang jong u Myntri Rangbah ka jylla ha ka jingïakynduh bad ki nongthoh kotkhubor dang shen u la kren shai ba ka jingdawa jong ka Sohra Distict ka long kaba shongnia bad mynta ka jingbishar ka dang ïaid shaid shaid khnang ba yn lah ban ai noh ïa ka rai kham kloi khamtam haba na ka liang jong u Synbud Myntri rangbah u la kren shai ba ka Pynursla Civil Sub Division ka hun ba ïaid la ka jong ban pyndap pynbiang shuwa ïa kane ka Sub Division kaba dang shen bad dang thymmai eh.
Shillong, Naiwieng 13 : U MLA jongka Mawlai Constituency u bah Process T Sawkmie ula pynpaw ka jingsngew kmen kaba khraw ba un ïakhun ha kane ka kynti na ka Seng Saiñ Pyrthei United Democratic party (UDP) bad ka daw bah ka dei ba kane ka party ka dei ka seng riewlum bad kan phai khmat beit sha ki mat kiba ktah ïa ka im ka iap ka jaidbynriew.
Haba ïakren bad u Mawphor u bah Sawkmie u la ong “ Nga rai ban ïakhun na ka UDP halor ki mat jongka jaidbynriew namar nga tip shai kumba ngi don tang para ma ngi ki trai jylla ngin pyrkhat beit ïa ki mat kiba ktah ïa ki jaidbynriew riewlum rit paid namar ngim donkam ban da ïoh jingmynjur na shalor kumba long kiwei ki party ba hap ïoh bor ne jingmynjur beit na Delhi nalor kata nga ïohi ruh ba ka don ka jingïatylli bad ïalong kawei hapoh ka UDP".
Shuh shuh u la ong “ Kumba long mynta ki paidbah ki kwah ban ïohi ïa ka jingkylla bad ki kwah ruh ban ïoh ïalam ïa ka sorkar ba thymmai ha u 2023 da ka UDP.
Namar katba nang mih ki sngi ka UDP ka la nang khlaiñ nang khlaiñ bad bun ruh kiba kwah ban ïoh tiket na ka UDP".
Nalor kata u la ong ba ki paidbah ki la sdang ruh ban ïakren shaphang ka kam Myntri Rangbah ha ka jylla khamtam shaphang u President ka UDP bad lada U Blei u kyrkhu ba ka party kan jop bun khlem pep hi u bah Metbah Lyngdoh uba dei u President un shimti beit ïa ka kam Myntri Rangbah ba thymmai ha ka jylla.
Khatduh u bah Sawkmie u la ong “ Nga kyrpad ïa ki paidbah ka jylla ban ailad ïa ka UDP ban jop don burom khnang ba kan ïoh ïalam ïa ka sorkar kumba la thrang da baroh ha u 2023.
Ki paidbah ki la ïoh mad kumno ka long haka por ba ïalam ïa ka sorkar da ka Congress bad kumno ka long haba ïoh ban ïalam da ka NPP ruh.
Kumta ailad ban ïalam sa ka UDP khnang ba ki paidbah kin sa ïohi ba kan don beit ka jingkylla kaba khraw ha ka jylla ha baroh ki liang".
Shillong, Naiwieng 15 : Ka surok ba itynnad baroh arliang na Shillong haduh Lum Mawthadraishan ka la sakhi ïa ka jingshim bynta shitrhem jong ki nongñiah cycle na kylleng ka jylla kiba ban shim bynta ha ka lympungbah jong ka 2nd North East Olympic Games 2022, ha kaba ka Manipur ka la ïoh ban khur ïa ka nam lahduh ha ka liang ki shynrang bad kumjuh ruh ha ka liang ki kynthei.
Da kaba beh ïa ka thong kaba 80 kilometer, kane kadei kawei na ki 18 tylli ki jingïalehkai ha ka NEOG 2022 kaba la pynlong shabar jong ka nongbah Shillong ha kaba ki nongñiah cycle ki ïoh ruh ïa ka kabu ksiar ban ïohi ïa ki sawdong sawkun bad ki surok kiba bha naduh dang ngir ha kane ka sngi Ba-ar.
Ha ka jingïakhun, u Konthoujam Bishan Singh na Manipur u la ïoh ban khur ïa ka nam lahduh da kaba pyndep ïa katei ka thong ha ki 2kynta, 28 minit bad 25 sekhon ban khur ïa ka jingjop ha ka liang ki shynrang (Open men’s category).
Ïa ka takma rupa pat la ïoh da u Tajum Dere na Arunachal Pradesh uba poi slem tang hadien shi minit kata ha ki 2.
29:19 sekhon katba u Kevinjohn Khyllait jong ka Meghalaya pat u la ïoh ban khur ïa ka takma rnong da kaba pyndep ha ki 2:30:45 sekhon.
Ha ka thup ïakhun jong ki kynthei pat, ïa ka nam lahduh la ïoh ban khur ïa ka Naorem B Devi jong ka Manipur kaba la pyndep ïa ka thong ha ki 2:57:18 sekhon.
Katba ïa ka kyrdan kaba ar la ïoh da ka Arunachal Pradesh lyngba ka Lindum Kia Kia kaba pyndep ha ki 3:01:56 sekhon bad ka Thokchom Helen Devi ka la ïoh ban pynbun takma ïa ka Manipur da kaba wan ha ka kyrdan kaba lai hadien ba ka la pyndep ïa ka thong ha ki 3:04:55 sekhon.
Haba ïakren bad u Kevin John Khyllait, uba la jop ïa ka Takma Rnong ha kane ka jingïakop ñiah Cycle, ula ong ba kane kadei ka sien kaba nyngkong eh ba un ïashim bynta ha ka Road Race jong ka Cycling.
Hynrei u la pynpaw pat ba u sngewkmen bau lah ban poi ha ka kyrdan kaba lai.
U la ong ba u don ki jingeh ha ka por ba ïah Cycle na Shillong sha Mawthadraishan bad kawei na kine ki jingeh kadei ka jingkhriat khamtam ynda poi ha ki thaiñ Kynshi, ha kaba ka la pynshitom ïa u wat ban thep Gear bad wat ban bam jingbam ruh ym ïoh lad namar ka jingkhriat palat.
Nangta ynda la kiew sa ïa ka surok ranab jong u Lum Mawthadraishan, u la thait bha bad u la mut ban shong noh namar ka jingthait palat.
Hynrei u la ïakhun tyngeh ban poi tad haduh kliar lum syndon.
Haba la kylli kaei kaba donkam haba long u nongïakhun ñiah Cycle, u Kevin, u la ong ba kaba donkam eh kadei ka jinglah ban shah ïa ki jingeh bad ka jingtrei shitom, namar ba khlem kine ka long kaba eh ban ïakhun ha ka jingïakop ñiah Cycle.
Sa kawei pat kaba donkam ka long ban don ki tiar ki tar khamtam eh ka Bicycle kaba ïahap bad ka jong kiwei pat ki nongñiah Cycle, namar kaba u don mynta kam pat dei kaba biang bha.
U la ong ba kiwei ki la don da ki tyre tubleless katba ma u pat u dang ñiah da kaba don bad ka tube, kaba ka dor ka long kumba 1.
20 lak tyngka katba kiwei pat ki don kaba hapdeng 5 bad 6 lak tyngka.
“Nga la rem ha kiba bun ki jingïakhun shabar jylla, tang namar ba ka tyre jong ka Bicyle jong nga, ka puncture noh", u la ong.
U la ïathuh ruh ba un nang trei shitom nangne shakhmat ban ïashim bynta khamtam ha ki National Level.
Shillong, Naiwieng 15 : Ka Meghalaya bad Mizoram kidei ki ar tylli ki jylla kiba la poi shaduh ka kylla kaba khatduh ban ïa knieh ïa ka nam lahduh ha ka phutbol U-21 jong ka 2nd North East Olympic Games 2022, kaban long ha ka 16tarik mynta u bnai ha madan MFA Polo, Shillong ha ka por 1:00 baje mynsngi.
Na ka liang ka Meghalaya Football Association (MFA) ka pyntip ruh ba na ka daw ka jingduna ki jaka shong ha jaka peitkai jong ka madan MFA Turf Polo ground, Shillong, la buh ruh haduh lai tylli ki LED giant screen ha Shillong Sport Association (SSA) Football Ground – I, Polo khnang ba ki paidbah kin ïoh ban peit Live beit hangto ia ka jingialehkai final hapdeng kitei ki ar kynhun.
La pyntip ruh ba ia ki jaka die tiket yn plie naduh ka por 11:00 baje mynstep bad kumta la bthah ia ki paidbah ba kin shong noh ha ki jaka jong ki naduh ka por 12:00 baje mynsngi.
La pyntip ruh ba ki nongwan peitkai kin ym ïoh satia ban rah shapoh jaka peitkai ia ki bilor um, ki sikret, jingpruid lane ki siej teh lama, ki jingput, ki jingpynbthei, ki pla kit ne pla laptop, biri, kwai, duma bad ki shyngkom.
Na ka liang ki bor pynïaid ki pyntip ruh ba ïa ki giant screen la buh ruh ha Assam Club, Laban, Polize Bazar, Shillong bad Tura na ka bynta ban pyni live ïa katei ka final football.
Nalorkata yn pyni ruh ïa katei ka jingïakhun ha DD Sports Channel bad live stream ha Prasar Bharati Sports Youtube channel lyngba ka :  PrasarBharatiSports.
Shillong, Naiwieng, 15: Mynta ka sngi ka ophis jong ka Khadi and Village Industries Commission (KVIC) kala pynlong ïa ka jingpynsngewthuh paidbah ha kaba ïa dei bad ka kshim PMEGP kaba la pyntrei kamha u snem 2008-09 da kaba pynïashnoh lang bad ka Prime Minister’s Rozgar Yojana (PMRY) ban kyntiew ïa ka ïoh ka kot ha ki nongkyndong.
Ka Khadi and Village Industries Commission (KVIC) ka dei ka nongpyntrei kam ha ka Ri baroh kawei ba dkiba pyntrei kam pat ha ki jylla pat ki dei ka , KVIBs, ka District Industry Centres (DIC) bad ka Coir Board, ïa kane ka jingïalang ban pynsngewthuh paidbah la leh da ka ophis jong ka Khadi & Village Industries Commission ha at Khadsawphra College kaba don lang bad ka Higher Secondary School, Mairang , Eastern West Khasi Hills District.
Ïa kane ka jingpynsngewthuh paidbah la leh da ka jingthmu ban kyntiew ïa ka seng kam seng jam sha ki nongkyndong ban seng kam la jong bad ka thong ka long ba ‘ To long ki nongai kam ym ki nongwat kam".
Kane la long shibynta ruh ban pynurlong ïa ka Aatmanirbar Bharat, kane ka long ban pynsngewthuh ïa kane ka skhim ha kane ka District kaba thymmai.
Kiba la wan ban ïa shim bynta ha kane ka jingïalang ki don 150 ngut ki samla na katei ka thain, bala ai jingkren ban pynshai paidbah na ka KVIC Shillong u Mange Ram ba dei Director, kiwei kiba la don lang ki long na ka DCIC ka EWKH District u I Wreang ba dei General Manager ka kong A Mawlong ka Project Manager EWKH.
Smt.
Rita Hajong LDM EWKH.
Ha kane ka sngi la ai jingkren ruh na ka kong.
Fulgida Dkhar na Nongstoin Social Service Society kaba dei kawei kaba la kiew na ka jingïarap kaba la ïoh na kane PMEGP bans hna ïa ka sabon Kristy Soap Industries, la don lang ka kong Kristimai Kharbudnah bad u Principal ka KhadsawphraCollege, ha kane ka sngi la batai ïa kiskhim na ka bynta u snem 2022-2023.
Ha ka imlang ka sahlang ki don lai tylli ki mat kiba kongsan eh kata ka imlang ka sahlang (Social) ka ïoh ka kot (Economics) bad ka synshar khadar (Politics).
Ha kaba nyngkong u khun bynriew um pat donkam ïa kata ka synshar khadar, hynrei namar jong ka jingïaid shaphrang jong ka jingbun briew la donkam ban don ïa ka synshar ka khadar ne ka Politics kumba long ha kine ki sngi kiba mynta.
Nyngkong eh ki briew kim donkam wat ïa ka pisa hynrei ki shu ïa kylliang ia ki jingbam bad kiwei pat ki tiar ba ki donkam (Bartar system).
Hynrei katba nangïaid ka por la donkam ban don ïa kata ka bynta ne ka medium kaba lah ban long lang ka nongkylliang ïa baroh ki jingdonkam bad kata ka dei ka pisa.
Namar kata ha kine ki sngi ngi donkam ban don ïa ka bor treikam bad ïa kane la peit da kata ka bor synshar ne ka Politics.
Ki paidbah ha kine ki sngi kim dei ban sngewthuh bakla ba ka Politics ka dei ka pisa.
Hynrei ym lah ban len ba ka pisa ka dei pynban ka POLITIK.
Haba baroh ki kwah bor kumno keiñ ki dang lait pat na kata ka bamsap?Yn nai da ïakren eh ïa kata ka bamsap hapoh ka ri India, hynrei hangne ha ka jylla Meghalaya ruh bun ki paidbah ki la ïakylla bam sap lut.
Ka jingbamsap ka la kiew haduh ki riew madan ne “grassroot".
Ki paidbah ki sngew ba ka long ka kam kaba shitom ïa ki ban ïashimbynta ha ka jingjied ia ki nongmihkhmat jong ki, hynrei ynda ha ba la pynbamsap ïa ki da ki nongmihkhmat kiba theh da ka pisa puk puk, ki paidbah khamtam ha ki thaiñ nongkyndong ki peit khmat kliaw lano ba kata ka por election kan wan biang khnang ba kin ïoh bynta ha ka kam bamsap.
Hato lah mo ban ïoh pat ïa ki nongmihkhmat kiba khuid ba suba haba ki paidbah hi kim sngewthuh ïa kata.
Ka jingïakhih pyrshah bamsap jong u Anna ha ki snem kiba la leit ka la saphriang ha baroh kawei ka ri India, hato kane kala kut noh tang katto.
Kane ka jingïakhih bamsap ka dei ban long ka jingiakhih kaba jur bha khamtam lei ha la por shuwa jong ka Election bad ha ka por Election khnang baki paidbah kin sngewthuh kaei kata ka bamsap.
Ka jingbatai halor ka Politik, la ong ba “ka dei ka bor ban pynlong ïa kiwei ban leh ïa kaei kaba kita kiba don ha ka bor ki donkam".
Ym lah ban len ba ka politik ka dei shisha ka bor bad kumjuh ruh ka pisa ka dei shisha ka politik, da ka pisa la pynlong ïa ki paidbah ban jied ia ki nongmihkhmat jong ki, ha ka bor jong ka pisa ki nongmihkhmat kiba don ïa ka ki shah jied bad ïoh ban bat ïa ka shuki jong ka bor.
Ka long kaba sngewsih bad kaba ktah haduh katta Ki kyrtong MLA/MDC haman la ka Election ki la Invest ne theh baiseng ishyrkhei bha da ka bor jong ka pisa.
Ki heh saipan ki la pynkylla long Business ne mar khaiï ïa ka Election.
Naduh ka Election MLA, MDC bad ha ka Elction MP ruh la ïohi ïa ka jingtreikam borbah jong ka tyngka.
Lada don ka tyngka wat kito kiba ym don jingshemphang ei ei shaphang ka shynshar khadar ruh kim salia ban mih ban ai aireng.
Hooid baroh kim lah ban lait na ka pisa hynrei ym pat haduh u pud ban pynlong kam Khaïi ne Business ïa ka kam shynshar khadar.
Ka jingtheh pisa jong ki heh saipan na ka bynta ban jop ha ka Election ka long beit ba kin kurup ïa ka bor synshar bad hadien hane ynda la wan ha ka bor synshar sa shna ki aiñ kiba lai phew jait ban pynmih ne khyllie ia ka jingduh baroh.
Hato lada kano kan dang ïai bteng lah mo ban ïaleh pyrshah ïa ka jingbamsap?Namar kata ban wanrah ïa ka jingïakhun pyrshah bamsap kaba jop donkam ban pynsngewthuh ïa ki paidbah ban tip kaei ka bamsap.
Ka jingbamsap ka wanrah ïa ka jingdkoh jong ka jingïaid beit jong ka synshar khadar namar ba ki nongmihkhmat kiba bamsap ki hap ban khyllie jinglut ïa baroh ka pisa pisa kaba ki la pynlut ha ka por election.
Ngi ïohi ïa ka jingkiew dor jong ka bam ka dih hapoh ka ri bad khamtam ha ka jylla jong ngi kane ka dei ka jingmih na ka jingbsamsap kaba ki paidbah ki ïadonbynta lang.
Shillong, Naiwieng 15 : Ka Meghalaya ka la ïoh ban khur ïa ka nam lahduh lane kum ka Overall Champions ha ka lympung Athletics jong ka 2nd North East Olympic Games 2022 hynne ka sngi Ba-ar.
Ka Meghalaya ka la ïoh ban khur haduh 15 tylli ki takma ksiar nalor 9 tylli ki takma rupa bad 17 tylli ki takma rnong kaba lada kheinlang baroh ki la poi 41 tylli.
Kadei tang kane ka jingïalehkai na ka bynta ka Meghalaya kaba dei ka trai jaka ban khur bun tylli ki takma ksiar ha katei ka lympung NEOG 2022 ba pynlong ha kane ka jylla.
Kumban shu kdew hangne, ba ka NEOG kaba nyngkong kaba long ha Manipur ha u 2018, ka Meghalaya ka la ïoh ban khur tang kawei ka takma ksiar kumta ban mih madan biang hadien saw snem ka la long kaei kaei kaba khraw na ka bynta ka jylla bad ruh ka jingjop bad ka burom kaba khraw ïa baroh la ka long naduh ki nongïalehkai, ki coach, ka sorkar jylla bad ruh ïa ka tnad Ïalehkai khamtam eh ïa ka Meghalaya Athletics Association nalor kiwei kiwei ki kynhun.
Ha katei ka thup ïalehkai, ka Assam ka la wan ba ar da ki 12 tylli ki takma ksiar, 6 tylli ki rupa bad ar tylli ki rnong katba ka Manipur pat ka wan ha ka kyrdan kaba lai da ki 10 tylli ki takma ksiar, 14 tylli ki rupa bad 9 tylli ki takma rnong.
Ka Nagaland pat ka la ïoh ban khur 9 tylli ki takma ksiar, saw ki rupa bad 10 ki rnong katba ka Tripura ka khur ar tylli ki ksiar, 7 tylli ki rupa bad 7 tylli ki takma rnong.
Ha kawei pat ka liang ka Arunachal Pradesh ka la ïoh ban khur kawei kawei ka ha baroh ki thup nangta ka Sikkim pat ka ïoh ban khur san tylli ki takma rupa bad kawei ka rnong bud sa ka Mizoram kawei ka takma rupa.
Na ka bynta ka Meghalaya kum ka kynhun trai jaka ka duna sa saw tylli ki takma ksiar ban don ha ka kyrdan kaba lai hadien ka Arunachal Pradesh ha ka thup kiba ïoh khur takma ha ka NEOG 2022 tad haduh ka por 9:20baje janmiet.
Kumba ka long haduh mynta ka Arunachal Pradesh ka ïoh ban lamkhmat da ki 38 la 34 tylli ki takma ksiar ïa ka Meghalaya, katba ka Assam pat ka lamkhmat ha ka kyrdan kaba nyngkong da ki 78 tylli ki takma ksiar bud pat sa ka jylla Manipur da ki 75 tylli ha ka kyrdan kaba ar.
Ïa ka khusnam Best Athlete na ka bynta kiba 20 snem shajrong la ïoh da u Neiketoulie Belho ka Nagaland uba la khur ïa ka nam lahduh ha ka 100m bad ruh ha ka Long Jump.
Ha ka thup ki kynthei ba 20 snem shajrong pat la ïoh da ka N Chaoba Devi jong ka Manipur, kaba khur takma ksiar ha ka 800m bad 1500m.
U Arupjyoti Gogoi jong ka Assam u la ïoh pdiang ïa ka khusnam kum u nongïalehkai ba kynsai tam ha ka thup kiba hapoh 20snem hadien ba u la khur takma ksiar ha ka 100m bad 200m.
Katba ka Niansai T jong ka Nagaland ka la shah jied kum ka nongïalehkai ba kynsai tam ha ka liang ki kynthei ba hapoh 20 snem hadien ba ka la jop ïa ka jingïakob mareh ba 800m bad 1500m.
Nongstoiñ, Naiwieng, 15: Namar ka jingpynsahteng jong ka sorkar ban phah maramot ïa ki katto katne ki surok kiba don hapoh ka sor Nongstoiñ kiba rung sha ki kyntoit shnong, mynta ka sngi ki nongïalam ka Hynñiewtrep Youth Council New Nongstoiñ Unit hapoh ka jingïalam jong u samla Wilson Myrthong President, ki la leit ban ïakynduh ïa u bah F.
Sohlang Executive Engineer ka PWD Nongstoiñ Division, ban pynkynmaw biang ïa u halor ka jingthoh kaba ka seng ka la leit buh ha u Executive Engineer ba mynshuwa, na ka bynta ban kyrpad ïa u ba un ïarap lem, ban pynsgew sha ka sorkar ba kan phah maramot ïa kitei ki surok kiba la jot ba ki paitbah kin lait na ki jingeh.
Ha katei ka jingleit ïakynduh jong ki u bah Sohlang u la ong ba na ka bynta ban maramot ïa ki surok hapoh ka sor Nongstoiñ, ka sorkar ka la ïoh jingïarap pisa na ka World Bank bad shen kan sa mang pisa na ka bynta ban maramot ïa baroh ki surok kiba la jot hapoh sor Nongstoiñ.
Ha kajuh ka por u la kular ba un sa buddien ha kaba ïadei bad katei ka mat bad lada ka sorkar ka la khot tender bad sam jingtrei sha ki kontraktor, un ïaleh katba lah ban kyntu ïa ki kontraktor ba kin pynsted ïa kam.
Mawkyrwat, ‘Naiwieng, 15: Ka Khasi Student’s Union (KSU) jong ka Phlangdiloiñ Area Unit ha kane ka sngi saitjaiñ jong ka taïew ba la dep ka la ïoh ban rakhe ïa u maw-mer jong ka jingdap 21 snem ha ka jingïaid lynti ha ka jingshakri jong ka ïa ka dong ka thaiñ, ka ri bad ka jaidbynriew baroh kawei ha kaba u bah Lambokstarwell Marngar, President KSU Central Body u la long kum u kongsan.
Haba kren ha ka jingïalang, u bah Lambokstarwell Marngar, President ka KSU Central Body u la ong ba ha ka jingrakhe jong ka jingdap 21 snem ka KSU Phlangdiloiñ Area Unit ha ka jingshakri jong ka na ka bynta ka dong ka thaiñ bad ka jaidbynriew ka pynkynmaw ba kum ki nongïalam ha ka jingïaid lynti jong ki kim shym la ïaid ha ka lynti kaba jlieh hynrei ki la ïaid ha ki lynti kiba eh bad kiba khoh-ruh khoh-ram ryngkat ka jingtyrha haba ki tynrong ïa ka lyngkor kaba khia na ka bynta ka dong ka thaiñ bad jong ka ri bad ka jaidbynriew.
U la ong ruh ba ymdei ban klet pat ïa ki jingaimynsiem bad ki jingpynshlur wat na ka liang ki kmie ki kpa bad kiba ha ïing ha sem jong baroh ki dkhot ha ka jingïaid lynti jong ki.
Kumta lyngba kane ka sngi, u sngewbha khot ym tang ïa ki nongïalam jong ka KSU hynrei ïa baroh ki dkhot jong ka jaidbynriew ba kin long ki nongtei thymmai ban pynthikna ba ka jaidbynriew kan skhem bad kan neh khnang ka ban long ka stieh ban ïada bad ban ïa khun pyrshah ïa ki bor kiba nabar kiba wan ban thombor ïa ka ri bad ka jaidbynriew.
“Lada ngi shuh sah kut ha kata ka jingïakynad, jingïakdewkti, ka jingïatharai sniew bad ka jingïakhwan myntoi shimet ka dei kata ka lynti ba ngin plie pynban ïa ka jingkhang ban ailad ïa ki nongwei ba kin pynïaid bad shynshar ïa ka jaidbynriew jong ngi", ong u bah Lambok.
U la ong shuh shuh ba ka jaidbynriew haduh kine ki sngi ki don beit ki nongshet kylla, hynrei la kren bunsien shaphang kata ka rai-bi jong ka jaidbynriew kaba dang tyllun haduh mynta mynne da kaba pynrem jur ba kiba shong ha Secretariat, kaba long ka jaka treikam ba ha khliehduh jong ka sorkar Jylla hynrei mynta pat, “La shynshar da ki ‘boss’, ym da ki nongïalam kiba shisha (leaders)", u la ong.
Kane ka jingkren jong u ka long halor ka nongrim ba ha kine ki 40 snem tam, ki nongïalam ka KSU lem bad kiwei kiwei ki nongïalam sengbhalang ki la pyndep ïa la ka jong ka kamram da kaba ki ju pynsngew sha ka sorkar halor kiba bun ki mat kynthup ha kaba ïa dei bad ka koit ka khiah, ka ïoh kam ïoh jam bad ka pule puthi, hynrei kaba sngewsih ka long ba haduh mynta ym pat ïohi ïa kano kano ka policy treikam kaba lah ban wanrah jingmyntoi ïa ki samla pule hapoh ka jylla Meghalaya.
Namarkata, u la buh ka jingkyrpad ïa baroh ba long ki briew kiba husiar bad kiba kyndit thiah da kaba kin sngewthuh ïa la ka jong ka jinglongtrai ha ka khyndew ka shyiap bad ban sngewthuh ruh ïa ka jinglong ba kyrpang ïa kaba naduh ki longshwa manshwa ki la ai ha ngi.
“Katba dang nang dang stad, ka don pat jinghiar dor ha ka akor ka burom, khamtam ka jinghiar ar sut jong ka jingkitkhlieh na ïing na sem bad ka jingkitkhlieh ha ka imlang ka sahlang bad ka jingïap ruh ha ka jingkitkhlieh ïa ka ri bad ka jaidbynriew", ong u bah Lambokstar.
Ha kajuh hi ka sngi kum ka unit ka la ïoh ruh ban pynthymmai ïa ki nongkitkam jong ka ha kaba u kongsan u la ïoh ban pyntian smai ïa ki nongkitkam jong ka samoi treikam 2022-2025 bad la jied President ïa u Batkupar Imiong, Vice President u Middleton Basaiawmoit, General Secretary u Banrapbor S.
Lyngdoh, Assistant Secretary u Johnveny Syiemiong, Organising Secretary u Shembok Marshra, Assistant Oranising Secretary u Teibor Nonglang, Finance Secretary u Drepstarwell Thongni, Assistant Secretary u Rangkynsai Syiemiong, Publicity Secretary u Silvester Imiong, Assistant Publicity Secretary u Pynraplang Thongni, Sports Secretary u Willgeorge Syiemiong, Assistant Sports Secretary u Pauljenstar Nonglang, Education Secretary u Bigest Thongni, Assistant Education Secretary u Pyndaplang Marshra, Environment Secretary u Gentle Syrman, Discipline Secretary u Markus Iawphniaw bad kynthup ruh ïa ki 6 ngut ki dkhot.
Kiba ïadonlang ha kane ka sngi ki long u bah B.
S.
Lyngdoh, President ka Langrin Youth Warfare Association kum u symbud kongsan, u bah Iashanborlang Mukhim, Asst.
Organising Secretary ka KSU Central Body, u bah Forwardman Nongrem, President ka KSU South West Khasi Hills District, ki Nongïalam ka KSU Umdohlun Circle, u Syiem Khynnah ka Hima Langrin, ki Nongïalam Shnong bad ki ‘riew Rangbah jong ka dong ka thaiñ.
Nongstoiñ, Naiwieng, 15: Ka jingpynrung kyrteng ïa ki nongthep vote kiba thymmai kiba la kynjoh 18 snem kan long haduh ka 1 tarik jong u bnai ba nyngkong 2023.
U Electoral Registration Officer ka West Khasi Hills, u la pyntip paitbah ba ka jingpynrung kyrteng ïa ki nongthep vote ba thymmai kan long na ka bynta ki lai tylli ki constituency, kata ka 32 Nongstoiñ, 33 Rambrai Jyrngam bad ka 34 Mawshynrut constituency.
Nalor kata u la pyntip paitbah ruh ba na ka bynta ka jingpynbeit ïa ki jingbakla kyrteng ne spel dak ha ki electoral roll, ki don ki form 6, 6A bad 6 B lane ki form 7 bad 8 kiba ki hap ban pyndap bad ka tarik ba khatduh ban pdiang ïa kitei ki form kan long haduh ka 8 tarik Nohprah 2022.
Katba ka ophis kan pdiang ha baroh ki sngi long trei lane ki lah ruh ban leit ïakynduh ïa u Electoral Registration Officer/Assistant Electoral Officer lane ban phah ïa ki form lyngba ka post office ha ka por ba biang.
Nalor kata u la pynbna ruh ba na ka bynta ki samla ki ban sa kynjoh 18 snem ha ka 1 tarik April 1 tarik July bad 1 tarik October 2023, ki lah ban pynrung kyrteng lypa da kaba pyndap ha ka form 6.
Nongstoiñ, Naiwieng, 15: Ka kynhun ïalehkai jong ka Lamare SC Shillong ka la pynbam haduh 11 kol nod ïa ka kynhun jong ka PSA Guwahati, ha ka jingïalehkai pre quarter final kaba lai jong ka Invitation Knockout Football Tournament, ba la pynïaid da ka New Nongstoiñ Sports Social and Cultural Club.
Ha kane ka jingïalehkai, ki hynñiew hajar ngut ei ei ki paidbah kiba la leit ban sakhi ïa kane ka jingïalehkai, ki la ïohi ba naduh ba sdang haduh ba kut jong ka jingïalehkai, ka long kaba noh shilliang bha namar ka jingtbit bad jingkhlaiñ bor jong ka Lamare SC, kaba la thep shwa tang 5 kol ha ka kylla step bad pynbud pat sa 6 kol ha ka kylla miet.
Na ka liang ka PSA Guwahati watla ka la pyrshang ban ïalehkai bha katba lah la I bor, hynrei kam lah satia ban tur shakhmat bad bunsien la shu shah knieh suk ïa ka bol ha ki rang ïalehkai ka Lamare SC.
Lehse kane kan dei ka nam jop kaba heh tam jong ka lympung, hynrei na ka bynta ka Lamare SC ka jingjop jong ka, ka la pynlong ïa ka ban rung pat ïalade sha ka quarter final.
Na ka liang ki nongpynïaid jong kane ka jingïalehkai ki la jied ïa u samla Pynbha Suting na ka Lamare SC kum u rang ïalehkai ba tbit tam lane player of the match.
Ka jingïalekai ka ban bud kan long ha ka 23 tarik mynta u bnai hapdeng ka Ri Bhoi United FC pyrshah ïa ka Naco Imphal jong ka jylla Manipur.
Nongpoh, Naiwieng 15: Ki 3 tylli ki kynhun sengbhalang ba kynthup naduh ka KSU, FKJGP bad RBYF jong ka thaiñ Western Ri-Bhoi kila ai ka jingkhublei ba kyrpang ïaka sorkar MDA bad kumjuh ruh ïa u MLA ka Jirang Constiteuncy u Bah Sosthenes Sohtun halor jingwanrah ïaki kam pynroi ha katei ka constituency kaba ki paidbah naduh ki por ba mynshuwa kim pat ju ioh mad.
Haba kren bad u nongthoh khubor naka liang u Bah Center Doloi President ka FKJGP Western Ri-Bhoi u la ong ba hadien ba ka Jirang Constituency kala ioh pdiang shibun ki kam pynroi naduh ka jingshimti jong u Bah Sosthenes Sohtun kum u MLA, kum ki kynhun sengbhalang kila lum ka jingïalang khlem da lah ban pynpaw ka jingsngewnguh ïaka sorkar MDA khamtam ïa u Bah Sosthenes Sohtun u ba la shimkhia ban leit tynruh ban wanrah shibun ki skhim pynroi ha katei ka thaiñ.
“Kumba long haduh mynta ka Jirang Constituency kala ioh shibun ki kam pynroi kiba kum ki paidbah kila angnud mynta da ki phew snem naduh u surok ba kongsan tam na Umling-Patharkhmah, Umsen, ka Model Degree College, bad khamtam ka jingpdiang ka sorkar ban wanrah noh ïaka Civil Sub Division ha Patharkhmah kaba dei ka jingkmen kaba khraw tam ïaki paidbah jong ka Jirang Constituency, nalor kiwei kiwei ki kam pynroi" la ong u Bah C Doloi.
U la ong ruh ba naduh ki por ba mynshuwa ka Jirang constituency kadei kawei naki constituency kaba la heh bad kaba ju shah iehbeiñ ha Ri-Bhoi watla kala ioh shibun ki nongmihkhmat, hynrei dei ha kane ka kynti ba mynta ba la iohi ïaka jingkylla dur jong ka constituency naka jingshimkhia jong u MLA bad ka sorkar MDA ban sngap ïaka jingeh jong ki paidbah.
Kumta naka liang kitei ki 3 seng ki ai ka jingkhublei ba kyrpang ïaka sorkar MDA bad kumjuh ruh ïa u Bah Sosthenes Sohtun halor ki skhim bapher bapher bala wanrah ha Jirang Constituency naka bynta ka jingbit jingbiang jong ki paidbah, u la bynrap.
Nongpoh, Naiwieng 15: U Bah Donkupar Sumer uwei naki nongïalam ka UDP ha Ri-Bhoi u ba la mih noh naka party dang shen, u la ther tyngeh ïaki nongïalam ka party UDP ha Ri-Bhoi kiba la kynnoh pynban ba ka jingmih jong u kadei ka daw shimet, bad naka liang ka party kam shym la leh beiñ ne leh shilliang khmat.
Haba kren sha ki lad pathai khubor mynta ka sngi ha Nongpoh, u Bah Donkupar Sumer u la ong ba katei ka jingkren ki nongïalam kiba la pyrshang ban da rapjot ïalade da kaba ong ba kum ka party kam shym la lehbeiñ ïa u, hynrei u la pynpaw pat ba ka daw ba u mih noh naka party ka dei namar ba ka party UDP naduh u President u Bah Donbok Khymdeit kam shym la kheiñ snep shuh ïa u bad kumba long haduh mynta ka party UDP la shu synshar donbor shi kñi shi pyrsa da u Bah Donbok Khymdeit.
“Lada ki nongïalam ka party UDP ha Ri-Bhoi ki ong ba kim shym la leh beiñ ïanga, nga la long u ba kloi ban ïatai ñia bad kitei ki nongïalam kiba pyrshang ban len bad dap rapjot ïaka jingleh jong ki bad kumba la paw haki lad pathai khubor la iohi ruh ka jingkren jong u Bah P Syiem u bym pat tip eiei ïaka party UDP bad u ba dang shu rung haka politik dang mynno" la ong u Bah Donkupar.
U la ong ruh ba lada kam dei ka jingleh donbor jong u Bah Donbok Khymdeit, ngam tharai ba ka kong Rona Khymdeit kaba dei ka para ba kan mih noh naka UDP ban pynïasoh bad ka Congress, khamtam ka jingmih noh jong ki nongïalam ba hakhmat bad bala kham ïaw haka party naduh u Bah Sunlight Shadap, Rayonald Kharkamni, Lawrence Nongrum, Ailong Pariat, Pynskhembor Sun, bad kiwei kiwei ki bym sngew ïahap shuh halor ka jingtreikam ka party UDP.
U la ong ruh ba ka jingkynnoh ba ha u snem 2013 u la pan tiket haka por ba long President ka KSU ka long kaba bakla namar u la shongthaid na ka KSU naduh u snem 2011 bad ban ong ba nga wan pan tiket ha u snem 2014 hadien bala khylliap lama ha u 2013 ka long kaba bakla, namar ngam shym la pan tiket, namar ki dei ka UDP Umsning Circle bad u Dr Donkupar Roy (Bam kwai ha dwar u Blei) kila wan ban mih shakhmat ban pan map ïaka jingbakla ha u snem 2013 bad kum u nongïalam u Bah Donbok um shym la tip bha shuwa ban kren sha ki lad pathai khubor.
Shuh shuh ka jingrem jong ka UDP ha u 2013 ka dei ka jingbakla bad ka jingleh jong ka UDP kiba la kyntait ïaki original UDP bad kam shym la sngap ïa kiba bun ba lang, hynrei ha u 2014 ka party ka jop haka elekshon MDC, watla ka elekshon 2018 ka long kaba eh ban ïakhun bad kumjuh ruh u 2019.
Naka liang jong nga nga la ïakren ban pynbeit ïaka kam bad ki kynrum kynram naka por shaka por hynrei kum ka party kam shym la sngap, watla kum u wei naki nongtrei ba shitrhem nga la trei shitom ban pynkiew ïaka party haka district, ha kaba la iohi ruh ba hapoh district u mama u ba dei u Bah Khymdeit um shym la ailad ïanga bad haka Youth Wing u Pyrsa u ba dei u Bah Jefrey Khymdeit um shym la ailad kaba pyni baka UDP ha Ri- Bhoi ka dei jong u mama bad u Pyrsa.
U la kynthoh ruh ba khlem da kynjoh ktien ïa u kum u Working President, la shu thung Secretary ïa u Bah Michael Kharhunai u ba dang shu pynïasoh bad ka party ha u snem 2019 tang namar ba u bah Michael bad u President ba rangbah u don haka juh ka kompani khlem da wanrah haka Executive Committee jong ka district.
Namarkata u Bah Donkupar Sumer u la kren shai b aka jingmih jong u ka dei namar ka jingleh beiñ, leh shilliang khmat jong ka party UDP haka jingïalam jong u Bah Donbok Khymdeit u ba la shu leh donbor bad lada kitei ki kyntait ïakata, naka liang jong u, u la long u ba kloi ban mih shakhmat ban ïatai markhmat ban sei ïaki daw bad ki jingleh jong ka party ki bym suid ñiew ïaka sur ba bun ba lang.
Nongstoiñ, Naiwieng 15: Kum shibynta ban pynsngewthuh ïa ki muster roll kiba trei ha ki tnad treikam jong ka sorkar, kum ha ki ophis bad shabar ki ophis, kum ha ki surok PWD bad kiwei kiwei, mynta ka sngi hat majai ka 15 tarik Naiwieng u bah M.
Khar-buddon Inspector ka Labour Department West Khasi Hills, u la khot lang ïa ki 113 ngut ki muster roll kiba trei hapoh ka Nongstoiñ Division, ban pynshai ïa ki lad jingïarap kiba ka sorkar ka la mang kyrpang na ka bynta jong ki lyngba ka E.
shram.
Ïa kate ka jingïalang la pynlong ha phyllaw jong ka ophis PWD ha kaba la pynïaid da u bah Shimbor Diengngan Executive Engineer PWD (PMGSY).
Ha katei ka jingïalang u bah Kharbuddon u la pynshai ba baroh ki muster roll ne ki Misteri, ki nongbylla sngi kiba la register ïa ki kyrteng jong ki ha ka eshram, lyngba ka Labour Department bad kiba la don ïa ki Adhaar card bad Pan card, ki lah ban ïoh ïa ki jingïarap lada kin ngat ha kino kino ki jingmynsaw ne aksiden, ha ka por ba ki trei ïa ki jingtrei kiba dei ki skhim sorkar kum kaba trei bylla ïa ka skhim MNREGS bad kiwei kiwei.
Utei u heh sorkar u la pynshai ruh ba na ka bynta kito ki bym pat register, ki lah ban phah regsister lyngba ki Common Service Centre (CSC) kiba la ju tip kum ki Rainbow.
Ki bym pat don card ki lah ban aplai ïa ki card jong ki lyngba kitei ki centre hynrei ki hap ban siew pat shispah tyngka kum ka bai kot sada bad ka bai print.
Ha kajuh ka por u la pynshai ruh ba ïa ki card ba ki la ïoh kim donkam satia ban pynthymmai kumba long kiwei ki card, hynrei shisien ba ki la ïoh kin neh kumto shi jingim.
Khliehriat Naiwieng 15: Ki pulit jong ka Umkiang Patrolling Post, East Jaiñtia Hills District, myn ha ka 11 tarik mynta u bnai ki la ïoh ban kurup haduh 27200 tylli ki bitor dawai Phensedyl, kiba don haduh 27,20,000 ml, ïa kine ki dawai kiba dei kum ki drok la kurup na kawei ka trok kaba don u registration number NL 01 N 6362.
La ong ruh ba ha ka por ba ki pulit ki dang pyn sangeh ïa katei ka trok, u nong ñiah u la ïoh ban phet krad noh na kti ki pulit bad ynda ka khynra ïa ka kali la lap ïa kitei ki bilor dawai, ïa ka ejahar la register ha Lumshnong Police Station bad ka jingtohkit ka dang iaid.
Jowai, Naiwieng 15: Ka Hynñiewtrep Integrated Territorial Organization (HITO) West Jaiñtia Hills hapoh ka Jingïalam u President samla Pynbiang Rymbai haka jingdonlang u General Secretary Sengkmie u bah Wanbun N Dkhar kila leit hiar jurip ïaka Jowai Civil Hospital Ialong bad ïaka Namdong PHC.
Ha kane ka jingjurip la lap ba don shibun ki jingduna khamtam ki nongtrei ïaki kor naduh ki X-ray, Scanning, ultrasound bad kiwei kiwei, ka seng haba ïakren bad u DMHO ka West Jaiñtia Hills District u Doctor Ajar ula ong ba ka jylla ngi dang duna bha ki samla kiba pass ha ki Laboratory Technician bad kane ka pynlong ïaki jaka ai jingsumar ban dkot ha ki jingtreikam bad bunsein haba don kam ban leh ïaki test ba bunjait hap ban leit shabar.
Naka liang u President ka seng u la pynkynmaw ruh ba bun naki jaka ai jingsumar naduh ki Sub-Centre, PHCs, CHCs kim don ïaki dawai kiba ki nongpang ki don kam hynrei don tang katto katne kiba ki lah ban pynbiang bad haba kylli ïa kane ka jingeh na u DMHO, ula jubab ha ki nongïalam ka seng ba haka jingshisha ki don bun ki dawai hynrei lada ki Medical Officer kiba dei peit ïaki PHC,CHC kim pan dawai kumno ka office jong u kan tip ban pynbiang ïaki.
Shuh shuh ka seng kala pynpaw ruh ïa ka jingpynslem ban plie ïaka Maternity and Child Hospital Panaliar Jowai naka liang u DMHO ula ong ba ka sorkar kala dep ban sanction ïaki post ha katei ka hospital hynrei ki doctor pat ki dang duna dei halor kane ka nongrim ka jingplie ïakatei ka Hospital ka slem.
Haka jingjurip jong ka seng ïaka Namdong PHC la lap ba don tang i wei i doctor Ayush bad 6 ngut ki Staff Nurse bad kaba pynlyngoh ïa ka seng ka long ba ïa kane ka PHC shen yn sa pynkyntiew kyrdan noh sha ka CHC hapdeng shibun ki jingduna bad kane ka lah ban long tang ka jingpynbiej Election namar bala jan ka Election.
Ka seng kala bynrap ba ka sorkar kala dei ba shim ïaka seiñ jam ka ban pynjanai ïaki jaka ai jingsumar khnang ki paidbah ki bym kot bor ban leit shaki hospital riewshimet kin ïoh jingïarap naki Hospital Sorkar.
Nongpoh, Naiwieng 15: Ki pulit jong ka Ri Bhoi hadien ka jingtip kaba bñiah mynta ka sngi kila ioh ban kem 2 ngut ki briew kiba thmu ban shalan beiañ ïa ki biskit ksiar ba shongdor da ki klur tyngka.
Katkum ka jingtip bala ioh lum la ïathuh ruh ba naka liang ki pulit kila pynlong ka jingpynap shrip ha Byrnihat mynta ka sngi bad ioh ban bat ïa kawei ka kali Scorpio kaba don ïa u Registration Number AS 01 EJ 6407 kaba la suba da ki pulit, bad haka jingtalasi naka liang ki pulit kila lap ïaki biskit ksiar kumba 20 tylli ba shongdor da ki klur tyngka kiba dang wan naka thaiñ Ladrymbai bad thmu ban leit sha Assam.
Hadien ka jingioh kurup ïa kitei ki ksiar naka liang ki pulit kila kem noh ïa 2 ngut ki briew ba donkti ha katei ka kam bala tip kyrteng kum u Abdullah Hussaiñ bad u Sanborlang Khaiong bad la register case pyrshah ïaki bad naka liang ki pulit ki dang pynlong ka jingtohkit ban lap shuh shuh ïa kiba donkti ha katei ka kam.
Jowai, Naiwieng 15: U MLA ka Jowai Constituency ma Wailadmiki Shylla mynta ka sngi ula plie ïa ka jaka set ïa ki kali (trok), kumjuh ïa ka puh shilum JCB bad ka kali kit ñiut thymmai (Refuse Compactor) ka Jowai Municipal Board (JMB) ha ka jingïalang bala pynlong ha phyllaw jong katei hi ka ophis kaba don ha shnong Khimusniang, Jowai.
Ha kane ka sngi la wan ban ïadonlang u Deputy Commissioner bah B.
S.
Sohliya, IAS, u Chairman Jaiñtia Hills Autonomous District Council (JHADC) Dr.
Sankey Shangpung, u Chairman Jowai Municipal Board ma Lasooki Lakiang, ka CEO Jowai Municipal Board kong B.
Blah nalor kiwei de.
Ïa katei ka jaka set kali jong ka JMB la tei lyngba ka skim hapoh ka Grant in Aid Capital Asset 2020-2021, katba ïa ka JCB bad ka kali (Refuse Compactor) la pynïoh lyngba ka skim 15th Finance Commission 2020-2021 bad ka CC Flooring hapoh ka 14th Finance Commission 2020-2021 kiba la kot haduh Rs.
1,13,000,00/- tyngka.
Na ka liang u ma Wailadmiki Shylla haba ai jingkren ula ïaroh ïa ka Jowai Municipal Board (JMB) kaba la trei shitom ban pyndep ïa ka kamram ha kine ki ar snem ba la dep wat hapdeng jong ka khlam Covid-19, shuh shuh ula pynsngew ïa ki kam pynroi kiba la leh da ka sorkar shi bynta ban pynlong ïa ka Jowai kaba khuid ba suba, da kaba sam ruh ïa ki Dusbin ar rong sha manla ki thliewïing khnang ba yn lah bna pynbynta ïa ki ñiut na kiba pyut bad ki bym pyut.
U Deputy Commissioner bah B.
S Sohliya, IAS ula pynsngew ïa ki kam jong ka Shillong Municipal Board ha ka por ba u dang long u Chief Executive Officer ka SMB.
U ong ba ïa ka rukom bret ñiut ba thymmai waste management ym pat la ban pyntreikam, hynrei kaba donkam ka long ban pynrung ha ki jingmut jingpyrkhat jong ki nongshong shnong ban long kiba lehkhuid da ka jingïatreilang jong baroh.
Hynrei ban jop ïa kane dei ban sdang shwa nala ïing khnang ba ka jingpynmih ñiut kan kham duna.
Ka Additional Deputy Commissioner kaba dei ruh ka Chief Executive Officer, Jowai Municipal Board kong B.
Blah kala ai khublei ïa ki kynhun kiba ïatreilang ryngkat bad ka Jowai Municipal Board (JMB) na ka bynta ban ai jinghikai ïa ki paidbah kumno ban pynbynta ïa ki ñiut bad ban pynlong ïa ka sor Jowai kaba khuid ba suba kaba ong ‘Keep Jowai Town Clean Campaign".
Kala ong lyngba ka jingleit lum ïa ki ñiut na kylleng ka sor Jowai da ka JMB ki don shibun ki kam pynroi ha kylleng ki jaka da kaba pyntip na ka 14th Finance Commission ka JMB kala lah ban pyntrei ïa ka Internal Road mar pyrshah ïa ka DC ophis Wahnangbah Road-Iawmusiang.
Na ka 15th Finance Commission Award Basic Grant haduh 24 tylli ki work order la dep ban aiti sha ki dong bapher bapher na kine 17 tylli la dep ban pyntreikam.
Na ka bynta ban shna ïa ki paiñkhana Individual Household Toilets (IHHL) ïa ka work orders la aiti haduh 74 tylli napdeng kine 57 la dep ban pyntreikam, katba ïa ki 7 tylli ki Work order ba thymmai ha ka dor Rs.
12000/- kala pyntip ba ïa ki application ban sanction la dep ban pdiang.
Kala pyntip ruh ban shan ïa ki nala um kiba biang kiba lah ban khanglad ïa ka jingtuid ki jakhlia sha ki bynta ka Wah Myntdu ha ki 11 tylli ki jaka hapoh ki dong bapher bapher jong ka Jowai.
Kala ong ba ka ophis kala pyntrei ïa ka welfare scheme lyngba ka DAY-NULM, kata ban seng kam lajong ïa ki kynhun SHG bad kin ïoh ïa ka pisa (fund) kaba Rs.
10,000/- bad kiwei de ki lad jingïarap (fund) lyngba ka Self employment program kin don haduh 30 ngut ki nongïoh myntoi kin ïoh ïa ka jingïarap kum ka loans haduh 2 lakhs marwei.
Ban ïarap ïa ki nongdie jingdie ha ki lynti iaidkjat kala pynsngew lyngba ka PM Svanidhi scheme kin don haduh 30 ngut ki nongïoh myntoi da kaba kin hap ban siew na ka bynta ka 1st Installment kaba Rs, 10,000/- marwei.
Kala pyntip ruh ba ka Jowai Municipal kala dep pynlong ïa ki prokram ai jinghikai ha baroh ki dong hapoh ka Sor Jowai bad ha ki 17 tylli ki Schools.
Kane ka prokram kan dang ïai bteng ban pynlong ha ki schools, ki jaka ïew bad hapoh ki dong.
Ha kane ka sngi la pynkup burom ruh ïa ki kynhun treimon sngewbha kiba kynthup ïa ka Society for Urban and Rural Empowerment (SURE), Young Minds Collective (YMC), Bharat Scout and Guide, ka Synjuk ki Waheh Shnong bad kumjuh ïa ki riew shimet.
La sam ïa ki Dustbin sha ki jaka pule naduh ki skul bad ki College.
Katba na ka liang u ma L.
Lakiang, Chairman Jowai Municipal Board, u Dr.
Sankey Shangpung Chairman JHADC haba ai jingkren kila pynsngew halor ka jingeh kiba mih na ki ñiut ha Jowai, kumta ki khot ka jingïatreilang na ki paidbah ban pynlong ïa ka Jowai kaba khuid ba suba.
Nongpoh, Naiwieng 15: Ka kong Evalyni Kharbani kaba dei ka kyrtong jong ka HSPDP ka ban ïakhun ha kane ka elekshon ban wan naka party HSPDP hadien ka jingud jingnam jong ki paidbah ka thaiñ Khlieh Umwang naka jingsniew palat jong u surok kala mih shakhmat ban pyntih bad pynbha ïa u surok kali ban poi sha katei ka shnong kaba ki paidbah kila ap khmih lynti mynta da ki bun phew snem naka sorkar ba kan phai khmat.
Katei ka jingbym shimkhia ka sorkar ka long kum ka jingiehnoh khunswet ïa ki nongshong shnong ha Khlieh Umwang, khamtam ka jingbym don ka surok kali kaba biang ban kit ban bah ïa ki mar ki mata ha ka por lyiur bad khamtam ha ka pang ka shitom ba wat ki kali kit nongpang ki kyntaid ban leit sha katei ka shnong namar ka jingsniew palat jong u surok kaba buh jingeh ruh wat ïaki khynnah ban poi sha ki jaka pule.
Kum ki paidbah bad ki nongïalam shnong jong katei ka shnong kila ju khmih lynti la bun snem naka sorkar ba kan phai khmat ban pynpoi surok sha katei ka thaiñ, hynrei katei ka jingangnud jong ki kala kut tang haka jingphoh sniew.
Hynrei kila pynpaw ka jingsngewnguh ïaka kong Evalyni Kharbani kawei naki longkmie kaba don ka jingkitkhlieh bad dei lyngba ka jingkyrpad jong ka Village Organisation ha katei ka shnong, katei ka longkmie khlem da pynslem kala kner ki kti jingïarap naka bynta ka jingdonkam ki paidbah nongshong shnong ban pynpoi surok naka bynta ka jingbit jingbiang jong ki paidbah haka leit ka wan.
Shillong, Naiwieng: Ka Education Branch jong ka Kur Soo Kpoh Khadar Wyrnai Jowai kan pynkup burom bad sam khusnam sha kito ki khun jong ka Kur kiba pass bha ha ki eksamin bapher bapher jong u snem 2020, 2021 bad 2022.
Ia kane ka khusnam yn sam ha ka jingïalang jong ka Kur ka ban long ha ka ïing jong ka Kur ha Chiliangraij, Jowai ha ka 17 tarik u Nohprah 2022.
Kumta la kyrpad ïa ki para Kur kiba shong ba sah ha Shillong, kiba pass bha ha ki eksamin jong ki bad kiba ioh 75% shalor ha ka SSLC/ICBSE/CBSE, 75% HSSLC (Science), 70% ha ka HSSLC (Arts & Commerce), Ist Class ha ka Degree Level, Ist Class ha ka Post Graduate Level bad Gold Medalist ha kino kino ki jingpule ba shalor ba kin pynpoi ïa ki form sha u President ne General Secretary jong ka Kur Soo Kpoh Khadar Wyrnai, Shillong Branch ha lane shwa ka 23 tarik mynta u bnai.
Kane ka long katkum u kyrwoh lyngba u Bah Kyrshan War President bad A.
Lakiang, General Secretary jong ka Kur.
Ka juk ka la kylla pyrdet bak-ly-bak mynta na kato ka juk ha ki por mynshwa.
Mynshwa,shisien ba la leit pule, kata, la tikna beit ba ka kam ka la ap lypa.
Sawphew ne sanphew snem lei mynshwa, shisien ba la pyndep ïa ka Class-VI shaneng, kata, wat na ïing ruh ki la wan khot hi.
Ym donkam interbiw thoh (written interview) ne interbiw markhmat (personal interview) hynrei shisien ba la ïa kohnguh ka kam lah ïoh lypa ha kti bad ka tulop ruh khlem jingpynthut ne jingleh kyllaiñ eiei.
Yn nai ïakren ïa kito lei kiba la pas Matrik ne Class-X ba ki la wan khroh wan kjor da ka kam sahep ba heh bha naduh na ïing na sem.
Mynshwa ka dei shisha ka jingpule ban ïohkam bad ka long shisha kumta.
Haba ynda ïaphai pat sha kane ka juk mynta ha ki kyrdan MA/MSc/MCom, bad kiwei kiwei, lah jlep shoiñ ka wad kam.
Wat lada pas da ki kyrdan Engineer ha ka laiñ bapher bapher ruh lap ba dier sa ka rta ïoh kam bad ka thait ka shong ïing bad lut ei tang ka por, ka bor bad pisa tang haba leit wad ban thep kam.
Lada pas tang ïa ka SSLC ne HSSLC leilei ki dang kheiñ kyrdan khynnah.
Wat lada pas ïa ka Degree Level kum ka BA/BSc/B.
Com ter ter ym pat long ban ïa kren ïa ka kam lada phim don ki nongkyrshan kiba skhem nadien (back up).
Lada leh da ka buit tuh ban thied kam ruh, bun ki kam kamai thok kamai shukor suda.
Bun kiba la liat ha kum kine ki thliew khamtam ki kam kompeni bapher bapher kiba la kylla dujok pynban ha ka jingim briew jong ngi ha kane ka pyrthei.
Bun kiba shah teh bad kylla mraw ei mynta ba shah shet ha ka wad kam lamwir mynta.
Kane ka juk mynta ka la ih bha ba lah dei ban hikai bad lam lynti noh ïa ki khynnah pule sha ka thaw kam thaw jam ym dei shuh ka jingpule ban ïohkam ïohjam.
Ha kiwei kiwei ki ri kiba la shai bad riewspah, dei ki samla pule kiba thaw kam bad ka sa roi bad riew spah ka ri jong ki.
Ha ka Jylla Panjab bad Haryana, kiba rep hangto dei kiba la pyndep ïa ka jingpule ha ka rep ka riang (Agriculture).
Ha Jylla Meghalaya jong ngi pat,shisien ba la shong skul ha ka kyrdan Class-IX/X, kata, la sngewlehraiñ bad sngewpoh ban bat wait ne mohkhiew ne ban kit khoh.
Lada ym lah ban wanrah biang ne saiñdur ïa ki khynnah pule ba kin kheiñkor bad ñiewkor biang ïa ka thaw kam bad ïai ap sah ha ki kam suk (kam Sorkar) ka pateng ban wan kan long kaba dum tliw tliw bad i sheptieng pynban ba kane ka kam suk kan pynkylla nongtuh, nonglute bad nongpynjot thiaw ïa ka imlang sahlang, ka jingteh mraw ïa ka ri bad ka jaitbynriew ba ieit jong ngi ha ki pateng kiban wan.
Shilong, Naiwieng 15: Ka surok ka dei u budlum ka ïoh ka kot jong kano kano ka shnong bad ka thaiñ hynrei ka jingdon ka surok ba la tih ha ka shnong Mawlai ban thep ïa ki pipe um ka la long pynban ka jingkordit bad ka jingpynduh ja ïa ki nong Mawlai kiba buh dukan ha shilynter ka surok na Mawlai Petrol pump haduh FCI na ka daw ka jingpumpum ba mih na katei ka surok.
Ha ka jingleit hiar u Mawphor sha kitei ki jaka la sakhi ba kiba bun ki nongbuh dukan ki la hap ban ker da ki plastik ban da na ka jingrung ka pumpum sha ka dukan jong ki.
La ïohi ruh ba kiba bun ki khynnah skul kiba ïaid lyngba katei ka jaka ki la hap ban kah khmut bad ban deng ïa ki jingda khmut na ka daw ka jingpumpum jong katei ka surok.
Haba ïakren bad ki katto kate ki nongbuh dukan ki la ïathuh ba wat ka die ka thied ka hiar shaba palat na ka daw ka jingsngew salia ki paidbah ban wan thied namar ki mar ki mata ki sop pumpum lut bad ba ki paidbah ruh ki kiar na kaba mih sha surok ban wan thied hynri ki leit noh sha kiwei ki iew bad ki dukan bym hap ban bam pumpum ki la ïathuh.
Ki la ïathuh ruh ba bunsien shuwa ban pumpum kane ka surok ki mar kiba ki ju lah ban die kumba 10 kilo shi sngi naduh ba la wan ka aiom rkhiang bad ba ka surok ka pumpum wat tang marshiteng ruh kim lah die shuh.
“Pyrkhat maphi wat ki nongthied kiba mut thied jhur ki phet noh ban ïohi ba ki jhur ba ngi buh ha dukan ki bit pumpum.
Ngi ruh ban sait shaei ngin lah bor ban sait man ka kynta," ong kawei ka longkmie ba buh dukan jhur ha Mawlai Stand Bos.
“Ha ka por ba jur u slap ki paidbah ki mad jingjynjar na ka jingktieh ka surok bad ka jingsyntuid jong ka ynda la rang ka bneng pat sa kane ka jingpumpum," bynrap uwei uba buh dukan die jaiñ ha katei ka jaka.
Haba la kylli kane ka jingtih ka surok ka dei naduh mynno kine ki nongshong dukan ki ïathuh ba ka la jan kynjoh sha ka arsnem.
Uwei u rangbah uba buh dukan u la ong “Kat kum ka jingtip ba ngi la ïoh u contractor uba pyntrei ïa kane ka surok u dei u nongïalam ba hakhmat jong u MDC ka Mawlai u Bah Teibor Pathaw ngim tip la ka jingpbym pyndep ka dei na ka jingïynibor ki nongmih khmat ne kiei ki daw" bad bynrap, “lada ka dei ka jingpynibor hapdeng u MLA bad MDC ka dei shisha ka jingong ïadur ki hati ïap ma ngi ki rit ki ria".
“Lada phi peit sha kiwei ki shnong bad ki kyntoit ka sor Shillong kum sha Jaïaw bad Motphran ïa kato ka jaka ba ki tih ban thep ïa ki pipe um wat shitaieng ruh kim bampor ban siang bha bad maramot biang ym kum shane tip ïoh ki kwah pynban ban pynsyllang ïa ngi ruh" ong uwei u rangbah.
Shuh shuh ki nongbuh dukan ha Stand Bus ki la ong ba ki la lum synñiang pisa para ma ki ban thied um na bynta ban synreit ïa katei ka surok namar lada ym leh kumto yn ym long shuh wat ban plie dukan namar ka jingjur sha ba palat pud ka jingpumpum.
“Pyrkhat ngi kiba buh dukan barit baria ngin hap pynmih 50 tyngka ban thied um ban synreit ïa kane ka jaka lada ym leh kumta ruh ym long ngin ïap thngan syndon ngi kiba la im ja na ka jingbuh dukan harud kane ka surok," ki la pynpaw.
“Tang kawei ngi kwah ban kyntu ïa uta u Contractor ba um dei ban pynsyllang ïa ngi bad kumjuh ïa ki nongmih khmat ba kin sngewbha ban peit lem ïa kane ka jingeh jong ngi," ki la bynrap.
Shillong, Naiwieng: Ka Meghalaya Small Savings Agents Association, Shillong kan pynlong ïa ka General body meeting jong ka ha ka 19 tarik mynta u bnai hapoh Deva Kumar Memorial Hall Bishnupur, Shillong ha ka por 11 baje mynstep.
Kumta la kyrpad ïa baroh ki Agent jong ka seng ba kin wan ïashim bynta lang ha kane ka jingïalang khnang ba baroh ki jingthmu kin long kiba jop.
Kane ka long katkum u kyrwoh lyngba u General Secretary jong ka Seng.
Shillong, Naiwieng 15 : Haduh 185 ngut ki nongïalam na ki saw tylli ki party ba don ha Shillong North constituency ba kynthup naduh ka party BJP, NPP, UDP bad ruh na ka TMC ki la leit ban ai jingkyrshan noh ïa ka Congress ban pynkhlaiñ shuh na bynta ka elekshon jied nongmihkhmat kaban long ha u 2023.
Ka jingwan pynïasoh jong kitei ki nongïalam na ki party bapher bapher kadei da ka jingtreiborbah jong ki nongïalam ka Congress Shillong North hapoh ka jingïalam jong u Bah President Bah Pynshai Basaïawmoit bad Kong Meba Kharkongor, President Mahila jong ka Shillong City ryngkat u kyrtong ka party, Bah JA Lyngdoh.
Na ka party ki iathuh ruh ba kitei ki nongkyrshan jong ka BJP kiba wan ban kyrshan noh ïa ka Congress ki dei hapoh ka jingïalam jong u Bah F Marbaniang President Youth BJP, Bah P Chyne Secretary BJP bad Bah L Dkhar Vice President BJP.
Katba ïa ka kynhun na NPP pat la wan ïalam da u Bah S Lyngdoh ba dei u nongïalam jong ka youth wing, nangta ka Adviser jong ka Women’s Wing Kong V Diengdoh bad kumjuh ka Assistant Secretary Women’s Wing Kong Rihun LyngdohKiwei pat ki nongïalam ba wan pynïasoh ki kynthup naduh u Subhodeep Das, Nehal Paul,Aditya Roy, Siddharth Ghosh, Rajesh Roy, Yusuf Khan, Dipanjan Paul, Arsad Khan, Tipu Khan, Amit kumar nalor kiwei kiwei.
Kitei ki nongïalam jong kitei ki saw party ki la pynpaw ba ka jingwan pynïasoh jong ki sha ka Congress kadei namar ki ïohi ba u kyrtong jong katei ka party u dei uba kham proh kham shemphang bad ruh uba don ka jingkyrmen ban jop.
Na ka lïang u kyrtong, Bah JA Lyngdoh pat u la pynpaw ba ka jingphaikhmat jong kitei ki nongïalam na kiwei pat ki party sha ka Congress kadei namar ki ïohi ba dei ha katei ka party ki don ki nongïalam kiba kynsai khamtam kum u Bah Pynshai bad Kong Meba.
Nongpoh, Naiwieng 15 : Ka skul ba la kyrshan da ka kot khubor Mawphor bad Highland Post ka Mari-Bon Marweiñ Memorial Secondary School, Lad Umpih kaba long kum kawei na ka skul kaba la buh ban ai jingnang jingstad ïa ki khynnah ha ka thaiñ Lad Umpih, Lum Umpih, Umiarong bad kiwei kiwei ki shnong ba marjan ka Umsning, Ri Bhoi, da ka jingphuh jingphieng mynta ka sngi ka la pynhap pyrda noh ïa ka lympung ïalehkai sport ki khynnah skul kaba la neh shi taiew bad ki khynnah skul ruh ki la shim bynta shitrhem ha ki jingïalehkai bapher bapher ha kane ka lympung ïalehkai sport.
La pynshongkun bad pynphuh pynphieng ïa ka sngi da ka jingïadon lang ki arngut ki nongmihkhmat ka Umsning Constituency kata u MLA bah Jason S Mawlong kum u kongsan bad I MDC ka Umsning I kong Magdalyne S Mawlong kum i symbud kongsan.
Kaba sngewtynnad ka long ba kine baroh arngut ym tang ba ki la ai jingkyrshan ïa ka skul ha ki bynta bapher bapher hynrei ki la kular ruh ban dang ïai ïadon ryngkat bad ka skul bad ïai kyrshan ïa ka skul ba kan nang lah ban ai ka jingshakri ïaki khynnah ha katei ka thaiñ khamtam ba ka dei ka skul kaba kdup ïa ki kup shilliang ki sem shilliang, kiba duk ba rangli.
Ïa kane ka lympung ïalehkai sport ki khynnah skul la pynhap pyrda noh mynta ka sngi da u MLA ka Umsning, u Bah Jason S.
Mawlong.
La pynïaid ïa ka jingialang da u bah D.
L Siangshai Editor Mawphor kum u shongknor bad la sakhi lang ruh ha kane ka sngi da ka jingdon lang u President ka School Managing Committee, u Bah S.
K.
M Marweiñ, u Bah J.
Thabah, uba dei u executive Editor ka khot khubor Highland Post, ka Kong N.
B Marweiñ, Publisher ka kot khubor u Mawphor, ka Head Mistress ka Mari Bon Marweiñ Secondary School, I Dr A.
Diengdoh, ki rangbah shnong ka Lad Umpih, Lum Umpih bad Umïarong bad kynthup naduh ki nonghikai bad ki khynnah skul katei ka skul, kiba la pynpaw ka jingkmen ban ïoh kum kane ka lympung ïalehkai sport nalor ka kam pule puthi ha ka skul.
Kum ban pynkynmaw, kane ka Mari Born Marweiñ Memorial Secondary School, Lad Umpih, ka dei ka skul kaba la seng da u (L) Bah R.
M Marweiñ, uba dei u trai kot khubor ka khubor u Mawphor ha u snem 2002, da ka jingthmu ban kyntiew ïa ka pule ka puthi ki heprit ha ki shnong nongkyndong bad khamtam na ka bynta ki heprit ba wan na ki longïing longsem baduk ba kyrduh bad lyngba ka jingtrei shitom ki bor pynïaid skul bad ki nonghikai kane ka skul ka la dang kiew shaphrang ha baroh ki liang.
Mynta ka sngi kum ka dak ka jingkynmaw ieit ïa ka jingkhlad noh jong i na sla jongkane ka pyrthei ha ka 10 tarik Lber jongu snem 2021 shwa ban sdang ka jingïalang la pynlong ruh ka jingsngap jar ba shi minit.
Lyngba jong kane sngi, nalor ka jingpynhap pyrda ïa kane ka lympung ïalehkai sport ki khynnah, ka Mari Born Marweiñ Memorial Secondary School, ka la sam ruh ïa ka khusnam kyrpang sha ki 3 ngut ki samla pule kiba la pass bha ha ka SSLC examination jong u snem 2022 kiba kynthup ïa ka samla Wandahun Kurbah bad ka Samla Astha Rai kiba wan ha ka kyrdan baar ka SSLC bad ka Samla Phibanribiang Diengdoh ha ka kyrdan ka balai jong ka SSLC examination 2022.
Ha kane ka lympung ïalehkai sport kaba la pynlong baroh shi taiew ki la don saw tylli ki kynhun kiba kynthup ïa ka Kynhun u Tirot Sing Syiem, ka kynhun u Kiang Nongbah, ka kynhun ka Phan Nonglait bad ka kynhun u Patogan Sangma bad ka kynhun kaba la rah ïa ka nam lahduh jong kane ka jingïalehkai sport ka leit sha ka kynhun u Tirot Sing Syiem kaba la ioh khur haduh 365 point.
Ïa kitei ki khunsnam na ka bynta ki nongjop ha ki jingïalehkai sport bapher bapher bad kumjuh ruh ïa katei ka khusnam kyrpang na ka bynta ki samla ba pass bha ha ka SSLC examination la sam da u MLA ka Umsning, u Bah Jason S.
Mawlong, uba long u kongsan bad ka MDC ka Umsning, ka Kong Macdalyne S.
Mawlong kaba long ka symbud kongsan bad ryngkat ka jingïarap sam lang kitei ki riew rangbah kiba la sakhi ïa kane ka sngi ba la pynhap pyrda noh ïa kane ka lympung ïalehkai sport ki khynnah skul.
Haba ai jingkren ha kane ka sngi, naduh u MLA ka Umsning, u Bah Jason S.
Mawlong bad ka MDC ka Umsning, ka Kong Macdalyne S.
Mawlong kum ki nongmihkhmat ka Umsning Constituency, ki la ai ka jingïaroh kaba khraw ïa ki bor pynïaid katei ka skul bad khamtam ïa u (L) Bah R.
M Marweiñ,uba don ka jingiohi jngai bad ka mynsiem ba jynsjur ban seng ïa katei ka skul kaba la ai ka jingshakri ban kyntiew ïa ka pule ka puthi ki khynnah bad khamtam na ka bynta kito ki khynnah kiba ym kot bor ban leit sha ki skul kiba kham biang kiba wan na ki longïing longsem baduk ba kyrduh.
Ki la kyntu ruh ïa ki bor pynïaid ka skul ba ki dei ban bud ïa ki dienjat ba la ïalam da u (L) R.
M Marweiñ ban dang kyntiew ïa kane ka skul ba kan dang paw bad kan dang plie lad ïa kiba bun ki khynnah skul ban wan pule ha katei ka skul bad kum ki nongmihkhmat ki kyrmen skhem ruh ba kane ka skul da ka jingïatrei lang kan sa long kawei na ka skul kaba paw ha Ri Bhoi bad ha ka jylla hi baroh kawei, kaba long shisha ka jingsarong ïa ka dong bad ka thaiñ hi baroh kawei.
Shuh shuh, kum ki nongmihkhmat paidbah na Umsning Constituency, ki la ai ruh ka jingkular ba kin dang ai ka jingïatrei lang na ka bynta ban phai khmat ïa shibun ki jingduna kiba dang don hapoh katei ka skul kum ka lynti ka synkien, ka umbam ka umdih bad kiwei kiwei ki jingdonkam khnang ba kane ka skul kan dang kiew shaphrang ban long kawei na ka shlem ai jingstad ïa ki khynnah kumba ka la shakri baroh shi katta ban phai khmat sha ki khynnah skul kiba wan na ki longïing baduk, ki la bynrap.
Shillong, Naiwieng 15: U Lat ka jylla, u Brig.
(Dr.
) B.
D.
Mishra (Retd.
) u la ai khublei ïa baroh ki nongthoh khubor ha ka jylla ha ka National Press Day kaba dei ka 16 tarik u Naiwieng 2022.
