Haba kren sha ki lad pathai khubor naka liang u Bah Donkupar Sumer u la pynpaw ba u dap da ka jingsngewkmen kaba khraw ba ki nongkyrshan jong u ki dang don ka jingshaniah kaba skhem ha u, ban ailad biang sa shisien ba un ïakhun ha kane ka elekshon MLA ban wan da kaba kynthoh ruh ïa u MLA ba mynta u Bah Jason Sawkmie Mawlong ba u khlem leh eiei ha kine ki 4 snem, bad un nym leh eiei hi ruh namar ba u la dep ban thied ïaki paidbah da ka dor ha u 2018.
U la ong ruh ba kane ka dei ka kynti kaba ki paidbah ki dei ban sngewthuh shai ban jied ïaki nongmihkhmat kiba lah ban trei ïaka kam namar lada ngi bakla biang ban jied ïaki nongmihkhmat kan long ka jingtim ïaki paidbah bad mad jingeh biang kumba ngi mad mynta ha kaba ki paidbah kim lah wat tang ban kynduh ïa u MLA hynrei hap ban kynduh biang ïakiwei pat ki briew kiba u phah pateng.
Kum uwei naki nongïalam u ba ju don ka jingangnud ban trei bad shakri naka bynta ki paidbah ha Umsning Constituency, naka liang u Bah Donkupar Sumer u la kop ruh ba kane ka dei ka kynti jong ka UDP ban thaw sorkar, ban jop donburom ha kylleng ki jaka naka bynta ki jingkylla, bad ka thong kaba hakhmat eh jong u, ha kane ka kynti kaba mynta ka long ban wanrah ïaka Umsning Civil Sub Division bad kumjuh ruh ka Civil Hospital kiba long ki mat ba kongsan eh ba ki paidbah ki donkam naka bynta ban pynsuk ïaka jingshakri haka liang ki ophis sorkar bad kumjuh ruh ka koit ka khiah.
Nongpoh, Jylliew 18: Ki pulit jong ka Ri-Bhoi District hynnin ka miet kila ioh kem ïa uwei u snar khaii Ganja bad drok hadien ka jingioh jingtip ba thikna bad ioh jingtip ruh na u Director General of Police Meghalaya, halor ka jingdon jong uwei u briew u ba ju mlien ban die ïaki jait drok sha ki samla ka jylla Meghalaya bad Assam haki thaiñ Byrnihat.
Ki pulit ka Ri-Bhoi khlem da pynslem hadien ka jingtip ba thikna kila pynap shrip ïa utei u briew hynnin ka miet haka por kumba 6 baje eiei bad kem ïa uwei u samla bala tip kyrteng kum u Ricky Diengdoh na Byrnihat bad hadien ka jingtohkit, la suba ba utei u samla u la buhrieh ïaki jait drok ha iing jong u ha kaba ki pulit mar mar kila leit ban khynra ïaka iingsah kaba don ha Byrnihatgoan, Aamtola, Assam bad ha katei ka jingleit khynra ki pulit kila ioh ban kurup ïa kawei ka song byrni bala song bha ha jrong ka building, bad haka jingkhynra ki pulit kila lap pynban ba dei ka song Ganja (Marijuana) kaba don kumba 17.
6 kilo ka jingkhia.
Halor katei ka bynta naka liang ki pulit kila kem noh ïa utei u samla bad la register case ha Nongpoh Police Station case No.
117(6) 22 u/s 20(B)/23(b) jong ka NDPS Act ban pynlong ruh ka jingtohkit ban lap shuh shuh ïa kiba donkti bad ban rat diengkhong ïaki kam dih bad khaii drok.
Shillong, Jylliew 18 : U Myntri Rangbah ka jylla u Conrad K Sangma hynnin ka sngi u la leit sha nongbah Delhi na ka bynta ban pan jingïarap pisa na ka bynta ban ïoh maramot noh ïa ki jingjulor ba la shah lyngshop ha ki bor mariang naduh ki surok, ki jingkieng, ki ïing briew, ki skul, ki jaka rep jaka riang khamtam ka jingiap kaba haduh 27 ngut ki mynsiem briew.
Ha kane ka jingleit u la ïoh ban ïa kynduh ïa ka Myntri Kam Pla Pisa ka sorkar pdeng ka Nirmala Sitharaman bad pyntip lut sha ka ïa ka jingshah ktah ka jylla na ka jingjur u lapbah bad kyntu ïa ka ba kan ïarap pisa kyrpang ïa ka jylla.
Nalor kane ula pyntip ruh sha u Myntri Rangbah duh ka ri u Narendra Modi bad sha u Myntri Kam pohïing ka ri u Amit Shah bad kyrpad ïa ki ban phai khmat lem sha ka jylla Meghalaya kaba la ïa kynduh ïa kine ki jingjia ba sngewsih.
Na ka liang kitei ki heh jongka sorkar pdeng ki la pynpaw ba kin shim khia ban ïarap ïa ka jylla Meghalaya khnang ba kan ïoh ban maramot biang ïa kine ki jingshah pynjot, pynjulor bad ïarap ruh ïa ki longïing kiba la duh ïakiba ieit ba thoiñ jongki.
La shai pat ka sngi U Blei U Myntri Rangbah un leit ban jurip da lade ïa ka surok bah NH 6 kaba la shah pynjulor ha ka um na ka jingther u lapbah kat haduh ba kan da twa bad ym lait kali shuh ban ïaid.
Kane ka jingkhyllem jongkane ka surok ha Lumshnong ka la jia ha ka 16 tarik mynta u bnai.
Hadien kane ka jingjurip bad ïohi da la ki khmat un bthah pat ïa ki bor ba dei peit ba kin pynsted ïa ka jingtrei khnang ban lait noh ka leit ka wan na katei ka surok.
Naduh ba jia kane ka jingkhyllem bad twa kane ka surok, ka leit ka wan na East Jaintia sha ki bynta ka Lower Assam, Manipur, Mizoram bad Tripura ka la sangeh lut.
Ym tang ha katei ka jaka hynrei ka jingorpait jongkatei ka surok NH 6 ka la jia ruh ha Umkiang, Kuliang, Ratacherra bad kane ka la pynlong ïa ki nongleit nongwan ban ym nud ïaid shuh na katei ka surok namar ka buh ïa ka jingim jongki ha ka jingma kaba khraw.
Kumba long mynta ïa ki kali heh la pynsangeh ban ïaid na katei ka surok.
ïa ki kali rit la phah ïaid na ka surok na Brichyrnot sha Lumshnong ba don ka Star Cement tangba kane ka surok ruh kam long kaba bha bad ki paidbah ki hap hi ban husiar bha haba ïaid na katei ka surok ruh.
ïa ki kali kit marbam sha kiwei ki jylla kin hap ban sangeh ynda la poi ha katei ka jaka bad hap ban kit pat da ki kali rit.
Na ka liang u Myntri ka tnad kam pohïing uba dei u Chairman jongka Regional Committee u ma Lahkmen Rymbui u la dep wan jurip ïa katei ka surok ryngkat bad u MLA na katei ka thaiñ u ma Shitlang Pale ha ka Sngi Palei mynta ka taiew.
Mynta ka sngi u ma Lahkmen u la leit jurip pat ïaka surok Chyrmang-Iongnoh kaba la dkut noh na ka jingjur slap.
Shillong, Jylliew, 18: Ki nongshong Shnong jong ka Shnong mawlat, ka shnong kaba hap hapoh ka Mawkynrew Community and Rural Development Block ki la im rit mynsiem hadien ka jingtwa khyndew kaba jur na ka daw ka jingther jong u lapbah uba jur mynta la jan shitaiew kynthih.
Katkum ka jingïathuh jong u Chairman ka Synjuk ki Rangbah Shnong Mawlat Area u Bah Maron Suting, la ong ba u lum uba heh u la twa kynsan ha ka sngi Thohdieng mynta ka taiew kat haduh ba ka surok PMGSY ka la shah tap ha ka jingtwa khyndew bad kaba la wanrah ruh ïa ka jingsahkut ki kali kiba la thmu ban rung shapoh ka shnong.
U la ïathuh ba ki nongtrei jong ka tnat PWD haduh mynta ki dang trei shitom ban khat ïa ka khyndew kaba la twa hapdeng surok khnang ban pyllait ïa ki kali ba la sahkut khnang ba kin ïoh rung shapoh ka shnong.
Shuh shuh u la pyntip ruh ba ki don ki iing jong ki briew kiba la julor na ka jingtwa jong une u lum ha kane ka shnong na ka jingther jong u lapbah naduh ka 12 tarik mynta u bnai.
“Wat ki kali puhshilum ba la phah da ka tnat PWD haduh mynta kim pat lah satia ban pynkhuid ïa ka jingtwa ka khyndew namar ka jingjur shaba palat ka jingtwa," u la ong.
U la ong ruh ba ki nongshong shnong jong ka shnong Mawlat ki la rit mynsiem bad kim ïoh thiah ïoh dem shuh ha ka rukom kaba dei na ka daw ba ka shnong Mawlat ka don hajrong u lum.
“Ïa mynta ki longïing kiba don ha ka shnong Mawlat ki la hap ban kynriah jaka sah sha ki ïing jong ki bahaing hasem kiba kham shngaiñ," ong une u Chairman ka Synjuk.
“Ngi kyrpad ïa ki bor sorkar ba kin ïarap lem ïa ka shnong jong ngi kaba la mad ïa kane ka jingwan lynshop jong ki bor ka mariang khnang ban ïada ïa ka jingim jong ki paidbah ha kane ka shnong," la kyrpad u Bah Maron Suting.
Shillong, Jylliew, 18: Ka Sorkar Jylla ka la bthah ïa ka tnat PWD (Roads) bad ïa ka National Highway Authority of India (NHAI) ban wad ïa ki surok ba la pynjulor na ka jingtwa khyndew ha ki saw bynta jong ka surokbah National Highway-6 ha East Jaiñtia Hills District.
Ki kali heh ki la sahkut haduh mynta ha shilynter ka surokbah NH-6 hadien ba ym shym la shah ba kin ïaid hadien ba ka surok ha Lumshnong ka la pei thliew ha ka step sngi Palei.
U Myntri ka tnat Kam Pohing u Bah Lahkmen Rymbui,uba khlieh ïa ka Regional Committee ban peit ïa ka jinglong jingman na ka daw ka jingther jong u lapbah uba jur ha East bad West Jaiñtia Hills ula ong ba ki saw bynta jong ka surokbah NH-6 ki dei kiba la donkam ban maramot noh mardor da ka jingpeitngor jong ki bor synshar District.
Ki bynta jong ka surok kiba la dei ban maramot noh mardor ki long ha Umkiang, ha Kuliang bad ha Ratacherra, ha kaba ki don ki jaka ba ka surok ka la sniew bad kiba la sdang ban pei thliew bad kiba lah ban buh jingma ïa ki nongïaid lynti.
“Ngi la bthah ïa u Chief Engineer jong ka PWD (Roads) bad ki ophisar ka NHAI ba kin shimkhia halor kane ka kam," ong u Bah Rymbui.
U Myntri ka tnat Kam Pohiing u la ïathuh ruh ba ka tnat PWD (R) bad ki ophisar ka NHAI ki la pynlong ka jingsorjamin ïa ki jaka ba la shah ktah jong ka surok bad ïathuh ruh ba ka jingmaramot ïa ka surok ka la sdang shaid shaid.
“Baroh ki tiar kiba donkam ban shna noh shipor ïa ka surok ki la poi bad ka NHAI kan sa pyrshang ban maramot noh mardor khnang ba ki kali kin ïoh ïaid noh," u la ong bad bynrap ba ka jingshna ïa ka surok kan kham shimpor na ka daw ka jingjur jong u slap.
U la pyntip ba ki nongshong shnong ki la pyrshang ban kdat lynti ïa ka um kaba lyngkien hapdeng surok khnang ba yn dup lah ban sdang noh kham kloi ïa ka kam.
U la ïathuh ba ïa mynta ïa ki kali ri la pynbeit ba kin ïad na ka surok lyngba ka Star Cement khnang ban weng ïa ka jingeh ba la mad da ki nongleit jingleit.
“Nga sngewkmen ba ki bor synshar District, ki bor pynïaid ka Star Cement bad ka Kyrmen Foundation bad kiwei kiwei ki kynhun ki la mih shakhmat ban ïarap ïa ki nongleit jingleit kiba la sahkut hapdeng surok," u la ong.
Ïa mynta ka tnat Pulit ka la phah 25 ngut ki Pulit langrut ban ïarap pynïaid lem ïa ki kali bad lada don kino kino ki jingjia kiba lah ban mih ha kano kano ka por.
Shuh shuh u la ong ba ka jingjulor jong kane ka surok ka la ktah bha ym tang ïa ki paidbah jong ka Jylla hynrei wat ïa ki paidbah jong ki jylla ba marjan kum ka Assam, ka Mizoram bad ka TripuraHa ka sngi Palei, u Bah Rymbui da lade hi u la hiar jurip sha Lumshnong ryngkat bad u MLA u Bah Shitlang Pale bad pynlong ruh ka jingïalang bad ki bor synshar District khnang ban weng noh ïa ka jingeh kaba ki paidbah ki la mad.
Lah ban kdew hangne ba ha kine ki khyndiat sngi kiba la jur bha u slap, kiba bun ki surok, kynthup ïa ki surok National Highwsay bad ki surok Shnong ki la taw bad dkut ha kylleng kylleng ki jaka bad kane ka jingtwa, ka la pynthut ïa ka leit ka wan ki paidbah, kumba la jia ha ka surok Lumshnong bad kiwei kiwei de ki jaka jong ka jylla.
Shillong, Jylliew 18 : Kat kum ka kaiphod ba la phah da ka tnad Disaster Management Authority jongka sorkar jylla la ïathuh ba ki la don bun ki jingjia, jingjulor, ki jingiap ha ka jingshah lyngshop ha ki bor mariang naduh ka 1 tarik Iaiong 2022 haduh mynta ka sngi 18 tarik Jylliew 2022, ha kylleng ki district jongka jylla.
Ki District kiba shah ktah ki long naduh ka East Khasi Hills, West Khasi Hills, South West Khasi Hills, Ri Bhoi, East Garo Hills, West Garo Hills, South Garo Hills, South West Garo Hills, North Garo Hills, East Jaiñtia Hills bad West Jaiñtia Hills.
Ki shnong kiba la shah ktah jur ha ka jingshlei um bad jingtwa ki long 772 tylli, ki briew kiba la duh noh ïa ki jingim ki long 27 ngut, ki jingri kiba la iap ki long 7 tylli, ki briew kiba dang jah rngai ki long 8 ngut, kiba mynsaw ki long 20 ngut bad ki briew kiba shah ktah ki long haduh 5,85,999 ngut.
Nalor kane ki ïing kiba la shah pynjulor ki long 3981 tylli, na kine kiba la shah pynjulor phom ki long 258 tylli, kiba malu mala 3,437 tylli bad kiba julor jur pat 89 tylli.
Ki briew kiba la ïoh ban pyllait im ki long 15 ngut.
Ki ïing sherdara ne ki Reslief Camp kiba la pynkhreh ki long 26 tylli bad ki jaka rep jaka riang ba la shah pynjulor ki long 27 tylli.
Nalor kata bun tylli ki surok kiba la shah pynjulor jur namar ka jingtwa ba la jur palat u lapbah.
Bun tylli ruh ki ïing skul kiba la shah pynjulor.
Ha kine ki jingshlei um na ka liang ka sorkar pdieng ka la phah ïarap ruh ïa ki NDRF ba kynthup naduh ki shipai suiñ, shipai duriaw, shiphai ryngkew.
Na ka liang ka sorkar jylla pat da ki SRDF ba kynthup ïa ki bor pulit, ki pulit pynlip ding bad ki lieng.
Hapoh kine ki 24 kynta pat jongka jingther u lapbah ha ka jylla, la ïoh ban sei hynnin ka miet ïa ka met jong u bah Robino Kynter uba shah rong ha ka jingtwa khyndew ha ka shnong Kenmynsaw, Mawsynram.
Kumjuh ruh ïa ka met iap jong u nongbud trok uba la shah rong noh haka jingtwa ka surok ha Lumshnong bad thung khongpong ka trok ba u bud shapoh krem jongka surok.
Ka la jia ka jingshlei um ha Ranikor ha kaba 22 tylli ki ïing ki la shah ktah.
Ka la jia biang ka jingtwa khyndew ha Saipung Block ha kaba 2 tylli ki ïing ki la shah ktah jur.
Tang hapoh kine ki 24 kynta ki la don 20 tylli ki shnong kiba shah ktah jur, 134 ngut ki briew kiba la mad ïa ki jingshah lyngshop ki bor mariang bad kiba khlad ki dei kitei ki arngut kiba la lap hynnin ka miet.
Ki ïing kiba la shah ktah hapdeng kine ki 24 kynta ki long 25 tylli, 24 kiba julor malu mala bad kawei kadei kaba la julor jur.
Ki jaka rep jaka riang ba shah ktah ki long 15 tylli.
Ki jingkieng ba la shah ktah bad shah pynpra phom ha ka umsaw ki long ka jingkieng ïaid kjat ha Sonatala bad ka jingkieng ïaid kali ha Suktia, East Khasi Hills.
Ka surok ba la shna naka skhim MGNREGS 2021-22 ka la shah pynjulor na ka jingtwa ka khyndew ha Mawblei, Mawkyrwat, South West Khasi Hills.
Ha East Jaintia Hills ka kynroh jongka Umkiang PHC ka la khyllem bad julor jur.
Shillong, Jylliew 19 : Ka Gracious Givers Foundation (GGF), kawei na ki seng trei mon sngewbha hapoh ka jylla, ka la pynlong ïa ka jingïamareh marathon ha kaba la wan ban ïashim bynta shitrhem ki 50 ngut ki nongïamareh kaba la pynlong ha ka sngi Saitjaiñ jong ka taïew ba lah dep.
Ki nongïamareh ki la wan ban ïashim bynta na kylleng ki jaka bapher bapher ha katei ka jingïamareh ba la buh ryngkat ka phang pdeng kaba ong “Run For Peace", kaba dei shi bynta ban ïalap ïa ka jingsuk bad ka jingïaieit hapdeng kiba bun ki thma kiba jia ha kylleng ka pyrthei.
Ïa ka jingmareh la sdang na State Central Library, sha ophis DC, St.
Anthony’s College, Shillong Commerce, Don Bosco Square, Laitumkhrah police point, Fire Brigade, Dhankheti, Malki, Civil police point ba la pynkut pat ha kajuh ka jaka.
Ha katei ka jingmareh la jop da u Welbethstar Ramsiej, Sainkupar Jyrwa ba ar bad u Iwell John Ramsiej ha ka kyrdan ba lai.
Shillong, Jylliew, 18 : Ka kynhun Search and Rescue Team jong ka tnat Fire and Emergency Services bad ki bor pulit ha ka sngi Saitjaiñ ki la ïoh sei ïa ka met jong u Bah Robino Kynter uba la jah rngai ha ka jingtwa ka khyndew ha ka shnong Kenmynsaw, Mawsynram C&RD Block.
Da ka jingtrei shitom jong ka kynhun SDRF ïa ka met jong une u rangbah la ïoh sei hi ha ka miet sngi Thohdieng ba la jia kane ka jingtwa khyndew.
Katkum ka kaiphod ba la phah da ka Deputy Commissioner jong ka East Khasi Hills District ka Kong Isawanda Laloo kaba dei ruh ka Chairperson jong ka District Disaster Management Authority (DDMA) ka la pyntip ba ha ka jingther jong u lapbah uba jur mynta ka sngi kawei ka ïing jong ka Kong Pyntngen Khongsit jong ka shnong Kshaid kaba hap hapoh ka Laitkroh Khatarshnong C&RD Block ka la julor na ka jingtwa ka khyndew.
Ha kane ka jingjia, kane ka ïing ka la mad ïa ka jingjulor hynrei donbok ba kam shym la don pat kano kano ka jingjia kaba sngewsih.
Shuh shuh ka Deputy Commissioner ka la pyntip ruh ba ka jingkieng ïaid kjat ha Sonatola kaba hap hapoh ka Mawsynram C&RD Block ka la julor na ka jingshah rah ha ka um.
Katba ka jingkieng ha Suktia kaba hap hapoh ka Shella-Bholaganj C&RD Block ka la shah pynjulor ha ka jingshlei jong ka um.
Ha ka jingther jong u lapbah, ka surok SVP ha Pyrkan, Shella kaba hap hapoh ka Shella-Bholaganj C&RD Block ka la julor hynrei hadien ba ladep maramot la shah ban ïaid ïa ki kali.
Ka surok ha Nongjri-Bholaganj kaba hap hapoh ka Pynursla C&RD Block ka la julor bad haduh mynta ym pat lah satia ban shah ïaid ïa ki kali namar ka jingtwa jong ka khyndew hapdeng surok.
Kumjuh ruh ïa ka met jong u nongbud ka trok ( Handyman) AS 01 DD 4496 uba kyrteng u Bishujit Chakabarty 36 snem ka rta la lap da ka kynhun SDRF na ka jaka kaba jngai kumba 400 phut na ka jaka ba thung khlieh katei ka trok ha ka jingthwa surok ha Lumshnong.
ïa ka met jongu la pynkhit sha Khliehriat Hospital ban pyndep ïaka post mortem.
Une uba iap u dei na Teliamura, Santinagar, Khowai, West Tripura.
Shillong, Jylliew 19 : Ha ka jingïakynduh lang ha ka 17 tarik Jylliew 2022, ki nongkilan met bad ki riewkhmat ha ki kam ïalehkai na ki hynriew district ki la ïa mynjur bad seng ïa ka Wrestling Association of Meghalaya, (WAM), bad rai ruh ban buh ïa ka ophis treikam ha Nongbah Shillong.
Ha katei ka jingïalang la rai ruh ban pdiang ïa ka riti trreikam (Constitution) kaba ïa syriem bad ka riti pynïaid kam jong ka Wrestling Federation of India.
Ka jingïalang ka la rai ban pan ïa ka jingithuh na ka Wrestling Federation of India, bad na ka Meghalaya State Olympic Association, bad na ka Department of Sports and Youth Affairs jong ka sorkar jylla kum shibynta ban kyntiew, pynshlur bad pynlong ïa kane ka jingïalehkai ïalympat (Wrestling) hapoh ka jylla.
Ka Wrestling Association of Meghalaya, ka la rai ruh ban pynlong noh shen ïa ka coaching bad training camp da ka jinghikai ba la kular na ka Wrestling Federation of India.
Ha katei ka jingïalang la jied ïa u Bah John F Kharshiing kum u Presdient jong ka Wrestling Association of Meghalaya, Vice President Bah Ralden Shabong, Vice President Bah Coverfield Marngar, General Secretary, Bah Sunny P Dkhar, Assistant General Secretary (ar ngut) Bah Rissanwell Lajong, Bah Reggiful Thongni, Treasurer Bah Johnny Nongrum, bad khadwei ngut ki dkhot Executive Member.
Kitei ki kynthup ïa u Bah Khrawpyrkhat Rashir, Bah Androney Wahlang, Bah Bines Sohshang, Bah Laitbha Wahlang, Bah Kynsai John Nongsiang, Bah Chesterwell Kharbani, Shri.
Dipulin Marak, Bah Rangdajied Kharumnuid, Bah Sambormi Lyngdoh, Bah Donbestar Syiemlieh bad Bah Cores Marweiñ.
Ka synjuk la ka la shim ruh ka rai ba lada don ka lad ban pynrung ïa ka jingïalehkai ïalympat hapoh North East Olympic Games kaban sa long ha u Risaw 2022 kum shibynta ban ailad ïa ki nonglympat jong ka jylla ban ïoh ban sei ïa ki sap ba kyrpang.
Shillong, Jylliew 19 : Ka ophis u DSO WJH kan sa pynlong ka jingjied khynnah ïalehkai naduh 6 haduh 12 snem na bynta ka Grassroot Football Centre kaban sdang naduh ka 27 tarik Jylliew haduh ka 2 tarik Naitung 2022.
Ki centre ban jied khynnah ïalehkai ki kynthup ïa ka Jowai Grassroot Centre, Amlarem GC, Bakur GC, Wahïajer GC, Ummulong GC, Mukhla GC, Shangpung GC bad ka Laskein Grassroot Centre.
Ïa ki form bad jingtip ba kham bniah lah ban ïoh na ka ophis treikam u DSO WJHD.
Shillong, Jylliew 19 : Ka Meghalaya Chess Asso-ciation ha ka 18 tarik Jylliew 2022 ka la pynkut ïa Meghalaya State Schools U-15 Chess Championship 2022 ha Laban Sport Club, Shillong ha kaba la wan ïashim bynta da 20 tylli ki skul na ki District bapher bapher jong ka jylla.
Katei ka Championship ka long ruh shi bynta ban jied ïa ki khynnah kiban leit shim bynta ha ka 44th Chess Olympiad 2022 ka ban long ha Chennai naduh ka 28 tarik Naitung haduh 10 tarik Nailar 2022.
Ka MCA ka la ïoh ban jied ïa ki san ngut ki khynnah ban leit mihkhmat ïa ka jylla ha ka kyrdan Under 15 ba kynthup ïa u Anubhav Sharma na KVEAC Upper Shillong, Mewanpynhunlang Dieng-doh na St Anthony School katba ha ka liang ki kynthei la jied ïa ka Cheaha Nikgame Momin na Li lum Montessori School Dalu kaba jop kyrdan ba nyngkong, ka Siddhi Kansalna BDW International School kaba wan ba ar bad ka Brian CJL Marshillong na JNV Nongstoin kaba wan ba nyngkong napdeng ki skul sorkar.
Ha katei ka jingïakop kiba wan ha ka kyrdan ba lai jong ki shynrang bad kynthei ki kynthup ïa u Anubhav Das na Army Public School bad ka Misha Sohshang na Church of God Nongstoiñ.
Ha ka Under 12 (Boys) u Devraj Dutta na Central School Upper Shillong u jop ba nyngkong, u Emerson Mangminthang na St Anthony ba ar bad u ZedikaiahJyrwa na Maharam Government School ha ka kyrdan ba lai.
Ha ka U-10 (Boys) u Advitiya A G na Army Public School, ba ar u Agnibha Das na All Saint School, bad ba lai u Armanskhem Khonglam na Army Public School bad i Dibamiat Imerisa Khonglam na Loreto Convent School ba nyngkong ha ka liang ki kynthei.
U jhur ‘Kerala’ u dei uta u jait jhur uba ju pyndonkam bha ha ki katto katne ki ri Asia, u long uwei na ki jaitjingbam jhur ba tyrnai jong ki nong India ba shaphang Shathie.
U don ki jingmyntoi na ka bynta ka koit ka khiah ba ngi lah ban ioh na une u jhur bad ka jingpynduna ïa ka blood glucose ha kito ki briew kiba don ia ka jingpang shini (diabetes).
Ïa une u jhur kerala la ju pyndonkam na ka bynta ban sumar ïa ka jingpang shini ha kita ki dawai kynbat bad ioh kynrei bha na iew.
Kiba bun na ki nongshna ne nongpynmih kim shym pyni ïa kita ki jinglum jingkheiñ ba la pynshisha da ka jingstad saian kiba wan jingtip bniah shahang ka bor bad jingmyntoi ka koit ka khiah na uneu jhur.
Ha ki snem ba dang shen ki stad pule bniah ha ka pyrthei baroh kawei ki la sdang ban pynleit jingmut ban wad jingtip kaba kham bniah shaphang ka bor treikam u jhur kerala uba don ia ka bor ialeh pyrshah ïa ka jingpang shini (diabetes) bad uba pynduna ruh ïa ka blood glucose.
Ka bor u jhur kerala u don ka umphniang kaba aibor ia ki cell haka met ki briew bad la pynshisha ruh ba u don ïa ki kynja dawai ha une u jhur ba pynduna ïa ka blood glucose.
Une u jhur um long kum kiwei kiwei jhur kiba trei kam tang ïa ki tissue lane dohjem; u odn ka bor ban ïada ïa ka jingpang shini bad pynduna ruh ïa ka jingtylliat ïa ka carbohydrate ba ngi ïoh na ka bam.
Ka glucose ba donkam ha ka met u briew ka sdang ha ka kpoh.
Ki carbohydrate bad shini ki long kiba la pynkylla sha ka glucose (kawei pat ka jait shini) ha shuwa bsa ïa ka glucose na ka kpoh sha ka snam.
U jhur kerala u pynduna ïa ka jingbun ka glucose kaba pyllait sha ka snam da kaba khanglad ïa ka enzyme jongkita ki disaccharides sha ki ar tylli ki monosaccharides.
U kerala u don bynta ban khanglad bad pynduna ïa ka jingtuid glucose sha ka snam.
Bad pyndunn bad ïarap na bynta ka jingsumar ïa ki nongpang Type 1 bad Type II diabetes bad khanglad ïa ka jingbun ka blood sugar hadien ba la dep bam.
U ksang u ialeh pyrshah ïa ka jingbun ka blood sugar da kaba pynmih ïa ka insulin hapoh ka snam.
Kane ka insulin ka ïarap ban pynpoi ïa ka shini na ka snam sha kita ki dohksah jong ki shyieng.
Ka insulin kan pynsangeh ïa u dohnud na kaba pynmih ïa ka shini na kita ki glycogen bad ban pynmih ïa ka shini shapoh ka snam.
Ka insulin ka long kaba donkam na ka bynta ban pynduna ïa ka jingbun ka blood sugar.
Ha ka jingpang Type 1 diabetes, ïa kaba la khot ruh ïnsulin-dependent diabetes ne ka jingpang shini ba shaniah ha ka ïnsulin, u ksang um lah ban pynmih ïa ka insulin ha ka rukom kaba biang ban pynduna ïa ka blood sugar.
U kerala u don ia kata ka bor ba maian ha kaba sumar ïa ka type 1 diabetes bad pynkhlaiñ ïa u ksang kaba pynmih ïa ka insulin.
Ka insulin ha u kerla ka long kaba kongsan na bynta ka koit ka khiah.
Shillong, Jylliew 19 : Ka Mawkhar SC ka la sdang da kaba khur point ha ka jingïaid lynti jong ka ha ka lympung ïalehkai OC Blue Shillong Premier League 2021-22 hadien ba ka la ïakhaid da kaba thep mar shi kol bad ka Rangdajied United FC ha ka jingïakhun kaba la long ha ka sngi Saitjaiñ jong ka taïew ba lah dep ha madan Third Ground, Polo.
Ka Mawkhar SC kaba dei ka team kaba mih madan nyngkong ha ka Shillong Premier League ka la lah ban ïalehkai bha naduh kaba sdang ha kaba ka la ïoh ban pynkhih jar nyngkong lyngba u Bansanbha Khongsdam ha ka minit ba 26.
Ka Rangdajied FC kaba la pynmih madan ïa ki rangïalehkai ba kynthup ïa u Chesterpaul Lyngdoh, Aiborlang Khongjee bad u Samuel Shadap ka la ïakhun tyngeh bad tang hadien lai minit ka la ïoh ban pynphai kylla lyngba ka kol ba la thep da u Chesterpaul Lyngdoh.
Ha ka jingïalehkai ka Rangdajied ka la ïoh ka kabu ban pynkhih jar lyngba u Aiborlang Khongjee uba la pyndep ïa ka bol da ka khlieh hynrei u rangap kol ka Mawkhar SC u Banshanskhem Khar-syntiew u la ïoh ban kem suk.
Ka Mawkhar SC ruh ka khlem ailad bad pashat bol ha ka rukom kaba itynnad bha ha kaba u Aiban-rapalang Dohling ha ka minit ba 10 u la ïoh ban khyrwit ïa ka bol kaba lait salit ban rung shapoh ka jar.
Hapdeng ka jingïakhun kaba mar ïabiang bor, dei ha ka minit ba 26 ba u Banshanbha Khongsdam u la ïoh ban thep ïa ka shi kol shwa ba u Chesterpaul Lyngdoh un thep ïa ka kol pynïakhaid na bynta ka Rangdajied FC.
Da kaba ïathep mar shi kol, ka jingïakhun ka la nang ïathnem khamtam na ka jingwan ai mynsiem ki nongkyrshan ka Mawkhar SC ka la nang ïoh mynsiem bad ñion tyngeh sha ka kut jong ka Rangdajied hynrei ka la pynlehnoh ei katto katne ki kabu ha kaba ka jingïalehkai jong ka kylla step ka la kut noh da kaba ïathep mar shi kol.
Haba wanphai sha ka kylla miet, ka Rangdajied FC ka la pynkhlaiñ ïa la ka kynhun da ka thong ban pyntam kol, hynrei ka kabu ba u Wallambha Kharpran u la ïoh ha ka minit ba 81 ka khlem urlong.
Ha ka kylla miet ka jingïakhun ka kham lah shilliang ha kaba ka Rangdajied ka kham lah ban bat bol hynrei ka khlem lah pat ban pyndep ha ka liang ka thep kol.
Kumta haduh kaba kut ki 90 minit baroh arliang ki khlem ïoh ban pynphai kol bad leit phai ïing da kaba ïasam mar shi point.
Ka jingïakhun SPL kan bteng biang ha ka sngi ba ar hapdeng ka Mawlai SC pyrshah ïa ka Shillong Lajong FC.
Ka Mawlai ka la sdang da kaba khur jingjop katba ka Shillong Lajong ka la mad ka jingshah rem.
Nongstoiñ, Jylliew, 19: Hadien ka jingud jingnam jong ki paidbah nongshong shnong, halor ka jingbym lah jong ki Company ban pynbiang umphniang Diesel bad Petrol, ban ai jingshakri ïa ki paidbah, ka Meghalaya Youth Federation Mawshynrut circle ha ka jingïalam u President Bah Pynshai Kharbani lem bad ki dkhot, ki la leit ban jurip ïa ki petrol pump ha katei ka thaiñ Shallang bad ka la lap ba wat kawei ruh ka petrol pump, kim shym la don umphniang satia.
Ka seng ka la maham ïa kitei ki petrol pump ba lada kim lah ban pynbïang Petrol ne Diesel, ka seng kam banse ban shim da kiwei pat ki lad ki lynti, khnang ba ki paitbah kin suk ha ka leit ka wan.
Ha kajuh ka por ka seng ka ai khublei ruh ki nongïalam shnong jong ka Shallang kiba ladon ryngkat ha ka jingleit jurip ïa kitei ki petrol pump.
Nongstoiñ, Jylliew 19: Namar ka jingnang hiar dor jong ka akor ka burom ha ka imlang sahlang, ka jingsuki jong ka jingpyntrei ïa ki kam pynroi bad ka jingeh jong ki samla ha ka ïoh kam lem bad kiwei kiwei, ki riew rangbah jong ka thaiñ Nongstoiñ ba kynthup ïa ki nonghikai skul, ki nongtrei kam sorkar kiba la shong thait, ki la rai ban thaw noh da kawei ka synjuk ba kyrpang kaba la tip kum ka West Khasi Hills Senior Citizen Association.
Kine ki riew rangbah ki long kum u Doctor P.
Lyngkhoi u ba la shongthait na ka kam kum u Joiñt Director ka tnad ka koit ka khiah, u bah Denestar Pariong pulit ophisar ba la shong thait, u babu Genes Thyrniang u ba la shongthait na ka kam District Mission Coordinator jong ka tnad pule puthi jong ka sorkar, u bah Tlidingstone Wanñiang MDC barim ka Nongstoiñ, u bah J.
G.
Rynñiaw MDC barim ka Mawshynrut, ki Junior Engineer bad Gramsevak ba la shong thait, ki sordar shnong ka thaiñ Nongstoiñ, ki longkmie kiba la rangbah bha bad kiwei kiwei.
Ha ka jingshisha ïa kane ka synjuk ka ban peit kyrpang ïa ka khia ka shon ha ka imlang sahlang ha ka thaiñ Nongstoiñ, la thaw ha ka 30 tarik Ïaïong 2022 bad ka ‘tien phira jong katei ka kynhun ka long “We are born to live and to serve", kaba mut la kha ïa ngi ban im bad ban shakri.
Ha katei ka sngi la pynïaid ïa ka jingïalang da u Doctor P.
Lyngkhoi u ba dei ruh u President jong katei ka kynhun, ha kaba la pynsngew ïa ki kyrteng jong ki nongkitkam da u bah Tonington Tyrsa u ba dei u General Secretary.
Hadien ba la pynsgew ïa ki nongkitkam bad ki dkhot, la pule ïa ka riti treikam da u President.
Ki Nongkitkam ba hakhmat kiba la pynsgew ha katei ka sngi ki long President Dr P.
Lyngkhoi, Vice President babu K.
K.
Lynser, Working President bah Denestar Parïong, General Secretary bah Tonington Tyrsa, Assistant Secretary bah T.
M Lawriniang bad bah M.
S Kharbani, Publicity Secretary bah F.
Marweiñ, Spoke Person bah Tlidingstone Wanñiang bad Treasurer bah N.
Syiemlieh lem bad hynñiew ngut ki Executive Member.
U bah Tlidingstone Wanñiang spoke person ka synjuk, haba ïakren bad ki nongthoh khubor hadien ba la wai ka jingïalang, u la ong ba ka jingthmu jong katei ka kynhun, ka long ba nangne shakhmat kan peit bniah ïa ki jingeh bad ki jingïaleh ba bun jait hapoh ka dong ka thaiñ hi baroh kawei.
Kumba long mynta ki paid nongshong shnong jong ka jylla ki dap hapdeng ka jinglynga bad pisa jingmut namar ba la kynrum kynram ka saiñ pyrthei hapoh ka jylla hadien ka jingphet noh jong ki 12 ngut ki MLA ka Congress bad pynïasoh ïalade sha ka All India Trinamool Congress (AITC ne kata ka TMC kaba ïatip baroh shi katta).
Ha ki snem kiba la leit noh ka jingïakhun ka long hapdeng ki seng riewlum bad ka Congress bad hadien kane sa wan ka BJP bad ka NPP.
Hynrei mynta haba la wan rung sha ka TMC ki paidbah ki la kulmar jingmut tang ïano shuh ban jied ne kyrshan.
Ym tang katta sa ka AAP ruh ka la pynkhreh bha mynta ban wan iuhkjat ha ka jylla shwa ka election MLA 2023.
Ha ka jingshisha kane ka la dei ka kabu bah ïa ki seng riewlum lada ki kloi ban ïa tylli.
Namar dei ha kum kane ka khep ba la bun palat ki seng kiba na bar lada ïa tylli ki seng riewlum kin poi sha ka thong ne kin ïoh bat beit ïa ka jingsynshar ha u 2023.
Hynrei kaba eh pat ïa ki seng riewlum ka dei namar ba jur palat ka jingïakwah long nongïalam.
Lada phai nuksa sha ri lum Garo ym lah ban len ki paidbah ne ki MLA ki phai beit tang sha ki arngut ki nongïalam kata la ka dei ïa u Dr Mukul Sangma ne ïa u Conrad K.
Sangma.
Hynrei hangne ha ri lum Khasi bad Jaintia te ym lah ban long kumta namar baroh baroh ki kwah long nongïalam bad dei kane kaba buh ïa ka jingeh hakhmat ïa ki seng riewlum ban poi sha ka thong ban ïa tylli.
Lada phai naduh mynshwa haduh mynta ruh ka daw bah ïa ki seng riewlum kiba khlaiñ hangne ha ri lum Khasi bad Jaintia ka dei beit tang na ka daw ka jingïaknieh long nongïalam bad poi sha ka jingïapait ïapra.
Hooid ka long kaba sngewdei ba kiba bun ki riew saiñ pyrthei ki pynpaw ba haba la don bun kita ki National Party khlem pep ka kabu kan long ïa ki seng riewlum tangba u dak jingkylli u long hato ki kloi ne em ban ïa tylli?.
Namar lada ïaleh la ka jong ka jong ka party kan long biang kumjuh hi kin don ki constituency kiba tang namar ba ïeng ar lane lai ngut ki kyrteng seng riewlum ba sa poi sha u pud ban rem ki kyrtong jong ki seng riewlum bad jop suk ki National Party.
Hooid ka Congress wat la ka la pait na ka jingphet ki 12 ngut kam mut ba ka party kan tlot ha baroh ki constituency kin don ki jaka ïoh ka khlaiñ pynban.
Kumjuh ruh ka NPP kaba bat ïa ka jingsynshar ruh ka don ka jingkhmih lynti ba ki paidbah kin phai sha ki kam ba ka trei bad kin dang pynjop bun ïa ka.
Wat ka BJP ruh ka don ka juh ka jingkyrmen hi.
Tangba ym lah ruh ban kheiñ sting ïa ka TMC namar wat la ka dei ka party kaba dang thymmai ha ka jylla namar ba la seng nongrim pat ïa ka da ki MLA khamtam hapoh ka jingïalam u Dr Mukul Sangma khlem pep kane ka party ruh kan ïa ai reng hi khamtam ha ri lum Garo.
Kumba long mynta ki paidbah ki dang don hapdeng ka jingklumar jingmut bad dang bishar bniah bha ïa ka jinglong jingman ka saiñ pyrthei ha ka jylla bad ka rai ba kin ai kan long beit haba kut u 2022 ne sdang u 2023.
Namar dei ha kum katei ka por lah ban ong ba ka lyer jong ka election kan sa sdang ban beh ha kane ka jylla bad yn sa sngewthuh ruh ka jingïakhun kan long hapdeng jongno la ka long para National Party ne la ka long para Seng Riewlum.
Nongstoiñ, Jylliew 19: Ka Raidmynsaw Secondary School, ka dei kaba dang shu sdang ban seng ha u snem 2017 bad ka dang jam mynta tang san tylli ki maw mer jong ka jingïaid lynti, ha ka ban saiñ dur ïa ka jingnang jingstad ha ki khynnah jong katei ka thaiñ.
Nalorkata dei tang ki nongpynïaid bad ki nongseng jong katei ka skul, kiba la pynpaw pyrthei shisha ïa ka jingangnud bad ka jingthrang ba ki khun ki ksiew jong ki, kin ïoh ïa ka jingnang jingstad da kaba pule ha la rympei bad kiba la mad ïa ki jingjynjar bad ki jingeh ban ïaleh pyrshah da ka bor jong ki paitbah, ïa ka jingwan thom bor jong ki pulit Assam ha ka por ba shna ïa ka ïing skul.
Ha ka por ba u (L) Dr Donkupar Roy u dang long u Myntri Rangbah jong ka jylla, ha ka sorkar Meghalaya Progressive Alliance (MPA) da ka jingsngewkhia ïa ka jingud ki paitbah ka thaiñ, u la ai jingïarap na ka Chief Minister’s Fund ban shna ïa katei ka ïing skul.
Hadien ba la pyndep, ki riew rangbah bad ka Raidmynsaw ki la phai khmat ban pyrshang plie sa ïa ka Secondary school haduh class VIII bad ha u 2017 ki la sdang sa ïa ka class X.
Naduh ba la sdang ïa ka class X, ki nonghikai ki la trei shitom met bad mynsiem ban kyntiew ïa ki khynnah ha ka jingpule, ha kaba suki suki ka skul ka la nang roi bad une u snem ba mynta, u dei u snem ban pynsah jingkynmaw, namar ka skul ka la phah shiphew ngut ki khynnah class X sha ka Final Exam ka Secondary School Leaving Certificate 2022 ba la pynlong da ka MBOSE, ha kaba khyndai ngut ki la pass bad tang iwei I ba pheil.
Na kitei ki khyndai ngut kiba pass ki don kiba poi 1st division bad ki sobjek ba ki ïoh distinction.
Ki khynnah kiba wan shakhmat ki dei ka Pinky Sharma 1st division da kaba ïoh 70.
83% ha ka total marks bad la ïoh distinction ïa ka Health bad Mathematics.
Kiba poi 2nd division ka Pranita Sharma 59.
33% distinction ha ka Health, ka Deveraj Sharma 56.
33% distinction ïa ka Health, katba ka Rebina Samakha 49.
50 %.
Nalor kitei ki saw ngut kiba pass ki dei ka Neha Rai ka ïoh 43.
50%, Subhash Subba, Ganga Rai, Demolin Thongni bad u Sunil Subba.
Ha kaba ïadei bad ka jingpass bha jong ki khynah mynta u snem, ki nongpynïaid bad nongseng jong katei ka skul ryngkat ki riew rangbah ka thaiñ, ha ka jingïadonlang jong u bah K.
P.
Pangñiang MDC & MLA barim ka Rambrai Jyrngam Constituency, ha ka sngi thohdieng jong ka taïew ba la dep, ki la pynlong ïa ka jingïakynduh lang ban pynkup burom ïa kitei ki khynnah ha katei ka skul, ha kaba la ïadon ryngkat ruh da baroh ki nonghikai, kmie ki kpa, ki dkhot ka Managing Committee bad ki khynnah skul.
Ha katei ka sngi la pynïaid ïa ka jingïalang da u bah Hindro Samakha, u ba dei u Chairman ka Managing Committee bad la ïoh ïa ka jingkren na ki kmiew ki kpa bad ruh na ka Kong Daïateilin Pangñiang M.
A B.
ed, kaba dei ka Headmistress jong katei ka skul.
U bah K.
P.
Pangñiang haba ai jingkren ha katei ka sngi, u la ai ka jingkyrkhu kyrdoh bad ai mynsiem ïa ki nonghikai, kiba la trei shitom met bad mynsiem ban kyntiew ïa ka jingnang jingstad ïa ki khynnah.
U la ai khublei kyrpang ïa ki khynnah kiba la trei shitom bad kohnguh ïa ki nonghikai bad ïa ki kmie ki kpa kat haduh ba kin poi sha ka jingjop.
U la ong ruh ba ka Raidmynsaw Upper & Secondary School kam dei tang ka shlem ban saiñdur ïa ka jingnang jingstad ha ka thaiñ.
Hynrei, ka dei ruh ka shlem kaba kongsan tam ban wanrah ïa ka jingïatylli, ka jingïalong kawei bad ka jingsngew shipara hapdeng ki Khasi bad ki Nepali.
U la ong ruh ba lada ki Khasi bad ki Nepali ki la ïalong shi tylli bad ka jingïaieit kum shi para ka la treikam, ka sorkar Assam kam don jaka shuh ban wan tuklar ne pyndik ïa ki nongshong shnong ha katei ka thaiñ.
U la kyntu bad ai mynsiem ïa ki khynnah skul, ba ki dei ban long kiba trei shitom bad kiba minot thop ha ka jingpule, namar ha kane ka juk ba mynta lada ki dei kiba riewspah katno katno lada kim don ïa ka kyrdan pule kam don jingmut satia.
Ha kajuh ka por u la ong ba ïa ka spah ka phew ki nongtuh ki dang lah ban tuh.
Hynrei ïa ka jingstad yn ym don ba lah ban tuh lano lano ruh bad ka jingnang jingstad ka dei ruh ka waitlam ban ïada ïa ka ri bad ka jaitbynriew.
Jowai, Jylliew 19: U MLA ka Jowai Constituency ma Wailadmiki Shylla hynnin ka sngi saitjaiñ ula plie paidbah ïa ka dukan bam (M/S S.
P Restaurant) kaba dei trai da ka kong Shibor Pakynteiñ kaba don ha surok bah Ladthadlaboh mar pyrshah bad ka M/s K.
Rymbai Petrol Pump hajan ka lad Kiang Nangbah Govt.
College Jowai.
Hashwa ban ot ïa u ribon la don ka jingïalang ba lyngkot ba la pynïaid da u ma P.
R.
lamare, la ïoh ruh ka jingkren na u Waheh Shnong ka Mihmyntdu ma Abul Phawa bad la ïoh ka jingkren na ka ktien U Blei na u Rev.
D.
S.
Lyngdoh uba la pynkynmaw ïa ki lai tylli ki bynta da kaba ong haba sdang ïa ka kam dei ban leh ha ka kyrteng u Trai, kaba ar leh da ka jingngeit bad kaba lai da kaba shañiah u Blei.
Katba na ka liang u MLA kum u kongsan haba ai jingkren ula ong ka jingdon kum ki dukan kan ïarap ruh ban pynïoh kam pynïoh jam ïa ki khun samla, ha ka juh ka por u ong kum kane ka kam seng dukan kan ïarap ruh ban khanglad ïa ki briew ba nabar ban wan trei shapoh ka jylla.
Da kaba u ong kiba bun ki kam la wan trei beit da ki bar jylla namar ka jingbym treh jong ki khun samla ban shim ïa ki kam kiba don hapoh ka jylla.
Kumta u kyntu ïa kiwei de ba kin bud ïa kane ka nuksa ba bha jong kane ka longkmie kaba la dep ban shah hikai ha kane kam shet bam bad mynta kala ïeng hala ki jong ki kjat da kaba pynïar shuh shuh ïaka kam.
Ula kyntu haba seng ïa kino kino ki jait dukan donkam bha ban jurip ïa ka jinglong jingman jong ka jaka khnang ba ka kam kan long kaba ïaid ïew hadien habud.
Shuh shuh ula pynsngew wat na ka liang jong ka sorkar ruh kala wanrah shibun ki lad jingïarap ïa ki samla lyngba ki loan bapher bapher bad kumjuh na ki Bank ha ryngkat ka subsidy kaba duna, u ma Wailad ula ai ruh ka jingkitbok kit rwiang ïa katei ka longkmie ba kan dang lah ban pynïaid ïa kane ka kam shakhmat bad ban ai ka jingshakri kaba bha tam ïa ki paidbah.
Ha kane ka sngi la ot ruh ïa u cake da ka trai dukan bad ka jingkhap ïa u ribon da u kongsan bad kane ka Restaurant ka don ruh ïa ka Hall na ka bynta ban pynlong ïa ki jait prokram bapher bapher.
Mawkyrwat, Jylliew 19: U MLA/MDC ka Ranikor Constituency, bah Pius Marweiñ ha ka 18 tarik u Jylliew, 2022 ha ryngkat u Executive Engineer bad Sub Division Officer, ka PWD (Roads), Mawkyrwat Division da ka jingsngew-khia ki la hiar ban jurip ïa ka jingtwa jong ka surok ha Twah Ringai ka lynti ban leit sha shnong Ngunraw, South West Khasi Hills District.
U bah Pius Marweiñ haba kren ha ki lad pathai khubor u la ong ba u Nongmihkhmat jong ki paidbah ka dong ka thaiñ da ka mynsiem jong ka jingsngewkhia bad sngewsynei halor kane ka jingjia, hadien ba u la ïoh jingpyntip ïa kane ka jingjia um shym la pynslem hynrei mynta ka sngi ka 18 tarik u Jylliew, 2022 u la leit ban jurip da lade ban peit bad kumno ban pynthaw ki lad ki lynti kumno ban leh khnang ba ki paidbah kin nym ïa kynduh jingeh ha ka leit ka wan la ka long ha ka kit ka bah khamta eh ha ka pang ka shitom namar ymdon da kawei pat ka lynti ban leit na shilliang sha shilliang lait noh lada pynshna da ka lynti ïaid kjat kaba shi por khnang ba kin ïoh ban pyndonkam.
U la ong ruh ba kum kine ki jingjia ki la jia mynta ha manla ki jaka bad ki don ruh ki jaka ki mat ïa ki jingsngewsih ba ki duh noh ïa kiba ha ïing ne ïa ki mynsiem briew.
Namarkata, u la buh ka jingkyrpad ïa ki paidbah ba ha kum kine ki sngi ba don ka jingjur jong u slap ki dei ïa long husiar ha ka leit ka wan kaba manla ka sngi namar ym lah ban tip ha kano ma ka por kin jia kum kine ki jingtwa khyndew.
Ha kaba ïadei bad kane ka jingtwa jong ka surok ha Twah Ringai (Ngunraw), u bah Pius u ai ka jingkyrmen ïa ki paidbah jong ka shnong ba da ka jingshimkhia jong u ryngkat bad ka tnad PWD (Roads) kin sa ïoh ban pyntrei noh nangne shakhmat khnang ba ki paidbah kin nym ïa kynduh jingeh ha ka leit ka wan kaba manla ka sngi.
Katba ha ka jingkren jong u bah Dmingland Thongni, Rangbah Shnong Ngunraw u la pynpaw ka jingaikhublei na ka bynta ki nongmihkhmat jong ka dong ka thaiñ kata ïa u bah Renikton Lyngdoh Tongkhar, Myntri ka tnad Umbam Umdih jong ka Jylla bad kumjuh ruh ïa u bah Pius Marweiñ kiba la ïaleh shitom ban poi bad wan jurip ïa kane ka jaka.
“Kyrmen ba da ka jingwan jong ki ban jurip kin sa lah ban pynurlong ban pynwad ne thaw ki lad ki lynti ban shna noh da kawei ka surok ne ai da ka jingkieng", ong u bah Thongni.
Ha kajuh ka por u la ai khublei ruh na ka bynta ki paidbah jong ka shnong Ngunraw baroh kawei ba hadien ka jingai jingtip ban ïamih paidbah ban shna ïa ka lynti ïaid kjat ba shipor tang ban ïoh ban pyndon-kam ha kaba kit ba bah ïa ki jingdonkam namar haduh mynta ban ïaid kali na kane ka surok kan long shuh bad ban ïaid da ka kjat na kata ka jaka ba twa ka dang shim por haduh shiteng kynta ei ei ban poi haduh shnong Ngunraw, ong Rangbah Shnong.
Namarkata, u la buh ruh ka jingkyrpad na ka bynta ki nongmihkhmat bad kumjuh ruh ïa ka ophis jong ka PWD (Roads) ba kin sngewbha ban ïaleh shitom bad ban kham pynstet ïa ka kam khnang ba ki paidbah jong ka shnong kin nym ïa kynduh jingeh.
Ha kane ka sngi la ïa don lang u Executive Engineer ka PWD Roads, u bah David M.
Pyngrope, u SDO ka PWD Roads, bah S.
I.
Laso lem bad ki paidbah jong ka shnong kiba la ïamih ban shna ïa ka lynti kjat.
Nongpoh, Jylliew 19: Ka kynhun jong ki nongñiah thuk thuk bala tip kum ka The Ultimate Legend Biker’s Association, Nongpoh Circle haka sngi Saitjaiñ da ka jingkylluid mynsiem kila leit ban ai sngewbha ïaka snam bala pynlong da ka Ai Jingim Voluntary Blood Donors’ haka jingïatreilang bad ka Blood Bank Nongpoh, kaba dei ruh shibynta ban rakhe ïaka sngi ai snam haka pyrthei ne ka World Blood Donors’ Day.
Ha katei ka jingleit ai snam jong ki nongïalam bad ki dkhot ka TULBA Nongpoh Circle la pynlong ruh ka prokram lyngkot ha Civil Hospital Nongpoh haka jingdonlang u Alpius Dkhar Vice President ka ai Jingim VBDO, Meristell Marbaniang Organising Secretary ka VBDO, Dr.
Tariang ba mihkhmat na Blood Bank Nongpoh, ki nongïalam ka TULBA ba kynthup ïa u Samla Mebariskhem Thabah President, Peace Maker Makri Vice President, Habamut Lyngdoh Secretary bad kiwei kiwei.
Haba ai jingkren ha katei ka sngi naka liang kitei ki nongïalam ka Ai Jingim VBDO kila ai ka jingïaroh ïaka seng TULBA kaba la shim ïaka sienjam ban ai sngewbha da ka snam kaba long ka nuksa kaba bha bad ka jingmyntoi ïa kiba bun ki longiing kiba shem jingeh ban ioh snam bad lyngba katei ka snam yn sa lah pat ban pynim ïaki mynsiem briew kiba donkam ïaka snam.
Naka liang ki nongïalam ka TULBA kila pynpaw ba katei ka dei ka sienjam ba kum ka seng kala shim ban rakhe ruh ïaka World Blood Donor Day ban ai sngewbha da ka snam ban pynim ïa kiba bun ki mynsiem kiba donkam snam kyrkieh khamtam haka por ba jia ki jingmynsaw bad kiwei kiwei ki jingpang jingshitom bad lehse lyngba katei ka sienjam ba ka TULBA kala mih shakhmat kan long ruh ka nuksa sha kiba bun ki paidbah kiba don ka mynsiem ban ai sngewbha ïaka snam ba kin leit ban ai sha ki Blood Bank.
U Samla Mebariskhem Thabah kum u President u la ai khublei ruh ïaki dkhot kiba la mih shakhmat ha katei ka sngi ban leit ai ïaki snam jong ki ha Blood Bank Nongpoh ba kin dang ioh ruh ka met kaba koit ba khiah.
Nongpoh, Jylliew 19: Kum ka jingtynrong lem ïaki longiing ba duk haka thaiñ Umsiang bad Umlaper jong ka Mawhati Constituency, u Bah Dasakhiatbha Lamare MLA ka Mawhati ba dei ruh u myntri ka tnad transport, hynnin ka sngi u la leit ban sam da ki tin sopiing sha kumba 200 tylli ki longiing ba duk ba rangli ha katei ka thaiñ bala mang kyrpang lyngba ka skhim SRWP.
Ha katei ka sngi ka jingleit sam ïa kitei ki tin sop iing sha ki paidbah haka thaiñ Umsiang bad Umlaper la don ryngkat ruh da u Bah RM Mukhim, Working President ka NPP Mawhati, u Bah Donboklang Kharnaior, General Secretary ka NPP Mawhati, u Bah Shemphang Lyngdoh lem bad kiwei ki riew rangbah katei ka thaiñ.
Naka liang u Bah Dasakhiatbha Lamare u la pynpaw ba kum u MLA jong ka thaiñ u la don ka jingangnud bala slem ban sam tin sha ki paidbah ha katei ka thaiñ bala dep pynmang kyrpang lyngba ka skhim SRWP naka bynta ka jingmyntoi ki paidbah ba duk ba rangli ba kin ioh ban maramot ïaki iing ki sem ban lait naka sngi u slap.
Nongpoh, Jylliew 19: Ka kynhun ïalehkai jong ka Umsaw Nongbri Dong Mawsiang kala rah syndon ïaka nam lahduh hadien ba kala lah ban pynliem noh ïaka Kbet Dong Shaid Shaid da 2-0 haka phainal jong ka lympung ïalehkai phutbol bala pynlong da ka Umsaw Nongbri Youth Club Cum Library Committee ha madan ïalehkai ka shnong Umsaw Nongbri.
Ïa katei ka lympung la wan ban pynhp pyrda noh da u Bah Jayson Lennox Nongrum President ka HYC Ri-Bhoi District kum u kongsan haka jingdonlang u Tbn DR Mawphniang kum u symbud kongsan, ki nongïalam ka Youth Club ba kynthup ïa u Samla Mission Tron President, Bah PS Nongrum Chairman ka Sports Committee jong ka RBDCA bad kiwei kiwei ki riew rangbah.
Haba phai sha ka jingïakhun phainal ha katei ka sngi hapdeng ka Umsaw Dong Mawsiang pyrshah ïaka Kbet Umshaid shaid ka jingïaleh kala long kaba ïakhaid bad itynnad bha kaba la pynshongshit ïaki paidbah nongpeitkai bad ki nongkyrshan jong ki 2 kynhun, hynrei hapdeng ka jingïakhun ba jur ka Umsaw Nongbri kala ioh ban pynkhih nyngkong ïaka jar jong ka kylla step bad tam ïaka Kbet da 1-0.
Katba haka kylla miet ka jingïakhun kala nang kham shongshit bad kham itynnad shuh shuh namar ka jingïakhun tyngeh ba mar kylliang ban rah ïaka nam lahduh bad watla ki rangïalehkai jong ka Kbet kila ïakhun dohiap ban pynphai ïa katei ka shi kol, hynrei da ka jingtbit ki rangïalehkai ka Umsaw kim shym la ailad satia ba kan ioh pynphai hynrei kila ioh biang sa kawei ka kabu ban pynkhih ïaka jar haka kylla miet ban rah syndon ïaka nam lahduh jong katei ka lympung da 2-0.
Hadien ka bala pynkut ïaka jingïalehkai naka liang ka kynhun nongpynïaid jong Umsaw Nongbri Youth Club cum Library Committee kala sam ruh ïaki khusnam ha katei ka sngi da ka song pisa bad ki trophy.
Shillong, Jylliew 19: Ha ka 17 tarik Jylliew 2022 ka KAM Meghalaya ka la pynlong ïa ka jingïalang jong ki nongshong shnong ha Anchorage Guest House ha Malki point bad kumba spah ngut ki nongshong shnong kiba na ki jylli bapher, kiba trei ki jaitkam bapher bad ki samla pule ki la wan bad ïashim bynta shitrhrem ha ka jingïatai bad ïatei nia halor ki mat ki ishu kiba ktah jur ïa ka Jylla mynta.
La pynïaid ïa ka rynsan jingïalang da i Kong Wanpynhun Kharsyntiew, i nongïalam jong ka Seng ki nongtrei ïingbriew (All Meghalaya Domestic Workers Union)Ka KAM ka kut jingmut ban ïeng bad ïakhun nyngkong eh pyrshah ïa ka jingsngew kutlad bad jingduh jingkyrmen kaba mih na ka daw ka jingrunar bad jingsniew jong ka synshar khadar ha kane ka pateng.
Ka synshar khadar ha kane ka pateng ka la kheiñ dewthala lut ïa ki nongrim jong ka ynshar-bishar bad ka treikam treijam; kum ka hok, ka jingshisha, ka jingai jingkheiï bad ka jingïatip lem.
Haba ai ka jingkren maitphang, ka Kong Angela, kawei na ki nongseng jong ka KAM Meghalaya ka la ong, “Ngim dei ban shah pynbor ne shah pynbieij ha kata ka rukom pyrkhat kaba la ïaid ïew bha mynta kaba ong ba ngin jied noh ne pynïasoh ïalade bad ki briew kiba kham duna ka jingleh sniew ne kiba kham duna ka jingbam sap ne kiba kham duna ki kam thok kam shukor.
Ngim lah da lei lei ruh em ban ïapeiï bad ïapynleit pynwan ïa ki nongrim tynrai jong ka jingim, ka hok, ka jingshisha bad ka jingñiewkor ïiewburom para briew kiba ngi hikai ïa ki khun ki kti.
"U Kyrsoibor Pyrtuh u la ong, “ngim dei ban man thait ban ïatai nia bad wanrah ki jingmut, ki buit bad ki jingtip kiba shai kdar bad ngim dei ban tieng ne phet rieh na ka jingïatai nia kaba laitluid.
Ka jingkylla kan ym wan lymda ngi ïathir-ïatai halor ki saiñpyrkhat bad ki mat ki jura kiba ktah ïa ki paidbah nongshong shnong.
Ha kajuh ka por pat ki jingïatai kin shu bijai ei bad kin ym larkam satia lymda ngi jngi bad ïashim bynta ha ki jingïakhun bad jingïakhih kiba man la ka sngi ban ïeng pyrshah ïa ki bor jong ka jingbamsap, ka thok ka shukor bad ki kam pyntriem kiba bun jait.
"Ka KAM ka mih na ki jingïashem kiba ngi mad ha ki jingïakhun bad jingïaleh kiba bapher jong ki riewpaidabh bad ki nongshong shnong.
Naduh ki jingïakhun na ka bynta ka jingïalong mar ryngkat shynrang bad kynthei haduh ka jingïakhun na ka bynta ban ïada bad pynneh pynsah ïa ka mariang, ki jingïakhun na ka bynta ki hok jong ki nongtrei nongbylla bad kiwei kiwei.
Ka jingïakhun pyrshah ïa ka jingsynshar leh jubor bad jingpyn ïashun-ïasih para briew kaba ktah ïa ka longbriew manbriew ka dei ka phang pdeng kaba kongsan jong ka KAM.
Ka KAM ka thmu ruh ban pynkhie im pat ïa ka synshar paidbah ba nylla bad ka lawei kaba ïeng skhem ha ka hok.
Ha kataei ka jingïa lang jong ki nongshong shnong bad ki kynhun bapher jong ki nongshong shnong la ïatai bniah halor ki nongrim bad ki jingthoh ba ka KAM Meghalaya ka la pynkhreh bad kane ka la long ka jingkyrkhu bad yn nang lah ban pynbha shuh shuh ïa ki.
La ïatai ruh shaphang ka jingdonkam ban ïa buh kti lem ha ka elekshon ka ban sa long ha ka snem 2023, tangba halor ki nongrim kiba shai kdar bad kiba hok.
Ka KAM ka tyrwa ba ngi dei ban ïamir lang bad ïatreilang watla hapdeng ki jingïapher bad jingïaprat jingmut.
Ka KAM Meghalaya ka pynpaw shai ba kan ym lah ban ïapeiñ ïa ki nongrim jong ka hok, ka jingshisha, ka jingïatip lem, ka jingïniew kor bad jingburom kylliang iwei ïa iwei pat.
Da ka jingïawan lang ngin lah ban ïakhun ïa ki jingsniew ha ka synshar bishar jong kane ka pateng bad ngin tei thymmai da kawei pat.
Ka KAM ka kdew hangne ïa ki 15 tylli ki mat bad ki phang kiba kongsan tam na ka bynta ban pynkhie im ïa ka synshar paidbah bad ban tei ïa ka Meghalaya kaba mait shaphrang:Ka treikam treijam kaba beit bad kaba ai jingkheiñ, ban pynduh jait ïa ka bamsap bad ki kam be-aiñ ha ka synshar khadar, ban pynneh pynsah bad ïada ïa ka khyndew, ka mariang bad ban kyrshan ïa ki nongrep, ka koit ka khiah kaba paka bad kaba bha, ka pule puthi kaba bha ïa baroh, ka ïoh ka kot kaba ai bynta bad ai bhah lang ïa iwei pa iwei i nongshong shnong, ban pynkhlaiñ ïa ka synshar khadar bad ki kam pynïaid shnong pynïaid thaw lyngba ka jingpynkup bor pura ïa ki nongshong shnong, kaba bei tyngka pura bad ka jingsynshar kaba shai bad kaba ai jingkheiñ, ban kyrshan pura ïa ki samla, ban pynduh jait ïa ka bamsap ha ka thung kam thung jam, ban ïada ïa ki hok jong ki nongtrei nongbylla, ban wanrah ïa ka jingïalong mar ryngkat hapdeng shynrang bad kynthei, ka hok ki kynthei bad kiwei ki kynhun, ban wanrah ka shongsuk shong shngaiñ ha iwei pa iwei i nongshong shnong, ban ïeng pyrshah ïa baroh ki jait jingshong shit niam, ban pynneh bad ïada ïa ki hok jong ka Jylla ha ka jingïadei bad ka Sorkar India bad ruh ban pynneh ïa ki jingïapher bad jingdon ki seng bapher ha ka saiñ hima, ban pynshlur ban ïatai nia bad ïaprat jingmut.
Ka Rynsan KAM ka khot ka wer ïa baroh ki nongshong shnong ban ïadon kti ban ïakhun na ka bynta ban pynduh shi syndon ïa ka saiñ hima kaba pynïaid tang da kawei ne ar tylli ki longïing bad kaba kyrshan da ki heh sai pan kiba rhah spah bad khwan myntoi shimet.
Sa shisien ka Kong Angela ka ban jur, “Ngi lah ban dei tang ki nongtrei nongbylla, ki nongdie madan, ki nongthoh kot khubor, ki nongthoh kot, ki nongrep, ki nongtrei ïing briew, kiba shu shong ïing, ki samla pule, ki samla wad kam, kiba treikam lajong, kiba la shong thait na ki kam , ki nonghikai, ki nongtem, nongthaw jingrwai, ki barikor, ki nongoh bad nongdro dur, ki riewshemphang bad ki riewïakhun, hynrei ngi ïa mir lang bad don tang kawei ka jingthmu ban pynïoh biang ïa ka synshar paidbah kaba nylla bad ban kren ïa ka hok bad jingshisha.
"“Ka KAM ka ngeit ba ka jingkylla kan ym jia tang lyngba ki nongïalam kiba hakhmat, hynrei ka jingkylla kaba shisha kan urlong da ka jingïawan lang ki paidbah nongshong shnong kiba angnud ban shem ïa ki nongrim jong ka jinglong trai shnong ha ka Ri/Jylla synshar paidbah bad ban mad ïa ki ha ka jingim kaba manla ka sngi.
Ba phin tip kham bniah shaphang ka KAM lane ban pynïasoh bad ka, sngewbha leit sha website: wwwkammeghalaya.
in lane telephone bad WhatsApp ha u nombar 9863097754 / 6033005175.
Khliehriat jylliew 19: Da ki hajar ngut ki briew kiba dei ki nongñiah bad ki nongbud trok, ki night supper bos bad ki ningleit nongwan ki dang sahkut ha ka jingdheng kali kaba jur bha ha surok national highway-6 ha ki thaiñ Narpuh, East Jaiñtia Hills District kaba na ka daw ka jingtwa ka surok, ha kaba ki bor district mynta ki la mana ban ïaid na kane ka surok.
Ki pulilt jong ka Lumshnong Police Station, ki pulit jong ka Umkiang Patroling Post lem bad ki nongtrei jong ka Meghalaya Cement Ltd, Goldstone Cement, Dalmia Cement Ltd naduh hynnin ka sngi ki la kner ki kti ban ïarap ïa ki lanot kiba dang sahkut ha katei ka jingdheng kali kaba jur kaba ha ka thaiñ Narpuh East Jaiñtia Hills District, ki la ai sngewbha da ki jingbam, ki biskit, ka um ban dih bad kiwei kiwei ki jait jingbam kum ka ja sngi ne ka jingbam sngi ïa ki lanot bad kane ka la long ka jingmyntoi ïa bad jingiarap ïa ki lanot ha kaba ki la lait na ka jingiap thngan ha surok.
Na ka liang u President jong ka All Jaintia Hills Cement factorty Association, u R.
K.
Pareek, u la iathuh ba ka Topcem Company kaba ju tip kum ka Meghalaya Cement Ltd ka la leit ban ai da ka jingbam sngi ïa ki lanot kiba sahkut ha ka jingdheng kali, kumjuh ruh u S.
B, Sahoo, u nongtrei jong ka Goldstone, u la ong ba ka company ka la sam da ki um, biskit bad ki jingbam sngi sha ki lanot.
Wat hapdeng ka jingbunkam ban peitngor ïa ka jingbit jingbiang ha ka thaiñ, ki pulit jong ka Lumshnong Police Station bad ki pulit jong ka Umkiang P.
P ki la lah ban ai ïa ka por jong ki ban sam jingbam bad sam um sha ki lanot kiba dang sahkut ha surok ha ka jingdheng kali kaba jur bha ha ka thaiñ Narpuh.
Shillong, Jylliew, 19: Ka Ophis u Syiem ka Hima Khyrim ha ka sngi Thohdieng ka la pynskhem ïa u Bah Teiborlang Wankhar kum u Sordar ka Shnong Massar, East Khasi Hills lyngba ka ‘sanad’ ba la shon muhor da u Syiem ka Hima Khyrim, u Paiem Dr.
Balajied Sing Syiem.
Kane ka dei ka ‘sanad’ kaba nyngkong eh ban pynkup bor ïa u Sordar jong kane ka shnong hadien 32 snem ba la pynjari da ka jingsynshar Sordar ha kane ka shnong kata ha u snem 1990.
U Sordar ba nyngkong kane ka shnong u dei u (L) Bah Plison Khongsit uba la synshar khlem ka sanad naduh u snem 1990-2004 bad bud pat da u Bah Teiborlang Wankhar naduh utei u snem bad bteng haduh mynta.
Ka jingïaleh ban ïoh ‘sanad’ ka la long naduh u snem 2020 hadien ki kyndon aiñ na ka Khasi Hills Autonomous District Council (KHADC) ba ki bor pynïaid shnong ki hap ban ïoh ‘sanad’ na u Syiem ka Hima Khyrim bad khamtam hadien ka jingmynjur ban pan ‘sanad’ da ka dorbar shnong hi baroh kawei.
Ha shwa u snem 1990, la synshar ïa kane ka shnong da u Rangbah Shnong naduh ki snem 1914-15 bad kham ha shwa kane la pynïaid ïa ka synshar khadar da ki Lyngdoh naduh ba la seng ïa kane shnong naduh u snem 1814.
Ka synshar khadar ka dei beit na kane ka shnong sha ka Hima lane kumba ju tip kum ki ‘lang shi khlieh’ kaba mut lada ym lah ban rai ïa ki kam ha ka dorbar shnong yn hap rah beit sha Hima khlem da ïaid lyngba na kino kino ki Raid ne Shnat Raid.
Na ka liang ka Executive Committee ka Dorbar Shnong Massar ka pynpaw ïa ka jingsngew kmen halor ka jingïoh sanad ba pura u Sordar na ka bynta ka synshar khadar kaba ïaid beit ryntih bad ka phah ka kyrwoh ai khublei kitbok kitrwiang ïa u Pa’iem ka Hima Khyrim, Dr Balajied Sing Syiem ba un nang shait nang khlaiñ ha ka met ka phad bad nang phuh nang khraw ha ka synshar khadar kum u syiem u kmie.
Shillong, Jylliew, 19: Ki dak ki shin ka jingpra jong ka ktem treikam ka Bharatiya Janata Party (BJP) West Shillong ki la paw ha ka janmiet sngi Saitjaiñ ha kaba ka kynhun ki nongkitkam hapoh ka jingïalam jong u President u Bah Moses Bareh ryngkat ki nongkitkam ka BJP Qualapaty Unit ki la leit ban pynïasoh ïalade sha ka United Democratic Party (UDP) da kaba thaw syndon ruh ïa ka UDP Qualapaty hapoh ka UDP West Shillong Circle.
Ha ka jingïalang pdiang burom ïa ki nongkitkam la ïa donlang lang da u Working President jong ka UDP u Bah Paul Lyngdoh uba dei ruh u MDC jong ka Jaïaw Constituency u ban ïa aireng ruh na ka UDP ha ka elekshon sha ka Ingdorbar Thawaiñ ka ban sa long ha u snem 2023.
Kum ban shu pyntip, ka BJP ha West Shillong Constituency kan sei madan da u President ka BJP Meghalaya Unit, u Bah Ernest Mawrie.
Haduh mynta u Bah Mawrie u la pyrshang ban pynkha ïa ki shnat treikam ha kylleng ka Constituency khnang ban pynkhreh ïalade na ka bynta ka elekshon ka ban sa long.
Ka jingïaleh ha West Shillong Constituency kan dei kaba shongshit ha kaba u Bah Paul uba dei u MLA barim bad u Bah Ernest u ban dang ïakhun ha ka sien banyngkong eh ïa ka elekshon MLA kin pyrshang ban pynliem ïa u MLA ba mynta u Bah Mohendro Rapsang uba la shah beh na ka seng Congress bad u bym pat kren shai pat haduh mynta na kano ka Party un ïa aireng pat ha ka elekshon ban wan.
Ha kane ka jingïalang ba la pynkha ïa ka UDP Qualapaty Unit la jied ïa u Bah Michael War kum u President, u Bah Embok Pakynteiñ kum u Working President, u Bah Lenmeo Bareh kum u Secretary, ka Kong Annu Lyngdoh kum ka Assistant Secretary nalor kiwei pat ki nongkitkam kiba don palat 25 ngut.
Shillong, Jylliew 19 : Ka HYC Shella Unit ka la pyntip sha u SDO ka Sohra Civil Sub Division ba ka jingwan lynshop ki bor ka maring ha ki thaiñ Shella ka la wanrah ka jingjulor kaba la kot da ki klur klur tyngka namar ka la syllad naphang lin naduh ki lynti syngkien, ki jingkieng, ki surok, ki kynroh bad kiwei kiwei.
Katkum ka kyrwoh ba la phah da u Seiborlang Diengdoh, General Secretary ka HYC Shella, la ong ba ka don kaba shah ktah jur eh kadei ka Kher Pyrkan ha kaba ka umsaw ka la rong noh ïa ka kynroh kaba l ashna khnang ban ïada ïa kane ka dong bad ruh ïa ka surok kali kaba la shna lyngba ka SPV Society.
“Ka jingjulor jong kine ki ar tylli ki kam ki la kot da ki klur tyngka.
Ka jingjulor ka kynroh kaba la shna ban ïada ïa ka Kher Pyrkan ka la buh jingma namar ka poi ka lah ban poi wat ha ki iing shnong ruh," bynrap biang ka kyrwoh.
Shuh shuh la kyntu ruh ïa ki bor sorkar ban pynkloi ïa ka jinglum jingkhein bad jingtohkit ïa ka jingjulor khnang ba ki bor ba dei peit ki ïoh noh ban phah maramot biang.
Khliehriat jylliew 19: Ka long kaei kaei kaba sngew khia haduh katta katta ba kiba bun ki bynta jong ka surok ha ka thaiñ Narpuh mynta ki la sdang ban pyni shuh shuh ki dak ban twa bad don ruh ki bynta kiba la twa, ki bynta kiba la paw ka dak jingtwa ki dei ha ka surok bah ha Kuliang bad ha Ratacherra, kane ka la buh jingsyier bad buh jingma ïa ki paidbah.
Nalor ka jingtwa ki lum, jingtwa ka khyndew, mynta ka sngi ha ka por kumba 1 baje mynsngi, ka la twa biang ki maw kiba heh ha ka thaiñ Sonapur ha jan ka Tunel bad kah ïa ka surok ka lynti ha kaba wat ki kali rit ruh kim lah shuh ban ïaid, ki nongtrei jong ka National Highway Authority of India, mardor ki la shim khia ban pynkhuid ïa ki maw ki dieng kiba la kah lynti ïa ka surok ïaid kali ha ka Tunel ha Sonapyrdi bad ki la ialeh katba lah ban pynkhuid ban dup lah ban iaid tang ki kali rit ruh.
Ki thymmei khubor ki ïathuh ba ka jingtwa ki maw ha katei ka bynta ha jan Tunel, ka dei na ka daw ka jingther jur palat u slap na kata ka daw ka khyndew bad ki maw ki shu hap bad tyllun beit nalor ki lum, donbok ba kam shym la don kano kano ka jingjia ba sngewsih ha kane ka jingtwa ki maw ha jan ka tunel.
Kumban shu pynkynmaw, ki bor synshar district bad ki bor pulit jong ka East Jaiñtia Hills District, ki la dep buh ka jingmana bad kyntu ïa ki nongleit nongwan ba ki dei ban long kiba peitngor bad ïaid adkar bha haba ki ïaid lyngba na ka surok national highway 6, East Jaiñtia Hills District namar ym lah satia ban tip ha kano ma ka por ka jingtwa ki lum, jingtwa ki maw ka lah ban jia na ka daw ka jingther jur palat u slap.
Katkum ka hukum ba la dep pynmih da u District Magistrate, la khang pyrshah ïa ki kali khamtam ki kali heh ba kim dei ban ïaid na kane ka surok, bad ki kali rit ruh ki lah ban ïaid sa tang lada don ki kam ki bym lah shuh ban kiar bad ki kali ki dei ba ïaid tang ka jing khia kaba tang hapoh ka 3 ton bad ki dei ban da long peitngor bha haba ki ïaid na kane ka surok.
Shillong, Jylliew, 19: Ki arngut ki MLA jongka thaiñ thor ha ri lum Garo kata u MLA ka Phulbari bad u MLA ka Rajabala ki la rai ban ai da ka jignthoh shaka Central Water Commission (CWC) jong ka sorkar pdeng ba kin pynsted ka jingpyntrei ïa ka Rongai Valley Medium Irrigation Project khnang ban kham suna ka jingshlei um sha ki thaiñ thor ha ka por lyiur.
“Nga la ïakren bad u MLA ka Rajabala u Abdus Saleh halor kane bad ngin sa ïathoh shithi lang sha ka CWC ban pynsted ka jingpyntrei ïa katei ka projek ha Rongai khnang ban kham duna ka jingshlei um sha ki thaiñ thor ka ri lum Garo" ong u MLA ka Phulbari u SG Esmatur Mominin.
Ha katei ka Rongai Valley Medium Irrigation Project ki don saw ki jaka ka ba den ïa ka um hynrei kine ki jingden um ki shah pynjulor beit man la u snem haba kiew ka um na ka wah Brahmaputra bad Jingjiram.
Ka jingïasoh ka jingshlei um na ka wah Jingjiram ka Meghalaya bad Brahmaputra jongka Assam ka wanrah ka jingshlei um sha ki thaiñ thor ka rilum Garo namar tang shu la julor katei ka jingden um la tuid beit ka um saw sha Garo Hills.
ïa kane ka Project la sdang naduh ki snem 90 hynrei ka sorkar ba mynshwa ka la pynsangeh noh ha u 2011 bad dei mynta ba kane ka sorkar MDA ka la sdang biang ïa kane ka projek.
“Hadien ka jingleit jurip jong u Symbud Myntri Rangbah bah Prestone Tynsong bad hadien ka jingïakren bad u Myntri Rangbah u Conrad K Sangma ka sorkar jylla ka la mang pisa biang 82 lak na ka bynta kane ka projek bad la phah ruh sha ka CWC ba kan wan jurip bad thaw noh ïa ka DPR ban ïoh mang pisa pat da ka sorkar pdeng".
ong u Mominin.
“ Nga lap ba ki nongtrei ka CWC ka kham suki bha namar lada ngam bakla ïa ka pisa la dep mang mynta la shisnem tam ei ei.
Nga la ïakren bad u Symbud Myntri Rangbah la bun sien bad kumjuh ruh bad ki heh ka PWD bad la ïa bud dien ruh naduh CWC hynrei ngam tip na kaei ka daw ba ki pynslem ban leh ïa kane ka kam" ong biang u Mominin.
U la ïathuh tang shu dep ïa kane ka projek ki paid thaiñ thor jongka ri lum Garo kata naduh jongka Phulbari, Rajabala bad Tikrikilla kin lait na ka jingshlei um kaba jur.
Shillong, Jylliew 19 : U MLA ka NPP na Phulbari u SG Estamur Mominin u la ong ba ka sorkar Meghalaya Democratic Alliance (MDA) ka dei ka sorkar kaba lait na ka bamsap.
Utei u MLA u la ong ruh ba la thung ruh ki jingtohkit halor ki jingkynnoh bamsap kiba mih pyrshah ïa ka sorkar MDA bad ruh ïa ki myntri sorkar.
“Ki jingtohkit ki lap ba ym don ei ei kaba mut ba ki Myntri sorkar kim donkti bamsap bad ba ka sorkar ka lait na ka bamsap," u la ong.
Katei ka jingkren jong u kadei halor ka jingtohkit ba la thung da ka sorkar halor ki jingkynnoh bamsap ha ka tnad Meghalaya Energy Corporation Limited (MeECL), ka jyrsieh khaw bad kiwei kiwei.
Da kaba ïaroh ïa ka jingtreikam jong ka sorkar MDA ha ki saw snem shiteng hapoh ka jingïalam jong ka NPP, u Mominin u la ong ruh ba ym.
don jingartatien ba ka sorkar MDA kan bteng biang sa san snem.
“Nga ïohi ïa ka sur ki paidbah ba kin sa pynjop biang ïa ka NPP," u la ong da kaba bynrap ba ka party ka skhem ban jop 32 seat ha ka elekshon ban long ha u 2023.
Nalorkata u ong ruh ba ka sorkar ka la leh shibun bha na ka bynta ban shna bun ki lynti syngkien.
“Ki kam pynroi naduh ki surok, ki jingkieng bad kiwei ki kam pynroi kynthup naduh ki skul ngi la pyrshang lut ha kine ki saw snem tam.
ka don beit ka jingïakhun ha constituency jongnga, ngam ong ba kam don hynrei nga sngewskhem ba ngan jop biang," u la ong.
Tura, Jylliew 19 : Na ka jingshlei um ha kane ka jingther u lapbah ha ri lum Garo kiba bun ki surok ki la dkut bad twa bad hap ban pynsangeh ïa ka ïaid ka ïeng ki kali.
Kawei ka surok kaba la khang ban ïaid ki kali ka dei na Purakhasi sha Ampaati lyngba ka Salmanpara namar ka la twa bad dkut ha Mibitpara.
Kawei pat ka surok ka dei na Purakhasia sha Tura lyngba ka Gambegre kane ruh ka la julor jur ha ki bynta Chenggapara bad Jibalgre.
Ka surok bah ba 12 jongka jylla kata na Purakhasia sha Ampati lyngba ka Mahendraganj ruh la hap ban khang ïaid ki kali namar ka la twa bad shah rong ka jingkieng ha ka wah Darong.
Nalor kata ïa ka surok ha Karonggre la hap ban khang noh hajan Dalu kaba dei ka NH 51.
Kawei pat ka jingkieng dieng ha Kujikura hajan Dalu ruh kala julor jur.
Uwei u diengbah ula khyllem ha pdeng ka surok ha Damalgre bad uwei u diengbah u la khyllem halor ki sainar ilektrik hajan ophis MBOSE, Tura.
Ka um ka la nang kiew ha kiba bun ki jaka ha ri lum Garo namar ka lapbah u nang jur beit ha katei ka thaiñ.
Na ka liang ki bor synshar ki la kyntu ïa ki paidbah ban husiar bad kiar na ka ba leit jingleit ha kum kane ka por ba dang jur slap namar ba la jur palat ki jingtwa bad jingkhyllem ki jaka bad surok khnang ban lait na kino kino ki jingmynsaw bad jingjia ba sngewsih.
Na ka liang ki bor synshar district ki la pyrshang katba lah ban pyllait ïa ki surok ban ïoh ïaid ki kali tangba u DC u kyntu jur ban ym mih na la ki ïing ki sem lada ym dei ka kam ba kyrkieh.
U la kyntu ruh ban phone sha u number 112 lada don ki jingjia ba kyrkieh ne pyntip ruh sha Police Control Room, Tura 883723053 ne phone beit sha u DC ruh.
Jowai, Jylliew 19: Ki nongñiah trok kiba la sahkut da ki bun bun sngi mynta na ka daw ka jingtwa jong ka surok hajan Toll Gate ha Lumshnong East Jaiñtia Hills District, kila la ïoh lad ban ïakynduh markhmat bad u Myntri Rangbah mynta ka sngi ha ka por ba u dang wan jurip ïa ka jinglong jingman jong katei ka surok.
Kitei ki nongñiah kali ki la ïoh lad ban pynsngew ïa ki jingeh jong ki naduh ka 16 tarik tad haduh mynta ka sngi ki dang sahkut hajuh ka jaka, shuh shuh kila pynsngew wat ki jingbam jong ki ruh kila jan lut bad kane kala buh jingeh ban pyndap lada dang slem ban pynlait ïa katei ka surok.
Hadien kitei ki nongñiah trok kila ïoh ban pynsngew ïa ki jingeh, na ka liang u Myntri Rangbah u Conrad K Sangma ula kular ban ïaleh katba lah ban phah pyllait noh ïa katei ka surok hapoh 72 kynta lada sangeh noh ka jinghap u slap.
Ha ka juk ka por ula kyntu ïa ki nongñiah trok ba kin long kiba ïaishah shipor sa tang katto katne kynta yn sa lah ban pyllait noh ïa ka surok khnang ba kitei ki kali ba sahkut kin ïoh ban ïaid noh sha ki jaka ba ki dei ban poi, u la ong ruh ba kam dei ka kam kaba suk ban leh mardor namar ka kam ka long kaba eh bha.
Kumba long une u Surok NH-6 u lah ban pynïasoh ïa kiba bun ki jylla jong ka thaiñ shatei lam mihngi kiba dei ban ïaid lyngti lyngba jong une u surok.
Shillong, Jylliew 19 : Ka jingther u lapbah ba jur bha lai sngi lynter kata haduh ka nohphai sngi jongka Sngi Saitjain 18.
6.
2022 ha kane ka jylla Meghalaya bad kumjuh ruh ha kiwei kiwei ki jylla kane ka thaiñ ka la pynlong ïa ka Mawsynram ka jaka ba jur slap tam ha ka ri bad pyrthei ba kan ïoh bad thaw ïa ka record hapoh ki 24 kynta ki jingjur slap da kaba u lapbah u la poi sha ka 1003.
6mm.
Kane ka long hadien 122 snem ba ka Mawsynram ka sa ïoh ban bat ïa ka record ba thymmai.
Kumjuh ruh ka Sohra ruh ka la thaw ïa ka record ba thymmai kaba u lapbah u la poi sha ka 972 mm hapoh ki 24 kynta tang kane ka long ka sien kaba lai ba ka Sohra ka la thaw record hadien 122 snem.
Kane ka long kat kum ka jinglum jingkheiñ da ka India Meteorological Department (IMD).
Ka Mawsynram haduh mynta ka dang ïoh bat hi ïa ka nam kum ka jaka ba jur slap tam ha India bad ha pyrthei namar man la u snem ka jingther u lapbah ha katei ka thaiñ ka long beit 11802.
4 mm ha ka shisnem.
Ka Sohra ka poi 11359.
4 mm ha ka shisnem ha ki snem 1971 haduh 2020.
Ka Sohra tang mynta u bnai ka la ïoh ïa u lapbah haduh 4081.
3 mm.
Tang hapdeng kine ki lai sngi pat kata kat haduh ka Sngi Thohdieng ka Sohra ka la ïoh slap haduh 2457.
2 mm.
Kane ka jingïoh slap ka Sohra haduh 2457.
2 mm hapoh ki lai sngi ka dei palat ban ïa kaba ka Mumbai bad Delhi ki ïoh ha ki lai snem.
Nongstoiñ, Jylliew, 19: Ka dei ka sien ba nyngkong bad ka jingsngew sarong, ba kawei ka skul shimet kaba la tip kum ka NeIPS Secondary School kaba don ha Upper New Nongstoiñ West Khasi Hills District, ha kaba kawei ka khynnah skul ka bym nang kren bad ka bym ïohsngew, kaba la tip kyrteng kum ka Khularis Mawlieh ka khun jong ka kong Bleris Mawlieh na ka shnong Mawkhmahwir, ka la pas bha ha ka Secondary School Leaving Certificate 2022 ha kaba ka la ïoh haduh 61.
2 % ha ka total marks.
Napdeng ki phra ngut shi para dei tang ma ka, kaba la pyndep ïa ka eksamin SSLC watla ka don ha kaba kum katei ka jingeh ruh.
Katkum ka jingïathuh jong ka kmie, la ong ba ka khun jong ka naduh dang kha, ka don ka jingshitom kaba phylla namar kam lah ban ïeng ne ban ïaid.
Ha ka jingkyrduh, ka la shu thied noh tang shi bilor ka dawai kyllan bad man ka step mar shu mih ka sngi ka pynshong ïa ka khun jong ka ha baranda ban phah syaid sngi haduh ka por phra baje ei ei.
Ka la ïathuh ruh ba dei tad haduh ba ka la dap khatlai snem ka karta, ba ka la sdang ban ïeng bad ban ïaid.
Ka kong Mawlieh ka la ïathuh ruh ba ka la sdang ban phah skul ïa katei ka khun ha ka klass A ha Fernando skul ha Barapani, haba ka la dap khatsaw snem duna ka karta bad ka la pule ha katei ka skul haduh matrik.
Hynrei ha ka selection test kam shym la pass kumta ka la leit shaw noh ïa ka bad wan ïalam noh sha shnong.
Ka la ong ruh ba haba ka la don ha shnong ruh, kam sngew hun ban shu pynsangeh noh namar man ka sngi katei ka khun ka kyntu ba kan phah skul biang.
Kumta ka la pyrshang ban wad skul ha Nongstoiñ bad ka la ïoh ban pynrung ha ka NeIPS Secondary school ha Upper New Nongstoiñ.
Wat haba ka la ïoh rung ha katei ka skul kam shym la poi pyrkhat ba kan pass ha ka Final, namar kam ïoh sngew satia haba hikai bad kam nang hi ruh ban kren.
Ka la ong ruh ba dei tad haduh ba la pynbna ïa ka risol matrik ba ki sa tip ba ka khun jong ka ka pass bha.
Haba kylli pat na katei ka khynnah ba ha kano ka rukom ba ka la lah ban pas bha ïa ka exam matrik, ka la shu pyni da ki kti ba ka jingpas bha ka dei da ka jingminot thop bad trei shitom da kaba pynleit jingmut haba khreh ïa ki notes ba la ai da ki nonghikai ha skul.
Ka la pyni dak ruh ba ka ai khublei ïa ki nonghikai baroh kiba la trei shitom met bad mynsiem ban btin lyni ïa ka, haduh ban kan da poi sha ka thong jong ka jingjop kumba ka la angnud bad ka la thrang naduh ka dohnud.
Nalor ka lianb ka kmie ka la ïathuh ba ka kwah ban phah bteng biang ïa ka khun ban leit pule, hynrei ban phah sha kiwei ki skul kam sngew don lad satia, namar ka jingduk jingkyrduh.
Watla katta ruh ka la ong ba kan phah bteng biang ïa ka khun ba kan leit pule ha katei ka juh ka skul katba ka dang lah ban kyrshan.
Jowai, Jylliew 19 : U Myntri Rangbah ka jylla u Conrad K Sangma ula ïathuh mynta ka sngi ba u la pan jingïarap 300 klur tyngka na ka sorkar pdeng na ka bynta ban maramot biang ïa kine ki jingshah pynjulor ha ka jingwan lyngshop u lapbah ha kane ka jylla ha kine ki khyndiat sngi ba la dep.
Haba ïakren bad ki lad pathai khubor hadien ba lla dep jurip ïa ka surok NH-6 kaba twa bad khyllem ha Lumshnong, East Jaintia Hills u Myntri Rangbah u la ïathuh “ Nga la ai jingthoh sha u Myntri Kam Pohïing ka ri u Amit Shah ban ïarap ïa ka jylla 300 klur tyngka na ka bynta ban maramot ïa kine ki jingshah pynjulor ha ki bor mariang.
Na ka liang u Amit Shah ym tang ba u la phone ïa nga ha ka 18 tarik por janmiet hynrei ula kular ruh ban shim khia ban ïarap ïa ka jylla da kaba un sa phah shen ïa ki briew jongka srokar pdeng ban wan jurip ïa kine ki jingshah pynjot bad shah pynjulor ha u lapbah ha kane ka jylla".
U la ïathuh ruh ha ki lad pathai khubor ba lyngba kane ka pisa yn ïoh ban ïarap ïa ki nongrep kiba la shah pynjulor ki jaka rep jaka riang, jingthung jingtep jongki, ban shna ïa ki surok ki lynti syngkien ba la shah pynjulor bad pyntwa, ki jingkieng ba la shah rong bad shah pynjulor ha ka umsaw, ki iing skul kiba la julor, ki longïing kiba la shah pynjulor ki ïing bad duh ki mynsiem briew bad ter ter.
Ha ka Lah Sngi U Blei u Myntri Rangbah un hiar ban jurip sa sha Mawsynram ban peit da lade ïa ki jingshah pynjulor ha katei ka thaiñ bad ban ïakynduh ruh ïa kiba haïing jong kito kiba la duh ei ïa la ka jong ka jingim bad ha ka Sngi Ba ar un sa hiar sa sha Ri Lum Garo ban leit jurip ïa ki jaka ba la shah ktah jur.
Hadien kane ynda u la wan phai un sa pynkheh ïa ka kaiphod ban ai ha ki briew jongka sorkar pdeng ki ban wan sha ka jylla bad ban phah kopi ruh sha u myntri kam pohïing ka ri u Amit Shah.
U la ong ruh ba ym shym la poi pyrkhat ba une u lapbah un jur haduh katne katne mynta u snem uba la neh lynter kumba 6 sngi ei ei bad ka long ka sien ba nyngkong ban ïoh mad ïa kum une u lap bah hadien 40 snem.
Dei na kane ka daw ba la jur eh u slap ba sa jur ki jingjulor ha ka jylla khamtam ki surok bad ki jingkieng.
U la ïathuh, kiba bun ki surok hangne ha Ri Lum Khasi bad Jaintia bad kumjuh ruh ha Ri Lum Garo ki la shah ktah jur bad dkut na ka jingtwa bad hap ban pynsangeh ia ka ïaid ka ïeng ki kali.
Ka long da shisha ka jingeh kaba khraw ïa ka sorkar hynrei wat la katta ruh yn pyrshang katba lah ban pynsted ïa ka jingmaramot ïa ki surok khnang ban ïoh ïaid kloi ki kali.
Ha kane ka jingleit jurip sha East Jaintia Hills la synran lang ïa u da u Myntri Kam Pohïing ka jylla u ma Lahkmen Rymbui ba la ïadon lang u MLA ma Shilang Pale, DC, SP, ki Engineer ka PWD bad NHAI.
Ka jingdkut jong kane ka surok NH 6 ha Lumshnong ka la ktah ïa ka leit ka wan sha ki jylla ba marjan kata naduh ka Assam, Mizoram bad Tripura.
Palat shihajar tylli ki trok bad ki bus ki la sahkut ha katei ka thaiñ.
Kumba long mynta la shah ban ïaid tang ki kali rit na kawei pat ka ruok ka ban ïaid lyngba ka karkhana jongka Star Cement.
U Myntri Rangbah ula sngap ruh ïa ka jingud jingnam jong ki nongniah trok kiba la ïa kynduh jingeh bad u la bthah ïa ki bor synshar district ban pynbiang bam ïa ki.
“ Ngin pyrshang katba lah ban pynsted ïa ka jingmaramot bad kyrmen skhem ruh hapoh ka 24 kynta yn sa lah ban pynïaid ïa ki kali rit kata ruh ka shong ha ka jinglong jingman ka suiñbneng.
Ngi kyrmen ba u slap un sangeh noh khnang ban ioh shna kloi ia katei ka jingshah pynjulor bad lada ïoh ban trei beit lehse hadien 48-72 kynta ki kali kit marbam ruh ki la lah ban ïoh ïaid" ong u Myntri Rangbah.
U la pynlong ruh ïa ka jingïalang bad ki bor synshar District bad ki ophisar jong ki tnad bapher bapher ha DC ophis ban ïoh bishar bniah shuh shuh ïa ki jingshah pynjulor bad ula kyntu ïa ki bor synshar district bad ki tnad sorkar ba kin ïatrei lang ban peit ba ki jingtrei kin ïai sted khnang ban ym ïa kynduh jingeh than ki paidbah.
Shillong, Jylliew, 19: Ka jingshah lynshop jong ka Jylla Meghalaya ha ki bor ka mariang ha kane ka aiom lyiur kaba la sdang naduh ka 1tarik, Ïaiong, 2022 ka la ktah haduh katta katta kat haduh ba ki paidbah ki la im rit mynsiem.
Katkum ka jingai jingkheiñ jong ka State Disaster Management Authority ka Sorkar Jylla haduh 11 tylli ki District ki la shah ktah.
Kine ki kynthup ïa ka East Khasi Hills, ka West Khasi Hills, ka South West Khasi hills, ka Ri-Bhoi, ka East Garo Hills, ka West Garo Hills, ka North Garo Hills, ka South Garo Hills, ka East Jaiñtia Hills bad ka West Jaiñtia Hills.
Ki shnong kiba la shah ktah haduh mynta na ka jingshlei um bad na ka jingtwa khyndew ki long haduh 822 tylli bad haduh 5,86,434 lak ngut ki paidbah kiba la shah ktah ha kane ka jingwan lynshop jong ki bor ka mariang.
Kat haduh ka sngi U Blei, ka Jylla Meghalaya ka la sakhi haduh 28 ngut ki briew kiba la duhei ïa la ka jingim na ka jingtwa khyndew.
Ha kine ki jingjia, haduh 8 ngut ki briew kiba dang jah rngai ha ka jingtwa khyndew bad ha ka jingshlei um ha kylleng ka jylla bad haduh 20 ngut ki briew ki la mynsaw jur.
Ki don haduh 50 tylli ki shnong kiba la shah ktah hapoh ki arphew saw kynta ba la leit noh bad 435 ngut ki briew kiba la shah ktah.
Mynta ka sngi u Blei la ai jingkheiñ ba u don tang uwei uba ïap.
Ki ing ba la shah pynjulor hapoh kine ki arphew saw kynta ki long 28 tylli, kata, 4 tylli kiba la shah pynjulor ha ban da pra phom, 3,455 tylli kiba la kham julor bad 6 tylli kiba la shu pra malu mala.
Ka jingshah ktah ki hali, ki pynthor bad ki jaka thung mar rep tang ha ki 24 kynta ba la leit noh ka long 0.
87 hektar.
Ka jingshlei um na ka jingther jong u lapbah uba jur ka la pynjulor ïa kiba bun ki iing ki sem, kata haduh 3,455 hajar tylli.
Ki lanot kiba la shah pynkynriah sha ki jaka sah ba shipor ki long 4142 hajar ngut kat haduh mynta ka sngi u Blei.
Ka jingshah ktah jong ki mar rep ka long 28 hektar na ka jingshlei um.
Ha ki 24 kynta ba la leit noh, ka jingther u lapbah, ka jingtwa khyndew bad ka jingsyllad ka eriong ka la jia ha South West Garo Hills.
Ha Ampati haduh 12 tylli ki Anganwadi Centre ki la shah ktah bad 2 tylli ki Anganwadi ki la shah pynjulor ha Zikzak C &RD Block.
Ka surok ka PWD (Road) Mahendaraganj Sub-Div, Ampati Division, Ampati Civil Sub Division kaba pynïasoh na Dinanpara lyngba ka Kebolpara ka la shah ktah.
Ha East Jaiñtia Hills District, mynta ka sngi u Blei la ïoh jingtip ba uwei u la khladnoh ha Lumshnong bad ïa ka kaiphod ym pat ïoh satia.
Ha West Khasi Hills, kawei ka jaka kaba hap hapoh ka Mawthadraishan Block ka la shah ktah.
Ha West Garo Hills Tura kawei ka Channel hapoh ka Dadengre Block ka la shah ktah.
Ka surok Nongstoiñ- Nongdaju sha Darrengre Road ka la shah ktah na ka jingtwa khyndew bad ka jingtwa ki kynroh Rel.
Ka jingkhlaiñ jong ki lat lat ka umbah ka la rong ïa ka jingkieng ha Riangdim.
Ka Sorkar Jylla ka la phah 12 ngut ki Pulit SDRF sha South West Garo Hills District ban ïarap ïa ki briew kiba la shah ktah ha ka jingshlei um.
Ka Sorkar ka la phah da ki Pulit ban ïarap ïa ki briew kiba shah ktah ha ka jingtwa khyndew ha East Jaiñtia Hills District bad buh ruh kawei ka lieng ha South West Garo Hills District ban ïarap ïa kiba la shah ktah na ka jingshlei um.
U Myntri Rangbah ka Jylla u Conrad Kongkal Sangma u la pyntip ba un sa ïakynduh ïa u Myntri ka tnat Kam Pohing ka ri u Amit Shah ban ïakren halor kane ka jingshah ktah jong ka jylla Meghalaya na ka jingshlei um bad na ka jingtwa khyndew.
Dang shen u Conrad Sangma u la ïakynduh ïa ka Myntri ka tnat Pla Tyngka ka Nirmala Sitharaman ban pan jingïarap pisa ha kaba ïadei bad ka jingshah lynshop ka jylla Meghalaya ha ki bor ka mariang.
U la pyntip ruh ba ka jingther jong u lapbah uba jur ha Meghalaya ka la wanrah ïa ka jingjulor kaba jur bha na ka jingshlei um kaba la ktah ïa ki jingthung jingtep, ïa ka rep ka riang, ïa ki iing ki sem jong ki paidbah nongshong shnong, ïa ki jingri jingdub bad kiwei kiwei.
Bthah u Justice Katakey ïa ka Sorkar ban lilam noh ïa u dewïong ba 32 lak metric tonShillong, Jylliew, 19: U Justice (Retd) BP Katakey u la pan jubab na ka Sorkar Jylla halor u dewïong uba 32 lak metric tons uba ladep tih bad uba don ha ki bynta bapher bapher jong ka jylla bad ha kajuh ka por u la bthah ruh ba dei ban lilam noh ïa une u dewïong hapoh shi snem.
U Katakey, uba la thung da ka Iingbishar Meghalaya High Court na ka bynta ban ai jingmut ha kaba ïadei bad ka jingpyrshang jong ka Jylla ban bud ïa ki kyndon kiba la bthah da ka Ingbishar Supreme Court bad ka National Green Tribunal (NGT), kynthup ruh ka jingdie ïa u dewïong ba ladep tih, u la khot bunsien ïa ki jingïalang bad ki ophisarka Srokar Jylla ha kaba ïadei bad kane ka kam.
“Ha ka jingïalang ba la long dang shen, u (Katakey) la bthah ïa ki Deputy Commissioners ba kin shondur ïa baroh 32 lak metric tons u dewïong ba la pynbna lyngba ka Affidavit ba la aiti hakhmat ka Ingbishar Supreme Court bad lada jia ba lap u dewïong u jah, ki briew (trai dewïong) kin hap ban siew da ka dor," ong ka thymmei khubor ba la ïoh lum na kane ka jingïalang.
Ïa ki dur yn sa shon hakhmat ki ophisar jong ka Coal India Limited (CIL) bad ka Meghalaya State Pollution Control Board (MSPCB), ki la ong.
Nalor kata, la bthah ïa ka MSPCB ban register case pyshah ïa ka jingpynlang thup ïa u dewïong kaba long kum ka jingpynkheiñ ïa ka aiñ ban ïada na ka jingjaboh ka lyer bad ki um ki wah.
Ka thymmei khubor ka la ïathuh ba u Justice Katakey u la dep peitngor bha ïa kane ka kam bad buh por ruh na ka bynta ban ai jubab da ka jingthah jong ka Iingbishar Supreme Court bad ka NGT.
U la bthah ban lilam ïa u dewïong uba don 32 lak metric tons na baroh kawei ka jylla hapoh shi snem.
Hynrei, na ka liang jong ka Sorkar Jylla ka la pan kham bun ka por da kaba ai daw ba ïa u dewïong yn hap ban kit na kiba bun ki jaka na ka bynta ban pynpoi sha ka Central Coal Depot bad kane kan kham shimpor.
Ki don haduh 17-18 tylli ki Central Coal Depot ba la buh da ka tnat Mining and Geology ha East Jaiñtia Hills, ha South West Khasi Hills, ha South Garo Hills bad ha kiwei kiwei ki jaka hadien ba la ïoh jingmynjur na ka Ppollution Control Board.
Kine ki cCentral Coal Depo ki dei kiba don ruh ïa ka Weighbridge.
Shuh shuh ka Sorkar Jylla ka la tyrwa ban buh haduh 18 tylli ki Integrated Check Gate khnang ban peitngor ïa ka jingïaid ki trok kit dewïong.
Katto katne ki Integrated Gheck Gate ki don kawei ha Umling, ha Dawki bad Dainadubi bad ïa kiba la thmu ban pyntreikam noh katba saw-san tylli ki khyrdop ki dei kiba dang hap ban pyndait ïa ka bording bad don pat ki bym pat lah ban shna na ka daw ka jingbym ïoh jaka.
Ka tyllong khubor ka ïathuh ba ki don kumba 48 tylli ki jaka ba la kdew da u Katakey ba ka Sorkar kan ai jubab.
Jowai, Jylliew 20: Ïa ka jingïalehkai pre Quarterfinal ha ka U-17 ki khynnah kynthei la pynlong ha ka 20 tarik ha madan Kiang Nangbah Stadium, Jowai.
Haba phai sha ka jingïalehkai ‘Pre Quarter’ jong ka kyrdan Under-17 ki khynnah kynthei la wan ban ïakhun nyngkong da ka Police Public SS kaba la jop da 1-0 kol ïa ka Govt Girls H/SS, ka Riwar Jaiñtia Church of God SS Amlarem da 3-2 kol ïa ka Adventist H/S School da ka Tie Breaker.
Ka Kiang Nangbah H/S School ka la jop da 2-0 kol ïa ka Seiñ Raij H/S School.
Ka Little Flower H/S School Ummulong kala jop 3-2 kol ïa ka Pdengshakap SS, ka Lum Pyrtuh SS kala jop 5-4 kol ïa ka Achiever’s SS.
Ka Moodymmai SS kala jop 2-1 ïa ka Jaiñtia H/S School, katba ka Jowai Govt.
U.
P RMSA School kala jop 4-2 kol ïa ka Ummulong Presbyterian H/S School da kaTie breaker.
Ki kynthei ki long kiba kham thikna ban ïa ki shynrang ban pyni ïa ki dak ki shin jong ka jingkhia jingmut jingpyrkhat haba ki bat ïa ka kam kaba kham halor ne khia ka jingkit khlieh ha ka kam kaba ki trei, la ong ki stad scientist na US.
Ha ki shynrang, ka jingkit khlieh, kum ka jinglah ban wai lane ban beh ïa ki nongtrei, ka pynduna ïa kita ki dak ki shin jong ka jing khuslai bad khia jingmut jingpyrkhat, la ong kane ka jingpule bniah.
Kane ka jingpule bniah, ïa kaba la pynmih ha ka journal jong ka Health and Social Behaviour, ka la bishar bniah ïa 2,800 ngut ki rangbah bad ki longkmie kiba dang pdeng rta.
Uwei u stad u la ong ba kane ka jingpule bniah ka pyni ïa ka jingdonkam na ka bynta kiba bun shuh shuh ki kynthei ne longkmie kiba don jingkit khlieh ne ka bor treikam ba halor ha ka trei ka ktah bad ka jingïapher shuh shuh ha ki kam ba ki kynthei ki trei.
Ki stad scientist hapoh ka University of Texas ha Austin ka la kylli tohkit ïa 1,300 ngut ki shynrang bad 1,500 ngut ki kynthei kiba pyndep ïa ka graduate na ki high school Washington lyngba ka phone ha ka snem 1993 bad 2004, ha ka por ba ki don ha ka rta kumba 54 bad 64 snem.
Ki stad pule bniah ki kylli jingkylli ïa ki nongïashim bynta shaphang ka lyngkor treikam jong ki bad shaphang ka jingbun jong ki sngi ha ka taïew ba la lah ba ki la ïohsngew ïa ki dak ki shin jong ka jingkhia jingmut jingpyrkhat, kum ka jinglong sngewsih bad ka jingpyrkhat ïa ka jingim jongno re ba ka long ka bym ïahap.
Haba kata ka kam ba ki trei ka kynthup ïa ka jingwad ne wai nongtrei, beh nongtrei bad pynïapher ïa ka jingsiew, ki longkmie ne kynthei la ïathuh lypa ba ki don ïa ka jingkiew ba 9% ha kita ki dak ki shin jong ka jingkhuslai bad khia jingmut jingpyrkhat ban ïa kito ki longkmie ne kynthei ki bym shym don ïa kum kine ki jingkit khlieh ha ka kam ka jong ki.
Ha kajuh ka por, ki shynrang ki don ka jingduna da 10% ha ka jingma na ki dak ki shin jong ka jingkhia jingmut jingpyrkhat.
Ka jingpule bniah ka la ong ba kam shym la shim jingkheiñ ne ñiew satia ïa kiwei kiwei pat ki dak kiba lah ban wanrah ïa kane ka jingkhia jingmut jingpyrkhat, kum kita ki kynta trei ba ki trei ha ka shi taïew, la ki briew ki don ïa kita ki kynta trei ba lah ban pynbiang bad haduh katno ki nongtrei ki kham long thikna ba ki bahalor jong ki ki wan jurip ne bishar ïa ka kam ba ki trei.
Ki stad scientist ki la ong ruh ba ki shynrang ki long kiba kham thikna na ka bynta ban rai lano ban sdang ban pyndep ïa ka kam ba ki trei ban ïa ki kynthei ne longkmie bad ki long kiba kham duna ban shah jurip ne shah pynïaid ha ki nongai jingmut jong ki.
Ka Tetyana Pudrovska, kaba long ka nongpule bniah ka la ong “Ki longkmie ki don ïa ka jingnang jingstad kaba kham biang, ka jingïoh kaba kham heh, ki kam kiba kham don burom bad kiba kham aram ha ka trei ka ktah bad kiba don ïa ka bor pynïaid lade ban ïa kito ki longkmie ki bym don ïa ka bor pynïaid kam pynïaid jam.
Haba ki kynthei ki shim ïa kata ka jinglong kum ki shynrang ha ka jingtrei jongki kum ki bor bahalor ne kum ki nongïalam, ki shah kren beiñ ba ki don ïa kata ka jinglong bym ïahap bad ka jinglong kynthei, ka jur ruh ka jingbankha ka jingmut jingpyrkhat ha ka jingkithlieh ïa ka kam ba ki trei ryngat lang ka ïa ka kam ïing kam sem" ong ki stad saiantis.
“Wat la katta ki don ïa kata ka jingshitom ba kham shyrkhei ba ktah ïa ka bor pyrkhat ban ïa kiwei pat ki longkmie ne kynthei kiba trei ha ki kyrdan ba kham hapoh bad dua ka jingkitkhlieh ïa ka kam ba ki tr bad ïa ka kam ïing kam sem" la ong shuh shuh ki stad saian.
Mawkyrwat, Jylliew, 20: Ka Mawkyrwat District Sports Association (MDSA) ha ryngkat ka jingïasnohktilang bad ka District Sports Officer (DSO), South West Khasi Hills District mynta ka sngi ka 20 tarik u Jylliew, 2022 ka la ïoh ban plie pyrda ïa ka lympung ïalehkai kynjatbol jong ka Super Division bad ka First Division hapoh madan Artificial Turf, MDSA, South West Khasi Hills District.
Ha kane ka lympung kaba dei ha ka jingïalehkai League, ki don haduh 12 tylli ki kynhun ha 1st Division bad 8 tylli ki kynhun ha ka Super Division.
Ha ka jingïalehkai jong ka Super Division la ïoh ban pynïalehkai sdang ïa ka Mawkohphet Sports Club bad ka Rangjadong Sports Club ha kaba ka Mawkohphet SC jop da 3 – 1 kol pyrshah ïa ka Rangjadong SC ha kaba ïa ka kol kaba nyngkong la ïoh ba thep ha ka minit kaba 45 minit da u Wellbok Iawphniaw jong ka Mawkohphet SC kaba dei ha ka kyllastep.
Nangta, ha ka jingïalehkai jong ka kylla miet ka Mawkohphet SC ka la ïoh ban thep biang sa ar tylli ki kol kata na u Shenstarland Khar-wanniang ha ka minit kaba 60 bad na u Sunshine Iawphniaw ha ka minit kaba 68, katba ka Rangjadong SC ka la ïoh ban pynphai ïa ka shikol ha ka minit kaba 63 na u Silvester Syiemlieh.
Haba phai ha ka jingïalehkai jong ka First Division kaba dei hapdeng ka Marshilong Sports Club bad ka Kuchaphrang Football Club, kine baroh ar ki kynhun ki la ïa khaid khlem da ïoh ban ïa thep kol wat kawei ruh.
Lah ban kdew ba ha kane ka sngi kum ka dak ban sngewlem na ka bynta ka jingduh ïa ki mynsiem ba kordor ha ka jingtwa bad shah rong ki ïing ki sem, ka Mawkyrwat District Sports Association (MDSA) ka la pynlong ka jingsngap jar ba shi minit bad kumjuh ruh ka la phah ban deng da u ribon ïong ha baroh ki ‘rangïalehkai bad kumjuh ruh ki nongpynïaid.
U kongsan uba la wan plie pyrda ïa kane ka lympung u dei u General Secretary ka Mawkyrwat District Sports Association (MDSA), bah P.
Wanniang ha ryngkat ka jingïadonlang lang u Working President ka MDSA, bah Y.
G.
Lyngdoh, u Vice President ka MDSA, u bah K.
L.
Lyngdoh lem bad kiwei kiwei ki ‘riew rangbah bad kumjuh ki padbah ‘riew ieit ban peit ïa ka jingïalehkai kynjatbol.
Ym da don kam eh ban hikai ïa kiei kiei kiba sniew, hynrei ia kiei kiei kiba bha donkam ban da pynlut por bad durïap ban pynkhlaiñ ïa ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ïoh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynïoh ïa la ki khun ia ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjia ha ka jingim jong ngi bad khamtam lei ïa kiei kiei kiba bha bun sien ngi klet noh ïa ki.
Lada don mano mano ba la leh bha ia ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin niew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ia ka jingim jong ngi ki briew.
Ha kine ki sngi ngi ïohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ia ki jingisih bad jingiabein iwei ia iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbiang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang ïai jia wat ki jaka ba la ñiew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi ñiew ïa lade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban ñiew ia kiwei pat ki kham bha ban ia ngi khnang ba kin lah ban khring ia ki sha lynti jong ka jingbha.
Ka jingñiew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroiñ ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ïano khnang ba kin poi sha ka jingthmu kaba bha da kaba siew kylliang da kaba bha ïa kaba sniew bad dei kane keiñ ka nongrim kaba ngin lah ban ïatei iwei ïa iwei pat.
Namar la ïohi ba ha kine ki sngi ka pyrkhat pyrdaiñ hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shi sien ka jingpynphai kylla da kaba bha ia kaba sniew i kumba ka phiel, hynrei khlem pep ha kawe ki ka sngi ka jingbha kan jop beit ïa kaba sniew bad kane kan wanrah ïa ka jingkylla ha ka jingim jong ngi bad ruh ha ka imlang sahlang baroh kawei.
Nongstoiñ, Jylliew, 20: Ka All India Trinamool Congress Nongstoiñ Constituency, ka la nang suh thied ha man la ki jaka bad ki shnong.
Ka jingsdang ban suh thied jong katei ka seng saiñ pyrthei hapoh Nongstoiñ Constituency, ka pyni ba ki paitbah ki don ka jingshaniah imat ïa ki nongïalam, watla kim pat dei satia kiba la long teng ki nongmihkhmat kum ki MDC lane MLA hynrei ki dang long tang ki nongtrei jong kiwei pat ki seng saiñ pyrthei.
Katei ka party ka la ïoh ban thaw khatlai tylli ki Primary Unit ha kaba khatar tylli ki dei kiba la dep pynskhem bad kawei ka dei ka Mawsynrang Primary Unit, kawei na ki kyntoit jong ka shnong Sangriang, ha kaba u bah Macmillan Kharbani President ka AITC Nongstoiñ Constituency ryngkat ki nongkitkam jong ka Youth Wing, ha ka janmiet sngi saitjaiñ ka 18 tarik Jylliew, ki la leit ban pynskhem ïa ki nongkitkam bad ki dkhot jong katei ka Primary Unit.
Lah ban kdew hangne ba ka shnong Sangriang ka dei kawei na ki polling station kaba heh bha ha ka thaiñ Nongkhnum bad ha u 2018 u kyrtong ka NPP, u la ïoh ïa ka jingkyrshan kaba pura na ki paitbah katei ka than.
Hynrei ha kane ka election ka ban sa long ha u snem ban wan kata ha u 2023, lada ki nongkit kam jong ka AITC kin trei shitom kan shem jingeh ïa u MLA ba mynta.
Ranikor, Jylliew, 21: Ki nongshong shnong jong ka thaiñ Maheskhola, South West Khasi Hills District, ki la phah da ka jingdawa ba kham eh sha u Myntri Rangbah jong ka jylla, u Conrad Sangma.
Ha ka 16 tarik u Jylliew, 2022, na ka liang jong ki ki la phah jingpyntip ba ha katei ka tarik ka la don ka jinghap slap ba jur ha ka por shiteng miet bad kynsan kynsan ka jingshlei um ka la tap lut ïa ka thaiñ Maheskhola baroh kawei bad kumta ka thaiñ hi ka la shah pynjot shibun.
Ki la ïathuh ruh ha ka ïew Maheskhola ka la jot lut bad ym don khaw shuh, ki ïing ki sem ruh ki la jot la pra lut bad mynta lei ka jinglong jingman ha katei ka thaiñ ka la nang sniew namar ba ki paidbah ki la hap ban ïaid lyngba ki jingeh ba bun bad ki hap ban leit shna jaka shong jaka sah shipor hapoh khlaw.
Ym dei tang katta, ka surokbah na Ranikor sha Baghmara ruh ka la hap ban khang noh.
Ki surok, ki jingkieng bad ki muri ruh ki la jot lut bad shah rah noh ha ka jingshlei um.
Shuh shuh, ha ki hajar tylli ki jaka ha katei ka thaiñ ki la jia ki jingsyntuid noh jong ka khyndew na ki lum bad ki briew ki la kylla long khlem ïing khlem sem, shah thngan bad sngewduh jingkyrmen.
“Ngi la hap ban leit sah noh ha ki jaka sah shipor bad ap ïa ka jingïarap nano nano.
Ym don uwei ruh u ba dang don ïa u khaw bad bun na ki tiar ki tar la shah rah noh ha ka um.
Myntri Rangbah, kane ka dei ka kam ban shim khia kyrkieh", la ong u Tushar Banai, u wei na ki nongshong shnong jong ka thaiñ Maheskhola.
“Ka sorkar ka dei ban ïohsngew ïa ka sur jong ngi.
Ka dei ban shim ki lad ki lynti ban ïarap ïa ngi da kaba phah ki jingïarap kum ka bam ka dih, ki jaiñ ki nep, ki dawai dashin, ki tin sop ïing, ki tarpar bad kiwei de ki jingdonkam lyngba ka helikoptar", la ïathuh ki nongshong shnong katei ka thaiñ.
La ong ruh ba ka don ruh kawei ka shnong kaba don ha West Khasi Hills bad South Garo Hills District, kaba kyrteng ka Khalu kaba la shah pynjot ha ka wah Rongkai ha ka step jong ka Sngi Thohdieng ka 17 tarik u Jylliew, 2022 bad kumjuh ruh ka jingshlei jong kane ka wah ka la pynjot ïa ki ïing ki sem, ki skul, ka community hall bad kumjuh ruh ïa ka ïingmane.
“Ki nongshong shnong jong ka shnong Khalu mynta ki la kylla long khlem ïing khlem sem, shah thngan bad hap ban sah ha ki jaka sah shipor.
Ki donkam ruh ïa ka bam ka dih, ki jaiñ ki nep, ki dawai dashin, ki tin tap ïing, ka umbam umdih bad ïa kine ka dei ka kamran jong ka sorkar ban pynpoi sha ki nongshong shnong katei ka shnong", la ong u Jimmychrist G.
Marak, u nongshong shnong jong ka shnong Khalu.
Mawkyrwat, Jylliew 20: Hadien ka jingwan jong u slap uba jur tang ha kine ki khyndiat sngi ka la ktah shibun ïa ka leit ka wan jong ki paidbah hapoh jong ka South West Khasi Hills District ne wat hapoh jong ka jylla Meghalaya baroh kawei ha kaba la sakhi ba ka jingtwa khyndew ne jingshah rong um ki surok ka la jia ha manla ki jaka.
Lah ban kdew ba da ka jingwan jong u slap uba jur, haba phai ha ki thaiñ Ranikor C&CD Block shibun ki jingjia kiba la wanrah ruh ki jingsngewsih namar ka la don ruh ka katto katne ka jingduhnoh wat ïa ka mynsiem briew na ka daw jong ka jingtwa bad shah tap khyndew ki ïing ba ki shong ki sah.
Halor kine kiei kiei na ka liang jong u bah Pius Marweiñ uba dei kum u MLA/MDC jong ka Ranikor Constituency u la ïathuh ba ki la don ki jingtwa khyndew ha ki surok na Mawsynram sha Ranikor bad kumjuh ruh na Mawkyrwat sha Ranikor, na Ranikor sha ki jaka khapud kum ha ki thaiñ Nongjri, Rajaju, Nongkulang bad kiwei de ki jaka ki la shah ktah na ka jingtwa khyndew ki surok bad ym tang ha ki jingtwa bad hap ki khyndew ha surok ka la jia ruh ba bun ki ïing sah jong ki briew ruh ki la shah tyllep noh ha ka um saw.
U la pynpaw ruh ba haduh mynta ym pat lah ban tip ba haduh katno tylli ki ïing hapoh jong ka Ranikor Constituency ki la shah ktah hynrei kiba u la ïoh jingtip ki long ha shnong Koraibari, Gillagora, Maheskhola.
U Bah Pius Marweiñ kum u nongmihkhmat u la pynpaw ba u don eh ka mynsien ban ïarap ne leh ei ei ha kum kane ka por hynrei tang namar ba ym don lad ha ka ïaid ka ïeng lyngba ki kali ma u ruh u la shem jingeh, hynrei u kyrmen ba lada ka bneng ka ai lad un sa leh ïa kaba donkam ban ai ki lad jingïarap.
Nongstoiñ, Jylliew, 20: Kan long lehse ka khana sah kynmaw ha ka history jong ki paidbah ka thaiñ Maweit, kata hadien palat 50 tylli ki snem ba ki la mad ïa ka jingeh namar ka jingshah iehbeiñ ha ki bor sorkar bad nongmihkhmat, hynrei mynta ka kynti pat ka tnad PWD ka la mang tyngka haduh 98 klur tam lyngba na ka World Bank, na ka bynta ban shna ïa ka surok shi laiñ shiteng (Intermediate Lane) ba 23 Kilometer na Nongstoiñ haduh jan Maweit.
Halor ka jingshna ïa kane ka surok ba kam poi haduh Maweit, kiba bun ki paidbah na ka thaiñ Maweit kiba la pynpaw ka jingkmen, hynrei bun ruh ki pynpaw ka jingsngew sammut.
Uwei na ki riew rangbah u bym kwah pynpaw kyrteng ïalade, haba ïakren bad u nongthoh khubor u la ong kane ka dei tang ka surok kit kyiad, namar ka jaka ban pynkut ïa ka jingshna surok, ka dei ka Mawdom ka shnong ba don dukan kyiad lane wine store.
Na Mawdom haduh Maweit ka dang jngai sa 12 kilometer, kaba mut kat na iew Nongstoiñ sharum ki thaiñ Mawliehbah.
U la ong ba ym dei ba kane ka surok kan dang pynshitom jingmut ïa ki paidbah ha ka leit ka wan, hynrei kan pynshitom jingmut ruh ïa ki ban dang shaniah ïa ki bor ka sorkar Jylla.
Lah ban pynkynmaw ba u Conrad Sangka Myntri rangbah ka Jylla u la kren shai hapoh Assembly ban pynpoi lane shna ïa kane ka surok haduh Maweit.
Hynrei, ka jingkylla ka long balei la mang tang 23 kilometer.
Hato ka sorkar hapoh ka jingïalam jong u, ka shu kular kai kren ban pynbiej ïa ki paidbah.
Lada kam pat sngew kot bor lane ym lah ban leh ïa kaba kular, ka bha ban ym dei ban kren Intermediate Lane, hynrei shu ong ban shu pyrshang siang rong noh malu mala.
Ki tyllong khubor ki ïathuh ruh ba ïa kane ka surok lah ban ym shna lai inshi ka jingrben kumba leh ïa ka surok Nongstoiñ Urkali.
Hynrei, tang ar inshi ei ei bad lada ka long ha kata ka rukom, te imat tang shi snem ruh kam shan ka surok nalor ba ki trok ruh kin sa bun tang da ki 12 taïar shaneng.
Haba ïakren pat bad u Bah Gigur Myrthong MLA ka thaiñ Mawshynrut, u la pynthikna ba la dep ban khot tender ban shna noh ïa kane ka surok na ka bynta 23 kilometer, ha ka mang tyngka ba 98 klur tam lyngba ka World Bank.
U la ong ba hooid wat lada ym ïoh lut haduh Maweit ruh, hynrei kane kan ïarap ïa ki paidbah ba ïaid ba ieng bad kan pynkmen ruh ïa u kum u nongmihkhmat, namar la ïoh ban pynurlong ïa ka jingangnud jong ki paidbah.
U la ong ruh ba un nang ïai buddien shuh shuh ban pynstet na ka bynta ban pyntrei noh ïa kane ka surok bad u khmih lynti ba la kumno kumno dei ban sdang ïa ka jingtrei hapoh mynta u snem.
U la ai khublei ruh ïa u Myntri Rangbah bad Symbud Myntri Rangbah ka sorkar jylla, kiba la shah skhor ïa ka jingkyrpad jong u, na ka bynta ban pynïoh surok ïa ki paidbah hapoh ka thaiñ Maweit kiba la mad ïa ka kordit khait, namar ka jingbym don ka surok ba biang.
Jowai, Jylliew 20: Ka rynsan pyni dohksah bala pynïaid da ka Jaiñtia Body Building & Fitness Association (JBB& FA) ha ryngkat ka jingkyrshan ka Meghalaya Body Building & Fitness Association (MBB&FA) bad ka World Fitness Association (WFF) ïa kaba la tip kum ‘Mr.
Ironman Amateur 2022’ ‘2nd All Meghalaya Amateur Body Building Champion’, la pynkut noh ha kane ka sngi saitjaiñ 18 tarik u Jylliew, 2022 ha Ladthadlaboh Indoor Sports Hall, Jowai.
Ïa ka nam jop ha ka (over all) Body Building Championship la ïoh rah syndon da u Badonkupar Kharbhih na ka Body zoo gym, ha ka ‘Overall Men’s Physique Champion’ la ïoh da u Rohit Barua na ka Fitness First, kaba ha ka liang ki kynthei ‘Overall Women’s Champion’ la ïoh rah da ka Jehvera ‘Nongkynrih na ka Body zoo gym.
Haba phai sha ka jingïakhun hapoh ka 55 kgs la wan ban nyngkong da u Daman Pohktai na ka Body zoo gym, ba ar u Wanpyndapbor Lyngdoh na ka Body zoo Gym bad ba lai da u Rohit Barua na ka Muscle Master Gym.
Hapoh ka 60 kgs la wan ba nyngkong da u Lalremmawia Sangma na ka The Royal Gym, ba ar u Ngeitmon Syngoh na ka Body Terrific Gym bad balai u Mervyn Warlarpih na ka Tottorium Pro Fitness Gym.
Hapoh ka 65 kgs la wan ba nyngkong da u Badon Kupar kharbhih na ka Body Zoo Gym, ba ar u Wilynder Khonglam na ka Marphalyngki Police Gym bad ba lai u Phyrnailang Siangshai na ka Body Terrific GymKiba palat ïa ka 70 kgs la jop da u Raju Disiar na ka Elite Gym bad wan ba ar da u Donbok Syiem na ka Body Zoo Gym.
Ha ka liang ki khynthei ‘Women’s Fitness’ la jop da ka Jehvera Nongkynrih na ka Body zoo Gym, ba ar ka Averyl W Lanong na ka Iron House Gym bad la lai ka Genevive Pakma na ka B T 27Ha ka Men’s Physique hapoh ka 5.
4 ft la jop da u Lucky Man Kynjin na ka Fitness First, ba ar u Resnaldo Khingsit na ka B T 27 bad ba lai u Gary Masser na ka Franky Fitness Gym.
Ha ka Men’s Physique 5.
4 ft shneng la jop da u Rohit Barua na ka Fitness First, ba ar u Arsalan Kyndiah na ka Fitness First bad ba lai da u Bishal Kumar Sah na ka Fitorium Pro Fitness Gym.
La ïathuh ba kane ka dei ka sien ba ar hapoh ka jylla ba ka JBBFA kala pynlong biang ïa kum kane ka rynsan pyni dohksah ba la wan ban ïashim bynta da ki rang bad thei kiba la pynwan dur bha ïa ka met ka phad na kylleng ki District bad nabar ruh kumjuh.
Nongpoh, Jylliew 20: Tang hadien ka jingkynnoh ba don ka jing orpait halor ka jingtei ïaka Model Degree College kaba don ha Patharkhmah kumba la mih ruh haki lad pathai khubor, u MLA ka Jirang constituency u Bah Sosthenes Sohtun ryngkat ki Engineer ka tnad Education, ba dei peit ïa katei ka building, ryngkat ki nongïalam shnong ka thaiñ Patharkhmah mynta ka sngi kila pynlong ka jingjurip ban pynshisha ïaka jingpait jong katei ka building kaba dang don hapdeng ka jingshna pyndep ïaka, bad kyntait ruh ba katei ka jingorpait kam dei kaba ktah ïaka building baroh kawei hynrei ka dei tang ka jaka ba pynïasoh na kawei ka building sha kawei pat ha ka bynta ba shu plaster namar bala heh ka jaka ba pynïasoh.
Kum ban shu pynpaw ba ïa katei ka Model Degree College la sdang ban tei naduh u snem 2020 lyngba ka Rashtriya Uchchatar Shiksha Abiyan (RUSA) project haka jinglut kumba 11 klur tam, kaba long ruh ka jingkyrkhu kaba khraw ïaki khun samla haka pule ka puthi ba ki bteng ïaki jingpule ba kham shalor, hynrei dang ha kine ki khyndiat sngi kala mih ka jingkynnoh ba katei ka building kala sdang ban orpait kaba lah ban buh jingma hadien habud.
Haba kren sha ki lad pathai khubor naka liang u Bah Sosthenes Sohtun hadien ka jingleit jurip bad ki Engineer u la pynpaw ka jingsngewkhia kaba jur halor ka jingkynnoh kaba la mih ba katei ka building kala or pait khlem da pynshisha da ki bor ba dei peit bad katei ka jingkynnoh kam long kaba shisha hadien ka jingpynshisha bad pynthikna da ki engineer bala lap ba kadei tang haki bynta ba pynïasoh ïa katei ka building.
U la ong ruh ba ka jingwan katei ka Model Degree College ha katei ka thaiñ ka long shisha ka jingkyrkhu ïaki paidbah naduh ki kmie ki kpa bad khamtam ki samla pule ba kim donkam shuh ban leit sha jngai ban bteng ïaki jingpule jong ki bad ka long ruh ka jingsngewnguh kaba khraw ïaka sorkar ba kala lah ban wanrah ïa katei ka college ha Ri-Bhoi District ban kyntiew ïaka pule puthi, hynrei ka long pat kaba sngewsih bala mih ki jingkynnoh ba katei ka building kam long kaba shngaiñ namar ki dak orpait ha kaba kum u MLA u la pynshai ba katei ka dei tang ka jingpynthoh bria bala jan ka elekshon tang ban pynjah burom ïaki nongmihkhmat bad ka sorkar.
Haba pynshai halor ka jingdon ki dak orpait ha katei ka building naka liang u Bah B Tariang Senior Consultant, (Civil Work), RUSA project u la ong ba katei ka building ka dei kaba shngaiñ bad la shna ïaka ha kata ka rukom ban lait na u jumai bala shna bad pynïakhlad ïaki building haki 3 bynta khnang ba lada wan u jumai kam don jingktah ïa baroh kawei ka building.
Halor katei ka dak orpait kaba la mih haki bynta jong katei ka building u la pynshai ba ka dei tang ka jaka ba pynïasoh ïaka building bad kam don jingma eiei namar bala heh ka jaka ba ang (expansion gap) bala shu plaster bad namar ba la heh ka jaka ba pynïasoh katei ka plaster kan or pait beit, watla katta naka liang jong ki kin leh ruh ïakaba donkam ban tah da ki jingtap ban lait ba paw katei ka jaka ba pynïasoh ha shuwa ban plie paidbah ïaka bad kumba long haduh mynta katei ka building ka sah satang u surok ban sa peit da ka tnad PWD, ka bording elektrik ban pynbiang da ka tnad MeECL, ka um bad kiwei kiwei bad khmih lynti ba katei ka college kan ai ka jingkyrkhu ïaki khun samla jong ka thaiñ, u la bynrap.
Nongpoh, Jylliew 20: Kumba 33 ngut ki samla kiba dei ka kynhun ba nyngkong ban shah hikai kumno ban ïada haba don kino kino ki jingjia ba sngewsih bad lyngshop mariang kum ka jingshlei um, jumai bad kiwei kiwei lyngba ka skhim ba la tip kum Upscaling Aapda Mitra kila pyndep pura ïaka jingshah hikai ba 12 sngi lynter kaba la pynlong ha State Institute of Rural Development, Nongsder.
Kane ka prokram ka la sdang naduh ka 6 tarik u Jylliew 2022 haduh ka 18 tarik u Jylliew 2022 ha kaba la pynlong da ka District Disaster Management Authority, Ri Bhoi District bad ki don haduh 33 ngut kita ki Community Volunteers kum ki kynhun ba nyngkong (First Batch) na ki shnong bapher bapher ka Ri Bhoi ki ban ioh ïa ka jinghikai ban pyntbit kumno ban ai jingïada ne ïarap ïa ki paidbah ha ka por ba don kano kano ka jingjia ba sngewsih (Calamities).
Ha katei ka jingpynkut noh ïa katei ka prokram ai jinghikai la wan ruh ban shim bynta da u Arpit Upadhaya Deputy Commissioner ka Ri-Bhoi District, ka kong K Wanñiang DDMO, kong M Kharkongor Consultant DDMA, Bah PH Shylla Divisional Commandant In-charge Homeguards bad kiwei kiwei.
Ka Kong K.
Wanniang, kaba dei ka District Disaster Management Officer ka Ri Bhoi ka la ai ka jingkren ban pynshai halor ka jingthmu jong kane ka prokram ai jinghikai ban pynsngewthuh shai kdar ïa kita ki Community Volunteer ba kin don kata ka jingkitkhlieh ban ai jingïarap kyrkieh lada don kano kano ka jingjia ba sngewsih.
Ka la ïathuh ruh ba ki don 5 tylli ki District ha ka jylla ba la shah jied ban pyntreikam ïa kane ka skhim ba la itp kum ka Upscaling Aapda Mitra ha kaba ha Ri Bhoi la jied haduh 100 ngut kita ki Community Volunteer ba kin ioh ïa ka jinghikai shaphang ki lad ki lynti ban ïada ne ai jingïarap kyrkieh haba don ki jingjia ba sngewsih bad ki samla na ka NYK, Home guard, Civil Defence kiba la pyntbit ha kane ka kam kin ai jinghikai sha kita ki Community Volunteer.
Naka liang u Deputy Commissioner ka Ri-Bhoi District, haba kren ha katei ka sngi u la pynkynmaw ïaka jingkhie u jumai haka jylla Gujarat haki snem bala leit noh, bala shim ruh ïaka jingim jong kiba bun ki mynsiem briew bad shibun kiwei kiwei ki jingjia kila jia ha kylleng ki jaka, bad dei na kane kadaw ba ka sorkar kala shim ïaka sienjam ban pynlong da ki prokam ai jinghikai sha ki samla bala pynmih ruh ïaka skhim Aapda Mitra ban long kum ki briew ba nyngkong ban peit ïaka jinglong jingman haki shnong jong ki.
Namarkata, u la kyntu ruh ïa ki khun samla kiba la ioh ïa ka jinghikai ban pyntbit ha kane ka kam ki dei ban pyndonkam hok ïa ki lad jinghikai ba ki la ioh lum, namar ngim lah ban tip ha kano kano ka por kin don ki jingjia ba sngewsih bad lada ngi la long kiba la ioh jinghikai lypa ngin lah ban ïarap shibun ïa ki paidbah ban lait na ka jingjia ba sngewsih ne ki jingma ki jingmynsaw, u la bynrap.
Ha katei ka sngi naka liang ka DDMA kala sam ruh khusnam bad syrnod sha kitei ki samla kiba la pyndep ïaka jinghikai ba 12 sngi.
Khliehriat jylliew 20: U District Magistrate jong ka East Jaiñtia Hills District, myn ha ka 14 tarik mynta u bnai u la pyllait ïa ka hukum bad pynbna ba la pynjari da ki kyndon aiñ 144 CrPC ha East Jaiñtia Hills District bad kane ka long ruh kum ka jingmana ban tih maw bad tih shyiap na trai jong ki wahKatkum ka hukum, la mana ban tih maw ria, ban khlong maw bad ban tong ïa u shyiap na ki wah, namar kane ka pynsniew bad pynjakhlia ïa ki um ki wah, kumjuh ruh la ong ba ki par maw ruh ki dei kiba ju pynsniew ïa ki um ki wah, ym tang katta, ki maw, ki shyiap kiba tuid na ki par maw bad ki par shyiap bunsien ki ju tuid sha ki um ki wah bad kumjuh ruh ki ju khanglad ïa ki jingthung jingtep ba kin mih bad khie lung ha ki jaka ba long sharing, ha kajuh ka por kine ki ktah ruh ïa ki jingthaw ba don jingim kiba im ha ki um ki wah.
La ong ruh ba ka National Green Tribunal (NGT) kan long peitngor halor ka jingtih maw bad tih shyiap beaiñ.
Kane ka hukum ka la treikam naduh katei ka sngi bad ka dang treikam haduh mynta tat haduh ban da pynbna da kumwei pat.
Jowai, Jylliew 20: Ka ophis jong u Deputy Commissioner ka West Jaiñtia Hills District kala pyntip paidbah ba la pyllait ïa ka pisa ban ai jingïarap sha ki lanoh shah lynshop mariang kiba la duh noh ïa kiba haïing hasem, kiba hap hapoh ka Sor Jowai kaba long haduh 4,00,000/-(saw lak tyngka.
).
Shillong, Jylliew : Na ka liang u Joint Director of Health Services (SS), Civil Hospital, Shillong, da kane u pyntip ba ym pat shym la don satia ki ban wan kam ïa ka met ïap jong uwei u nongpang u ba kyrteng u Ramu Sharma 70 snem rta u ba shong ba sah ha Motinagar, Shillong, u ba la wan shah sumar hapoh kane ka hospital ha ka 27.
05.
2022 bad khlad noh ha ka 17.
06.
2022 ha ka por 3 baje janmiet.
Kumta la kyntu ïa ki ba haïing hasem bad kiwei pat ki ba don jingïadei bad une u rangbah ba kin sngewbha ban wan shimti noh mardor ïa kane ka met ka ba don mynta hapoh ka jaka buh met ïap jong ka hospital hashwa ban aiti noh sha ka tnat Shillong Municipal Board ba kan leh ïa ka ba donkam baroh.
Shillong, Jylliew : Shi bynta ka jingrakhe ïa ka ‘Interna tional Day of Yoga (IDY)’ na Lama Villa Yoga Health Benefits Club, kan kynmaw burom ïa kane ka sngi mynta ka 21 tarik Jylliew 2022, hapoh ka iing Dorbar jong ka Lama Villa (Community Hall) ha por 07:30 baje mynstep.
Ha kane ka sngi u Bah Mohendro Rapsang MLA jong ka 18th West Shillong LA Constituency un ïa don ryngkat lang kum u Kongsan bad U Bah E Lyngdoh, Rangbah Shnong Lama Villa Un long U Symbud Kongsan.
Kumta la khot sngewbha ïa baroh ban sakhi ïa kane ka sngi kyrpang.
Kane ka long katkum u kyrwoh lyngba u Bah Sonny L Khyriem, President, Lama Villa Yoga Health Benefits Club, Shillong – 02.
Jowai, Jylliew 20: Kumba ki sngi ki taïew jong ka Shadñiam Behdeiñkhlam hapoh ka Raij Jowai kila jan poi kumta ki Shakri ñiam ka Raij naduh u Dolloi, Pator, Langdoh, Sangot bad ki Wasan ki la ïabun kamha ka ban pyndep ïa ki jinglehñiam ne kñia ainguh bapher kiba long kat kum ki adong ñiam baladep buh ryntih naduh basdang ka Raij ka Shnong.
Ha kane ka taïew kawei na ki jinglehñiam ba la pyndep ka dei ka ‘Kñia Khang’ kaba long ka jingkñia ainguh aidem ïa ki Blei Shnong Blei Raij kiba ïeng ban ker bad ïada ïa ka shnong ka raij na ka sniew ka smeh, ka tyrut ka smer kiba wan ha ki rukom bapher kiba kynthup ïa u Mookhai, Mooralong, Moosniang, Mootongryngkat bad ka Syiem Myntdu ba long ka wah ba ker talawiar ïa ka shnong Jowai.
Ha ki lai sngi jong kane ka jinglehñiam naduh ka 18 tarik haduh 20 tarik June ki shakri ñiam Ka Raij naduh u Dolloi, Pator, Langdoh, Sangot, ki Wasan bad ki kñia ki Phrakur Phrakmai ki don ka bynta ba kyrpang ban pyndep kumha ka ban ïashim bynta ha ka Dihsoopen ha ïing Langdoh, ka Kbai Mooknor ha Iawmusiang bad ruh kyrpang ha ka ban pyndep ïa ka jingkñia ainguh aidem na ka bynta ki Soodwar Sooluti bad ka Tawiar Takan kaba long ha ka step 20 tarik June 2022.
La Pyndep ka Raij Jowai ïa ka lehñiam Kñia KhangJowai, Jylliew 20: Kumba ki sngi ki taïew jong ka Shadñiam Behdeiñkhlam hapoh ka Raij Jowai kila jan poi kumta ki Shakri ñiam ka Raij naduh u Dolloi, Pator, Langdoh, Sangot bad ki Wasan ki la ïabun kamha ka ban pyndep ïa ki jinglehñiam ne kñia ainguh bapher kiba long kat kum ki adong ñiam baladep buh ryntih naduh basdang ka Raij ka Shnong.
Ha kane ka taïew kawei na ki jinglehñiam ba la pyndep ka dei ka ‘Kñia Khang’ kaba long ka jingkñia ainguh aidem ïa ki Blei Shnong Blei Raij kiba ïeng ban ker bad ïada ïa ka shnong ka raij na ka sniew ka smeh, ka tyrut ka smer kiba wan ha ki rukom bapher kiba kynthup ïa u Mookhai, Mooralong, Moosniang, Mootongryngkat bad ka Syiem Myntdu ba long ka wah ba ker talawiar ïa ka shnong Jowai.
Ha ki lai sngi jong kane ka jinglehñiam naduh ka 18 tarik haduh 20 tarik June ki shakri ñiam Ka Raij naduh u Dolloi, Pator, Langdoh, Sangot, ki Wasan bad ki kñia ki Phrakur Phrakmai ki don ka bynta ba kyrpang ban pyndep kumha ka ban ïashim bynta ha ka Dihsoopen ha ïing Langdoh, ka Kbai Mooknor ha Iawmusiang bad ruh kyrpang ha ka ban pyndep ïa ka jingkñia ainguh aidem na ka bynta ki Soodwar Sooluti bad ka Tawiar Takan kaba long ha ka step 20 tarik June 2022.
Shillong, Jylliew : Ka Mawsynram Constituency Welfare Organisation Shillong kaba dei ka kynhun ki nongshong shnong ka Mawsynram constituency kiba sah ha Shillong ka pyntip ba kan pynlong biang iaka jingsam khusnam sha ki samla pule kiba pass bha mynta u snem 2022 kata tang kiba ioh 60% mark percentage shaneng naduh kiba pass ia ka matrik ne Secondary School Leaving Certificate (SSLC), HSSLC, Degree haduh master degree.
Kumta ka seng ka la kyrpad iaba baroh ki samla pule kiba pass iaki eksam ban pynpoi noh ia ki kot donkam kiba la dep Xerox kum ka marksheet, birth certificate, dur pasport size kawei, EPIC ki Kmie ki kpa, Number phone.
La kyrpad ban pynpoi ia ki kot jingdonkam hapoh 15 tarik Naitung (July) 2022 ha Rilum offset Press kaba don ha Umsohsun, hajan ophis DI School, Shillong.
Kumba ju leh manla u snem kane ka jingsam award iaki samla pule kadei ia baroh kiba shong ba sah ha Shillong bad kiba pule ha ki skul ha shnong kaba hap hapoh jong ka mawsynram constituency.
Na ka bynta kiba pass Degree, ka seng kan ap haduh ban da mih result.
Yn sam khusnam kyrpang ruh ia kawei na ki school kaba pass bha iaka SSLC Exam jong u snem 2022.
Kumban shu pynkynmaw kane ka jingsam khusnam ka la sdang naduh u snem 2017 ter ter hynrei ha kine ki ar snem ka seng ka khlem ioh ban sam khusnam namar kajingpynthut na ka jingwan ka khlam covid-19.
Kane ka long katkum ka kyrwoh ba la phah da u Secretary MCWOS bah B.
Kynter.
Shillong, Jylliew :Ka Synjuk ki samla ka Seng Khasi Ri Raid Laban kan rakhe ïa ka lyngkhuh snem ka ba 32 jong ka ha ka 25 tarik mynta u bnai ha ïing seng Khasi Ri Raid Laban Lumshatsngi, kata hadien ba ka Synjuk kam shym la lah shuh ban pynlong ha ka 18 tarik mynta u bnai na ka daw ka jinglong jingman ka suiñ bneng.
Ha kane ka sngi kan don ruh ka ‘cultural programme’ ha ka ba yn wan ïashim bynta da ki kynhun ki ba na sor bad khap sor lyngba ki jingrwai, ki jingtem sur tynrai, ka shad tynrai katkum ka deiti tynrai jong ka jaidbynriew.
Ha kane ka sngi yn pyllait ruh ïa ka thup jingrwai Seng Khasi Ri Raid Laban ba la ai kyrteng “Na la Rympei Vol-II.
Kumta sa shisien ka Synjuk ka pyntip sha kito baroh ki ba la ïashim ïa ki card ki ba ka synjuk ka la pynkhreh ba kin sngewbha ban ïa wan sakhi lang ha katei ka sngi (25.
06.
2022) hapoh ïing seng khasi ri raid Laban khnang ba ka jingpynkhreh jong ka Synjuk kan long ka ba iphuh iphieng.
Ha kajuh ka por na ka liang u president u pynpaw ba ka kynhun ka la trei shitom ban ïoh pyllait ïa ka thup jingrwai seng ka ba ar da ka jingkyrshan lang ki seng kynthei, ka JPK seng khasi ri raid laban, ryngkat lang ki parakur ki parakha.
Kane ka dei ka sien ka ba nyngkong ha ka bri u hynñiewtrep ba ka jingrwai seng khasi la khleh lang ha ka ktien khasi bad ka ktien pnar, kumjuh yn pyllait ruh ïa ki jingrwai sengkhasi ha ki smart card pendrive.
Shuh shuh ka Synjuk ka kyntu ruh ïa baroh ba kim bit ban kopi tuh ïa ki jingrwai seng, hynrei kin ai ka jingkyrshan da ka ba shu thied ïa ki original kopi.
Kane ka long katkum u kyrwoh lyngba u Bah Skhemborlang Kharmaw-phlang, President ka Synjuk ki Samla ka Seng Khasi Ri Raid Laban, Shillong.
Shillong, Jylliew : Ka kynhun ki nonghikai skul Primary hapoh ka lama jong ka All Primary School Teachers’ Association (APSTA), kan rakhe ïa ka lyngkhuh jingdap 40 snem jong ka ha ka 22 tarik Jylliew 2022, hapoh Dorbar Shnong Lumpyllon bad Lumshyiap, Jaiaw Shillong, ha ka por 11 baje mynstep.
Ha kane ka sngi yn ïadonlang ruh I Prof.
Streamlet Dkhar Chairperson AIPC bad Former Dean, School of Humanities NEHU kum i Kongsan bad u Bah Joseph A.
Marwein, Incharge SDSEO, Shillong kum u Symbud Kongsan.
Kumta la kyrpad ïa baroh ki nonghikai ba kin ïa poi khnang khnang sha kane ka jingrakhe pyndonburom ha ka ba kan don ka jingleh ïa ka registration kan sdang naduh ka por 10 haduh 10:30 mynstep.
Kane ka long katkum u kyrwoh lyngba u Bah FC Shullai, General Secretary APSTA.
Shillong, Jylliew : U Bah Teiborlang Pathaw, MDC ka Mawlai konstitwensi u la lah ban pynïoh ïa ka skhim kaba 7 lak tyngka na ka bynta ka Dorbar Shnong Mawlai Phudmuri.
Kitei ki skhim kiba u Bah Teiborlang u la lah ban pynioh kawei ka dei na ka Central GST na ka bynta ban shna ïa ka paiñkhana (toilet) lyngba ka Swachh Bharat kaba long 2 lak tyngka bad kawei ka dei kaba u la dep shna ïa ka kamra shet (Kitchen cum store room, kaba don ha Mawlai Phudmuri kaba kot sha ka 5 lak tyngka.
Kine ki dei ka jingangnud jong u Rangbah Shnong barim ka Mawlai Phudmuri uba la khlad noh u Bah (L) Sylvester Kurbah, ïa ka ba u la thrang ba ka Commu nity Hall jong ka shnong ka dei ban don sa ka jaka shet kaba biang.
Kumta kham mynshu wa ha ki por ba u dang im u la ïasyllok bad u Bah Teiborlang Pathaw ban pynïoh ïa kaba kum kane ka jingïarap ïa ka shnong.
Hadien kane u Bah Teiborlang Pathaw ula ïoh ban pynurlong ïa kane lyngba ka scheme Excluded areas jong ka KHADC kaba la mang 5 lak tyngka ïa kaba la ïoh ban plie ha ka 18 tarik mynta u bnai.
Sa kawei ka jingeh jong kane ka Community Hall jong ka shnong kalong ba kam don ka paiñkhana kaba bit ba biang bad haba don kino kino ki program ki hap ban ïa leit ha ki ïing kiba marjan bad kane ka hall.
Da ka jingstad bad jingtrei shitom ula ïoh lad ban wanrah ia ka Scheme ba 2 lak tyngka na Central GST kaba dei lyngba ka Swachh Bharat da kaba ai ïa ka work order ha u Acting Rangbah Shnong ka Phudmuri u bah S.
Khongklaim, khnang ba kin ïoh ban sdang ban pyntrei noh ïa kane ka kam.
Shillong, Jylliew :ïa ka ‘Credit Camp’ ne ka prokram shim loan bad ka jingpynrung kyrteng ha ki Social Security Scheme, Aadhar, e-Shram na ka bynta ki Self Help Group (SHG) jong NRLM bad Producer Group (PG) la pynlong ha Mawpat block ha ka 17 tarik mynta u bnai hapoh St.
Claret Hall, Mawpat.
ïa kane ka prokram la pynlong da ka ka Block Mission Management Unit (BMMU) Mawpat ba la pynïaid da ka Bosco Integrated Development Society(BIDS), ryngkat lang ka ophis treikam ka BDO, Mawpat C&RD Block bad ka FOCUS jong ka Block Development Unit(BDU), East Khasi Hills.
Ha kane ka program la ïa don ryngkat ki kynrem ki lyndan ki ba kynthup ïa I Bah A.
L Hek, MLA Pynthor-umkhrah, Bah D.
Hynniewta-Project Director DRDA, Bah R.
Kynta – COO MSRLS, Kong M.
S Kshir-BDO Mawpat C&RD Block, Fr.
G.
Wanniang – Director BIDS, Ki Branch Manager – MRB (Rynjah, Nongmensong bad Mawpat), ki nongmihkhmat na ka District Mission Management Unit- MSRLS, ka SIDMUI (Urban Affairs), B.
M ka NESFB, BPM, Mawpat bad ka team bad ki nongtrei ka Block.
Ha katei ka sngi la ïoh ban pyllait ïa ki Cheque na ka bynta 10 tylli ki SHG bad 27 tylli ki PG bad ban thep ïa ki aplikeshon jong ki 21 tylli ki SHG ka NRLM na ka bynta ka Loan ban sengkam sengjam bad ban pynrung kyrteng pynleh ïa ki insurance bapher bapher jong ka sorkar (PMJJBY, PMSBY, APY) na ka bynta jong 157 ngut ki dkhot jong ki SHG.
Nalor kata la ïoh ruh ban sam ïa ki khusnam sha ki 2 tylli ki SHG kiba trei kam bha, ka Lotus SHG bad ka Tyngshain SHG(PWD).
U Bah AL Hek haba ai jingkren ula kyntu ïa ki SHG ba kin shim ïa ka lad ha kaban sengkam sengjam ban kyntiew ïa ka ïoh ka kot jong ka longïing bad ula ban ruh ban ym kynrandien hynrei ban jop ïa kita ki jingeh da ka ba wad lad da ki rukom bapher kum ki training, peit nuksa, wad jingtip bad lada sdang ïa kano kano ka kam ki dei ban don ka jingthmu ban poi sha ka thong.
Ha kane ka sngi na ka liang u MLA u la kular shi lak tyngka sha ka ophis jong ka BDO ban bynta sha ki SHG ki ba la treikam bha.
Kiwei ki ba la kren ha kane ka sngi ki la ai ïa ka jingkyntu kynpham ïa ki SHG bad PG ba kin pyntreikam ïa ka pisa loan da kaba seng kam sengjam bad ban kyntiew ïa ka jingïoh jong ki bad ban pyni nuksa de ïa kiwei ruh ban pynïasoh ha ka group.
Shuh shuh ha kane ka sngi la don ruh ka jingpyni bad die ïa ki mar jong ki SHG ha kaba 12 tylli ki SHG ki la shim bynta bad wanrah ïa la ki kam ki jam ba ki trei bad ha bakut ka sngi ki SHG ki la kmen ba ki la ïoh ban die ïa ki tiar bad ki mar.
Shillong, Jylliew : Ka Mary Mount Higher Secondary School, Mawlai Mawtawar ha ka Lah sngi U Blei ka la rakhe bad lehkmen hadien ba ki khynnah kane ka skul ki la pas shispah na ka shispah (100%) ha ka Secondary Scholl Leaving Certificate (SSLC) bad ha ka Higher Secondary School Leaving Certificate (HSSLC) ka ba dang shu pynbna shen.
Ha katei ka jinglehkmen jong ka skul la pynkup burom ïa ki khynnah kiba pas bad kumjuh ïa ki nonghikai na ka daw ka jingtrei shitom jong ki ba la ïoh kheit ïa ki soh kiba thiang ha ka jingdon lang u MLA ka thaiñ u Bah PT Sawkmie kum u kongsan.
La pyniphuh iphieng ïa ka prokram ha kane ka sngi da ka jingshad bad ki jingrwai na ki khynnah skul bad nonghikai.
Ka jingrakhe ka la kham i shongkun shuh shuh da ka jingshad pliang ka principal, ka Kong S Phyllei.
Haba ai jingkren u Bah PT Sawkmie u la pynpaw ba u ïa kmen lang bad ka skul ha kane ka jing pass jong ka skul shispah na ka shispah ha ka Matrik bad klas XII.
“Nga ïohi ïa ka jingsngewrit jong i principal ban kyntiew ïa ka skul bad nga ai khublei ïa ki nonghikai kiba la trei shitom bad pynpass bha ïa ki khynnah," ong u bah PT Sawkmie bad u la bynrap, “Wat hapdeng ka jingpynthud jong ka khlam ha ki ar snem ba la leit, hynrei ka skul ka la pas shispah na ka shispah.
"U Bah PT Sawkmie u la pynpaw ruh ïa ka jingsngew bynñiaw kaba jur, halor ka jingpynthied mobile ki kmie ki kpa ïa la ki khun na ka bynta ka online class, kaba long kaba donkam, hynrei ki khynnah ki pyndonkam bakla.
“Ka long kaei kaei kaba sngewsih haba ki khynnah ki pheil noh hadien ba ki kmie ki kpa, kiba baieit ïa la ki khun ki pynthied da ki mobile barem dor na ka bynta jong ki, khamtam ha ka por covid ba la sdang ki online klass, hynrei ki khun ha jaka ban khreh kot ki bunkam noh haba peit mobile, haduh ba kim khreh kot bha shuh bad poi shaduh u pud ba ki pheil noh ha ka eksam matrik ne XII," ong u bah Sawkmie.
U MLA ula ai sngewbha kyrpang sha ki nonghikai jong kane ka skul kum shi bynta ban ithuh ïa ki jingtrei shitom jong ki da ki song pisa.
Shillong, Jylliew, 20: Ka jingsngap mynthi jong u Public Information Officer (PIO) ka Meghalaya Energy Corporation Limited (MeECL), Lumjingshai, Shillong wat hadien ban 40 sngi ban ai jubab halor ka jingpan RTI jong u Bah Disparsing Rani ha kaba ïadei bad ka jingïoh tan bording jong ki briew kiba sah ha Them Iew Mawlong ka la pynsuba sniew haduh katta katta.
U Bah Disparsing Rani uba dei u nongwad RTI ba pawkhmat ha kane ka jylla Meghalaya ha ka jingïakynduh bad ki lad pathai khubor ha ka Lah Sngi u Blei u la pyntip ba ka MeECL wat hadien ba la kut ki sawphew sngi ruh kam pat lah satia ban ai jubab ïa ka RTI kaba u la pan halor kane ka mat.
Haba ïathuh bniah halor ka jingpan RTI na ka MeECL, Lumjingshai ha kaba ïadei bad ka jingïoh tan bording jong ki briew kiba sah ha Them Iew Mawlong, u Bah Disparsing Rani u la ong, ‘katkum ka jingkam jong ki Harijan ba ïa ka jaka la ai da u Syiem ka Hima Mylliem naduh u snem 1853.
Halor kata ka jingkam jong ki, ka donkam ïa ki Dulir jaka ban pynshisha.
"“Ka don ka jingïasoi soskular hapdeng ka ophis u Syiem ka Hima Mylliem bad ka Shillong Municipal Board (SMB) ha u snem 1954 lyngba u Pa’iem Joiñ Manik Syiem bad u Vice Chairman ka Municipal u L.
Pal.
Ki don ar tylli ki Soskular ba la ïasoi hapdeng u Syiem ka Hima Mylliem bad ka Municipal.
Ka jaka ka don ar tylli, katkum kito ki snem.
Ka Plot-A ka don 21, 837 sq.
ft bad ka Plot-B ka don 11,577 sq.
ft.
Halor kane ka Soskular, ki Harijan kim pdiang ïa kane bad ki ong ba ki la ïoh jaka na u Syiem ka Hima Mylliem naduh u snem 1853 bad wat ka aiñ jong ka Khasi Hills Autonomous District Council ruh jong u snem 1957 ruh kam pat lah ban treikam ïa ki bad wat ka Meghalaya Land Transfer Act, 1971 ruh ki ong ba kam treikam ïa ki namarba ki ladep ïoh ïa ka jaka naduh u snem 1853," ong u Bah Rani.
Kum ban shu pynkynmaw, hadien ka jingïakhih kaba jur kaba la jia ha ka 9 tarik, Jylliew, 2018 ka Sorkar ka la thung da ka High Level Committee ban wad ïa ki lad ki lynti na ka bynta ban pynkynriah noh ïa ki Harijan kiba sah ha Thew Iew Mawlong.
“Ki (Harijan) la mudui ruh sha Ingbishar Meghalaya High Court pyrshah ïa ka High Level Committee ba la thung da ka Sorkar Jylla da kaba ong ba ka jingthung ïa kane ka Committee ka long be-aiñ.
Hynrei ka Ingbishar Meghalaya High Court ka la pynkut noh ïa kane ka ujor jong ka Harijan Panchayat Committee namarba kim shym la leit hajir hakhmat ka Iingbishar," u la ong.
“Katkum ka soskular 1954 ka kren shai ba lada ka Municipal ka pynkheiñ ïa kino kino ki kyndon jingïateh soskular u Syiem u la lah ban shimti biang ïa ka jaka," u la ong.
Haba ïathuh halor ka jingpan RTI ban ïoh ïa ka jingtip kaba bniah, u Bah Rani u la ong, “naduh u snem 1853 ki (Harijan) la ïoh ïa ka jaka na u Syiem Mylliem bad kata ka paw ba ki la ïoh ïa ka Patta bad khnang ban tip shai la ki don neem ïa ka Patta, ka Soskular u Syiem Mylliem bad ka Municipal ha u snem 1954 bad lada don ka jingïasoi soskular ka paw ba ka bor (halor ka jaka ha Thew Iew Mawlong) kam dei shuh ka jong u Syiem hynrei ka dei jong ka Shillong Municipal Board.
"“Ban tip ïa ka jingshisha, nga la pan da ka RTI na ka Ophis jong ka MeECL ha ka 1 tarik, Ïaiong, 2022.
Ka RTI ka long ban tip, la ki (Harijan) don kot don sla neem kiba shong ha (Them Iew Mawlong).
Baroh ngi tip shwa ban ïoh tan bording ngi hap ban ai ïa ka Patta sha ka MeECL," la ïathuh u Bah Rani.
“Nga sngewsih ban ïathuh ba mynta la ar bnai duna kam (MeECL) pat ai jubab.
Nga la apil ruh ha ka 7 tarik mynta u bnai hynrei haduh mynta ruh ngam pat ïoh ïa ka jubab.
Ka jingkylli ka long balei?" la buh jingkylli u Bah Rani.
U la ïathuh ruh ba ha ka jingpan RTI, u la pan jubab na ka MeECL ïa ka jinglait thylli ki kam hapoh ka Corporation, ka jingshongthait bad ka jingkiew kam jong ki nongtrei ka Corporation bad sa kawei pat ka dei halor ki kot ki sla kiba ïadei bad ka jingai bording ïa ki briew kiba sah ha Them Iew Mawlong kynthup ruh ïa ki kyrteng jong ki Harijan kiba don haduh 428 iing.
Shillong, Jylliew, 20: Ki nongïalam jong ka All NEHU Workers Union (ANWU) ha ka lah sngi U Blei ki la leit ban pynsngew hakhmat u Lat ka Jylla u Satya Pal Malik halor ka jingdawa ïa ki bor pynïaid jong ka skulbah North Eastern Hills University (NEHU) ban thungkam pura ïa ki nongtrei sngi bad ki nongtrei kontrak kiba la shakri da ki phew snem ha kane ka skulbah.
Ha ka jingïakren bad ki lad pathai khubor, u President ka ANWU u Bah Napoleon Mawphniang u la ïathuh ba ha ka jingïakynduh ïa u Lat ka Jylla ka seng ka la ïohlad ban pynsngew ïa ka jingeh jong ki san spah ngut tam ki nongtrei bylla sngi bad kiba trei kontrak hapoh ka skul bah NEHU kiba don ha Shillong bad ha Tura.
U la ïathuh ba Union ka la pynpaw hakhmat u Lat ka Jylla halor ka jingbym lah jong ki bor pynïaid ka skulbah NEHU ban ai jingithuh ïa ki nongtrei sngi bad ïa kiba trei kontrak kiba la trei palat 10 snem bad nalor kata la lap ruh ba ki don ki nongtrei ki bym pat kot shiphew snem ki la ïoh ïa ka jingithuh kum ki nongtrei bapura bad kane ka la pynsuba sniew ïa ki bor pynïaid jong ka skulbah.
“Ngi la ïohlad ruh ban pynsngew ha u Lat ka Jylla ïa ka jingrit shaba palat ka jingsiew tulop kaba shong dor tang T.
400 tyngka shi sngi ha kane ka pyrthei rem ha kaba ka bainong ka la lut tang ha ka bai kali.
Ngi la kyntu ruh ïa u Lat ba un ïa kren lem ïa kane ka jingeh kaba ki nongtrei sngi bad nongtrei kontrak ka NEHU ki la ïa kynduh," u la ong.
Shuh shuh u la ïathuh ba ka ANWU ka la pyntip ruh ha u Lat ïa ka jingleh bym suidniew jong ki bor pynïaid ka NEHU namarba ïa ki long kmie kiba ïoh khunlung ruh ym shym la shah ban shim shuti bad lada ki pep ha kum kane ka por ki shah weng syndon na ka kam bad nalor kata ki don ruh kiba la trei jin haduh 25 snem haba khladnoh u ne ka nongtrei kim ïoh bujli shuh ïa ka kam.
U Bah Mawphniang u la ïathuh ba u Lat ka jylla u la shah skhor ïa kane ka jingud jingnam jong ka ANWU bad u la kular ba un sa ïa kren bad ki bor ba dei peit ïa kine ki jingeh kaba ki nongtrei sngi bad nongtrei kontrak ha kane ka skulbah ki la ïa kynduh jingeh.
Shilllong, Jylliew 20: Ka Hynñiewtrep National Youth Front (HNYF) East Khasi Hills mynta ka hapoh ka jingïalam u General u Bah Donlang Nongbri ki la hiar ban leit khynra Licence ïa ki dukan thoh tim sa sha ki thaiñ Laban, kaba dei ka jingjurip ha ka sien kaba saw ïa ki dukan thoh tim ha nongbah Shillong.
Ha kane ka jingjurip ka seng ka la lap jan baroh na ki dukan ba shong da ki bym dei ki Khasi kim don satia ïa ki licence bad ka seng ka ong ba ka lap ym don satia kawei ruh kaba don ki licence kiba pura hynrei tang ka challan kaba ki siew ban ïoh licence na ka Sale Tax Department.
Haba ïakren bad ki nongthoh khibor, u Bah Donlang Nongbri u la ong ba kane ka jingbym pynbiang ïa ki licence da ki dukan bad ka jingbym shimkhia ka sorkar ban pynbor ba ki dei ban pynbiang ka pynlong ïa ka jingduh ei da ki bun klur ka khajana ha ka shisnem kaba pynlong pat ïa ka jinghiran ka pla tyngka jong ka sorkar.
Shuh shuh u la ong ka seng ki la dawa na ka sorkar lyngba ka tnad Taxation Department ba ki dei ban wan khynra ïa kine ki dukan bad ba kam dei ban ailad ba kin plie khlem pat da ïoh ki license na ka sorkar.
Shuh shu u la buh jingkylli ruh ïa ka jingbym lah satia ka sorkar ban ai ïa ka licence wat hadien ba kine ki dukan ki la siew ïa ka bai licence da ki bun bun bnai.
Shuh shuh ha ka jingkhynra ka HNYF ki dukan tim ki ïathuh ba ki don ki briew jong ka sale tax kiba ju wan lum pisa man u bnai 2,000 da ka jingkular ban pynïoh lisence ïa ki.
Ha kane ka jingkhynra ka HNYF ka lap ruh ba kiba bun ki dukan thoh tim kiba ïoh ïa ka kot thoh number na ka sorkar katba ha kine ka kot ym shem la don saia kino kino ki licence number kiba dei ban thoh ha ka por ba ai ïa kine ki kot sha ki dukan thoh tim.
U Bah Donlang u la pynrem jur ruh ïa ka tnad Sale tax namar ka jingbym shimkhia ban khynra ïa kine ki dukan wat hadien ba ka seng ka la dep ban ai jingtip halor ka jingbym don licence kiba bun ki dukan thoh tim.
Kynshi, Jylliew 20: Ki paidbah nongshongshnong jong ka Kynshi Diwah Lawkariang mynta ka sngi, ki la dap da ka jingkmen kaba khraw hadien ba ki la ïoh la u jong u Sordar ba pura u Samla Ronald Stone Marweiñ.
U Samla Ronald u la jop ha ka jingïajied Sordar ba la pynlong da ka Hima Nongkhlaw, ba la pynïaid da u Syiem Khynnah bad ki Myntri.
Ha kane ka sngi la jied ruh ïa u Secretary ka Shnong, u Samla Comforward Nongsiej bad Assistant Secretary ïa u Bah Colonoly Syiemlieh.
Lah ban kdew hangne ba ka Shnong Kynshi Mawria Lawkariang, kadei ka shnong ba ka dang shu thymmai ba u snem 2020, kaba dei ka Shnong ba la pynkha na ka Shnong Kynshi Mawria bad Mawlangren.
Hadien ka jingïajied ki paidbah shynrang bad kynthei ki la leit ai khublei ïa u Samla Ronald bad Samla Comforward bad ki la pynspong ruh ïa u Samla Ronald bad u Chairman jong ka Committee ba peit shipor ïa ka Shnong, u Bah Bredist Lyngdoh Nonglait u la ai ka jingkyrkhu kyrdoh.
Kumjuh ruh na ka liang u Sordar Kynshi Mawria bad u Sordar Mawlangren, ruh ki la leit ai khublei kyrpang ïa u Sordar Ronald Marweiñ.
U Samla Ronald, u la pynpaw ka jingsngewkmen ba ka Shnong ka la lah ban jied ïa u Sordar hadien kumba shi snem tam ba la ïoh la ka jong ka Shnong.
U la khublei ruh ïa ki paidbah kiba la pynkit ha u ïa kane ka kam ban synshar ïa ka Shnong.
U la ong ba un ïatreilang bad ki rangbah bad ki paidbah na ka bynta ka roi ka par jong ka Shnong baroh kawei.
Shillong, Jylliew 20: Ka Assembly’s Committee for Women Empowerment (ASCWE) ka la lap ba kam don ka jingïatreilang na ka jingbym ïasngewthuh jingmut hapdeng ka Meghalaya State Commission for Women MSCW) bad ka Meghalaya State Commission for Protection of Child Rights (MSCPCR) bad ki Pulir ha kaba ïadei bad ki kam thombor ïa ki kynthei bad ïa ki khynnah, khamtam eh ha kaba ïadei bad ka jingshah pynïap ki arngut ki shipara ha Nongrah.
Haba ïakren bad ki nongthoh khubor, ka Chairperson jong kane ka Committee, ka Kong Ampareen Lyngdoh, ka la ïathuh ba ka Committee, ka la khot hajir ïa ki nongmih khmat na kine ki lai tylli ki bor bad ka la lap ba ki don shibun kiei kiei ki bym ïaid beit ha kaba ïadei bad kane ka jingjia ha Nongrah.
“Ki la don bun ki jingïakynnoh mar kylliang hapdeng jong ki", la ong ka Kong Ampareen.
Ha kajuh ka por ka la ong ba na kane ka jinglap ka Committee jong ka Assembly, ka donkam ka jingpynsngewthuh kaba kham janai shuh shuh ha kaba ïadei bad ki rukom tohkit bad ki jingtreikam kiba ïadei bad ki jingjia kiba kum kine.
New Delhi, Lber 16: Ka jingdon jong ki nongthep vote hapoh ka ri India la sakhi ba la ki la nang kiew.
Ïa kane la pyntip da ka Election Commission of India (ECI) ha ka sngi Saitjaiñ haba ai jingkhein ïa ka jingdon jong ki nongthep vote hapdeng ki kynthei, ki samla bad ki briew kiba don jingduna ha ki dkhotmet.
Ha ka jingïakren bad ki lad pathai khubor, u Chief ElectionCommissioner (CEC) Rajiv Kumar, ryngkat ka jingsynran lang jong u Election Commissioner ba kynthup ïa u Gyanesh Kumar bad u Dr.
Sandhu ki la pynbna paidbah ïa ka Tarik ban pynlong ïa ka General Elections 2024 sha Lok Sabha bad ha ki Assembly jong ki Jylla.
Kawei na ki bynta ba kongsan ba la pynpaw da ka Election Commission of India (ECI) ka dei ka jingkiew jong ki nongthep vote khamtam hapdeng ki kynthei, ki samla bad ki briew kiba don jingduna ha ki dkhotmet.
Kumba 82 lak ki nongthep vote ki dei kiba don jingduna dkhotmet, 2.
2 lak kiba la kynjoh ïa ka rta kaba 100 snem, 48,000 hajar ngut ki Third Gender.
Kane ka elekshon kan sakhi ïa ka jingkiew ki nongthep vote ki samla kiba don 1.
8 klur ban ïashim bynta ha ka jingthep vote ha ka sien kaba nyngkong eh ha ka jingim ka jong ki.
Nalor kata, hapdeng ka rta 20-29 snem ki nongthep vote ki don 19.
47 klur.
U Rajiv Kumar u la ong ba ka Commission kan pynthikna ba ka jingpynlong ïa ka jingïathep vote kan long da ka lynti kaba khuid, ban leh ruh da kaba tyngeh pyrshah ïa ki jingïalam bakla.
Da kaba bsut ïa ka phang, “Celebrating Inclusivity," ka ECI ka la ïaiban ba ka jingpynlong ïa ka elekshon Lok Sabha ha kane ka kynti kan dei da ka lynti kaba khuid bad kaba bym don jingïashah liang.
Haba kyntu ïa ki paidbah ba kin ïashim bynta pura ha ka jingthep vote, u Kumar u la kyntu ïa ki nongshong shnong jong ka ri ba kin pyndonkam hok ïa la ka itkiar ba la pynkupbor da ka riti synshar jong ka ri India da ka jingïashim bynta ha ka jingïathep vote, khnang ba yn dup lah ban sngap ïa ka sur jong iwei pat iwei bad ban khein lang.
Shillong, Lber, 16: Ka ophis jong u Executive Engineer jong ka PHE Electrical Division ka la pynbna paidbah khamtam ïa ki nongshong shnong jong ka Mawlai (Umsohlang) ba kan don ka jing bym sam ïa ka um na ka bynta ki 3 sngi kaban treikam naduh ka 18 tarik mynta u bnai haduh ka 20 tarik mynta u bnai na ka daw jong ka jingpynkhuid ïa ka wahduid Umsohlang bad kiwei pat ki kam kiba kyrkieh.
Ki jaka ki ban shah ktah na kane ka jingkhang sam um kin long ka Kynton Massar, ka Umjaïur, Mawdatbaki, Phudmuri, Syllai kariah, Motsyiar, Nonglum, ïewrynghep, Nongkwar, Mawroh, Nongpdeng, Patarim bad Umthlong.
Ka jingsam biang ïa ka um kan sdang biang naduh ka 21 tarik ha ka nohphai sngi.
Kumta la kyrpad ïa ki nongshong shnong ban pyllang lypa ïa ka um na ka bynta ban pyndonkam ha kitei ki sngi ban ym sam ïa ka um, na ka bynta kine ki daw ki bym lah kiar na ka liang ka ophis ka pynpaw ïa ka jingsngewkhia.
Shillong, Lber, 16: Ki thylliej ding barhem ki la pynkylla dpei ïa kawei ka ing ha ka shnong Sohkynduh, ka shnong kaba hap hapoh ka thaiñ Khatarshnong, Sohra, East Khasi Hills District.
Katkum ka jingtip ba la ïohlum la ïathuh ba kane ka la jia ha ka sngi Saitjaiñ ha ka por kumba 3:00 baje noh phai sngi.
Kane ka ing ka dei ka ing jong ka Kong Baralin Mawpat bad u Bah Phainal Phanbuh.
Ka ding ka la ïoh ban bamduh ïa ka iing baroh kawei namarba ka dei ka ing tap tin shiliang bad baroh ki jingdon jingem hapoh ka iing ki la kylla dpei tang hapoh shikhyllipmat.
Ha kane ka jingjia ym shym la don mano mano ruh ba mynsaw.
Shillong, Lber 16: Ka Sorkar Jylla Karnataka ka la thung ia u ïada Martin Marbaniang, IPS officer jong ka kynhun ne batch jong u snem 2009, kum u Commissioner of Police, ha Belagavi, Karnataka.
U la trei kum u DIG recruitment, ha Bengaluru.
U la shakri ruh ia ka kam kum u SP ha Kalaburagi, u Head of Police Training College, Yadgir, bad u SP CID.
Kum u ba la im la kha bad kum u nongshong shnong ka jylla Meghalaya, u la pyndep ia ka eksam MA ha shwa ba un iakhun ia ki eksam UPSC.
Ka khubor ka iathuh ba un sa shimti ia katei ka kam na u Vikas Kumar Vikash, IGP, Northern Range, uba la bat ruh ia katei ka kam hapoh ka nongbah.
La iathuh ba ia katei ka kam kaba la thylli ka la mih na ka daw ka jingshong thait noh jong u S.
N.
Sidramappa, ha ka 29 tarik u bnai Rymphang mynta u snem.
Shillong, Lber, 16: Ka Meghalaya Joint Action Committee (MJAC) ha ka sngi Thohdieng ka la ujor sha u Chief Secretary ka Jylla u Bah Donald P.
Wahlang bad kyntu ba un shimkhia ban tuklar lem halor ka jingkynnoh ba ki Pulit ki donkti ban dawa pisa na ki trok kit maw, mawria, dewbilat, dpei dewiong bad na ki trok kit marbam.
“Ka jingdon jong ki Police Outpost ha shilynter ka surokbah National Highway naduh East Jaiñtia Hil, West Jaiñtia Hills, East Khasi bad Ribhoi District ki dei ki jingpang ha ka jingïaid lynti jong ngi.
Manla ka por ba ngi hap ban ïaid lyngba ïa kine ki Police Outpost ngi shah pynbor ban siew da ka dor kaba heh watla ka dei ka pisa kaba ngi hap ban pynlut ban thied bam ha ka jingïaid lynti.
Don ki khep ba ngi hap ban shah jingit da ki sngi namarba ngi la lut ka pisa na ka daw jong kine ki Police Outpost.
Kaba kham pynmong shuh shuh, kine ki Police Outpost kiba dei ban peit ïa ka shongsuk shongsaiñ, pynban, manla ka sngi ki dawa pisa na ki nongñiah trok," ong ka dorkhas na ka MJAC ba la soi da u Chairman Bah Biangshwa Shylla, u Finance Secretary Bah Balen Thubru bad u General Secretary Bah Enrico D.
Passi.
“Ki trok ki shah pynsangeh kumba 12 haduh 15 sien ha ki Police Outpost ba don ha ki surokbah National Highway kiba leh mynleh ban talasi ïa ka jingkit palat pud, ka jingshalan dewiong be-aiñ bad talasi ïa ki kot ki sla jong ki trok khnang ban ïohlad ban dawa pisa T.
100 haduh T.
500 na kawei kawei ka trok kiba kit ïa ki maw, mawria, dewbilat, dpei dewiong bad na ki trok kit marbam," la kynnoh ka MJAC.
“Wat haba rah ïa ki kot ki sla kiba biang ban kit ïa ki mar, ki Pulit ki dawa pisa nga ngi ha ka por mynsngi bad ha ka por mynmiet.
Lada ki nongñiah trok ki kyntait ban siew ïa ka pisa ba ki shah dawa ki Pulit ki shoh ïa u nongñiah bad pynjulor ruh wat ïa ki trok bad ym shah hi ruh ïa ki trok ban ïaid," kynnoh shuh shuh ka MJAC.
“Ka bym lah ban long ba u Pulit un dawa pisa khlem ka jingtip jong uba kham halor jong u.
Hadien ba la pyntreikam ïa ka GST, ngi ngeit ba ki Pulit kin ym tuklar ïa ka kam jong ngi namarba ngi la pynbiang ïa ki kot ki sla kiba biang hynrei ngi shah pynbor ban siew ïa ka pisa watla bun na ki trok ki dei kiba don ïa ki kot ki sla kiba biang ban ïaid ha ki surokbah.
Ym baroh ki trok ki ïakynduh jingeh.
Ki don ki khep haba ki Pulit Traffic ki lah ban pynsangeh ïa ka Trok, hynrei ym dei ban shu pynsangeh lut naphang.
Kum ka nuksa, shispah tylli ki trok kiba ïaid, bad u pulit u pynsangeh lut ïa ki.
Hato kine ki trok kin mad lut ïa kajuh ka jingeh," la buh jingkylli ka MJAC.
Ka MJAC ka la kam ruh ba wat hapdeng ka jingtalasi bad pynsangeh ïa ki trok kumba 12 haduh 15 sien hynrei ka jingshalan beaiñ ïa u dewiong ka dang don ha East bad ha West Jaiñtia Hills District.
Haduh mynta, ki dang don byllai ki trok kit dewiong kiba kit ïa u mar sha ki jaka bapher bapher ka District, ka Jylla bad wat sha ka jylla Assam khlem sangeh.
“Kum kine ki kam yn ym lah ban leh khlem ka jingïada da ki bor sorkar.
Kaba pynlyngngoh, ba bun na ki trok kit dewiong ki dei ki jong ki bahaing hasem ne kiba don ka jingïadei kaba jan bad ki briew kiba don ha ka bor," la kynnoh ka MJAC.
“Ngi kyrpad ïa phi ban pynsangeh noh mardor ïa kine ki jingdawa pisa da ki Pulit ha shilynter ka surokbah," la kyrpad ka MJAC ïa u Chief Secretary bad phah kopi ruh sha u Myntri Rangbah ka Jylla, sha u Symbud Myntri ka tnat Kam Pohing ka jylla bad sha u Director General of Police ka Jylla.
Shillong, Lber, 16: Ki samla kiba ju kamai jakpoh da ki thuk thuk ban kit ïa ki nongleit jingleit kylleng ka sor Shillong ha ka sngi Saitjaiñ ki la ïakynduh lang ha madan Malki, Shillong ban shim rai kumno ban leh nangne shakhmat hadien ba la mih ka jingkhanglad ban kamai be-aiñ khlem da ka ïoh ïa ka Permit bad siew Khajna sha ka tnat Transports jong ka Sorkar Jylla.
Ha ka sngi Thohdieng u Commisisoner ka tnat Transports Bah E.
Kharmalki ha ka jingïakren bad ki nongthoh khubor u la maham ïa ki paidbah ba kin hap ban shim hi ïa la ka jong ka jingkitkhlieh lada ki leit jingleit ne shong da ki Bike Taxi jong ka Rapido ne jong ki nongniah Scooty shimet bym pat ïoh Permit na ka tnat Transports ka Sorkar Jylla.
Ha ka jingïakren bad ki lad pathai khubor, u President ka Ride to Serve Bah K.
Nongkynrih u la ong, “ïa ka jingkhein be-aiñ ngim sngew eiei namarba ngim dei ki khynnah kiba tuh na iing na sem bad nangne nangtai hynrei ka dei ka jaka kpoh jong ngi shimet bad ngi im da ka ki jong ki kti ki kjat.
Ngi baroh ngi la rai beit ban kamai.
"“Ha ka taiew ban sa wan ngin sa leit ban ïakynduh ïa u Myntri ka tnat Transports ban ïakren halor kane," ong u Bah Nongkynrih.
“Ngi la ai da ka jingthoh sha ka Sorkar naduh u snem baladep, hynrei haduh mynta ka Sorkar kam shym la jubab ïa ka jingthoh," u la ong.
Ha ka 1 tarik, Nailur, 2023 ka Ride to Serve ka la aiti da ka shithi ha u Symbud Myntri Rangbah ka Jylla Bah Prestone Tynsong ban ai Permit bad siew khajna khlem da pynïasoh bad ki Aggregator kiba don hapoh kane ka jylla.
Haduh mynta, ka JETS 24×7 kaba don ïa ka Permit ka dei ka Aggregator ba nyngkong eh ha Meghalaya ban shakri ïa ki paidbah lyngba ki Bike Taxi.
“Ka ophis u DTO ka la pyllait ïa ka Permit hynrei ngi kiba kamai ynda ngi leit shim ïa ka permit ki ong ba ngi hap ban pynïasoh bad kiwei ki Kompeni.
Ha ka jingthoh ba ngi la aiti ha u Myntri ka tnat Transports ngi la pynpaw ba ngi kwah ban siew ïa ka Permit bad siew khajna lyngba ka Sorkar bad ngim kwah ban leit lyngba jong kino kino ki kompeni," ong u Bah Nongkynrih bad bynrap, “ngi kwah ban long ki nongkamai shimet bad ïohnong sha lade.
"Haba kylli, u la ong, “ngim dei kiba kamai bad ka Rapido.
Ngi kamai da ka Scooty shimet bad dei na kata ka daw ngi sa ieng Offline bad ngi khlem pyndonkam ïa uno uno u App.
Lada ngi siew ïa ka bai permit bad ka khajna sha ka Sorkar ngi hap ban siew sa ïa ka bai App sha ki kompeni namarba ki ohdor ïa ka bai kamai shi khlieh briew.
Katkum ka jingïathuh jong u Bah Nongkynrih, ki don 300 ngut tam kiba kamai shimet da ka Scooty.
Shillong, Lber, 16: U Chief Electoral Officer jong ka Jylla u DR.
BDR Tiwari ha ka 16 tarik u Lber, 2024 u la pyntip ba ki nongthep vote ha Meghalaya haduh une u snem 2024 ki don 22, 17,100 lak ngut ban rai ïa ka lawei san snem jong ki kyrtong na Shillong bad na Tura ha ka eleshon Lok Sabha ka ban sa long ha ka 19 tarik Ïaiong, 2024.
Ki nongthep vote shynrang ki don 10,94, 947 ngut, ki kynthei ki don 11,22,150 ngut bad 3 ngut ki Third Gender.
Ha ka jingïalang bad ki lad pathai khubor tang hapoh khyndiat kynta ba ka Election Commision of India ka la pynbna ïa ka tarik ban pynlong ïa ka elekshon Lok Sabha, u Tiwari u la ong, ka jingkiew ki nongthep vote na u snem 2023 haduh kaba sdang jong ki ar bnai jong u snem 2024 ka long 55, 971 ngut.
Ki nongthep vote ba dang shu pynrung kyrteng thymmai ha ka Electoral Roll, 2024 ki long, 56,909 ngut, ki Service Voter ki don 3835 ngut, ki nongthep vote ba duna dkhotmet ki don 11179 ngut, ki nongthep vote ba la kynjoh 80 snem ka rta shaneng ki don 23, 793 ngut bad 5 ngut ki Non Resident Indian (NRI).
Ki Polling Station ki don 3512 tylli, ba kynthup 326 tylli ha ki jaka sor bad 3186 tylli sha ki jaka nongkyndong.
Haba ai jingkheiñ ïa ka jingpoi ki paidbah kiba thep vote ha Shillong bad Tura ha ki elekshon Lok Sabha ba la long ha u snem 2014 ki long 63.
28 percent ha Shillong bad 79.
14 ha Tura.
Ha u snem 2019, ki nongthep ki long 65.
48 percent ha Shillong bad 81.
38 percent ha Tura.
U CEO u la ïathuh ruh ba ka tnat Election ka la ïakren bad ki bor shipai BSF ba kin peitngor ïa ka khappud katba ka ri ka dang pynkhreh ïa ka elekshon.
Ha kaba ïadei bad ki jingrah pisa beaiñ, u CEO u la ong ba kan don ka komiti kaba kyrpang kaba peitngor ban kem ïa kino kino kiba donkti ban sam pisa hadien ba la pynbna ïa ka elekshon.
Shillong, Lber, 16: Tang hapoh khyndiat kynta ba ka Election Commisssion of India (ECI) ka la pynbna ïa ka tarik ba pynlong ïa ka elekshon Lok Sabha, u District Election Officer jong ka East Khasi Hills District u la pynjari da ka Section 144 CrPC ban mana ïa kino kino ki briew ne ki kynhun ban rah pisa palat 50 hajar tyngka shaneng hapoh u pud u sam jong ka East Khasi Hills District.
Katkum kane ka hukum, u DEO u la ong, “la ïoh jingtip ba ki don katto katne ki briew kiba rah bun bha ka pisa ban thied ïa ki nongthep vote ba kin ai ïa ka vote bakordor jong ki sha u kyrtong.
Lada ailad kum ïa kine ki jait kam, kan ktah ïa ka jingïaid beit bad ka jingkhuid jingsuba ka elekshon Lok Sabha 2024 bad ka lah ban pynmih ïa ka jingïakajia, ka jingïashoh ïadat hapdeng ki paidbah, kaba lam sha ka jingthud jong ka shongsuk shongssaiñ, ka jingduh ei ki mynsiem briew bad ki mar ki mata.
"U DEO u la mana ruh ban pynlong ïa ki jingïakhih kum ki jingshah thngan, ki proseshon, ki rally bad kiwei kiwei yn sa pynlong da ki katto katne ki kynhun bapher bapher hapoh ka district.
La mana ban dro ha ki kynroh, ban tah poster ne kot kino kino ki jingthoh ba pynjah burom, ban pynieng ïa ki cut-out, hoarding, banners ha ki jaka paidbah ne ha ki phyllaw ing jong ki paidbah khlem da ïoh jingbit na ki trai iing bad ka jingïoh jingmynjur na ka ophis u Deputy Commissoner.
La mana ïa ki seng saiñpyrthei ne kyrtong ban buh ïa ki banner ha surok ne ki jaka rung.
La mana ban pynlong ïa ki jingïalang khlem da ïoh jingbit na ka ophis u Deputy Commissoner bad na ki Rangbah Shnong.
La mana ban pyndonkam ïa ki tiar jingpynsawa hapdeng ka por 10:00 baje mynmiet haduh 6:00 baje mynstep.
Lada pyndonkam ïa ki PA System/Loud Speaker khlem da ïoh jingbit yn kurup noh mardor da ki bor synshar district.
Yn ym shah ban pynlong ïa ki proseshon bad ki rally khlem da ïoh jingbit.
Kane ka hukum kan treikam noh mardor tad haduh ban da kut ka jingpynlong ïa ka elekshon.
Shillong Lber 16: Arngut ki briew ba la shah kynnoh ba dei ki suba mynshoh ki la shah bom shnong ha ki paidbhur ha ka shnong Lawmei, East Khasi Hills District ha ka sngi Saitjaiñ.
Ia kine ki arngut la ïoh ban pyllait im da ki Pulit na ka kti jong ki paidbhur hadien ba ki la shah tangon haban da jem jai.
U Superintendent of Police ka East Khasi Hills u Ritiraj Ravi ula ïathuh, “ha ka por kumba 11:30 baje mynstep, uwei uba la 37 snem ka rta bad uwei uba la 20 snem ka rta, ki la shah kynnoh ba ki dei ki menshohnoh bad halor kane ka jingsuba ki paidbhur kiba la don kumba 200-300 ngut ki la kem bad bom shnong ïa ki.
"U SP ula ong shuh shuh, haba ki Pulit na ka thanad ka Sohïong ki la ïoh ïa kane ka jingtip marmar ki la leit sha ka shnong Lawmei ban pyllait im ïa kine ki ar ngut hynrei namarba u paidbah ula bun palat ki pulit SOT na Shillong ki la leit ban synran lang bad ki la ïoh ban pyllait ïa ki arngut na ka kti ki paidbhur.
"Ki Pulit ki la pynkit noh ïa kine ki arngut kiba la mynsaw jur sha Sohïong CHC bad kham hadien la pynkynriah noh ïa ki sha Shillong Civil Hospital, ong u Rituraj Ravi.
U la ïathuh ruh ba ki pulit ki la register case halor kane ka jingjia bad kin sa pynlong ïa ka jingtohkit kaba bniah.
Shillong, Lber, 16: Ka Election Commission of India (ECI) ha ka Sngi Saitjaiñ ka la pynbna ïa ki tarik ban pynlong ïa ka elekshon Lok Sabha.
