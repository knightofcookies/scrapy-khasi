Ha kajuh ka por ka ka KSU ka pynpaw ka jingsngewnguh ia ka bor district kaba la shimkhia ban khot iakren bad ki BSF bad ka kyrmen kan long kaba seisoh, bad ka seng kan iai buddien halor kane ka mat ha ki sngi ban wan.
Ka Shillong Lajong FC ka la lah ban pynliem noh ia ka Nangkiew Irat da 2-1 ha ka lympung ialehkai Shillong Premier League kaba long haka 1 tarik Jymmang ha madan SSA Stadium First Ground, Polo.
Ka jingiakhun ha ka kylla step ka la long kaba itynnad bad kaba mar ia biang bor, hynrei ka Shillong Lajong ka la ioh ia ka kabu ban pynkhih jar nyngkong lyngba u Mebannangkiew Thabah ha ka minit kaba 25.
Haba wanphai sha ka kylla miet, ka Lajong kaba la ioh mynsiem lyngba ka shi kol ka la lah ban kham banbor pyrshah ia ka Nangkiew Irat ha kaba ka la ioh ban thep biang sa shi kol lyngba u Samchaphrang Lato ha ka minit kaba 69.
Hynrei, hashwa ban kut ka jingialehkai ka Nangkiew Irat ka la lah ban thep shi kol lyngba u Prashant Chettri ha ka mimit kaba 84.
Kine ki dei ruh ki kol kiba nyngkong eh na ka bynta baroh kine ki laingut ki rangialehkai ha baroh kane ka lympung kaba ki la iakhun.
Lyngba kane ka jingjop ka Lajong ka la wan biang ha ka kyrdan kaba ar lyngba ki 15-point, bad tam 2 kol ia ka Mawlai SC kaba dang don sa kawei ka jingialehkai pyrshah ia ka Nangkiew Irat.
Katba ka Nangkiew Irat ka la neh sha trai jong ka miej khein point da tang 3-point, kata kaba iakhaid bad ka Nongthymmai SC.
Kane ka jingialehkai ka dei artad kaba khatduh eh na ki 28 tylli ki round robin match.
Hynrei, namar ki jingpynsangeh kin dang don sa artylli ki jingialehkai kiba dang dei ban pyndep bad kine kin long ha ka 3 tarik sngi Thohdieng bad sngi Saitjain kaba bud.
Ha ka jingialehkai kaba nyngkong, ka Langsning FC kan ia aireng pyrshah ia ka Ryntih SC ha ka sngi Thohdieng, bad hadien ka Mawlai pyrshah ia ka Nangkiew Irat ha ka sngi Saitjain.
Baroh kine ki jingialehkai kin long ha ka por 3:15 janmiet.
U Symbud Myntri Rangbah ka Jylla uba khmih ia ka Tnat kam pohiing u Bah Prestone Tynsong haka 1 tarik Jymmang, ula ong ba jingjia kawang petrol bom kiba la jia naduh kine ki khyndiat sngi ba la dep kim don satia kano kano ka jingiadei bad ka jingshah kem jong ki dkhot ka Khasi Students’ Union (KSU).
Haba kren sha ki lad pathai khubor u Myntri u la ong ba na ka liang ka sorkar kan pynthikna ia ka jingsynshar jong ka ain ha ka jylla bad ban ym shah iano iano ruh ba kin shim ia ka ain ha la ki jong ki kti.
Ia kane u Myntri u la pynpaw hadien jingshah kawang petrol bom jong ki artylli ki police station bad ka ophis jong ka tnat MGCC haka 1 tarik Jymmang.
U Bah Tynsong u la ong ruh, “Ngi la dep ban bthah ia u Director General of Police (DGP) kumjuh ia ki SP  bad ka kynhun pulit ba kin long kiba pynkhreh bha bad ban pynthikna ba kum kine ki kam thombor kin ym wan jia shuh hadien habud.
" Watla katta u Dy CM u la ong ba un ym pyniasoh satia ia kine ki jingjia kawang petrol bom bad ki jingjia shah kem ba dang shen jong ki dkhot ka KSU halor ki laitylli ki jingjia kam pyniap kiba la jia ha Ichamati bad ha Mawlai Mawroh.
U la ong ruh ba ka ain kan iaid laka jong ka lynti.
“Shah Ngan ong ha phi kawei, Ngam shym la ong la ki dei ne kim di ki dkhot ka KSU.
Haba ngi kem ia kino kino ki briew, phi dei ban sngewthuh ba ngi pynshong nongrim na baroh ki liang, hangno, kumno bad balei, bad kumta ka sdang ka jingtohkit bad hadien ka leit sha ka iingkashari ba kan shim ia ka rai.
Kumta ka jingpynpaw ka jong nga ka long kaba shai.
Ngam shym la ong ba kito ki briew kiba la dep shah rah ki dei ki dkhot ka KSU ne na kino kino ki kynhun, hynrei ailad ia ka ain ba kan leh ia kaba donkam," bynrap u Myntri.
Nalor kata u la ong, “Ngam ngeit satia ba kine ki jingjia kawang petrol bom ki la wan jia namar ka jingshah kem ki dkhot ka KSU.
Nga sngew thikna ba ma ki ruh ki dei ki briew kiba la shemphang," ong u Bah Tynsong da kaba bynrap ba kin ym ailad ia kiba kum kine ki jingjia ba kin wan jia.
Kumta, ngin pynthikna ba kan ym don kano kano ka jingthut ha ka jinglong jingman ha ka liang ka suk ka sain.
" Haba kyntu ia ki nongshong shnong ba kin long kiba jai jai, u Dy CM watla katta u la ong, “Ka sorkar bad ka tnat pulit ki don ha ka kam ban pynthikna ba ki nongshong shnong kin don hapdeng ka jingshngain.
" Halor ka jingkylli la ka sorkar jylla kan pan bor pahara shuh shuh, u bah Tynsong u la ong, “Ia mynta hi ngi dang bishar bniah halor kane ka bynta, hynrei kumba Nga ong ha phi, ngin ym thiah bad ngin pynthikna ia ka jingtreikam jong ka ain.
" Ha kawei pat ka bynta, u Dy CM u pyntip ruh ba ki la pynmih ia ka jingbthah sha baroh ki tnat treikam bad ki ophis sorkar ba kin long kiba husiar bad ban pynthikna ban pynieng ia ki kali jong ki jaka kiba shngain.
Ka lympung ialehkai ‘District Level Inter School Athletic Meet 2024’ ba la pyniaid da ka ophis District Sports Officer (DSO), West Jaintia Hills ryngkat ka jingiatreilang ka West Jaintia District Sports Association (WJDSA) ka la sdang haka 1 tarik Jymmang ha madan Kiang Nangbah Stadium, Jowai.
Kane ka lympung kan kut haka 3 tarik Jymmang.
Ha kane ka lympung ialehkai ba lai sngi lynter la wan shim bynta da 787 ngut ki khynnah shynrang bad kynthei na ki 25 tylli ki skul na kylleng ka District hala ki jong ki jong ki kyrdan ialehkai kiba kynthup naduh ka Under-14, 16 bad 18.
Ka Additional Superintendent of Police, West Jaintia Hills District Kong Cresency W Lyngdoh kum ka kongsan haka jingdonlang u District Sports Officer (DSO) Bah Khroobok Passah, u Working President WJDSA Bah EMH Passah, ki principal, ki nonghikai na ki skul bapher, ki waheh shnong ka la pynher iaka lama kum ka dak ka jingsdang iaka lympung.
Iaka jingban smai ne oath ceremony la lam khmat da u Ïoh-i Ksan Lyngdoh.
Haka sngi sdang la pyndep iaki jingialehkai kynthup naduh ka Shotput, High Jump, ka jingiakop mareh ba 800 mitar ha kaba ki khynnah shynrang bad kynthei ki la iashim bynta shitrhem ban pyni iaka sap ka talent ialehkai.
Haka jingiakop Shot Put jong ka kyrdan Under-16 Boys la jop da u Thrangki O Lipon na Govt.
Boys HS School, ba ar Ebormi Pohplet North Liberty HS School bad ba lai Wandame Talang Govt.
Boys HS School.
Haka jingiakop Shotput jong ka kyrdan Under-18 Girls la jop da ka Ribathiang Dkhar St.
Mary Mazzarello HS School, ba ar Risuklang-i Suchiang St.
Dominic HS School, bad ba lai Jingshaihun Ksoo Little Flower HS School.
Haka jingiakop Long Jump jong ka kyrdan Under-18 Boys la jop da u Banshankupar Suchiang Sawlyngdoh HS School, ba ar Shonghok Dkhar Kiang Nangbah HS School bad ba lai Deiborshwa Shadap Tome Memorial Secondary School, Jowai.
Haka jingiakop Long Jump jong ka kyrdan Under-18 Girls la jop da ka Deigratia Dan na North Liberty HS School, ba ar Lisibia Nongtdu St.
Mary Mazzarello HS School bad ba lai Emidakashwa Synnah St.
Dominic HS School.
Haka jingiakop High Jump jong ka kyrdan Under-16 Girls la jop da ka Tyrchain-i Chyrmang na Don Bosco Sec School, ba ar Hakadayo-i Sana North Liberty HS School bad ba Lai Sanika Bhoi Ummulong Presbyterian HS School.
Haka jingiakop ba 800 mitar jong ka kyrdan Under-18 Girls la jop da ka Jestina Dhar St.
Mary Mazzarello HS School, ba ar Deiwarimayamika Dkhar North Liberty HS School bad ba lai Iwalana Passah Govt.
Girls HS School.
Na ka liang ka sorkar Jylla ka la pynkhlain ia ka jingpahara ha ka nongbah Shillong kumjuh ha kiwei pat ki district headquarter hadien ki jingjia shah kawang petrol bom ba khah khah pyrshah ia ki jingdon jingem jong ka sorkar kynthup ia ki police station.
Haba kren sha ki lad pathai khubor u Deputy Commissioner ka East Khasi Hills District u SC Sadhu u la ong, “Ia kane ka bynta ngi la iakren ha ka miet sngi ba Ar bad u Superintendent of Police ka East Khasi Hills.
Ha ka jingshisha ngi la pynkhlain ia ka jingpahara khamtam ha ka por mynmiet.
" U la pyntip ruh ba na ka liang u SP u la pynkhreh bha ia ka plan na ka bynta ban tehlakam ia ka jinglong jingman bad ia ka shongsuk shongshngain ha ka nongbah Shillong.
Nalor kata u la ong ruh, “Ngi la iakren halor kiei kisienjam kiba donkam ban shim bad ruh na ka bynta ban ithuh ia ki briew kiba donkti ha kine ki kam thombor bad ba ngin sa nangshong pyrkhat biang.
" Shuh shuh u DC u pyntip ruh ba ki la aijingtip sha baroh ki ophis ki tnat sorkar ban buh ia ki kali bad kiwei pat ki jingdon ki jong ki ha ki jaka kiba shngain bad ban ym buh thurmut ha ki jaka ba laitlan khamtam ia ki kali sorkar.
“Ngi la pynkhlain ia ka jingpahara bad ngi kyrmen ba ha kine ki shi sngi ar sngi ngin lah ban tehlakam ia ka jinglong jingman baroh khamtam ban pynneh ia ka shongsuk shongsain,"bynrap u DC.
Ka Ummulong Cricket Club ka lah ha kaban buh jaka ialade haka final hadien ba kala pynliem da 230 run pyrshah iaka Phramer CC haka semifinal kaba nyngkong jong ka District Cricket League kaba pyniaid da ka West Jaintia Hills Cricket Association (WJHDCA) kaba long ha madan Khliehtyrshi haka 1 tarik Jymmang.
Ka Ummulong Cricket Club kaba la jop iaka toss bad kam trai shuwa ban tied bad kala buh iaka 327 run na ka 35 Over bad liem 6 wicket.
U Sylvester Mylliempdah ula kylla long u namtam hadien ba ula khyrwit haduh 88 run na ki 63 bol kaba la biang pura ia u ban khur iaka nam Man of the Match.
Nalor u Sylvester, u Chongtre I man Lamare ula kamai 45 run naki 30 bol.
U Deimiki Rabon ka Phramer ula khur 2 wicket naka 7 over.
Haba beh iaka thong ka Phramer kam shym la ioh iaka ban seng nongrim ban kamai run bad kala liem wicket uwei hadien uwei bad haduh ba kut kala kama 96 run na ka 19 over.
U Pyrkhat Sari ula lah ban tied 38 run naki 37 bol, katba u Pynskhem Phawa ka Ummulong ula pynliem 4 wicket na ka 3 over.
Ka jingiakhun Semi Final kaba ar kan long haka 2 tarik Jymmang hapdeng ka Mupliang Cricket Club bad ka Efty United XI Mynso.
Artylli ki trok dumper jong ka kompeni ARSS ki la shah thang dusmon ha ki runar ki bym lah ban ithuh ha ki bynta jong ka sor Tura, West Garo Hills hynne ka step sngi Balang.
Na ka liang ki pulit ki la ong ba kane ka jingjia shah thombor ka la jia ha ki bynta ka Bokmagre jong kane ka nongbah ka District.
Ha kane ka jingjia kawei na kitei ki trok ka la ingkhong khait katba kawei pat ka la jubor mar shiteng, ong ka khubor.
Nalor kata la ong ruh ba kane ka jingjia ka la wan jia hadien ba ki la don khah khah ki jingjia aksiden kiba ki trok dumper ki don bynta kaba la wanrah ruh ka jingmynsaw ia kiba bun ngut ki briew ha ki bynta jong kane ka jaka sor.
Halor kane ka jingjia shah thombor na ka liang ki pulit ki la rejistar case bad ka jingtohkit ban lapdien ia ki runar kiba donkti ka la iaid shakhmat.
Artylli ki police station bad kawei ka ophis sorkar jong ka tnat Meghalaya Government Construction Corporation (MGCC) kiba don ha ka nongbah Shillong ki la ngat ha ka jingshah thombor da ki petrol bom ha ki riew runar ki bym lah ban ithuh hynne ka step sngi Balang.
Kine ki artylli ki police station kiba la ngat ha ka jingshah thombor ki kynthup ia ka Shillong Sadar police station bad ka Rynjah police station kiba don hapdeng jong ka nongbah Shillong, ong ka khubor pulit.
Katba katei ka ka ophis kaba la ngat ha ka jingshah thombor ka dei kaba don ha ka thain Rilbong, Shillong.
Ka khubor pulit ka la ong ba kane ka jingjia shah thombor ka la jia ha ka por kumba 4:30 mynstep, hynrei kam shym la don satia kano kano ka jingjulor ia baroh kitei ki artylli ki police station.
Ha kaba iadei bad ka jingthombor ia katei ka ophis ka MGCC, ki pulit ki la ong ba katkum ka CCTV la iohi ba ki kali kiba pynieng hapoh ka phyllaw jong kane ka ophis ki la lait thaw da ka said hadien ba u petrol bom ba ka kawang um shym la dei kumba thmu.
Ki bor pulit ka East Jaintia Hills ki la ioh ban kurup noh ia u drok heroin uba shongdor haduh kumba 2.
1 klur hadien ka jingpynap shrip ha Ratacherra, East Jaintia Hills, bad kem noh ia u briew uba donkti  ha ka 30 tarik u Iaiong 2024.
U Superintendent of Police, East Jaintia Hills, u Giri Prasad M, IPS lyngba u kyrwoh u la ong ba kane ka jingioh kurup ka la wan long hadien ba ki bor pulit ha katei ka sngi ki la pynlong ka jingap ktem ha ki bynta jong ka Ratacherra Infil Check Post hadien ba ha ka por kumba 10 baje mynmiet ki la pynieng ia kawei ka night super Bus MTC kaba don ia u registration number ML-03-0216 na ka bynta ban pynlong ia ka jingtalasi.
Ha kane ka jingtalasi ki pulit ki la ioh kurup ia u drok heroin ba la buhrieh hapoh ki 25 tylli ki synduk sabon na uwei u briew uba la tip kyrteng kum u Mizazur Rahman uba dei naspoh Silchar, Assam.
Nalor kata ki pulit ki la ioh ruh ban kurup haduh 3720 tylli ki dawai kuli Nitrazepam Tablets bad kawei ka mobile phone.
Hadien ki pulit ki la rah noh ia une u briew bad rejistar case pyrshah ia u hapoh ki kyndon ka NDPS Act.
Lyngba ka jingai mynsiem kaba iai bteng na u Myntri Rangbah ka Jylla bad lyngba ka jingiai kyrshan na u Director General of Police, Meghalaya, kane ka jingioh kurup drok kaba heh ka dei ka sien kaba ar tang ha ki lai sngi.
Ka Sawmer SC ka la ioh ia ka burom kaba khatduh jong ka da kaba pynliem noh ia ka Nongthymmai SC da 2-1 ha ka jingiakhun kaba khatduh ka jong ki ha kane ka lympung Shillong Premier League 2023 ha madan SSA Stadium, Ist Ground Polo, Shillong haka 30 tarik Iaiong.
Ka Sawmer SC ka la lah ban ialehkai bha naduh mar ia sdang jong ka kylla step ha kaba u rangialehkai shakhmat jong ka u Shining Nongdhar u la ioh ban pynkhih jar tang ha ka minit kaba 11 katba u Rheadolf N Daloi u la ioh ban bynrap shuh shuh sa 1 kol ha k minit kaba 30.
Watla ka Nongthymmai ka la pyrshang ia kiba bun ki lad ban ioh pynphai kylliang hynrei kam shym la lah ban thaw pyrthei ha ka kylla step.
Hynrei haba wanphai sha ka kylla miet, ka Nongthymmai ka la ioh ia ka lad ban pynkhih jar lyngba u Rabi Hansda ha ka minit kaba 67.
Ka Sawmer ka la pynkut noh ia ka jingiakhun ha kane ka SPL da kaba ioh ban khur 6 point, kata nalor ka jingjop ha ka jingiakhun pyrshah ia ka Ryntih SC, katba ka Nongthymmai ka la neh ha ka 3 point da kaba pynliem ia ka Nangkiew Irat.
Kane ka jingjop mynta ka sngi ka la kyntiew ia ka Sawmer ha ka kyrdan kaba hynriew hynrei ka Nangkiew Irat ruh ka la ioh 3 point hynrei ka dang don sa artylli ki jingialehkai ki ban dang iakhun.
Ka jingiakhun haka 1 tarik sngi Balang kan long hapdeng ka Nangkiew Irat pyrshah ia ka Shillong Lajong FC ha ka por 3:15 nohphai sngi.
Ka kynhun ki runar bym lah ban tip hynne ka step sngi ba Ar, kila thombor  ia u nongniah kali jong ka kot Khubor Meghalaya Guardian ha surok bah National Highway-6 ha Umling, Ri Bhoi District katba ka dang don ha ka lynti ban wan pynpoi ia ki kotkhubor sha ka nongbah Shillong.
Kane ka jingjia la ong ba ka la jia ha ka por kumba 5 baje mynstep hadien ba ki la don kumba sawngut ki runar ki ba la wan ban thombor ia u nongniah jong ka kali kaba la pynlong ia u ba un ngat ha ka jingmynsaw kaba malu mala bad ka jingshah knieh noh ka mobile phone nalor ka pisa.
Kane ka kali kaba la ngat ha kane ka jingjia ka dei kaba don ia u registration number AS 01 JC 9434 ba la niah da u Biren Boro uba ju pynpoi man ka sngi ia ki kotkhubor sha Shillong.
Hynrei, ha katei ka step u Boro u la ngat pynban ha katei ka apot ha ki kti jong ki riew runar.
Hadien ba la leh ia kane ka kam thombor kine ki runar la ong ba ki la phet krad noh na katei ka jaka bad kaba la pynlong ia u Boro ba un pyntip noh ia kane ka jingjia hapoh Nongpoh police station.
Halor kane ka jingjia la ujor ruh da ka ejahar bad ka jingpyrshang jong ki pulit ban ioh kem ia kine ki runar kiba donkti ka la iaid shakhmat.
U Myntri ka Tnat Tourism u Bah Paul Lyngdoh haka 30 tarik Iaiong, u la pyntip ba ka jingpynkhreh ban pynkynriah noh ia kumba 200 ngut ki nongshong dukan madan ha ki bynta jong ka Khyndailad sha ka jaka ba la pynkhreh yn lah ban pyndep noh ha kaba kut  jong u bnai Jylliew u ban wan.
Haba kren sha ki lad pathai khubor ha ka jingleit iashim bynta ha ka iew Sohshan ne ‘Strawberry Market’ ha Khyndailad une u Myntri u la ong, “Ngi la shim ia ka rai ban pynbna ia ka khyndai lad kum ka jaka iaid paidbah, ha kaba yn ym don ki kali ki ban ioh rung shapoh ka jaka iew.
U la ong uh ba na ka liang ka Shillong Municipal Board ka la dep don lypa hapdeng jong ka kam bad ki khmih lynti ba kin lah ban pynurlong noh ia kane ka jingthmu ban pynkynriah ia ki nongshong dukan madan kumba la buh por.
“Hadien ba la lah ban pynurlong ia kane, ka Khyndailad kan kylla long ruh ka jaka ka ban khring ha ka liang ka put ka tem ne music hub bad ka ban khring ruh ia ki nongwan shangkai pyrthei sha kane ka nongbah Shillong," ong u Bah Paul.
Nalor kata u la ong ba kin thaw ruh ia ka rynsan ka ban neh ha katei ka jaka khnang ban plielad ia ki nongtem nongput bad ki nongrwai bapher bapher ki ban pynmyllen ia ki nongwan shangkai, kata kynthup ruh ia ki riew donsap kiba dei ki trai shnong.
Haba kylli une u Myntri u la pyntip ruh da kaba ong, “Ngi la lah ban pyndep lut ia baroh ki sienjam bad kaba sah mynta ka long ban pynkynriah ia kine ki nongshong dukan madan ha ki bynta jong ka Khyndailad, hynrei kham pajih na ki lynti surok bad ki lynti iaid kjat.
" “Ngi la dep ban ithuh ia ka jaka shong na ka bynta kine ki nongshon dukan madan ha ryngkat ka SMB.
Kumta ruh na ka liang ka MUDA ka la wan shakhmat ban ai ka jingkyrshan bad ngi khmih lynti ba ha kine ki jaka ia die iathied ba la ithuh hapoh jong ka MUDA Complex ha Khyndailad yn lah ban pyngshong ia kine ki nongshong madan.
" Shuh shuh u la ong ruh, “Ngim lah ban khmih lynti ban ioh ia ka jingkyrshan kaba pura na baroh, hynrei ngin hap ruh ban  kynmaw halor ka jingjia pluh ding kaba triem hajan kane ka jaka ha kaba kawei ka iing ka la shah pynjulor ha ka ding kaba klang ha kaba ki kali pynlip ding kim shym la iohlad laitluid ban poi ha ka por kaba biang namar ka jingwit jong ki nongshong madan kiba la tur hajan baroh kawei ka surok, bad kumta ruh kane hi ka dei ka jingpynkyndit bynriew na ka bynta ka sorkar Meghalaya.
".
Ka kynthei kaba la kam ba ka la shah leh beijot kynhun ne gang rape ha ki sawngut ki shynrang kaba la jia dang shen ha ka nongbah Shillong ka la shah rejistar case kylla hapoh ki kyndon jong ka POCSO Act.
Kane ka la wan long ruh hadien ba uwei uba dang khynnah rta napdeng kitei kiba la shah kynnoh donkti ha katei ka kam leh beijot u la ujor kylla da ka ejahar hapoh Rynjah police station ha 29 tarik mynta u bnai pyrshah ia katei ka lanot halor ka jingkynnoh ba ka la leh ia ki kam khlem akor pyrshah ia u ha katei hi ka sngi ha kaba ka la ujor pyrshah ia ki, ong u Superintendent of Police (SP) ka East Khasi Hills, u Rituraj Ravi haka 30 tarik Iaiong.
Na ka liang u SP ui la ong ruh ba ia kane ka ejahar la register hapoh ki kyndon jong ka  POCSO Act lem bad ka IPC bad ka jingtohkit mynta kala iaid shakhmat.
Lah ban kdew ba kham hashwa ki pulit ki la kem noh ia sawngut ki shynrang kaba kynthup ia uwei uba dang hapoh ka rta halor ka jingkynnoh donkti ha ka kam leh beijot kynhun hadien ba la ujor ejahar da katei ka lanot.
Kane ka la wan long ruh hadien ba ka video kaba iadei bad ka jingpyni ia katei ka jingjia shah leh beijot kaba la jia ha u bnai Nailur 2023 ka la saphriang dang shen lyngba ka online.
Ha kane ka jingujor FIR ka jong u, une u khynnah u la kam ba u dang don 17 snem rta bad ba u dang pule hapoh skul ha ka por ba katei ka jingjia ka la jia ha une u snem ba la dep hapoh ka iingsah wai ka jong ki bad ba ma u lem bad kine ki paralok ki ithuh bha ruh ia kane ka briew kaba la pynpaw ba ka kwah ban shna youtube video  ia ka gaming jong ka kumjuh ia ki jingrwai bad kiwei pat.
Nalor kata u la kam ruh ba ka ong ba un iasam ne share ia ki video jong ka bad ki paralok skul ki jong u bad ba ka la wan jngoh ruh sha ka iingsah jong ki lah kumba katto katne sien, hynrei u la pynpaw ba um pat shym la sam satia ia kino kino ki video ki jong ka sha la ki jong ki paralok.
U Myntri ka Tnat Tourism u Bah Paul Lyngdoh haka 30 tarik Iaiong, u la leit ban iashim bynta ha ka iew Sohshan ne ‘Strawberry Market’ ba la pynlong ha Khyndailad, Shillong shibynta ban pynshlur bad aimynsiem ia ki nongrep.
Kane ka iew kan neh haduh 3 tariki Jymmang.
Haba kren sha ki lad pathai khubor une u Myntri u la ong, “Ha ka sien kaba nyngkong ka Tnat Toursim ha ryngkat ka jingiatreilang bad ka Tnat Horticulture ki la iaid shakhmat ban pynlong ia kane ka tamasa shibynta ban pynpaw pyrthei ia une u jait soh bad kiwei pat ki soh bad ki khur ba la pynlong na ka jylla khnang ban khring ia ki nongwan jngohkai na kylleng.
“Dang ha kine ki khyndiat taiew ba la dep la lah ban pynlong ia ka ‘Strawberry Festival’ ha ki shnong kiba pynmih ia une u jait soh ha Nohron, Syntung bad ha Sohliya shibynta ban pynsngewthuh sha ki paidbah halor ka jingdonkam ban pynshlur bad ai mynsiem na ka bynta ban kyntiew ia ka jingpynmih ia ki jait soh bad ki jhur ki jhep kiba khlem ai dawai, ha kaba mynta ka sngi la lah ban sakhi ia ka shi jam da kaba wanrah ia kine ki mar sha ka nongbah ka Jylla.
Ka jingthmu ka long ruh ym tang tang ba une u jait soh u dei uba don ia ka iew kaba heh na ka bynta ki nongrep, hynrei ka lah ruh ban long ka kabu ban kyntiew ia ka ioh ka kot na ka bynta ki nongrep ki jong ngi," ong u Bah Paul.
Nalor kata u la ong ruh, “Ka bynta kaba kongsan ka long ba ngin lah ban pynneh ia kane ka sienjam ia kaba ngi la kyrpad ruh ia ki paidbah kumjuh ia ki nongwan shangkai sha Meghalaya ba kin wan jngoh ia ki jaka die ia kine ki jait soh hapdeng jong ka nongbah ka ban long ruh kum ka jingpynshlur ia ki nongrep ka jylla kiba rep bad pynmih ia u Sohshan khnang ba shen kumba long u Sohtrun u Sohshan ruh un sa kylla pawkhmat ha ka pyrthei hi baroh kawei.
" Haba kylli une u Myntri u la ong ba u Sohshan u dei uwei na ki jait soh uba kham pher ia kiba la rep bad pynmih na kane ka jylla bad uba dei ruh uba iaid iew bha namar ka jingbang jingshngain.
Shuh shuh une u Myntri u la ong ruh na ka liang ka sorkar kan ialeh ban pyninam ia ka mar ba pynmih na ka jylla khnang ba kan khring ia ki briew kiba na bar ba kin pynsaphriang sha kiwei pat shaphang ki soh ki jhur kiba mih na kane ka jylla, bad na ka liang ka sorkar ruh kan shim ia ki sienjam ban ka jingkyrshan na ka bynta ki nongrep.
Ka Kiang Nangbah Government College, Jowai ha ryngkat ka jingiatreilang bad ka SWAYAM MOOCs NEHU, Shillong ka la pynlong ia ka workshop ba shi sngi halor ka phang “Implementation of SWAYAM Courses" ha ka prokram ba la pynlong ha ka 23 tarik mynta u bnai hapoh ka Multipurpose Hall jong ka College.
La pynlong ia kane ka workshop hapoh ka jingkhmih bad jingpynbeit da ka IQAC bad NEP/CUET/NCTE CELL jong ka Kiang Nangbah Government College, Jowai da ka jingthmu ban kyntiew ha ka liang ka pule puthi lyngba ka rynsan SWAYAM MOOCs ba la wanrah da ka Ministry of Education, India bad ka NPTEL ban kyntiew ia ki jingpule kiba kham shalor ha ki jaka pule kiba don ha ka thain  East bad West Jaintia Hills District.
La pyniaid ia kane ka prokram da ka Dr.
(Mrs) S.
Kharbhih, Assistant Professor, Department of Botany, Kiang Nangbah Government College, ha kaba la wan ban iashim bynta da ki nonghikai na ki college bapher bapher kiba don ha ka thain East bad West Jaintia Hills, kata kynthup ia ka Kiang Nangbah College, Jowai Thomas Jones College, Jowai, Shangpung College, Shangpung, Amwi College, Jowai, Jaintia Eastern College, Khliehriat, Nongtalang College, Nongtalang, Don Bosco College, Byndihati bad Ummulong Presbyterian College, Ummulong.
La sdang ia kane ka prokram da ka jingpdiang ia ki nongshah khot sngewbha kaba kynthup ia u.
Shailendra K.
Singh, MOOCs Chairman, NEHU bad I Dr.
(Mrs) Quendarisa Kharbuli, SWAYAM Co-Ordinator NEHU, Shillong kiba dei ki  Resource Persons ha kane ka workshop.
U Dr JP Sharma, IQAC Coordinator, KNGC u la ai ia ka jingkren kaba pynioh mynsiem ha kaba iadei bad ka jingpynioh ia ki lad jingpule kiba bha bad paka bad ia kiba lah ban pynioh khlem da donkam jingsiew na ka bynta baroh ki samla pule.
U la ong ruh ba ka jingthmu jong kane ka workshop ka long ban weng ia ki jingeh hapdeng ki conventional system of education bad modern digital learning environment kiba tyrwa ban pynioh ia ki lad jingpule ha kano kano ka por bad sha kino kino ki jaka.
U la kdew ruh ba ka jingpyntreikam ia ka SWAYAM MOOCs ha baroh ka thain East bad West Jaintia Hills kan long ka jingkyrkhu kaba khraw ia ki samla pule tjon ka thain ba kin ioh ia ki lad ban pule ha ki lain bapher bapher kaba plielad ia ki samla pule ba kin ioh ban jied ia sobjek kiba thymmai kumjuh ia ki lad jinghikai kiba thymmai kiba kham pynleit jingmut ha ka liang ki jingpynshai bad ki jingiamir jingmut.
U Moderator jong ka prokram u  Dr.
BR Suchiang, Assistant Professor, Department of Botony u la pynpaw halor ka bynta kaba kongsan bad halor ka jingpyntreikam ia ka MOOCs hapoh ka rynsan SWAYAM bad halor ki sienjam ba la shim da ka college ban ai jingpynshai halor ki prokram jong ka MOOCs bad ABC ki ban kyntiew ia ki jingtip hapdeng ki nonghikai ban pyndonkam ia ki jingstad teknologi ha ki jingai jinghikai.
Nalor kata la pynkhreh ia kane ka workshop ha ka rukom ban wanrah ia ki jingiamir jingmut, ban pynpaw ia ki jingai jingmut bad ki lad jingiatreilang na ka bynta ban pyniaid shakhmat ia ki  SWAYAM MOOCs course hapoh ki college.
Lyngba ki resource person, u Prof.
Shailendra K Singh, MOOCs Chairman, NEHU bad ka  Dr.
(Mrs) Quendarisa Kharbuli, SWAYAM Co-Ordinator NEHU, Shillong, ki la pynpaw ia ki jingshem bad ki jingpyrshang ba bha tam jong ki ban pynthikna halor ka jingseisoh ha ka jingpyntreikam ia kine ki lain jingpule ne courses hapoh jong ka SWAYAM.
Na ka liang u Professor Singh u la pyrto ia ki sienjam ba la shim da ka college ban lamkhmat ha kaba pynlong ia kaba kum kane ka workshop kaba kyrpang bad ba ka KNGC, Jowai ka dei ka college kaba nyngkong eh ha Meghalaya ka ban shim ia kane ka sienjam ban pynlong ia kaba kum kane ka prokram.
Shuh shuh u Professor Singh u la kren ruh ha kaba iadei bad ka NEP 2020 bad halor ki laitylli ki Mantra jong ka NEP, kata ba dei ban pynkylla ia ka India kum ka jaka pule puthi jong ka pyrthei bad ruh ban kyntiew kum ka ri ba khrawbor ha ka liang ka teknologi.
U la kdew ruh halor ki laitylli ki mantra jong ka MOOCs, kata ka jingpdiang, ka jingpyntreikam bad ka jingkyntiew.
Nalor kata ula pynpaw ruh halor ki artylli ki jait course hapoh jong ka NEHU regulation kata ka Credit bad ka Non credit courses kiba hap hapoh jong ka NEP.
Ha kaba kut hong ka session, ki nongiashim bynta ki la ioh ia ka lad ban iamir jingmut lang da kaba pynpaw ruh ia la ki jong ki jinshem bad ih ruh ia ki jingpynshai halor ki jingartatien ki jong ki.
U Deputy Commissioner ka East Khasi Hills, u SC Sadhu haka 30 tarik Iaiong un pynlong ka jingialang bad ki nongmihkhmat na ka Shillong Cantonment Board (SMB) ban iakren ha kaba iadei bad ki briew kiba shong beain ha Lum Survey, Shillong.
Ia kane la pyntip da u president ka Hynniewtrep Youth Council (HYC) u Bah Roykupar Synrem hadien ka jinialang bad u Symbud Myntri Rangbah ka Jylla uba khmih ia ka Tnat kam pohiing, u Bah Prestone Tynsong hynne ka sngi Nyngkong.
U Bah Synrem u la ong ba la pyntip sha ki ba u DC un khot pynlong ia ka jingialang bad ki nongmihkhmat na ka SCB halor katei ka mat haka 30 tarik Iaiong.
Haba aiti ia ka dorkhas sha u Bah Tynsong ba un tuklar halor kane ka kam, u president ka Seng u la ong, “Ngi dawa ba ki bor ba dei khmih jong ka sorkar Jylla ki dei ban shim ia ki sienjam ban leh ei ei mardor ban kyndang noh ia kine ki briew kiba shong beain bad ban pynpra mardor ia ki iing ki sem ba la shna beain.
" Nalor kata u la pyntip ba ha ka 25 tarik mynta u bnai, ka HYC ka la pynlong ia ka jingleit jurip halor ka jingdon jong ki briew kiba shong beain ha ka lyngkhot jaka kaba don marpyrshah ka Tnat Fire and Emergency Station ha Iewduh, Shillong hadien ba ki la ioh pdiang ia kiba bun ki jingujor na ki paidbah nongshong shnong.
“Ha kane ka jingleit jurip ngi la shem ba ki don haduh kumba 80-100 tylli ki iing ki sem ba la shna beain ha kane ka jaka bad kaba la iasyriem ruh kum ka jaka slum.
Nalor kata la ioh jingtip ruh ba kine ki briew ki la shong beain ha kane ka jaka khle da ioh jingmut na ka Cantonment Board, Shillong Municipal Board lane na kino kino ki bor ba dei khmih," ong u nongialam ka Seng.
Shuh shuh u la ong ruh ba ka jinglong jingman jong ka jaka ka dei ka bym biang na ka bynta ban shong briew bad ka long ruh ka jingpynsniewdur ia ka nongbah Shillong bad ia ka Jylla hi baroh kawei.
U Myntri ka Tnat kam bording ka sorkar jylla u AT Mondal haka 29 tarik Iaiong, u la ong  ba ia mynta hi kim pat shym la pyntreikam satia ia ka loadshedding ne ka jingpynlip bording ha ka jylla bad kin pyrshang ruh katba lah ban kiar na kane.
Haba kren sha ki lad pathai khubor, u Modal u la ong ba ka MeECL ka la lah ban pynioh bording khlem kano kano ka jingshah pynthut ha ka por ba la pynlong ia ki eksam ba la pyniaid da ka MBOSE kumjuh ha k por ba la pynlong ia ka ilekshon Lok Sabha kaba dang shu dep shen ha ka jylla.
“Ngi sngewkmen shibun ban pyntip ba ngi la lah ban leh ia kane da kaba pynthikna ba kan ym don ka jingpynlip bording ne ka loadshedding," ong u Myntri uba na bynrap ruh ba ki la pyrshang ia kaba bha ban khmih ba kan ym don satia ka jingpyntreikam ia ka loadshedding.
Nalor kata haba pyntip ba ka jylla ka shaniah tylli ha ki hydro power projek na ka bynta ka jingpynioh bording, une u Myntri u la ong ba kiba kum kine ki projek ki shaniah tylli ha ka jingioh slap, bad mynta u snem ruh kumba long ha ka snem ba la dep ka jingwan jong u slap ka kham slem khyndiat bad ngi shu kyrmen bad ka jingwan jong u slap ha ka jylla kan urlong noh ha kine ki khyndait taiew ki ban wan, bad lada kane kan urlong, kumta yn lait na ka jingpyntreikam ia ka loadshedding.
U la ong ruh ba ka rai jong u Myntri Rangbah ka Jylla ka long ba ngin pynioh ia ka bording kaba khlem kano kano ka jingshah pynthut.
Ngi dang bteng ban trei halor kane ka bynta bad ngi kyrmen ba kane kan long kaba jop, u la bynrap.
Ha u snem ba la dep ka Jylla ka la sakhi ia ka jingpynlip boding kaba neh bun kynta, kata kaba long haduh 7 kynta ha ki jaka sor bad 9 kynta ha ki thain nongkyndong.
“Mynta u snem, kat haduh mynta ngim pat shym la pyntreikam satia ia ka loadshedding.
" Haba kylli, u Myntri u la ong, “Ki jingjia pynlip bording ki la wan jia ha kiba bun ki daw, bad kine ki lah ban long namar ka jingjur lyer, ka jingpom pyrthat, ka jingiing u transformer, ka jingkhyllem jong ki dieng, ka jinghap ki waiar ba don ding bad kiwei pat kaba pynlong ia ki bor ba dei khmih ba kin hap ban pynlip ia ka bording na ka bynta ban maramot.
Ar tylli ki kali, kawei ka kali shimet bad kawei ka bus police kila shah wiang ding ha ki briew kiba ym lah satia ban ithuh haka step 30 tarik Iaiong.
Kane ka jingjia kala haka por kumba 2 baje eiei mynstep.
Ka khubor ka iathuh ba kawei kali Maruti Gypsy kaba dei ka kali shimet jong uwei u pulit, uba trei kum u driver kala ingkhong lut khait, katba ka bus kala shah wiang ding malu mala na ka bynta kaba shakhmat.
Ka kynhun Dubakh bad ka Monarch ka la ioh rah nam lahduh ha ka liang ki kynthei bad ha ka liang ki shynrang jong ka lympung ialehkai basketball- 4th Berchem Cup kaba pyniaid da ka Seng Samla Nongpoh Proper kaba la poi noh sha kaba kut haka 27 tarik Iaiong.
La wan ban pynhap pyrda ia ka 4th Berchem Cup  da ki nongialam Sengbhalang ka them Ri Bhoi District ba kynthup ia u Bah Ferdynald K Kharkamni, President ka KSU North Khasi Hills District kum u kongsan ha ka jingiadonlang u Bah Markus Marten, President ka HNYF Northern Region, u Bah Luistar Lyngdoh, president ka FKJGP North Khasi Hills District kum ki symbud kongsan, u Bah Plielad Tiewsoh, President ka Ri Bhoi Tourism, u samla Anthony Suchiang, Secretary ka Dorbar Shnong Nongpoh, ki nongialalm ka Seng Samla Nongpoh Proper ba kynthup ia samla Lumlang Shylla, President bad u samla Ronald Rani general secretary nalor kiwei kiwei ki riew pawkhmat ka dong ka thain.
Haba kren ban ai jingiaroh bad ai mynsiem ia ka Seng Samla Nongpoh Proper, ki nongialam Sengbhalang ki la pynpaw ba ka jingnang treishitom bad ka jingaiti met bad mynsiem da ki nongialam ban nang pynbit pynbiang ia kane ka lympung ialehkai basketball ba la jer kyrteng kum ka Berchem Cup kaba la nang iai bna nam na kawei ka snem sha kawei pat.
“Ha Ri Bhoi District ngi la sakhi shibun ki lympung ialehkai sport kum ka football, cricket bad kiwei kiwei hynrei kane ka lympung ialehkai basketball Berchem Cup ka long shisha kaba la khring ia ki samla kiba donsap namar ka jingnang kiew ki kynhun na kylleng ki District ka jylla kiba la wan ban ia shim bynta ha kane ka tournament kaba long shisha kaba ai mynsiem ia ki nong pyniaid khamtam ka sport ka dei kawei na ki rynsan ban iada ia ki samla na ka jing shah pynngop ha ki jing sniew bapher bapher khamtam na ka jing kyrni ia u jingdih ba shyrkhei kata u drug “, ong ki nongialam.
Haba phai sha ka jingiakhun ia ka phainal jong ka 4th Berchem Cup, la sakhi ia ki jingiakhun kiba la pynshongshit bad pynbyrngia ia ki paidbah nongpeitkai ha kaba na ka liang ki kynthei ka Dubakh hadien ka jingiakhun kaba tyngeh bha ka la lah ban pynliem noh ia ka kynhun SYM da 67 la 50 basket katba ha ka liang ki shynrang pat ka Monarch ka la pynliem noh ia ka kynhun jong ka Nongpoh da 100 la 64 Basket.
Ha kane ka sngi la sam ruh da ka khusnam da ka song pisa bad trophy ha kaba ka kynhun lahduh jong ki shynrang ka Monarch ka la ioh khung ia ka song pisa kaba long 70 hajar lem ka trophy, katba la Nongpoh ka la ioh khung ia ka song ba 40 hajar lem bad ka trophy ha ka liang ki kynthei pat ka kynhun Dubakh ka la ioh khung 40 hajar lem bad ka trophy bad ka SYM ka la ioh 20 hajar lem bad ka trophy, la sam ruh ia ki khusnam shimet bapher bapher.
Ka Langsning FC ka la lah ban pynjem khnap pyrshah ia ka Rangdajied United da kaba thep haduh 6-0 ha ka lympung ialehkai Shillong Premier League kaba la long haka 29 tarik Iaiong, ha madan SSA Stadium, Polo Shillong bad kylla long ruh ka kynhun kaba khatduh ban ioh rung sha ka semifinal.
Kane ka jingialehkai ka dei kaba kongsan bha na ka bynta ka Langsning khnang ba kan ioh ban rung sha ka semifinal, katba ka  Rangdajied ka la dei lypa ka kynhun kaba la don ha ka kyrdan kaba nyngkong bad kaba la ioh rung lypa sha ka semifinal, bad kumta ruh kala pynmih bun ngut da ki rang ialehkai ki bym pat da tbit bha ha kane ka jingiakhun.
Watla katta kane ka dei ka sien kaba nyngkong ba ka Rangdajied ka la mad ia ka nam rem naduh kaba sdnag jong kane ka lympung ialehkai khlem da ioh ban khur point.
Ha kane ka jingiakhun u rangialehkai shakhmat ka Langsning u Nelson Rymbai u la ioh ban thep hattrick ha ka minit kaba 57 P, 79 bad 90+2 P, kata artylli lyngba ki penalty, katba u Kitboklang Pale u la ioh ban pynkhih jar ha ka minit kaba 45, u Overkindness Lyngdoh Mawnai ha ka minit kaba 60 bad u Sheen Sohktung u la ioh ban thep ha ka minit kaba 69.
Da kane ka nam jop ka Langsning ka la ioh 12 point bad iakhaid bad ka Shillong Lajong FC.
Nalor ka Rangdajied kaba don ha ka kyrdan kaba nyngkong, kiwei pat ki team kiba don ha ka top 4 kin dang hap ban ap namar ki dang don ia ki jingialehkai kiba ki dang hap ban iakhun.
Ka jingialehkai haka 30 tarik Iaiong, kan long hapdeng ka Sawmer SC bad ka Nongthymmai SC ha ka por 3:15 nohphai sngi.
Ka seng ki trai trok hapoh ka lama Jaintia Hills Truck Owner Association (JHTOA) kala sdang iaka jingiakhih ba khlem buh por da kaba bat bad pynphai ia kumba 30 tylli ki trok kit mar jong ki karkhana pynmih khyndew bilat.
Kane ka jingiakhih jong ka JHTOA kadei hadien ka jingshah thok shah shukor kaba man ka por haka synjuk ki karkhana pynmih khyndew bilat kiba don haka thain East Jaintia Hills District.
Haba iakren bad u President ka JHTOA u Bah Biangshwa Shylla ula ong ka synjuk haka jingshong jingialang kyrkieh haka 29 tarik Iaiong ha ophis treikam jong ka JHTOA kaba don ha Tuber Tahkhniang, East Jaintia Hills da kawei ka sur ka la rai ban sdang noh iaka jingiakhih kaba khlem buh por.
“Haka sngi sdang jong ka jingiakhih ngi la bat bad pynphai ia kumba 30 tylli ki trok kiba dei jong ki saw tylli ki karkhana pynmih khyndew bilat kynthup ka Star Cement, Dalmia, Amrit bad Green Valley", la ong u Bah Shyla bad bynrap ba kane ka jingiakhih kan dang bteng nangne shakhmat.
Ula pynkynmaw ruh ba dang shen ka la don ka jingialang hapdeng ka synjuk ki trai trok, ka synjuk ki karkhana pynmih dew bilat bad ki bor synshar District jong ka East Jaintia ban pynbeit iaka rukom kit rukom bah bad na ka liang ka synjuk ki karkhana pynmih dew bilat ruh ki la ai ka jingmynjur ban ai bhah ban kit 40 tylli ki trok haka shi sngi hynrei ha kine ki shibnai kitei ki 4 tylli ki karkhana kim bat la kular.
Ka Hynniewtrep Youth Council (HYC) haka 29 tarik Iaiong ka la dawa ia ka jingtuklar jong u Symbud Myntri Rangbah (Dy.
CM) ka Jylla uba khmih ia ka Tnat kam pohiing u Bah Prestone Tynsong ban kyndang ia ki 148 tylli ki longiing kiba shong ba sah beain hapoh Them Metor ha Them Iew Mawlong.
Haba kren sha ki lad pathai khubor hadien ka jingiakynduh ia u Dy.
CM, u president ka HYC u Bah Roykupar Synrem u la ong ba na ka liang une u Myntri u la pynpaw ka jingkyndit halor ka jinglap lyngba ka RTI bad pynthikna ban pan jingpynshai na ka Shillong Municipal Board (SMB) hashwa ba ka sorkar kan shim ia ka rai kaba khatduh halor kane ka bynta.
U la ong ba katkum ka jubab ba la ioh na ka jingpan RTI na ka ophis ka SMB, na ki 342 tylli ki longiing kiba shong hapoh Iew Mawlong, ki la don haduh 148 tylli ki longiing ki bym dei satia ki nongtrei jong ka SMB lane jong kino kino ki Tnat sorkar, bad tang 194 tylli ki longiing ki dei ki nongtrei ka SMB lane jong kiwei apt ki Tnat sorkar.
“La pyntip ruh sha ngi ba kiba bun na kine ki nongtrei jong ka SMB ruh ki lah ban dei kiba trei part time lane ki nongsar kiba shu siew bai sngi.
Kiba bun na ki, ki dei kiba la shu thung khlem kino kino ki jingpynmih ia ki advertisement, bad don ruh katto katne ki nongtrei kiba la khlad noh hynrei ki dkhot ki longiing ki la bteng ban shong ban sah ha katei ka jaka," ong u president ka Seng.
“Ha kaba nyngkong ngi sngew ban pynpaw biang kumba la pyntip sha phi kham hashwa ba ki 195 tylli ki longiing kiba shong ba sah ha Them Iew Mawlong, kiba ki dkhot ki longiing jong ki, ki lah ban dei ki nongtrei jong ka SMB lane kiwei pat ki Tnat sorkar ki dei ban ioh ia ki iingsah quarter na ka sorkar, kata tad haduh ka por ba ki dang dei ki nongtrei jong ka sorkar Jylla, bad ha ka jingbym don ia ki quarter ka juh ka ain ka dei ban treikam ia kine ki briew, kata ban ai da ka bai wai iing, hynrei ym dei ban pynkyrpang ia ki lane ban shna kyrpang na ka bynta jong ki," ong u nongialam ka Seng.
Nalor kata u la ong ruh, “Lada ka sorkar kan ai jaka ei bad ka iing ban pynshna ei na ka bynta kine ki briew, ngi sngew ba baroh ki nongtrei sorkar kin dawa ia kane kajuh hadien habud bad kane kan wanrah ka jingeh kaba khraw ia ka sorkar jylla abd ia ki nongshong shnong ka Jylla kiba noh ia u synniang sha ka pla ryngka jong ka sorkar.
" U la ong kaba ar kalong naslor ba ki nongtrei ka SMB bad kiwei pat ki Tnat sorkar, kiwei pat ki 148 tylli ki longiing ki bym shym la trei hapoh ki tnat sorkar jylla kim don hok satia ban dawa ban pynioh quarter ne jaka shong na ka sorkar.
Kumta ruh ka jingkylli kaba iadei bad ka jingpynkynriah ia kine ki briew kam don satia, bad dei ban klet noh ia ka kam ai jaka ei bad pynshna iing ei.
Nalor kata dei ruh ban kyndang noh mardor ia kine ki longiing na kane ka jaka katkum ki kyndon ain," bynrap u president ka HYC uba la maham ruh ba kano kano ka jingshim rai kaba bakla da ka sorkar halor kane ka bynta kan pynshlur hadien habud ia kiba bun bah ki briew ki bym don jaka ba kin sdang ban leit shong bad pyndap ha ki jaka sorkar.
Shuh shuh u president ka Seng u la ong ba katkum ka jubab RTI la iohi ba bun na kine ki nongtrei ka SMB ki dei kiba la shah thung khlam ki kyndon ain thungkam, kata khlem ka jingpyllait ia ka advertisement.
Kiba bun ki samla trai shnong ruh ki lah ban trei ia kine ki kam kiba kine ki briew ki trei mynta.
Kumta ruh u la ong ba ka Seng ka dawa na ka sorkar ba ka dei ban pynioh jaka sah ne quarter tang ia kine ki 195 tylli ki longiing kiba dei ki nongtrei ka sorkar Jylla, katba ia ki 148 tylli ki longiing ki bym dei ki nongtrei sorkar dei ban leh da kaba tyngeh katkum ki kyndon ain bad ban kyndang noh ia ki.
Ar ngut ki briew kynthup u nongniah bad u nongbud ka trok kila lait thaw na ka jingpluh ding hadien ba ka trok kit jri (rubber) kala pluh ding bad julor phom.
Kane ka jingjia kala jia haka por kumba 2 baje nohphaisngi ha ka shnong Jyntru haka surok National Highway 6 Ri Bhoi District haka 29 tarik Iaiong.
Ka khubor ka iathuh ba kane ka trok kit jri kaba don ia u registration number JK 05 H 0666, ka dei kaba ieng harud surok bad na ka jingshit ka suin bneng, ban pynjah thait ialade u nongniah ha ryngkat u nongbud ki thiah hapoh ka trok La iathuh ba u nongbud ka trok ula mynsaw namar ka jingioh ban bam ki pliah ding katba u nongniah u la mynsaw malu mala Ki pynlip ding na Nongpoh, Umsning bad Umiam fire and emergency services kila pyrshang ban tem iaka ding, hynrei ka klang jur ka ding ka trok kala julor phom.
Baroh arngut kine ki mynsaw la pynkit sha Nongpoh Civil Hospital.
Da ka jingshah kem biang jong ki arngut, mynta ki la don baroh haduh khyndai ngut kiba la shah kem halor ka jingkynnoh donkti ha ka kam leh beijot kynhun pyrshah ia ki khynnah kynthei ba dang rit ha South West Garo Hill (SWGH), ong ka khubor pulit.
U Superintendent ka SWGH u Vikash Kumar u la ong, “Hadien ba la ioh ia ki jingtip ha kaba iadei bad ka jingjia shah rahbor, shah thombor, byrngem byrsit bad ka jingshah leh beijot kynhun jong ki khynnah kynthei ba dang rit ha Chenga Benga Mela kaba la jia ha ka 16 tarik mynta u bnai, kumta ruh na ka liang ki pulit ki la registar case bad iaid shakhmat ia ka jingtohkit.
" U la ong ruh ba ki pulit lyngba ki sakhi satar kiba ki la lum na katei ka jaka ba la jia katei ka kam pyntriem bad lyngba ki jingphla jong kine ki khynnah bad lyngba ki medical report lem bad kiwei pat ki sakhi, ki la ioh ban kem noh haduh khyndai ngut ki suba donkti ha kane ka kam bymman kat haduh mynta.
Nalor kata u la ong ba baroh kine kiba la shah kem ki dei ki nongshong shnong jong ka shnong Teporpara (Assam) kaba don hajan ka jaka ba la jia katei ka kam pyntriem, bad ia kane ka jingioh kem la lah ban pynurlong lyngba ka jingiarap da ki bor pulit ka South Slamara district.
Ki pulit ki la ioh ruh ban kurup noh ia ki hynniew tylli ki mobile phone na kine ki briew kiba la shah kem bad ki dang pynlong ka jingjurip bniah ban lapksai shuh shuh halor kane ka jingjia.
Ha ka por ba pynlong ia ka jingtohkit, u SP u la ong la ioh jingtip ba kine ki runar ki la knieh noh ruh ia kawei ka mobile phone nauwei u briew byrthen bad dawa pisa ruh na uwei pat.
Halor kane ka bynta ruh ki ulit ki la rejistar case bad sdang ban pynlong ia ka jingtohkit.
“Ka jingtohkit halor baroh kine ki case ka la iaid shakhmat bad shen yn sa ioh ruh ba kem noh ia kiwei pat kiba shah kynnoh donkti," ong u SP da kaba kyntu ruh ia ki nongshong shnong ba kin aijingtip sha ki pulit lada ki don jingtip ei ei ha kaba iadei bad kine ki runar kiba donkti ha kine ki kam pyntriem, ha kaba yn buhrieh ruh ia ki kyrteng jong ki nongai jingtip," ong shuh shuh une u heh pulit.
Ka Seinjait Tuber Higher Secondary School, Tuber Kmaishnong kala rah iaka nam ‘Overall Champion’ haka jingialehkai District Level Inter Schools Athletic Meet 2024 kaba pyniaid da ka ophis District Sports Officer (DSO), East Jaintia Hills District ryngkat ka jingiatreilang East Jaintia District Sports Association (EJDSA).
Kane ka lympung kaba lai sngi kala kut noh haka 27 tarik Iaiong ha madan Teilang Phawa Dkhiah West bad la pynhap pyrda iaka da u Principal ka Jaintia Eastern Collage Dr.
Phervision Nongtdu haka jingdonlang ka DSO Kong Stephanie M.
Rapsang, ki nongialam bad dkhot EJHDA, ki riew Rangbah ka thain nalor kiwei kiwei.
Ha une u snem haduh 887 ngut ki khynnah skul shynrang bad kynthei naki 29 tylli ki skul jong ka District ki la shim bynta haki jait jingiakop bapher bapher ba la bynta naduh ka kyrdan Under-14, Under-16 bad Under-18.
Ka Seiñjait Tuber Higher Secondary School Tuber Kmaishnong ka la ioh rah iaka nam Overall Champion dei hadien ba ka la khur 8 tylli ki takma ksiar, 4 tylli ki takma rupa bad 4 tylli ki takma rnong bad ka la ioh khur ruh iaka nam Best Athlete jong ka kyrdan Under-16 Boys bala mihkhmat da u Ribait Bang bad nam Best Team.
Iaka nam Best Team jong ka kyrdan Under-14 jong ki shynrang la rah da ka K.
B Memorial Secondary School kaba la khur 2 tylli ki takma ksiar, 2 tylli ki takma rupa bad artylli ki takma rnong.
Katba naka liang ki kynthei la rah da ka Tluh Secondary School kaba la khur 2 tylli ki takma ksiar bad artylli ki takma rupa.
Iaka nam Best Team haka kyrdan Under-16 naka liang ki shynrang la rah da ka Sein Jait Tuber Higher Secondary School, Tuberkmai Shnong kaba la khur 3 tylli ki takma ksiar, kawei ka rupa bad kawei ka rnong.
Katba na ka liang ki kynthei la rah da ka Sein Raij BR UP School, Mukhaialong kaba la khur 3 tylli ki takma ksiar, kawei ka takma rupa bad kawei ka rnong.
Ha ka kyrdan Under-18 iaka nam Best Team haka liang ki shynrang la rah da ka Sein Jait Tuber Higher Secondary School, Tuberkmai Shnong kaba la khur 3 tylli ki takma ksiar, kawei ka takma rupa bad kawei ka rnong.
Katba na ki kynthei la rah da ka Sham Sham Secondary School kaba la khur 4 tylli ki takma ksiar, 2 tylli ki takma rupa bad 5 tylli ki takma rnong.
Iaka nam ‘Best Athlete’ haka kyrdan Under-14 naka liang ki shynrang la ioh da u Highbornson Muksor na Khliehriat Presbyterian H/S School da kaba khur 713 poin, katba na ka liang ki kynthei la ioh da ka Preamble Bareh na Sacred Heart H/S School, Lamyrsiang kaba la ioh 514 poin.
Ha ka kyrdan Under-16 Boys la ioh da u Ribait Bang na Sein Jait Tuber H/S School da kaba ioh 615 poin, katba na ka liang ki kynthei la ioh da ka Diwakapaia Dkhar na Wapung H/S School, Wapung da kaba ioh 572 poin.
Haka kyrdan Under-18 Boys la ioh da u Lastly Suchiang na Sutnga Presbyterian Higher Secondary School (683 poin), katba na ka liang ki kynthei la ioh da ka Samery Dkhar na Sham Sham Secondary School (503 poin).
Ka Seinraij Kongwasan Chyrmang kadei kawei na ki raij kaba la ju pynlong nyngkong eh iaka Behdeinkhlam hapoh Rilum Jaintia haka 28 tarik Ïaiong ka la pynkut noh iaka lehniam Behdeinkhlam ba shisien shisnem hapdeng ka jingtynnad jong ka mariang.
Kane ka lehniam Behdeinkhlam ba lai sngi lynter la sdang haka 26 tarik Ïaiong da kaba u Langdoh Kongwasan Chyrmang ryngkat kiwei ki shakri niam ka Raij kila pyndep ïa bynta jong ka lehniam haduh ban da poi ka sngi khatduh jong ka lehniam Behdeinkhlam.
Ka Behdeinkhlam ba la pyndep da ka Seinraij Kongwasan Chyrmang kadei ka jinglehniam hashwa ba ki khun ka Raij kin hiar sha ki hali ki pyntha ban pynhap ia u symbai u rynai, ban bha ban miat u kba u khaw ban dap ban biang ka iing ka sem bad ban beh iaka khlam ka smej napoh ka shnong ka raij.
Ki rukom ka lehniam ne kñia ainguh kiba la pyndep da ki shakri niam ka Raij ki long Than blai, Thoh Langdoh knia Ryngkaw, Hat Khrong, ka Kamcharoh blai, Chad Ïung thyndai, Boh Synrum katba haka 28 tarik, ki rukom lehniam la pyndep iaka Chad Thyndai, Seh Bhang ha Khloo blai ryngkat ka nguh ka dem ka suit ka shor, ka jingshad ha Ïung Langdoh, ka jingpynkhein ‘Khnong blai’, ka jingpynhiar iaki ‘Charoh blai’ sha Aitnar.
Ki rot ki rong baroh kiba la wanrah ban pynphuh pynphieng ïaka shad Behdeinkhlam ki don 7 tylli hapdeng ka jingkynud ki sur jong ka bom ka bhuri bad la pynphuh pynphieng bad pynshongshit iaka shad Behdeinkhlam da ka jingïashim bynta lang ruh ki khun samla kynthei haka riam ka beit ba bun rukom.
Hadien ka jingbret rot la pyndep ruh iaka lehniam Ïadaw Charoh.
Nalor ki khun ka Seinraij Kongwasan Chyrmang, la wan ban sakhi ruh da u MLA ka thaiñ Bah Lakhmen Rymbui, Dolloi ka Elaka Jowai Bah Puramon Kynjing, ki nongialam ka Seinraij Jowai kynthup naduh u President Bah Hercules Toi, General Secretary Arwotki Sumer bad kiwei kiwei ki nongialam na ki Seinraij bapher ka ri Jaintia.
Ka War Jaintia Students’ Union (WJSU) ryngkat ka organising committee ka Amlari Model UP School haka 27 tarik Iaiong kila pynkhalai iaka ticket Lucky Draw na ka bynta ban pynmih pisa ban kyrshan iaki khynnah skul kiba shong ba sah ha War Jaintia kaba la tip kum ka 1st War Jaintia Scholarship.
Kine harum ki number kiba pom iaka lucky draw: 1st prize: 31455 2nd prize: 48076 3rd prize: 30497 Consolation: Consolation prize: 47996, 47343, 48372, 32129, 47155, 44421, 30609, 49201, 32091, 32473, 32072, 32713, 31919, 32420, 33215.
Ka Green-Tech Foundation ha ka 27 tarik Iaiong, ka la dawa ban shim ia ki lad jingpynshitom halor ka jingmih jong ki jingtei kiba beain kiba kyntur sha ka wah Thangsniang ha Garoline Laitumkhrah, kumjuh halor ki jingtei kiba neh pura (permanent) hajan kane ka wah kiba hap ha u pud u sam hapdeng ka Nongrimbah bad ka shnong Nongrim Hills.
Ka GTF ka la dawa ruh ban pynlong ka jingtohkit pyrshah ia ki ophisar kiba la shah bad ailad ia kiba kum kine ki jingtei kiba beain bad ruh ban pynpra bad weng mardor ia baroh ki jait jingtei kiba don ha syndah jong kane ka Wah Thangsniang khamtam hapdeng u pud u sam jng ka Nongrimbah bad ka shnong Nongrim Hills.
Halor kane ka bynta ka Foundation ka la ujor ruh sha u Deputy Commissioner ka East Khasi Hills kumjuh sha ka Tnat Meghalaya State Pollution Control Board (MSPCB) bad ka Shillong Municipal Board (SMB).
Na ka liang u Chairman ka GTF u Bah HBN Nonglang u la ong ba ha ka jingleit jurip ha katei ka sngi la shem ruh ba ka jingpyntrei ia kawei ka iing hapoh Garoline, Laitumkhrah ka la tap lut ia ki bynta jong katei ka wah Thansniang.
U la ong ruh ba kane ka jingtei ka la wanrah ka jingkyntur sha kane ka wah bad kaba long ruh pyrshah ia ka Water bodies Reservation and Preservation Guidelines 2023.
Nalor kata na ka liang ka Green Tech Foundation (GTF) kala byrngem ruh ban ujor sha Meghalaya High Court bad kumjuh sha ka National Green Tribunal (NGT) lada ki bor Sorkar Jylla kim shimkhia mardor halor ka jingshah tap ka Wah Thangsniang kaba don ha Garoline Laitumkhrah.
Utei u nongialam ka kynhun u la ong ruh ba ka jingmih kynsan jong kine ki jingtei ha syndah katei ka wah khamtam ha u pud u sam hapdeng ka Nongrimbah bad ka shnong Nongrim Hills, Shillong ka buh shibun u dak jingkylli, kata wat hadien ba ki la don ki kyndon kiba pyrkhing bad wat hadien ka Standing Order ba la pass da ka iingbishar High Court ka Meghalaya ha ka suo motu PIL No.
10 of 2019.
Ka Shillong Lajong FC ka la kylla long ka kynhun kaba lai ka ban ioh rung sha ka semifinal ha ka lympung ialehkai Shillong Premier League hadien ba ka la lah ban pynliem noh ia ka Sawmer SC haduh 4-0 ha ka jingialehkai kaba la long ha ka 27 tarik Iaiong ha madan SSA Stadium, Polo, Shillong.
Hadien ka jingiakhun kaba la kynjoh sha ka sien kaba hynriew, ka Lajong ka la ioh ban khur 12-point bad duna tang shi point ia ka Mawlai SC kaba don mynta ha ka kyrdan kaba ar ha kane ka lympung ialehkai, katba ka Sawmer ka la sahkut ha ka 3 point bad duh noh ia ka lad ban ioh rung sha ka semifinal.
Naduh kaba sdang jong ka jingialehkai, ka Shillong Lajong ka la lah ban banbor pyrshah ia ka Sawmer bad ioh ban thep ia ka kol kaba nyngkong tang mar ia sdang ka jingialehkai, kata ha ka minit kaba 14 lyngba u Deibormame Tongper.
Hadien u Wadajied Kynsai Ryngkhlem u la ioh ban pynkhih jar na ka bynta ka Lajong ha ka minit kaba 18 bad hadien u la ioh ban thep biang sa shi kol ha ka minit kaba 77.
Katba u Gladdy Kharbuli u la ioh ban pynkhih jar ha ka minit kaba 24.
Ka jingialehkai ha ka sngi Nyngkong kan long kaba itynnad bha hapdeng ka Rangdajied United FC pyrshah ia ka Langsning FC ha ka por 3:15 nohphai sngi.
Ka Rangdajied mynta ka la don ha ka kyrdan kaba nyngkong lyngba ka jingjop kaba hynriew sien kynthih bad kaba la ioh rung da kaba suk sha ka semifinal, katba na ka liang ka Langsning kan hap ban iakhun tyngeh khnang ban pynthikna ba kan dei ka kynhun kaba khatduh ka ban ioh rung sha ka semifinal.
Ki pulit ka East Khasi Hills haka 27 tarik Iaiong, ki la kem noh ia u nongialam ka Khasi Students’ Union (KSU) u samla Ostarnic Marbaniang uba dei u Assistant Finance Secretary halor ka jingsuba donkti ha ka jingjia shah pyniap ba dang shen ha Ichamati.
Ia u Ostarnic ba la kem na ka iingsah jong u na Jaiaw la rah noh shapoh Sadar police station bad hadien la ialam hakhmat ka iingkashari kaba la hukum ban set ia u hynriew sngi hapoh ka along ki pulit.
Haduh mynta ki la don sawngut ki dkhot ka KSU kiba la shah kem noh halor ka jingjia shah pyniap ha Ichamati.
Shwa kane ki nongialam bad ki dkhot ka KSU ki la ialum shabar ka Sadar police station hapdeng ka jingpyrkhing pahara jong ki pulit.
Na ka liang u Superintendent of Police ka East Khasi Hills u Ritiraj Ravi u la ong, “Ha kaba iadei bad ka Shella P.
S.
Case No.
08(04)2024 bad Shella P.
S.
Case No.
09(04)2024 u/s 302/34 IPC, kaba iadei bad ka jingshah pyniap jong u (L) Ishan Singh bad u (L) Sujit Dutta ha Ichamati ki pulit hynne ka sngi Saitjain ki la kem noh ia uwei u suba donkti uba kyrteng u Ostarnic Marbaniang 34 snem rta napoh ka iingsah jong u ha Jaiaw Laitdom, Shillong.
U pulit u buh ruh ka jingkyntu ia ki nongshong shnong ba kin pynneh ia ka shongsuk shongsain, bad ha kajuh ka por u maham ba ki runar kiba donkti ha kaba pynthut ia ka suk ka sain kin ngat ha ka jingshah pynshitom katkum ka ain.
Na ka liang u SP u la ong ruh ba ki la long kiba la pynkhreh ban tehlakam ia ka jinglong jingman baroh.
Lah ban kdew ba ha ka 27 tarik u Lber ba la dep, arngut ki nongtei bylla ki la shah bom iap ha ki runar ki bym lah ban ithuh ha Ichamati.
Ia kine ki arngut la tip kyrteng kum u (L) Esan Singh bad u (L) Sujit Dutta.
Ia ki metiap jong kine ki arngut la lapdien na ki bynta jong ka Ichamati na ki bynta ba marjan na Dalda.
Katkum ka ejahar ba la ujor da kiba haiing hasem jong kine ki lanot, la ong ba kane ka jingjia shah pyniap ka la wan jia ha ka por ba la pynlong ia ka jingiakhih pyrshah CAA ha Ichamati.
Dang shen uwei pat u dkhot ka KSU u la shah kem noh halor ka jingdonkti ha kaba iadei bad ka jingshah pyniap jong uwei pat u nongtrei bylla sngi ha ka thain Mawlai Mawroh, Shillong.
Ha kawei pat ka bynta na ka liang ki bor pulit ki la pynjur ia ka jingpahara khnang ban khanglad na kino kino ki jingjia kiba lah ban jia ha ki bynta jong ka nongbah Shillong.
Ki Pulit ka East Jaintia Hills District ha ka 27 tarik Iaiong kila ioh ban kurup ia u drok heroin uba shongdor haduh T.
7.
2 Klur hadien ba ki la pynlong ia ka jingpynap shrip ha ki bynta jong ka Ratacherra.
Na ka liang ki pulit hadien ba ki la pynlong ka  jingtalasi ia kawei ka kali Mahindra Pick-up truck ka bym don ia u registration nombor bad kaba thoh (A/F)  ki la lapdien ia kawei ka pla plastik kaba ïong, kaba don hapoh jong ka haduh 84 tylli ki synduk sabon ba la thep ia u powdar uba rongstem khleh rongsoh ia kaba kila suba jur ba udei u kynja jingdih pynbuaid.
Ki pulit ki la leh ia ka test na ka bynta une u powder ha kaba ki la shem ba u dei u drok heroin uba don ka jingkhia 900 gram bad uba shongdur haduh kumba T.
7.
2 klur ha ki jaka iew beain jong ka pyrthei.
Hadien kane ki pulit kila bat noh ia u nongniah jong katei ka kali uba la tip kum u Nehtinmang Haokip, 36 snem ka rta, ha ka jingtohkit u la phla ba ula wanrah ia une u jingdih pynbuaid na Churachandpur, Manipur da ka jingthmu ban pynpoi sha ka nongbah Shillong.
Shuh shuh ki pulit kila kem noh ia u Haokip bad la pynngat ia u hapoh ki kyndon jong ka Narcotic Drugs and Psychotropic Substances (NDPS) Act bad ka jingtohkit mynta ka dang iaid shakhmat.
Na ka liang ki paidbah nongshong shnong ka Nartiang Constituency haka 27 tarik Iaiong, ki la pynrem jur ha kaba iadei bad ka jingjia shah kawang petrol bom ka iing jong u Symbud Myntri Rangbah ka Jylla uba khmih ia ka Tnat Urban Affairs u Sniawbhalang Dhar ha ki runar ki bym lah satia ban ithuh ha Nongmensong, Shillong.
Haba kren sha ki lad pathai khubor, u Rangbah Shnong jong ka shnong Sohphoh u Mutshwa Thabah u la ong, “Ngi pynrem jur halor kane ka kam thombor ha kaba la iohi ruh ba ka dei ka jingthmu pyrshah ia ka jingim jong une u MLA ka thain uba dei ruh u Symbud Myntri Rangbah ka Jylla.
" “Kane ka kam thombor kam dei kaei kaei ruh hynrei ka dei ka jingshun pyrshah ia une u MLA ka thain, bad kane ka jingjia ka la ktah jur ia ka jingsngew jong ki paidbah nongshong shnong jong ka Nartiang constituency," u la bynrap.
“Kumta ngi pynrem jur halor kane ka jingjia bad ngi dawa na ki pulit ba kin thwet ia ki runar kiba donkti bad pynngat ia ki ha ki kyndon ain," ong utei u Rangbah Shnong.
Ka Synjuk Waheh shnong Ri Jaintia (SWSRJ) kala pynrem jur iaki runar kiba kawang petrol bom iaka iingsah jong u MLA napoh rilum Jaintia uba long ruh u Symbud Myntri rangbah ka sorkar Jylla.
Ha u kyrwoh ba la phah da u President ka synjuk A.
Lipon, ula ong ba ka synjuk ka dap da ka jingsngewdiaw haba jia kum kine ki jingjia hapoh ka Bri u Hynniewtrep bad ka akor burom para briew kala hiar dor shaba palat kat haduh ba ki runar ki nud ban shim iaka ain haka kti jong ki ban leh iaki kam pyntriem iaki riew shimet, riew paidbah bad wat iaki nongmihkhmat ruh kumjuh.
Ula ong ba ka synjuk ka pynrem ia kum kine ki kam pyntriem bad ka kyntu ruh iaki bor jong ka ain ba leh da kaba tyngeh ban thwet ia kiba donkti bad ban pynshitom iaki katkum ki kyndon jong ka ain.
Ha kajuh ka por ka synjuk ka kyntu iaki nongshnong shnong jong ka Bri u Hynniewtrep ba lada don ka jingiabakla ne bymhun ia kaei kaei ruh ha kaba iadei bad kino kino ki kam ymbit ban shim iaka ain haki kti hynrei dei ban aiti sha ka bor jong ka ain.
I Kong Tina Lakiang, i ba shong ba sah ha Mihmyntdu, West Jaintia Hills District i la khlad noh haka 27/04/24 haka por 2 baje mynstep.
Ka jingleit on tep ia i kan long haka 29/4/2024 haka por 1:00 nohphaisngi ha u lum jingtep balang Catholic Mihmyntdu.
Kane ka jingpyntip kala wan na i khun jong i, I Ma Carmelo Lakiang.
Ka Distrcit Level Inter School Athletic Meet kaba lai sngi ka ophis u District Sports Officer ka East Khasi Hills District ka la poi noh sha kaba kut mynta ka sngi ka 26 tarik u Iaiong ha SAI STC NEHU.
Ha ke ka kynti la wan ban iashim bynta haduh 47 tylli ki skul kiba la sei madan ia la ki khynnah ban ialehkai ha  ki rta ialehkai ba kynthup naduh ka U-14, U-16 bad ka U-18 Kynthei bad Shynrang.
Ha kaba kut jong ka sngi la ioh ban sam ia ka khusnam lahduh jong baroh ki lai tylli ki rta ialehkai, kaba ha ka Under-14 ha ka liang ki shynrang la rah da ka Army Public School kaba la khur 2 tylli ki takma, katba ha ka liang ki kynthei la rah da ka Lereto Convent ha kaba la khur 3 ki takma ksiar bad mar 2 tylli ki takma rupa bad rnong.
Ïa ka nam lahduh ha ka Under-16 ki shynrang la rah da ka St.
Anthony’s kaba la khur 6 ki takma ksiar bad kawei ka rupa, katba ha ka liang ki kynthei la rah da ka Garo Union School kaba la khur 5 ki takma ksiar bad kawei ka rnong.
Haba phai sha ka Under-18 jong ki shynrang la rah da ka H Elias Memorial HSS kaba la khur 4 ki takma ksiar bad mar kawei ka takma rupa bad rnong, katba ha ka liang ki kynthei la rah da ka St.
Mary’s HSS kaba la khur 6 ki takma ksiar bad 3 ki takma rnong.
Shuh shuh ka ophis ka la sam ruh ia ka khusnam rang bad thei ialehkai ba kynsai (best athlete) kaba mynta ka kynti ha ka Under-14 Boys Donboklang R.
Marak – 1st MLP BN SS  (1 Gold 60m) bad ka  Amandy Rumnong – Loreto Convent (2 Gold in 60m & Long Jump),Under-16 Boys Betting Sangma – Garo Union School (1 GoLd  Long jump) Under-16 Girls  Kasanchi Marak – Garo Union School (2 gold in 100m & 300m), Under-18 Boys Damebansan Gareth P.
Rymbai – St.
Edmunds School (2 gold in 400m & 200m)Under-18 Girls  Chitra Marak – St.
Mary’s HSS (2 gold in 100m & 200m).
U kongsan ba la wan ban sakhi lang ia ka sngi ba kut kane ka jingiakob dei u Swapnil Tembe ba dei artad u Director jong ka School Education and Literacy, u DSO ba la shongthait ka East Khasi Hills u bah George B Lyngdoh,  u O.
Mawthoh, DSO, Bah Goldenstar Kharbuli, Vice President jong ka Archery Association of Meghalaya ki Principal, ki Nonghikai lem bad ki khynnah skul.
Ka Hynniewtrep Youth Council (HYC) ka la dawa na ka Shillong Cantonment Board (SCB) ba ka dei ban kyndang noh mardor ia ki briew kiba shong ba sah beain ha Lum Survey kaba don marjan bad ka Tnat Fire Emergency Services ha ka thain Iewduh.
Ka HYC haka 26 tarik Iaiong, ka la leit ban pynsngew ia kane ka bynta ha u Chief Executive Officer (CEO) ka SCB shi sngi hadien ba ka la pynlong ka jingleit jurip ia katei ka jaka ha kaba ka la don ba ki la don haduh kumba 80-100 tylli ki iing kiba shong beain ha kane ka jaka kaba la iasyriem ruh ba ki jaka slum.
Haba kren sha ki lad pathai khubor, u president ka Seng u Bah Roykupar Synrem u la pyntip ba ha kaba iadei bad kane ka bynta na ka liang ka Seng ka la aiti ruh da ka memorandum sha u CEO.
“Ngi la iakynduh ia u CEO ha kaba ngi la dawa ba ki dei ban shim mardor ia ki sienjam ban kyndang ia baroh kine ki briew kiba shong beain ha kane ka jaka bad ban pynpra ia baroh ki jingtei kiba don ha kane ka jaka," ong u president ka Seng.
Nalor kata u la pyntip ruh ba ha kane ka jingiakynduh na ka liang u CEO u la pyntip ba kane ka bynta jong ka jaka watla ka hap hapoh ka SCB, hynrei ki bor ba dei khmih ia kane ka jaka ka dei ka tnat shipai kaba don ia ka ophis treikam ha Guwahati.
U la ong ruh ba ka seng ka la kyrpad ia u CEO ba un jubab ia kane ka shithi halor kiei ki sienjam ban shim khnang ba kin leit sha ki bor kiba dei ia kaba u la pynthikna ha ki ba un sa jubab shen.
Kumta ruh da kaba pynshong nongrim ka seng HYC kan shim ia ki sienjam ban pynthikna ba kine ki briew kiba shong beain kin shah kyndang noh na kane ka jaka kloi katba lah.
Ha katei ka jingleit jurip ha ka 25 tarik Iaiong, ka Seng ka la ioh jingtip ruh ba ha kane ka jaka ki don shibun bah ki kam beain, kata kum ki kam khaii drok bad ka dei ruh ka jaka shongrieh jong ki phetwir kiba wan na kiwei pat ki ri, bad na ka liang ka Seng ka kyndit jur ba kumno ki bor ba dei khmih kim shym la phaikhmat bad shim khia halor kiba kum kine ki kam shong shnong beain kiba la wan jia hapdeng jong ka nongbah ka Jylla.
Shuh shuh President ka HYC ula iathuh ba kane ka jaka ka dei kaba rit bad kaba don tang kumba 10 haduh 20,000 square feet, hynrei kaba sngew lyngngoh ba kin don haduh jan palat 100 tylli ki longing kiba shong ba sah ha kane ka jaka.
Ka Meghalaya Energy Corporation Limited (MeECL) haka 26 tarik Iaiong, ka la leit ban ot noh ia ka lain bording na kumba 100 tylli ki longiing kiba shong ba sah beain ha ka lyngkhot jaka jong ka Shillong Cantonment Board (SCB) kaba don ha Lum Survey ha syndah ka Fire and Emergency Station hajan Iewduh, Shillong.
Ka jingkynnoh tuh bording da kine ki briew kiba shong ba sah beain ha kane ka jaka la lapdien hadien ka jingleit jurip da ka Seng Hynniewtrep Youth Council (HYC) haka 25 tarik Iaiong halor ka jingdon jong ki briew kiba shong ba sah beain hapoh ka jaka jong ka SCB, kata hadien ka jingioh pdiang ia kiba bun ki jingujor na ki riew paidbah.
Na ka liang ki heh ka tnat MeECL ha ryngkat ki bor pulit ha ka jingiadon lang ki dkhot jong ka seng HYC ki la shim mardor ia ka sienjam ban leit on ot ia ka lain bording bad kurup noh ia baroh ki waiar bording na katei ka jaka.
Ha katei ka jingleit jurip jong ka HYC, ka la lap ba ki don haduh kumba 80-100 tylli ki longiing kiba shong ba sah beain ha kane ka jaka da kaba shna ruh ia ki iing ker lyntang bad iingdara plastik.
Nalor kata haba bteng ia ka wad bniah, ka HYC ka la shem ruh ba kine ki briew ki la shu shong beain ha kane ka jaka khlem da ioh satia ia kano kano ka jingbit na ka Cantonment Board ne na kiwei pat ki bor ba dei khmih.
Ka Hynñiewtrep Integrated Territorial Organization (HITO) Mawryngkneng Area ka pynpaw ka jingsngew khia kaba jur halor ka jingdon uwei u post ilektrik ha dong pdeng shnong Mawryngkneng uba buh jingma shibun ia ki paidbah nongshong shnong bad ki nongleit nongwan bad kaba la poi ruh sha ka jingmynsaw jong uwei u khynnah rit.
U bah Gary S Myrboh, President ka Mawryngkneng Circle ula ong ruh ba na ka liang ki nongshong shnong la bun bunsien ki la leit ban ujor sha u rangbah dong bad sha ka ophis ka MeECL hapoh ka thain hynrei ym shym la don ba pynsngap.
Nalor kata ka Seng ka la ong ba ka la ju don teng ruh ka jingmynsaw jong ki briew bad ka jingiap jong ki jingri na ka jingshah bat ha ka bording lyngba utei u post khamtam lei lei ha ka por slap bad kaba lah ruh ban lam sha ka jingjia ba sngewsih.
Kumta ka Seng ka dawa jur na ka tnat ba dei khmih ba ka dei ban pynkynriah noh mardor ia utei u post ilektrik na katei ka jaka sha ka jaka kaba kham biang khnang ban lait na kino kino ki jingma bad ki jingjia ba sngewsih kiba lah ban wan jia ha kano kano ka por.
Namar ka jingshit kyrang ha ka mariang ha baroh kawei ka Jylla, na ka liang u Director ka Meghalaya, State School Education & Literacy u Swapnil Tembe, IAS u la ai bor ia baroh ki Deputy Commissioner ba kin pynkylla ia ka por long skul lane ban khang shipor ia ki skul ha kito ki jaka kiba la shah ktar jur lada ka long kaba donkam.
U Tembe u la hukum ruh ia baroh ki skul ba kin pynsangeh ia kino kino ki jingleh jingkam lane ki jingialehkai sports kiba shabar lada ki jaka ki dei kiba shah ktah jur ha ka jingshit kyrang lane ha kino kino ki por ba ka jingshit kyrang ka wan syllad na ka bynta ka jingshngain jong ki khynnah skul kumjuh ki nonghikai.
Nalor kata la bthah ruh ba lada don ki jingshitom kiba iadei bad ka jingtyrkhong um ha ka met ne dehydration dei ban pynkit ia ki khynnah sha ki jaka sumar kiba hajan eh.
La hukum ruh ia ki skul ba kin pynthikna ba baroh ki khynnah skul ki dei ban iada na ka jingtyrkhong ha ka met da kaba dih um shiphang shiphang bad ruh ba kin pynkhreh ia ki ORS ne um sohjew lada jia ba don ki khynnah kiba tyrkhong um ha ka met.
La kyntu ruh ban pynshlur ia baroh ki khynnah ba ki dei ban wanrah ia ka um dih bad ki.
Kumjuh la bthah ruh ba dei ban kiar na kaba shah ha ka sngi khamtam naduh ka por 12 baje mynsngi haduh ka por 3 baje nohphai sngi, bad dei ban pynshlur ia ki khynnah skul ba kin phong tupia ne pyndonkam ia ki shatri haba ki wan sha skul kumjuh hadien ba la wai skul.
La bthah ruh ba dei ban pynthikna ba ki khynnah skul kim dei ban iaid da ki kjat suda hapoh lane ki jaka kiba marjan jong ka skul.
Shuh shuh la kyntu ruh ia ki bor khmih, ki emergency service bad ki nongtrei ka koit ka khiah ba kin ai ka jingiatreilang bad ki skul.
La ai jingmut ruh ba ki skul kin iakren bad ki jaka sumar ba marjan bad ban buh lypa ia ki phone nombor ioh donkam ha kano kano ka por.
U nongialam jong kawei ka kynhun runar kaba kieng atiar u la pynkut noh ia la ka jong ka jingim da kaba phasi ia lade ha ka step sngi Thohdieng ba la lah hapoh ka along ha Khanapara police station.
Une u runar u dei uba la tip kyrteng kum u Rudra Rabha uba la shah kem noh halor ka case kaba iadei bad ki tiar siat ha ka 24 tarik mynta u bnai bad tian bishar hapoh ka iingkashari ha ka 25 tarik mynta u bnai, hadien ba ka iingkashari ka la hukum ban set na ka bynta san sngi hapoh ka along jong ki pulit.
“Ha ka por ba la pynlong ia ka jingtohkit ia une u runar halor ka case ba la pynngat pyrshah ia u hapoh ka along jong ki pulit, une u briew u la phla ba u la buhrieh ia kawei ka pistol shna hi sha ka jaka khlaw bad pynpaw ruh ba u long lakloi ban ialam ia ka kynhun ki pulit sha katei ka jaka ban leit shimti ia katei ka tiar siat," ong u Superintendent of Police ka Ri-Bhoi District, u Jagpal Singh Dhanoa lyngba u kyrwoh.
Kumta u la ong ba da ka jingialam lynti jong une u briew, ki pulit ki la ioh ban kurup noh ia kane ka tiar siat na ki bynta jong ka khlaw Ranibari ha ka jingiadon lang ki sakhi ba shimet.
U SP u pyntip ruh ba hadien ba la leh ia kaba donkam baroh  katkum ki kyndon ain ha kane ka jaka ba la ioh kurup ia ka tiar siat, ki pulit ki la wanlam noh ia une u briew shapoh Khanapara police statin ha ka por 1.
05 mynstep jong ka 26 tarik bad set hapoh ka along jong ki pulit na ka bynta ka jingshngain namar ba ym don jaka set hapoh Rani Jirang BOP.
Hynrei, ha ka step sngi Thohdieng ha ka por kumba 4 baje mynstep, u nongap pahara u la shem ba u Rudra Rabha u la pynkut noh ia la ka jong ka jingim hapoh ka along jong ka police station da kaba phasi nalor ki nar jingker jong ka along da kaba pyndonkam da ka jain kaba lehse u la tar na ka jain siang thiah ba la ai ba un pyndonkam hapoh ka along ba u shong, ong u SP.
Ha kaba iadei bad kane ka jingjia, na ka liang ka ophis u Deputy Commissioner Ri Bhoi ka la phah ia u Executive Magistrate na ka bynta ban khmih halor ka jingpyndep ia ka jingleh post mortem ha ka jingiadon lang u medical officer ha ryngkat ka jingring video bad shondur ha kane ka jaka," ong shuh shuh utei u heh pulit uba la bynrap ruh ba ka jingtohkit halor kane ka bynta ka la iaid shakhmat.
Ka Rangdajied United FC ka la thaw ia ka rekod da kaba jop lynter ha ka lympung ialehkai Shillong Premier League 2023-24, kata hadien ba ka la lah ban pynliem noh ia ka lahduh jong ka samoi kaba la dep ka Mawlai SC da 2-1 ha ka jingiakhun kaba mar ia biangbor haka sngi Thohdieng, kata wat hadien ba ka la hap ban ialehkai satang 10 ngut ha ki 20 minit kiba dang sah shwa kaba kut ka por.
Ha ryngkat ka jingioh khur ia ki 18-point ba pura lyngba ki hynriew tylli ki jingialehkai bad da kaba tam 5-point ia ka Mawlai, ka Rangdajied ka la wan ha ka kyrdan kaba nyngkong ha ka round robin stage jong ka SPL-2023-24.
Ka Mawlai ruh ka la thikna ban rung sha ka semifinal, hynrei ia ka kyrdan kaba ka don ha ka Top 4 yn dang rai.
Ka jingialehkai ka la long kaba itynnad bad kaba mar iabiang bor naduh kaba sdang jong ka kylla step, hynrei ka RUFC ka la ioh ban pynkhih nyngkong ia ka jar lyngba u Aenam Jyrwa ha ka minit kaba 37.
Haba bteng ia ka jingialehkai ha ka kylla miet, baroh ki artylli ki team ki la beng ban iakhun tyngeh, hynrei u Basuk Bina ka RUSC u la ban pynbud ia ka kol kaba ar ha ka minit kaba 63, kata hashwa ba u Arlangky Nongsiej un shah beh noh lyngba ka red card namar ka jingpyni nia bad u referee.
Hadien kane ki player ka Mawlai ki la pyrshang borbah ban ioh pynphai kylliang, bad ioh ban pynphai da shi kol lyngba u Arkibor Makhroh ha ka minit kaba 90+2.
Ka burom ka leit ruh sha u Kerichard L Marshillong uba mih bujli na ka bynta rang ap kol ba mihkhmat barabor jong ka Rangdajied u Banshanskhem Kharsyntiew uba la lah ban iada ia ka penalty na u kapten jong ka Mawlai u Brolington Warlarpih.
Ka jingialehkai lashai ka 27 tarik sngi Saitjain kan long hapdeng ka Sawmer SC pyrshah ia ka Shillong Lajong FC ha ka por 3.
15 nohphai sngi.
Ki khynnah skul ka Rud Myntdu LPS SSA haka 24 tarik Iaiong kila mih sha surok ban ialap pynsngewthuh iaki paidbah nongleit nongwan halor ka jingsniew ka jingpyndonkam ia u sikret bad duma.
Ha kane ka jingmih surok ki khynnah skul la synrang iaki daki nonghikai ryngkat ka jingrah lang iaki placard ba la thoh iaki dur ki dar kiba long shibynta ban phah iaka khubor sha ki paidbah nongleit nongwa halor ka jingsniew ka duma.
Kane kadei ka prokram kaba hap ban pyndep da baroh ki jaka pule hapoh ka jylla halor ka thong jong ka ‘World No Tobacco Day 2024’ katkum ka hukum na ka iing treikam State Project Director, SSA & Director of School Education and Literacy, Meghalaya Shillong.
Ia kane ka prokram da kawei ka kyntien la tip iaka kum ka Rally Against Tobacco ryngkat ka Signature Campaign halor ka phang “My Meghalaya, Tobacco Free Meghalaya".
Hadien ba ka Border Security Force (BSF) Frontier Headquarters kala kyntait iaka jingkynnoh thombor iaki paidbah bad iaki kali shimet ha Sonpyrdi, ka Khasi Students’ Union (KSU) Narpuh bad ka East Jaintia Hills District Unit kiba la khie bitar kila tur puk sha jan ka jaka buh khyrdop ka BSF ha Sonapyrdi haka 26 tarik Iaiong.
Ha kane ka jingtur ka KSU kala pynlong jingialang ban dawa kynriah iaki shipai BSF na Sonapyrdi.
La iadonlang ki nongialam shnong bad ki nongshong shnong ba shah ktah naduh Hingaria, Umstein, Sonapyrdi bad kiwei kiwei ki shnong.
U nongialam ka KSU, u Bah KS Suchiang haba kren haka jingialang ula ong ba ka sorkar ka dei ban kynriah mardor ia ki BSF na Sonpyrdi shuwa ban jia kaei kaei kaba sniew namar ki long ki mawjynthud ia u paidbah.
Ula ong ruh ba ki BSF ha ka jaka ba kin ai jingshngain iaki paidbah, ki ktah kti bad thombor kylla ia u paidbah ba iaid ba ieng ha kane ka jaka.
“Bunsien ngi la ujor sha ka bor district bad shaka sorkar ban kynriah iaki BSF na Sonapyrdi, phewse haduh mynta kine ki shipai ki dang neh hajuh bad ki pynthud iaka shongsuk shongsain u paidbah ka thain Narpuh bad ki shnong khappud," la ong bah KS Suchiang.
Naduh ki khynnah skul, ki riew kynthei kila shah thombor ha ki BSF bad ki mar bam jong ki paidbah kila sniew naka jingkhynra khlem nongrim ki BSF tang ban pyndik ia u paidbah, katba ki kam sniew ha border ne khappud ki iai jia, hynrei ka BSF kam lah satia ban tem ia ki kam sniew ha khappud India Bangladesh.
Ula buh jingkylli ruh ki BSF kila leh aiu halor ka jingshah pyniap ka longkmie ha Donaskur bad u (L) Sylvanus (Chiang) Dhar.
Kumta ka bha iaki ban shong sha Border ym ha ki jaka paidbah.
U Waheh Shnong Sonapyrdi ma E Lamare, ula buh ther tyngeh iaki BSF hato kim lehrain ban thombor iaki briew kiba iaid ba ieng.
Ula buh jingkylli ruh mano ba ai jingbit iaki ban buh khyrdop ha katei ka jaka, haba na kaliang ka shnong kam shim la ai jingmynjur.
“Lashai ka sngi phi dei ban pynkynriah ia kane ka khyrdop bad ula ong ha surok phi don ka bor ban khynra phi lah ban leh, hynrei kynriah iaka khyrdop mardor lashai hi ka sngi," la ong u ma Lamare bad bynrap ba ka tnad Police bad ka District Administration ki dei ban pynkynriah.
“Phi (BSF) dei ban lehrain ha ka jaka ba phin ai jingaida iaki nongshong shnong, phi pynthud pynban ia u paidbah bad ka shongsuk shongsain," ong u ma Lamare.
Kumta ki dei ban mih mar mar na katei ka jaka, bad ula banjur ba ka district administration ka dei ban shim ka jingkitkhlieh ban leh eiei ban kynriah ia ki BSF na Sonapyrdi, ong u Waheh Shnong Sonapyrdi.
Ha kane jingialang la donlang u president ka KSU, East Jaintia Hills District Unit Streamly Nongjop Suchen bad kiwei kiwei ki nongialam KSU, nongialam shnong bad nongshong shnong ka thain Narpuh.
U nongialam ka Seng BJP uba dei ruh u Myntri sorkar Jylla u Bah AL Hek u la pynpaw ia ka jingsngew skhem ba ka Seng National People’s Party (NPP) kan ioh ia ka jingjop na Shillong kumjuh napoh Tura parliamentary constituency.
Haba kren sha ki lad pathai khubor, u Bah Hek u la ong ba kane ka ilekshon Lok Sabha kaba dang shu dep ha Meghalaya ka la sakhi ia ka jingialeh hapdeng ki laitylli ki party, kata hapdeng ka NPP, Congress bad ka Voice of the People Party (VPP).
“Kat kiba jop kin tam tang khyndiat ka NPP kan jop na baroh ki artylli ki seat, kata napoh Shillong bad Tura parliamentary constituency" la ong bah Hek Haba kylli, u Bah Hek u la ong, “Ka BJP ka la pynmih ia ka jingbthah kaba shai ha ryngkat ki jingpyntip sha baroh ki nongkitkam bad ki dkhot (karyakartas) jong ka party ba kin ai ka jingkyrshan kaba pura ia ka NPP, bad ruh ngi la iatreilang katkum ka jingbthah da ki nongialam ka BJP napoh central na ka bynta ban kyrshan ia ka NPP.
" “Kumno phin lah ban ong ba ngim lah ban pynkohnguh ia la ki nongkitkam bad ki dkhot? Ha ka jingshisha ngi la pynlong ia ki jingialang.
Nga la khot pynlong haduh santylli ki jingialang hapoh ka mandal ka jong Nga lem bad kiwei pat ki constituency, bad Nga iohi ruh man ka sngi ba man ki mandal jong ka BJP ki pynlong ia ki jingialang jong ka party bad ialap na ka bynta ka NPP, kumta kumno phi lah ban ong ba ym shym la lah pynkohnguh ia ki,? ong u Bah Hek.
Nalor kata u la ong ruh, “Ngam don ei ei ban kren ha kaba iadei bad kiwei pat ki party sain pyrthei.
Phi ong ba ka BJP bad ka NPP kim sngew skhem ban jop, hynrei ngi la trei shitom bad ngi sngew skhem ban ioh ia ka jingjop.
U la ong ruh ba ka jingdon jong ki nongthep vote ha kane ka Jylla ka kiew bha haba ia nujor bad kiwei pat ki Jylla.
" Une u nongialam ka BJP u la ong ruh ba ka party ha ki snem ki ban wan kan pynieng la ki jong ki kyrtong na ka bynta ki ilekshon Lok Sabha ha ka Jylla.
“Nga ong ba dei tang kane ka MP ilekshon 2024 kaba ngi aijingkyrshan ia ka NPP.
Kane ka dei ban long ka sien kaba khatduh.
Hadien ki (nongthep vote) kin hap ban vote tang ia ka BJP haba ki don ia la ki jong ki kyrtong kumno phin ong ia ki ban vote ia kiwei ki party sain pyrthei.
" Shuh shuh u la ong ba ki jingkynnoh kam bam sap pyrshah ia ka sorkar MDA ki dei tang ki kam leh politik ha ka por ilekshon.
Une u nongialam ka BJP u la ong ruh, “Kumno phi kylli ia Nga ia kane ka jingkylli ba ka sorkar MDA ka dei kaba bamsap? Hato phi lah ban pynshisha ia kane? Dei tad lada phi lah ban pynshisha Ngam lah ban ong namar ia ki jingkynnoh dei ban wanrah ryngkat ki sakhi satar.
" Ha kawei pat ka bynta u Bah Hek u la pynpaw ka jingsngewkhia ha kaba iadei bad ka kam politik jong ka jingpyniashun briew kaba la wan jia ha kane ka ilekshon kaba la dep.
Ka Khasi Students Union (KSU) Sports Cell ka pyrshah jur ia ka jingshim rai jong ka Tnat Sports ka sorkar Jylla ban jied haduh hynniew ngut napdeng ki khatar ngut ki player basketball da ki bar jylla ban leit mihkhmat ia ka Meghalaya sha ka Basketball National School Games ka ban long ha Haryana.
“Napdeng ka list jong ki 12 ngut ki player, tang 5 ngut ki dei ki trai jylla katba haduh 7 ngut ki dei ki bym dei ki trai Jylla, kata ki bym dei ki Khasi ne Garo.
Kane ka jingleh shiliang khmat ka sorkar jylla ia ki khynnah lehkai Khasi ka wanrah ia ka jingkylli hato ka sorkar Meghalaya ka dei ban kyntiew ia ki Khasi (Khynriam, Pnar, Bhoi, War, Maram & Lyngngam) bad Garo ne ban ai rynsan ban kyntiew ia kiwei pat ki Jaidbynriew bym dei trai shnong," ong u Chairman ka KSU Sports Cell u Samla Eric A Nongkynrih ha u kyrwoh bala phah haka 25 tarik Iaiong.
Kumta na ka liang ka Sports Cell jong ka KSU ka pynrem jur ia kane ka jingleh bein bad jingbym khein snep jong ka sorkar Meghalaya ia ki khynnah Khasi kiba don sap bad thrang ban ia lehkai basketball.
Ka KSU ka buh ruh ka jingkylli ba hato ka Meghalaya ka rhah tang ban ioh ka nam jop da kaba wanrah da ki nongialehkai ba nabar ne ka thrang ban kyntiew ia ki khynnah ka jylla khnang ba kin kiew shuh shuh ha ki jingialehkai bapher bapher.
Ka KSU ka la ong ruh ba kane ka jingleh thurmur jong ka sorkar kan pynduh mynsiem bad pynduh lad ia bun ngut ki samla kiba angnud bad don sap ban ialehkai basketball.
Ha kajuh ka por na ka liang ka Sports Cell ka KSU ka kyntu ia ki khynnah Khasi ban ym duh jingkyrmen wat hadien ba ki la shah leh meinah ha ka sorkar jylla namar ka seng kan iai wad ki lad ki lynti ban ai rynsan ia ki bad kumjuh ruh ban peit pyrman ba kin ym duh ia ka hok ka jong ki na ka sorkar.
Ka Hynniewtrep Youths; Council (HYC) ha ka 25 tarik Iaiong, ka la pynlong ka jingleit jurip kaba kyndit ia ka jaka kaba don sha lyndet jong ka Them Metor ha kaba ka la lap ba ki don haduh kumba 90 haduh 100 tylli ki iing jong ki bar jylla ba shna beaiñ bad kiba la iasyriem kum ki slum hapoh ka jaka kaba hap ha ka jingkhmih jong ka Shillong Cantonment Board (SCB).
Haba kren sha ki lad pathai khubor u President ka Seng HYC u Bah Roykupar Synrem u la ong ba kane ka jingleit jurip ka la wan long hadien ba ki la ioh pdiang ia kiba bun ki jingujor ha kaba iadei bad ka jingjur jong ki kam khaii drok bad ki nongshong shnong beain kaba kynthup ia ki phetwir Rohingya ha kane ka jaka kaba dei jong ka Shillong Cantonment Board kaba don hajan ka Tnat Fire Service.
U la ong ruh ba ha kane ka jingleit jurip la shem ruh ba kine ki briew kiba shong ha kane ka jaka kim dei ruh wat ki nongshong shnong ka Meghalaya namar kiba bun na ki kim don satia wat ia ki EPIC card jong ka Meghalaya namar ki dei kiba la wan na kiwei pat ki jylla lane kiwei pat ki ri.
Nalor kata la shem ruh ba ym tang ba ki don haduh 20-30 ngut kiba shong ba sah hapoh ki kamra kiba rit, hynrei ki la pynkylla ruh ia kane ka jaka kum ka slum area bad kum ka jaka shong jong ki phetwir hapoh kane ka jaka sor.
U nongialam ka Seng u la ong ruh ba kine ki briew kiba sah beain ha kane ka jaka ki la kam ruh ba ki la shong la sah da ki phew snem, hynrei kaba lyngngoh ka long ba wat ia ka lain bording ruh ki la shu tan beain bad ka tnat MeECL kam shym la leh ei ei ia kine ki briew ki bym shym la siew ruh ia ka bai bording.
U Bah Synrem u la ong ruh ba ha ka jingtohkit la shem ba kine ki briew kim shym la ioh satia ia kano kano ka jingbit ban shong ban sah ha kane ka jaka.
“Kumta ngi sngew lyngngoh jur ba kumno ka Shillong Cantonment Board kam don jingtip ha kaba iadei bad ka jingdon jong kine kiba shong ba sah beain ha ka jaka puta ka jong ka.
" Halor kane u la ong ba shen ka Seng kan sa leit iakynduh ia ki bor ba dei khmih jong ka Shillong Cantonment Board ban pynthikna ba kan kyndang noh mardor ia kine ki nongshong bein na kane ka jaka.
Ka Langsning FC ka la lah ban pynliem noh ia ka Nongthymmai SC haduh 5-1 ha ka lympung ialehkai Shillong Premier League kaba la long ha madan SSA Stadium, Polo Shillong haka 25 tarik Iaiong.
Ka jingialehkai ha ka kylla step ka la long kaba mar iakhaid bha ha kaba ym shym la don satia ki ban ioh lad ban pynkhih jar watla ka la don ka jingpyrshang na baroh arliang.
Hynrei haba wanphai sha ka kylla miet ka Langsning ka la kham lah ban banbor ha kaba u rangialehkai shakhmat jong ka u Sheen Sohktung u la ioh ban pynkhih jar ha ka minit kaba  55 bad hadien ha ka minit kaba 90+1.
U Nelson Rymbai u la ioh ban thep ia ka kol ha ka minit kaba 59 katba u Kitboklang Palei ha ka minit kaba 64 bad u Dawandappura Biam Pathaw u la ioh ban thep ha ka minit kaba 70.
Na ka liang ka Nongthymmai SC ka la iaksaid dohiap bad ioh ban thep shi kol lyngba u Andyson Lapang ha ka minit kaba 77.
Lyngba kane ka jingjop ka Langsning mynta ka la ioh 9 point bad iakhaid bad ka Shillong Lajong FC, hynrei namar ka Lajong ka la kham tam ha ka jingioh thep kol kumta ka la wan ha ka kyrdan kaba lai bad ka Langsning ha ka kyrdan kaba saw.
Ka Nongthymmai SC ka la neh ha ka lai point bad ka la duh noh ia ka kabu ban iakhun na ka bynta ban ioh rung sha ka semifinal.
Baroh baroh mynta ki la phaikhmat sha ka jingialehkai ka ban long lashai ka 26 tarik sngi Thohdieng hapdeng ka Rangdajied United FC kaba la kamai 15-point bad ka Mawlai SC kaba wan ha ka kyrdan kaba ar bad kaba la kamai 13-point bad ki ban iaknieh ban ioh bat ia ka kyrdan kaba nyngkong, kata ka ban long ha ka por 3:15 nohphai sngi.
Ka Bethany Hospital, Shillong ka la pynpaw ia ka jingkmen kaba khraw hadien ba ka jingpynkha khunlung lyngba ka Intra Cytoplasmic Sperm Injection (ICSI) ha ka sien kaba nyngkong eh ha ka Jylla ka la long kaba seisoh hapoh ka Centre for Reproductive Medicine jong ka.
La pynlong ia kane ka Assisted Reproductive Technology lyngba ka ICSI na ka bynta ki shi kurim ki bym ioh khun mynta la kumba 10 snem kynthih.
Hynrei wat hapdeng ka jingeh kaba khraw, pynban kane ka jaka aijingsumar ka la lah ban pynurlong ia kane ka kam lyngba ki lad jingsumar jong kane ka juk stad kaba mynta.
Lyngba u kyrwoh la pynpaw ruh ba ia ki lad jingsumar ovarian stimulation, oocyte (egg) bad ka ICSI, bad kiwei pat ki jingsumar myna la lah ban leh hapoh Bethany Hospital, Shillong.
Kane ka lad aijingsumar ICSI ka dei ka jingshem kaba la sdang ha u snem 1992 ban ïarap ïa ki shijur kiba duna symbai pynkha khun.
Ia kane ka lad jingsumar la leh lyngba ka jingpyrshang jong ka Bethany Hospital kaba la iarap ïa kane ka kam.
Ka jingpynkha khunlung lyngba kane ka lynti ka dei kaba la pyniakhleh lang ia ka pylleng ka kynthei bad ka jor bad lada iadei ka mut ka seisoh bad lah ban pun khun.
Kane ka kynhun kaba don bynta ban pynurlong ia kane ka bynta ban pynkha khunlung lyngba ka ICSI ka kynthu ia Dr.
Batiston D.
Waanbah (Infertility Specialist), Dr.
Wanda B.
Makdoh (Anaesthesiologist), K.
Aniesha Blah (Embryologist), Stephen V (Embryologist), Staff nurse H.
Rana, Staff nurse Darisuk Lyngdoh bad Assistant Riwanki Lyngdoh.
Kiba la iashim bynta ha kaba iadei bad ka jingpynkha bad sumar ki kynthup ia ka Dr.
Clarinda E Khongwar (Obstetrician), Dr.
Rida P Nongrum (Obstetrician), Dr.
Rebecca Fanai (Anaesthesiologist) ha ryngkat ka jingïarap lang Dr.
Uma Ghosh (Paediatrician).
Ka Iingbishar Meghalaya High Court ka la kyntait ban pdiang ia ka jingujor mukotduma da u MLA ka VPP na North Shillong u Bah Adelbert Nongrum pyrshah ia u Lamphang ka iingdorbar thawain ka Jylla u Thomas A Sangma halor ka nongrim ba u Lamphang u la khanglad ban wanrah ia ka mat iatai ba kyrpang (special motion) halor ka kaiphot ka Comptroller & Auditor General (CAG).
U MLA ka VPP u la pynpaw pyrshah ia ka jingleh jong u Lamphang hapoh ki kyndon Article 226 jong ka Riti synshar khadar jong ka ri ne Constitution halor ka jingbym ailad ia u nongujor ban wanrah ia ka jingiatai ba kyrpang  hapoh ka Rule 130A jong ka Rules of Procedure and Conduct of Business in Meghalaya Legislative Assembly ban iatai hapoh ka iingdorbar ha ka por ba la pynlong ia ka dorbar Mang tyngka 2024 halor ka kaiphot ka CAG ha ka Social and Economic sectors kaba kut jong u snem 31.
03.
2022 na ka bynta ka Jylla Meghalaya.
Ka jingshim bishar da ka Single bench ba la khlieh da u Justice HS Thangkhiew ka ong, Ia ka jingshim rai jong u Lamphang ban ym shah ban wanrah ia ka special motion ym lah ban shim ba ka dei kaba beain lane kaba long pyrshah ia ka constituion.
La ban jur ruh halor ka Article 212 jong ka Constitution ka Ri kaba ong kaei kaba la kynthoh ha ka writ petition ka dei ka rai jong u Lamphang ha ka jingpyniaid dorbar bad ia kaba ym lah satia ban buh jingkylli da ka iingbishar.
Ki pulit ka Jylla haka step 25 tarik Iaiong ki la ki la ioh ban kurup haduh kumba 340 tylli ki kuli jong ki tiar siat anti-aircraft lem bad sawtylli ki synduk thep kuli na kawei ka jaka khlaw ha South Garo Hills.
Ia kine ki kuli la lapdien da ki bor pulit ka Chokpot hadien ba ki la ioh ia ka jingtip kaba thikna halor ka jingdon jong ki katto katne tylli ki synduk thep kuli ia kiba la buhrieh da ki suba lehnoh ha ki bynta jong ka khlaw ha ka shnong Chibokgre kaba hap hapoh Chokpot police station, South Garo HIlls District, ong ka khubor pulit.
Na ka liang ki bor pulit hapoh ka jingialam jong u SDPO ka Chokpot ha ryngkat ka jingsynsan lang da u CI Sadar, OC Chokpot, I/C BDDS bad laingut ki dkhot ka tnat pulit mardor ki la hiar sha katei ka jaka ha ka por kumba 1.
15 mynstep na ka bynta ban pynlong ka jingwad ia kitei ki kuli bad ki tiar ba la buhrieh.
Hadien ka jingwad kaba la iaid katto katne por ki pulit ki la lapdien ia kine ki kuli bad synduk kuli ba la buhrieh ha kane ka jaka ha ka por kumba 3.
27 mynstep.
Hadien ka jingshah rem kaba sawsien kynthih ka Sawmer SC ka la ioh ban khur ia ka point kaba nyngkong ha ka lympung ialehkai Shillong Premier League da kaba pynliem noh ia ka Ryntih SC da 4-0 ha ka jingialehkai kaba la long haka 24 tarik Iaiong ha madan SSA Stadium Polo, Shillong.
Ka Sawmer ka la ioh ia ka lad ban pynkhih jar mar ia sdang ka jingialehkai lyngba u Diego Khriam ha ka minit kaba 27.
Haba wanphai sha ka kylla miet ka Sawmer ka la lah ban kham banbor shuh shuh ha kaba u Lamshaphrang Kurbah u la ioh ban thep ia ka kol kaba ar ha ka minit kaba 61.
Na ka liang u rang ialehkai ka Ryntih u Melvin Warjri ula pyrshang ban iada ia ka bol ban poi sha u Diego hynrei katei ka bol kala leit rung pynban shapoh la ka jong ka kol haka minit kaba 81, katba hashwa kaba kut jong ka por u Rheadolf Daloi ula thep ia ka kol kaba khatduh lyngba ka Penalty ha ka minit kaba 90.
Kumba ka long mynta ka Ryntih ka dang iai neh ha ka kyrdan kaba 4 bad ioh 7 point, katba ka Sawmer kaba la ioh ia kane ka jingjop ka la ioh tang 3 point bad mar ia ryngkat bad ka Nongthymmai SC kumjuh bad ka Nangkiew Irat SC.
Ka jingialehkai lashai ka sngi Palei 25 tarik kan long hapdeng ka Nongthymmai pyrshah ia ka Langsning ha ka por 3:15 janmiet.
U CMD ka Tnat  MeECL u Sanjay Goyal ha ka 24 tarik Iaiong u la pyntip ba ka jingmaramot bad ka jingshna pynkhlain ia ka  jingkieng Umiam (Dam) la buh thong ban lah ban pyndep noh hapoh jong ka 30 tarik u bnai Jylliew u ban wan.
Ia kane ka jingmaramot bad ka jingshna pynkhlain ia kane ka jingkieng Umiam kaba dang iaid mynta shakhmat la pyntrei da ka Dam Rehabilitation Improvement Project (DRIP).
Ka thong kaba kongsan jong ka DRIP ha kaba pyntrei ia kane ka projek ka long na ka bynta ban maramot kumjuh ban pynkhlain bad pynjanai ia ki dam na ka bynta ka jingshngain.
Ki jingpyntrei kiba kongsan tam hapoh ka DRIP ka kynthup halor ka jingleh ia ka Drilling bad Grouting na ka bynta kane ka dam bad ban maramot ia ki jingorpait nalor ki bynta kiba iadei bad ka Hydromechanical work.
Na ka liang u Goyal u pyntip ba haduh mynta la lah ban pyndep kumba 60% ki bynta kiba iadei bad ka drilling bad grouting kiba iadei bad ka jingmaramot ia kane ka jingkieng Umiam, bad katkum ka kaiphot bala ioh la shem ba ka jingpei um kala duna bha na ka dam.
Ula ong “Ia kane ka jingpyntrei la khmih lynti ba yn lah ban pyndep noh hapoh jong ka 30 tarik u Jylliew u ban wan, kata ia kaba yn lah pat ban plie pura ia kane ka jingkieng Umiam na ka bynta ka leit ka wan jong ki kali na baroh arliang surok," Ha kaba iadei bad ka jingpynkhlain biang ia ki paia kiba kyrshan ia ka jingkieng, u Goyal u la ong, “Da kaba pynshong nongrim lyngba ka technical report ba la ai da ka IIT Guwahati bad hadien ka jingjurip bniah kane ka jingkieng sa shisien pat ka la wanphai biang sha ka dur kumba ka long naduh ba la tei ia ka.
Watla katta la pyntip pat ba hapoh ka 30 tarik Jylliew 2024, tang ki kali ba hapoh 4 metric ton yn shah ban iaid na kane ka jingkieng bad hadien ka 30 tarik Jylliew, tang ki kali kiba hapoh 12 metric ton yn shah ban iaid ban lah pynthikna ia ka jingshngain kaba neh slem jong kane ka jingkieng.
Ia ka jingkieng Umiam la shna naduh u snem 1958 bad la lah ban pyndep ia ka ha u snem 1965.
Baroh shi katta phew snem kane ka jingkieng ka la hap kyrda ia ka jingiaid jong ki kali ba khlem sangeh-bad barit bad baheh bad kumjuh ruh kiba kit mar haduh ba kala shong synjor bad buh jingma namar ka rta kaba la slem bah.
U Hony.
General Secretary, West Jaintia District Sports Association (WJDSA) u Ma Lammat oo Laloo ula pyntip ba ka synjuk kala rai ban pynjlan noh iaka tarik iew iadie iathied player ka kylla kaba nyngkong (1st Window Transfer) na ka bynta ka aiom ialehkai jong u snem 2024 shaduh ka 10 tarik Jymmang.
Kane ka iew iadie iathied player ka dei na ka bynta baroh ki kyrdan ialehkai kiba pyniaid da ka WJDSA.
Ha kaba iadei bad ka lympung ialehkai 4th U Adelbert Laloo Memorial Trophy ne ka Third Division Football League la kyntu ia ki klob ban siew iaka bai enrty shuwa ka 10 tarik Jymmang.
Ka bai entry ka long T.
2000 kawei ka klob.
Ka bai register player ka long T.
30 bad kawei pa kawei ka kynhun ne klob kim dei ban palat iaki 25 ngut ki player.
Ki arngut ki samla kiba la shah kem noh ha ki pulit ha ka 23 tarik Iaiong u bnai halor ka jingjia shah pyniap ki nongbylla bar jylla ha Mawlai Mawroh bad Ichamati ki dei ki dkhot jong ka seng Khasi Students’ Union (KSU).
Kine ki arngut ki dkhot ka KSU ki dei kiba la tip kyrteng kum u Gary Mawlieh uba na Mawlai, uba la shah kem halor ka jingjia ha Mawroh bad uwei pat u samla Cleanstar Shabong na Nongthymmai uba shah kem halor ka jingjia ba jia ha Ichamati.
Haka 24 Iaiong, ka iingkashari district court ka la aiti ia kine ki arngut ki dkhot ka KSU kiba la shah kem noh ban set na ka bynta khadar bad hynniew sngi hapoh ka jingpeit jong ki pulit na ka bynta ban pynlong ia ka jingtohkit, ong u heh pulit.
Nalor kata u la ong ruh ba na ka liang ki pulit kin dang bteng ban kem shuh shuh ha kine ki sngi ki ban wan.
Kumba ka long mynta ki la don sawngut ki dkhot jong ka KSU kiba la shah kem noh ha kaba iadei bad kine ki artylli ki jingjia shah pyniap ha Ichamati bad ha Mawlai Mawroh.
Ha ryngkat ka jingiadon lang u President ka Seng u Samla Lambokstar Marngar lem bad kiwei pat ki nongialam ka Seng kiba la ialum hakhmat ka iingkashari ka district court, na ka liang u General Secretary ka KSU u Samla Donald V Thabah haba kren sha ki lad pathai khubor u la ong, “Ki dkhot ka seng KSU ki la shah kem haba don kino kino ki jingjia.
Kane ka la jia ha ki snem kiba la leit noh bad ka dang iai bteng ruh haduh kine ki sngi kiba mynta.
" Ula ong ba “Ngi sngewthuh ba ka jingthmu jong ka sorkar ban kem bad set ia ki dkhot jong ka KSU ka long ban pyntieng pynsmiej ia ki ba kin pyniaid shakhmat ia ki jingtreikam jong ki na ka bynta ka bha ka miat jong ki trai ri trai muluk, hynrei ka khubor ka jong ngi sha ka sorkar ka long, leh katba phi kwah ban leh, kem ia ngi, set ia ngi, bom ia ngi, hynrei kine kin ym lah ban khanglad ia ngi ba ngin pyniaid shakhmat ia ki jingkut jingmut bad ia ki jingtreikam kiba iadei ban aijingiada halor ki hok jong ki trai shnong riewlum kiba dei ki Khasi.
" Nalor kata u la ong ruh, “Ha kaba iadei bad ka jingjia shah pyniap jong u Bah Lurshai Hynniewta ha Ichamati ki pulit ki la kem ia bun ngut ki briew, bad bun bah ki la shah khot hajir, hynrei ym shym la don ki ban wan hakhmat ka kashari bad kiba bun na ki, ki la jah rngai bad ki pulit kim shym la kem ia ki lane set phatok ia ki.
" U Bah Thabah u la ong, “Ngin dang shim ia ka rai hynrei ngi maham jur ia ka sorkar ba lada ka dang iai bteng ban kem bad set ia ki dkhot ki jong ngi, ngim banse ban shim da ki sienjam kiba tyngeh.
".
Ka Efty United XI Mynso kala jop da 6 wicket iaka Moodymmai Cricket Club haka District Cricket League kaba pyniaid da ka West Jaintia Hills District Cricket Association (WJHDCA) kaba long ha madan Khliehtyrshi Mini Stadium haka 24 tarik Iaiong.
Ka Moodymmai kaba la jop iaka toss kala tied shuwa bad buh iaka thong kaba 93 run hadien ba kala liem lut baroh 10 wicket na ka 23.
3 over.
U Ritchel Passah ula kamai 25 run naki 49 bol.
Na kaliang ka Efty u Levester Phawa ula pynhap 3 Wicket naka 1 over.
Haba beh iaka thong, ka Efty kala lah ban tied 96 run naka 19.
4 over bad liem 4 wicket.
U Riboklang Hynniewta ula kamai 53 run naki 52 bol kaba la biang pura ia u ban khur iaka nam Man of the Match bad u u Puraki Shadap ula lah ban tied 19 run naki 49 bol.
U Bamanbha Shangpliang ka Moodymmai ula khur 2 wicket naka 7 over bad u Mickey Marngar 2 wicket naka 5 over.
Ka War Jaintia Students Union (WJSU) haka 24 tarik Iaiong kala leit ban ujor halor ka jinglip bording ba khah khah bad jingjot rathai ka jingkieng iaid kali ha Lakroh kaba pyniasoh iaka shnong Muktapur Borkhat kaba don haka thain khappud Bangladesh.
Halor kine ki artylli ki jingeh ka WJSU kala ujor ha u Executive Engineer ka tnad MePDCL, Jowai bad tnad PWD (R), Jowai South Division, Jowai bala ialam da u Publicity Secretary Eversest Langstang ryngkat ki katto kattne ngut ki dkhot nongkitkam.
Ka WJSU haka jingujor kala ong, ba ka jinglip bording haka thaiñ War Jaintia da ki bun bun kynta tang shu wan u slap.
Ka WJSU kala kyntu iaka tnad ban pynbiang bording ban myntoi u paidbah Ha kaba iadei bad ka jingkieng ka WJSU kala aipor shi taiew iaka tnad PWD (Rds), Jowai South Division, Jowai ban maramot mar mar ia katei ka jingkieng naduh ka tarik ba ki iohpdiang iaka jingujor lym namar ba kim lah ban iaid ban peit iaka jinglehbymsuidniew ka PWD iaka jingshngain u paidbah ba iaid ba ieng.
Ka Seinraij Kongwasan Chyrmang kumba ju long man la u snem ha une u snem ruh kan pynlong iaka lehniam Behdeinkhlam ka ban sdang naduh ka 26 tarik haduh 28 tarik Iaiong ha madan Seinraij Chyrmang.
Kumban shu iathuh ba ka Behdeinkhlam ka Chyrmang ka dei kaba nyngkong eh kaba pyndep ha Rilum Jaintia, hadien bud sa ka raij Jowai bad Tuber.
U Secretary ka Seinraij Kongwasan Chyrmang Bah Kerlang Lakiang haba iakren sha ki lad pathai khubor, ula iathuh ka Behdeinkhlam ban pyndep da ka Seinraij Kongwasan Chyrmang kadei ka Behdeinkhlam kaba nyngkong eh hapoh rilum Jaintia.
Ula ong ruh ba ka Behdeiñkhlam ka dei ka jinglehniam ha shwa ba ki khun ka Raij kin hiar sha ki hali ki lyngkha jong ki ban pynhap ia u symbai u phniang ne ban bet ia u kba u khaw, kumjuh ruh khnang ba un bha un miat u kba u khaw ban dap ban biang ka iing ka sem.
Ha ka jingiadei bad kane ka lehniam shad Behdeinkhlam, ka Sein Raij Chyrmang ka khot bad wer sngewbha ia baroh ki khun ka Raij bad kiwei dei naduh kiba najan bad najngai ban wan sakhi lang ia kane ka lehniam.
Khyndiat shaphang ka lehniam Behdeinkhlam jong ka Seinraij Kongwasan Chyrmang, la sdang iaka haka 26 tarik Iaiong da ‘Chad Iung’ baroh shimiet haduh ka step 27 tarik.
Haka step 27 tarik haka por 6.
00 baje ki samla Rangbah naki artylli ki dong ka Chyrmang Nein bad Chyrmang Wah kila jied iaki samla Rangbah na ka bynta ban leit wad iaki dieng blai lane ‘Charoh blai’ bad ban pynpoi pat iaki shiteng sngi haki jaka bala pynmlien ki longshwa manshwa.
Ka Chyrmang Nein kan pynpoi iaka dieng blai haka jaka kaba khot ‘Moo tymmen’, katba ka Chyrmang Wah kan pynpoi iaka dien blai haka jaka kaba khot ‘Khang khrong’.
Hadien ba ki ar dong ki la pynpoi iaka ‘Charoh blai’, u Lyngdoh Kongwasan ka Raij Chyrmang ryngkat ki sangot, ki chutia, ki tymmen ki kro un leit shaw iaka Dongnein ryngkat ka nguh ka dem, ka suit ka shor ban pynpoi pat iaka ‘Charoh blai’ shajan ka Aitnar.
Ha kajuh ka por ka dongwah ruh kan pynpoi iaka Charoh blai ha jaka kaba ki khot ‘Pdengyutang’.
Haka por kumba 4 baje janmiet, la pyndep pat iaka lehniam ‘Boh synrum’ kaba dei kawei na ki lehniam kaba u Lyngdoh bad baroh ki Wasan ryngkat u Chutia un rah iaka ‘Bhang’ ban boh iaki “Dieng Synrum’ kaba long haka dur jong ka khlam.
Haka 28 tarik dangstep phyrngap la pyndep pat iaka lehniam ‘Chad Iung’ ryngkat ki wasan bad u Langdoh da kaba sympat iaki iing ki sem da u siej ryngkat ka nguh ka dem ban ioh iaka jingkoit jingkhiah jong kato ka iing ka sem napoh ka shnong ka raij.
Hadien ba la pyndep iaka ‘Chad iung’ haka por kumba 12.
00 baje mynsngi ki ar dong kin leit rung ha iing Langdoh ryngkat ka nguh ka dem bad hadien kane la pyndep pat iaka ‘Seh bhang’ ha Khloo blai ryngkat ka nguh ka dem ka suit ka shor ban khang ban kah iaka khlam ka dait ba kan rung shapoh ka shnong ka raij.
Hadien ka ‘Seh bhang’ haka por kumba 1.
30 baje nohphai sngi, ki ar dong kin pynkhein ia u ‘Khnong blai’ bad hadien kane ki ar dong kin pynhiar iaki ‘Charoh blai’ sha Aitnar.
Hadien ba la dep ban pynhiar iaki ‘Charoh blai’ ki khun ka raij kin pynhiar pat iaki rot ki rong hapoh Aitnar.
Hashwa ban bret iaki rot ki rong, haka por kumba 3.
50 baje janmiet kala don sa ka iatan hapdeng u Sangot bad u Langdoh ryngkat ka nguh ka dem bad ka suit ka shor.
Hadien kane la pyndep ruh iaka lehniam ‘Iadaw charoh’ ryngkat ka nguh ka dem ka suit ka shor bad la pyndep ruh iaka jingdain lane pom iaki khlieh Charoh blai na ka bynta ban leit bret shaki jaka ba la pynmlien ki longshwa manshwa.
Iaka khlieh dein blai jong ki Chyrmang nein yn leit bret sha Chyrmang wah, katba iaka khlieh dein blai jong ka Chyrmang wah yn leit bret sha Chyrmang Nein.
Hadien kane ka la don pat ka lehniam ‘Knia khlam’ ba la pyndep da u Langdoh bad u Chutia ha kaba ka kyrteng jong ka kniam khlam kadei ka ‘Iaknieh Yandem’.
Hadien kane u Chutia ryngkat u Tymmenkhlem kin pyndep iaka ‘Khum Yutang’ kaba dei ka lehniam khatduh jong ka Behdienkhlam da kaba khang iaka khlam khnang ba kan lait ban rung shapoh ka shnong ka raij.
Haka step 30 tarik u Langdoh ryngkat ki khun ka raij kin leit ban pynhap ia u symbai u phniang sha ki hali ki pynthor ryngkat ka nguh ka dem ban seisoh u khaw u kba ban dap ban biang ki khun ka raij baroh shisnem lynter.
Ka Seng Hynniewtrep Integrated Territorial Organization (HITO) Students’ Wing ha ka 24 tarik mynta u bnai ka la dawa ban shim da ki jingpynshitom ba tyngeh pyrshah ia ki runar kiba donkti ha kaba leh beijot kynhun ia kawei ka longkmie ha ka jingjia kaba la jia dang shen ha ka nongbah Shillong.
“Ngi dawa jur ban pynshitom pyrshah ia ki runar kiba donkti ha ka jingjia shah leh beijot ba dang shen jong kawei ka kynthei briew hadien ba  ka la shah pyndih da ki jingdih pynbuaid ha ki sawngut ki samla ha kaba ka video jong kane ka jingjia ruh ka la saphriang lyngba ki rynsan social media bapher bapher," ong u chairman ka Students’ Wing u Iajanlang Sohtun ha ka shithi sha u Superintendent of Police ka East Khasi Hills District.
“Nalor kata ngi dawa ruh ban pynshitom pyrshah ia kito ki briew kiba pynsaphriang ia ka video ha ki rynsan social media.
Ngi kwha ruh ba kito ki runar kiba donkti ki dei ban shah pynngat ha ki kyndon ain kiba tyngeh khnang ba kin ym ioh jamin, bad ngi dawa ruh ban kem mardor ia kine kiba donkti bad ban pynngat ha ki kyndon ain kiba tyngeh khnang ba kan long ka nuksa na ka bynta kiwei pat ki riew bymman bad khnang ban lah ban tehlakam ia kiba kum kine ki jingjia nangne shakhmat," u la bynrap.
Ha kawei pat ka bynta na ka liang ki bor pulit ki la ioh ban kem noh ia sawngut  kaba kynthup ia uwei u ba dang hapoh ka rta namar ka jingdonkti ha katei ka kam bymman.
Ka Fete Committee jong ka Demthring Presbyterian Secondary School kala pyntip paidbah ia ka fete ban pynmih pisa ban tei iaka skul yn pynlong haka 26 tarik Iaiong 2024.
Kane ka fete ka dei kaba la thmu ban pynlong haka 11 tarik Iaiong, hynrei na ki daw bym lah ban kiar la pynkynriah sngi haka 26 tarik Iaiong.
U Secratary Fete Committee, u la kyntu bad kyrpad ia ki paidbah ban sngewbha ban ia wan sha kane ka fete kaba la pynkhreh da ki jingialehkai bad ki jingbam kiba bunjait.
Ula iathuh ruh ban kan don ka iatur masi, bad ha ka por miet pat kan don ka bumper round Housie T.
55,555/- bad yn pnkhalai ruh iaka ticket Lucky Draw.
Ka Border Security Force (BSF) Frontier Headquarters ha ka 23 tarik Iaiong, ka la kyntait ia ka jingdonkti jong ki shipai BSF ha kaba thombor ia ki laingut ki briew lane pynjulor ia kino kino ki kali shimet ha ka shnong Sonapyrdi, East Jaintia Hills, kumba la kynnoh da ka Khasi Students’ Union (KSU) East Jaintia Hills District Unit.
Ha u kyrwoh ba la phah da u Public Relations Officer jong ka BSF la ong ba ha ka sngi Saitjain ba la lah, ki shipai BSF kiba don hapdeng ka jingap pahara ha Sonapur ki la sakhi ia kumba 3-4 tylli ki kali kiba kit shini na Ladrymbai ban leit sha ki thain khappud shapoh Kuliang – Umkiang.
La ong ba ki BSF ki la kyrpad ia ki draibar jong kitei ki kali ba kin pyni ia ki invoice/ bill, lane ia kino kino ki kot ki sla kiba iadei bad kane ka jingkit ia ka shini, hynrei kim shym la lah ban pyni ia ki kot ki sla bad pyrshang ban phet krad.
Hynrei hadien ka jingbeh thong ki BSF ki la ioh ban bat noh ia kawei ka lai hajan ka jingkieng Shymplong hynrei u nongniah u la phet krad noh sha ka jaka ba long khlaw.
Kham hadien la kam ba utei u draibar u la wanphai ha ryngkat katto katne ngut ki paralok hapdeng ka jingi shongshit kyiad bad sdang ban tim ban tla ia ki shipai BSF kiba don hapoh Check Post Sonapur.
La kynnoh ba ki la byrthen bad thaw klumar ia ki BSF, hynrei na ka liang ki shipai ki la pyrshang ban tem ia ka jingiakynad.
Hadien kane la aiti noh ia kane ka shini ba la ioh kurup kumjuh ia ka kali Bolero sha ka tnat Custom ha Badarpur.
U PRO u la ong ruh ba ha ka sngi U Blei kaba bud u heh shipai jong ka kynhun BSF u la iakynduh ia ki rangbah shnong ka Shymplong bad Sonapur kumjuh ia ki nongshong shnong ban pynithuh ia ki runar kiba donkti bad pynshai ruh halor ka jinglong jingman namar kane ka kam khaii tuh.
Ka Tnat shipai BSF ka la pyntip ruh sha ki bor pulit ka Umkiang bad ruh sha ka ophis jong u SP Khliehriat ha kaba iadei bad kane ka jingjia.
Shuh shuh la ong ba KSU kala pynsaphriang iaki khubor ialam bakla khlem ki jingshisha.
Ka KSU bad kiwei ki seng trei kam bhalang manla ka por ki pyrshang ban pynjah burom iaki BSF da ki jingkynnoh ba khlem nongrim.
Ki shipai kiba ap pahara ka iarap ban tem iaka jingkhaii beain iaka shini, namar ba bun ki nongkhaii tuh ki pyrshang har rukom ki buit ban lait na ki shipai BSF.
U dkhot ka kynhun kieng atiar Garo National Liberation Army – Regrouped (GNLA-R), uba dei ruh u nongsylla ba hakhmat eh halor kiba bun ki jingjia shah rahbor ha South Garo Hills u la shah kem noh napoh ka thain kaba pajih jong ka shnong hapoh East Garo Hills District ha ka 22 tarik mynta u bnai.
Hadien ka jingioh jingtip, ki pulit ki la ioh ban kem noh ia u Rongsrang M Sangma 29 snem rta uba dei na ka shnong Gittingre, South Garo Hills District bad ruh u nongsylla ha kiba buntylli ki jingjia shah rahbor ba dan shen ha South Garo Hills u la shah kem noh na ka shnong Rapdikgre kaba hap hapoh Williamnagar police station, East Garo Hills District, ong u SP ka South Garo Hills District u Shailendra Bamaniya ha ka sngi ba Ar kaba bud.
Kham hashwa ki pulit ki la kem noh ia san ngut ki birew kiba la shah kynnoh donkti ha ki kam rahbor ia kiba la tip kyrteng kum u Wilban M Sangma, Withmil S Marak, Sengsrang Ch Marak, Tengsrang Ch Marak bad u Aiber N Sangma.
Da ka jingih kem ia u Rongsarang, baroh kine ki hynriew ngut kiba la shah kynnoh donkti ha ki kam rahbor kila shah kem noh ha ki bor pulit, ong u SP.
Nalor kata u la pyntip ruh ba ha ka jingtohkit la ioh jingtip ba u Rongsrang M Sangma u dei uwei na ki dkhot jong ka kynhun kieng atiar GNLA (R) bad ula leh ia kine ki kam rahbor bad ki kam dawa pisa na South Garo Hills District na ka byna kane ka kynhun.
Ka Meghalaya Football Association (MFA), ka la khreh ba kan iaid beit noh shakhmat ban pynlong ia ka lympung ialehkai phutbol ba kyrpang na ka bynta ki khun samla ka jylla, katta ka ‘Meghalaya State Youth League.
’ Haba iakren bad ki nongkitkam ka MFA kaba kynthup ia u Secretary u bah Sunesh Syiem, Bah Cliff Nongrum bad Bah Freddy Kharpran kiba dei ki dkhot ka tournament committee, ki pyntip ba ha ka 4 tarik u bnai Jymmang u ban wan, ka kynhun jong ka MFA kin leit ban don bynta ha ka jingjurip ia ka rta kaba thikna (screening) jong ki samla ki ban mihkhmat ia la ki district sha kane ka lympung ialehkai.
Kane ka jingjurip bniah ia ka rta jong ki khynnah ka U-14 bad ka U-16 ka ban long ha ki saw jaka kum ha Shillong, Tura, Mairang bad Jowai, kaba mut ba ki team ba dei na East Khasi Hills ka screening kan long ha Shillong, West Khasi Hills ha Mairang, Jaintia Hills ha Jowai bad Garo Hills kan dei ha Tura.
Ki la ong ruh ba kane ka lympung ka dei ka inter district ha kaba ka jingpynialehkai kan long ha ka home bad away, bad ha kane ka lympung ki kynhun ne team baroh ki ban la  antad ban iashim bynta kin ym duna ia ka 21 tylli, hynrei ka jingiashim bynta kaba pura kan shong hadien bala dep ban jurip ia ka rta jong ki khynnah ha ka 4 tarik u bnai Jymmang u ban wan.
Ka Mawlai SC ka la ioh ban rung sha ka semi final ha ka lympung ialehkai Shillong Premier League hadien ba ka la lah ban pynliem noh ia ka Shillong Lajong FC da haduh 5-0 ha ka jingialehkai kaba la long haka 23 tarik Iaiong, ha madan SSA Statium Polo, Shillong.
Ka Mawlai SC ka la lah ban banbor naduh kaba sdang jong ka jingialehkai ha kaba ka la ioh ban thep ia ka kol kaba nyngkong ha ka minit kaba 12 jong ka kylla step lyngba u Fullmoon Mukhim.
Haba bteng ia ka jingialehkai ha ka kylla miet ka Mawlai ka la nang lah ban banbor shuh shuh pyrshah ia ki rang ialehkai jong ka Shillong Lajong ha kaba ka la ioh ban thep biang haduh sawtylli kol.
Kine ki kol ki dei kiba la thep da u Kevin Rymbai ha ka minit kaba 47, u Brolington Warlarpih ha ka minit kaba 49 u Donlad Diengdoh ha ka minit kaba 72 bad u Romarius Laban ha ka minit kaba 76.
Lyngba ki 13 point kiba ka la ioh khut khlem pat shah rem shisien ruh, ka Mawlai SC ka la thikna ban don ha ka thup Top 4 jong ka round robin stage bad ruh ban ioh rung syndon sha ka semi final ha kane ka lympung ialehkai.
Katba ka Shillong Lajong FC kan dang hap ban iakhun sa artylli ki jingialehkai ha kaba kan hap ban jop ha baroh ki artylli ki jingialehkai khnang ban ioh rung sha ka semi final.
Ka jingialehkai lashai ka sngi 24 tarik sngi Balang kan long hapdeng ka Ryntih SC pyrshah ia ka Sawmer SC ha ka por 3:15 janmiet.
U nongialam ka National People’s Party (NPP) uba dei ruh u Myntri ka Sorkar Jylla u  Rakkam A Sangma u la kubur ba kane ka  ilekshon Lok Sabha kaba dang shu dep ka dei kaba jwat bad mar iatan, hynrei u la pynpaw ia ka jingkyrmen ba ka NPP kan ioh ia ka jingjop napoh Shillong bad Tura parliamentary seat.
Haba kren sha ki lad pathai khubor haka 23 tarik Iaiong, u Rakkam u la ong, “Ngi la hap ban iakhun ia ka ilekshon kaba jwat bad ka bym shym la poi pyrkhat hapoh Garo Hills bad kumjuh na Shillong parliamentary constituency.
" “Watla katta da ka jingkyrkhu jong U Blei, ngi kyrmen ban ym jop bun bad ka NPP kan lah ban phah biang ia ka Agatha K Sangma shapoh Delhi hadien ka ilekshon," u la ong.
Haba kylli ia ka daw ha lyndet kane ka jingbatai lypa ka jong u, u Rakkam u la ong, “Kane ka long namar baroh ki nongkyrshan jong ka Trinamool Congress (TMC) ki la ai ka jingkyrshan ia u kyrtong ka seng Congress u Saleng A Sangma uba dei ruh u MLA ka Gambegre ha kaba ia ka daw halor kane ki kham tip bha ma ki.
" La ka BJP ka lah ban long pynban kum ka nongpynjot da kaba aijingkyrshan ia ka NPP, une u Myntri u la ong, “Ngam tip haduh katno kan long kaba shisha.
Nuksa, Ngam tip ka BJP kam shym la pynieng kyrtong na Shillong bad Tura.
Ha ka ilekshon MLA kaba la dep, ka BJP ka la ioh 90,000 vote na Tura.
Lada ka ai shisha ka jingkyrshan ia ngi, kane ka 90,000 vote ka dei ban leit sha ka NPP bad kan jin da la long ka jingkyrkhu, hynrei Ngam tip la kane kan jia ne em.
" U pynkynmaw ruh ba ha ka ilekshon MLA 2023 ka jingwan ialap ilekshon jong u Myntri Rangbahduh Narendra Modi bad u Myntri kam pohiing u Amit Shah ha Tura kam shym la don jingktah khyndiat ruh ha Meghalaya.
Haba phai sha ka Shillong parliamentary constituency, na ka liang u Rakkam u la ong, “Kat kiba jop kum ki MP Nga ai ka jingkhublei na ka bynta jong ki.
Hynrei, u pynpaw ia ka jingkyrmen ba ka kyrtong jong ka NPP kan ioh ia ka jingjop.
Da kaba pynpaw ia ka Shillong seat kum kaba kongsan bad kaba don burom, u Rakkam u la ong  ba ki paidbah nongthep vote ki tip bha iano kin jied namar ka Meghalaya ka dei ka bym don ei ei ruh na lade.
Kino kino ki ban wan ha ka bor kum ki MP, kata la ka long na kino kino ki party ka Meghalaya kan lah ban pyniaid ia ka sorkar tang lyngba ka jingleh isynei jong ka sorkar pdeng.
U Myntri Rangbah ka Jylla u Conrad K Sangma u pynpaw ka jingsngewsih halor ka jingjia shah pyniap dusmon jong ki laingut ki samla shynrang na Assam da kaba shang thang dusmon ha Rongmil, East Garo Hills kaba la jia ha ka 17 tarik mynta u bnai, bad ula buh ka jingkyntu ia ki nongshong shnong ka Meghalaya bad Assam ba kin kiar ban shim ia ka ain ha la ka jong ka kti bad kumjuh ruh ban leh ia ki kam pynhiar kput namar kane ka jingjia.
Na ka liang u Myntri u pynrem jur ha kaba iadei bad ka jinglap dien ia kine ki laitylli ki metiap kiba la ingkhong ba la tep hajan ka kali jong ki kaba la shah thang ha katei ka jaka kaba pynkynmaw ia ka kam leh dusmon kaba lah ban pynkhihwin ia ka jingiadei hapdeng ki paidbah nongshong shnong.
“Kiba kum kine ki jingleh kim dei ban ioh jaka ha ka imlang sahlang ka jong ngi, bad ka dei ka jingpynkhein ia ki hok longbriew manbriew.
Ha kaba kum kane ka por kaba sngewsih kthang, ka long kaba donkam ba ngin wan shakhmat kum ki riew shimet bad ki nongshong shnong ban ai ka jingkyrshan bad jingsngewlem na ka bynta kito kiba la shah ktah ha kane ka apot," ong u Conrad.
Ha kajuh ka por u la kyntu ruh ia ki nongshong shnong ka Meghalaya bad Assam ba kin kiar na ki kam pynhiar kput bad ban shim ia ka ain ha la ki jong ki kti halor kane ka jingjia bad ban ailad ban pynneh ia ka shongsuk shongsain.
“Nga kyrpad ia phi ban kiar na ki jingpynshai jong kito kiba kwah ban shim kabu lyngba kane ka jingjia na ka bynta ki jingthmu ioh jingmyntoi shimet ki jong ki, kata lyngba ka jingpynshit ban wanrah ka jingsngew iapher jaidbynriew lane ban pynphriang ia ki khubor ki bym shisha," ong u CM ka jylla.
U Conrad u la ong ba na ka liang ki bor pulit ka jylla ki la dep ban shim ia ki sienjam ban pynlong ia ka jingtohkit kaba bniah halor katei kane ka jingjia khnang ba ki runar kiba donkti kin ym ioh lait suk na ka ain.
Ha kajuh ka por u Myntri Rangbah ula phah ruh ia u kyrwoh sngewlem sha ki bahaiing jong ki longiing ba shah ktah ha kane ka jingjia kaba sngewsih.
Ki pulit ka East Khasi Hills haka 23 tarik Iaiong, ki la ioh ban kem noh ia arngut ki suba donkti halor ka jingjia shah pyniap ba dang shen ha Ichamati, bad ha Mawlai Mawroh.
Ki tyllong khubor pulit ki iathuh ba ia uwei na kine la ioh ban kem noh na ka thain Mawlai bad ia uwei pat na Nongthymmai.
“Uwei u la shah kem noh halor ka jingdonkti ha ka kam pyniap kaba la jia ha Ichamati bad uwei pat halor ka jingjia shah pyniap ha Mawlai Mawroh," ong u heh pulit.
Ha ka 2 tarik mynta u bnai arngut ki dkhot ka Khasi Students’ Union (KSU) ki la shah kem noh halor ka jingshah kynnoh donkti ha kaba iadei bad ka jingshah pyniap jong ki arngut ki nongtrei bylla sngi ha Ichamati, East Khasi Hills.
Kine ki arngut kiba la shah kem ki dei kiba la tip kyrteng kum u Shambor Shati 26 snem rta bad u Meshadap Sohpen bad ki dei ruh ki dkhot ka ka Seng KSU South Khasi Hills District.
Lah ban kdew ba ha ka 27 tarik u Lber ba la dep arngut ki briew la kynnoh ba ki la shah bom iap ha ki runar ki bym lah ban ithuh ha Ichamati ia kiba la tip kyrteng kum u Esan Singh bad u Sujit Dutta.
Kine baroh arngut ki dei ki nongtrei bylla sngi hapoh kawei ka par mawshun.
Ia ki metiap jong ki la lapdien ha Ichamati bad na Dalda.
Katkum ka ejahar ba la ujor da kiba haiing hasem jong kine ki lanot, la ong ba kane ka jingjia ka la wan jia ha ka por ba la pynlong ia ka jingialang pyrshah CAA ha Ichamati.
Katba ha ka 10 tarik mynta u bnai, uwei u nongbylla sngi uba kyrteng u Arjun Ray 52 snem rta u la khlad noh namar ka jingmynsaw hadien ba ma u ha ryngkat arngut kiwei pat ki la shah thombor ha ki runar ha ka thain Mawlai Mawroh, Shillong.
Featured Image by Klaus Hausmann from Pixabay.
Ka Phramer Cricket Club kala jop kput haduh 258 run pyrshah iaka Northeast Adventist University Cricket Club (NEAUCC) haka District Cricket League kaba pynïaid da ka West Jaintia Hills District Cricket Association (WJHDCA) kaba long ha madan Khliehtyrshi mini stadium haka 23 tarik Ïaiong.
Ka Phramer Cricket Club kaba la jop iaka toss kala tied shuwa bad buh iaka thong kaba 303 run bad kala liem 6 wicket na ka 35 over.
U Nan ula kylla long u nam tam haduh ba ula ialehkai bha haka bat bad ka bol kaba la biang pura ia u ban khur iaka nam Man of the Match.
Ula khyrwit haduh 80 run naka 55 bol bad khur 3 wicket naka ar over.
Nalor u Nan, u Sauni Nongtdu ula kamai 90 run Ka NEAU haba beh iaka thong kala liem lut baroh 10 wicket uwei hadien uwei tang hapoh 11.
5 over bad kamai tang 44 run.
U Waizer CH Sangma dei tang ma u naka NEUA CC uba la ioh ar dak ha ka jingkamai run kata 16 run naki 22 bol.
Kiwei kiba la ioh khur wicket na ka Phramer dei u Monjurlang Suchiang 3 wicket naka 7 over, na ka NEAU u Rikku T Sangma ula khur 3 wicket naka 7 over.
Ka Seng Khasi Umtyllun Sohsynnam, kaba don ha ka kyntoit Lawbah saw shnong kaba don marjan bad ka shnong Lawbah, Mawlyngbna bad Mawtepiew, Elaka u Syiem Mawsynram, Mawsynram Syiemship, East Khasi Hills, kaba jngai kumba 75 Km na ka nongbah shillong, ka pyntip ba ha ka 4 tarik u bnai Jymmang 2024,  kan pynskhem ïa kane ka tnat seng ha ka por 11 baje mynstep bad hadien kane, ha ka por 2 baje nohphai sngi yn sa pynbud pat sa da ka Shad Suk Mynsiem.
Kumta haba ïadei bad kane, ki nongïalam jong kane ka tnat, ki ïalap bad wer sngewbha ïa baroh ki parakur parakha ba kin ïa wan poi khnang sha kane ka kam bad ruh ban wan ïalam ïa ki nongshad kynthei bad shynrang khnang ba katei ka sngi kan long kaba shongkun bad iphuh iphieng.
Kane ka long kat kum u kyrwoh ba la phah da u Samla K.
Kharbhih bad Rgh T.
Risaw kiba dei Secretary bad President ka Seng Khasi Umtyllun Sohsynnam.
Ka Jingiaseng Samla KJP Synod Mihngi School, Thangskai, ka pynpaw ka jingsngew nguh bad ai khublei ia ka jingnoh synniang jong ka Dalmia Bharat Cement Ltd, Thangskai da ki tin tap tnum kiba paka (dynaroof) na ka bynta ka iingskul kaba dang shu shna thymmai ha ka shnong Thangskai, East Jaintia Hills District.
Na ka liang ka Headmistress jong ka skul ka Kong Mebarika Syih lyngba u kyrwoh ka pynpaw ba kane ka jingnoh synniang ka long da shisha ka jingkyrkhu kaba khraw na ka bynta ka Construction-cum-Fund Raising Committee jong ka skul, kaba thmu ban pynbit pynbiang ia ka iingskul na ka bynta ka jingbit jingbiang jong ki khynnah skul.
Ka Jingiaseng Samla KJP Synod Mihngi School, Thangskai ba la mihkhmat da ka Headmistress, u Secretary Bah Elder N.
Rymbai bad u Chairman Rev.
E.
K.
Mujat nalor kiwei pat ki dkhot jong ka skul ki la ai ka jingkhublei kyrpang ia ki bor pyniaid jong ka Dalmia Bharat Cement Ltd.
, Thangskai ba la mihkhmat da u Jitumoni Kalita halor kane ka kam ba bha bad halor ka jingkut jingmut ban kyntiew ia ka pule puthi hapoh kane ka thain.
“Kane ka jingnoh synniang ym tang ba ka pynpaw halor ka bynta kaba iadei bad ka jingtei ia kane ka skul ka jong ngi, hynrei ruh ka pynpaw halor ka jingkongsan jong ka jingiatreilang hapdeng ki kompeni shimet bad ki tnat pule puthi na ka bynta ban btin lynti bad tei ia ka lawei ka ban wan," pynpaw ki bor pyniaid skul.
Lah ban kdew ba ka Dalmia Bharat Cement Ltd la slem bha ka la don ia ka bynta kaba khraw ha ka ban khmih na ka bynta ka bha ka miat jong ki nongshong shnong.
Kane ka jingnoh synniang sha ka skul jong ka KJPSM, Thangskai ka pyni halor ka jingkut jingmut ban kyntiew ruh ia ka imlang ka sahlang nalor ka jingpyntreikam ia ki kam khaii pateng.
Ka Khasi Students’ Union East Jaintia Hills District Unit kala kynnoh ba ki shipai BSF kiba ap pahara ha Sonapyrdi la kynnoh ba kila khie wahleng bad bom shoh dusmon iaki briew bad pynjulor iaki kali haka 21 tarik Iaiong.
U General Secretary KSU East jaintia Hills District Unit, KS Suchiang, ula ong ba kane ka jingjia kala jia haka por 9 baje mynmiet, hynrei ym lah ban tip na kaei ka daw kine lai ngut ki briew kiba na Thangskai bad Lum Tongseng kila shah tied shah bom haduh ban da jem jai ha ki shipai BSF kiba ap pahara ha Sonapyrdi.
Nalor kata la kynnoh ba ki shipai BSF kila bom naphang iaki ar tylli ki kali haduh ban da julor phom ki iit na ka bynta ba shadien bad shakhmat.
Kine ki kali ki dei ki Maruti  S-Presso.
Ka KSU halor kane ka jingjia kala pynrem jur iaki shipai BSF kiba la thombor ia ki briew ba lui lui nakapor shaka por, katba iaki khar Bangladesh kiba prong tuh bad leh ki kam bymman ba har rukom kim jong ioh kem.
Ka KSU kala pyntip ba kin lum jingialang haka 23 tarik Iaiong halor kane ka jingjia bad ki nongshong shnong ban shim iaka rai.
Ka liang pyrshah Voice of the People Party (VPP) haka 22 tarik Iaiong, ka la beh seng noh sa ia u kyrtong MLA bad ia u Working President napoh Mairang halor ki jingkynnoh ialeh pyrshah  party ka jong ki.
U Bah Shanlang Warjri uba dei u kyrtong MLA napoh Mairang bad u Bah Kherup Sing Thabah uba dei u Working President ka Mairang Circle ki la shah beh noh na ka Seng lyngba ka shithi ba la phah da ka State Executive Committee jong ka party.
Ha kane ka shithi beh seng, u Chairman ka VPP disciplinary committee u Dr Kara H Shen u la ong, “Kumba la bthah da ka Executive Committee, ngi kiba soi kyrteng harum ngi pyntip sha phi ba ka party ka la shimkhia ia ki jingkren, ki jingleh bad ki kam ki jong phi kiba long pyrshah kum ki dkhot jong ka party.
Hadien ba la bishar bniah ia kine ki jingleh jingkam ki jong phi, kine hi ki la paw shai kdar ba ki long pyrshah ia ki nongrim ka party ka jong ngi.
" Kine ki jingleh ki jong ka pynlong ia ngi ba ngin ym don da kiwei pat ki lynti hynrei ban beh seng noh mardor ia phi na ka party" u la ong.
Kane ka la wan long ruh tang ar sngi hadien ba ka Seng VPP ha ka 20 tarik mynta u bnai  kala beh seng noh  ia u dkhot jong ka State Executive Committee namar ki jingkren kiba long pyrshah ia ka party.
U Bah Avner Medon Pariat, uba dei u kyrtong ka VPP uba iakhun pyrshah ia ka MLA ka East Shillong bad Myntri Sorkar Kong Ampareen Lyngdoh ha ka elekshon 2023, ula shah beh seng halor ka jingkynnoh kren pyrshah ia ka party ha ki rynsan social media bad iaroh ia kawei pat ka party.
Ka Hynniewtrep Integrated Territorial Organization (HITO) ka la kyntu ia ka Sorkar Jylla ba ka dei ban pynjynsur ha kaba iadei bad ka rta thep kam pulit ha ka Jylla.
Ha ka dorkhas ba la phah sha u Myntri Rangbah ka Jylla u Conrad K Sangma haka sngi Nyngkong, u President ka HITO u Bah Donbok Dkhar u la ong, “Ngi phah ia kane ka jingthoh ban kyrpad ia phi ba phin pdiang ia ka mat kaba iadei na ka bynta ban pynjynsur ia ka rta ha ka jingthep kam pulit hapoh ka Jylla.
Ka jingpynrung kam bad ka jingaplai lyngba ka online na ka bynta ki post ba lait ha ki kyrdan bapher bapher ha ka tnat pulit bad fire department ka dang iaid shakhmat, bad ngi kyntu ia phi ban don ka jingsngew ha kaba iadei bad ka jingpynjynsur ia ka rta.
" Nalor kata u kyntu ruh ia ka sorkar ba kan sngewlem ha kaba iadei bad kito kiba don ia ka jingthrang ban thep kam bad kiba la heh ha ka rta namar ka jingwan sar jong ka khlam Covid-19 kaba la ktah jur ruh ia ka imlang ka sahlang bad ia ka jinglong jingman kaba man ka sngi jong ki paidbah nongshong shnong.
“Kiba bun ki khynnah samla ki don ia ka jingangnud ban aijingshakri ia ka Jylla lyngba ka tnat pulit, bad kin long kum ki nongkamai ha ki iing kiba iaksaid ha ka liang ka ioh kam ioh jam namar ka rta jong ki.
Da ka jingpdiang sngewbha ka jong phi halor kane ka bynta, kan long ka jingiarap kaba khraw na ka bynta kito kiba wad jam, bad na ka liang ki paidbah hi kin sngewnguh shibun ia phi bad ia ka sorkar," ong shuh shuh u Bah Donbok lyngba ka shithi.
U Vice President ka BJP, uba dei ruh u MDC ka Tura u Bernard N Marak haka 22 tarik Iaiong, u la dawa ia ka jingtuklar jong u Myntri Rangbah ka jylla u Conrad K Sangma ha kaba iadei bad ka jingjia shah rahbor, ka jingshah thombor bad shah leh beijot jong ki sawngut ki khynnah kynthei kiba dei ki trai shnong kaba la jia ha Chenga Benga Mela ha rilum Garo.
Ha ka shithi sha u CM ka Jylla, u Marak u la ong, “Ngam pynrem jur ia ka jingshah rahbor, shah thombor bad ka jingshah leh beijot jong ki sawngut ki khynnah kynthei kiba dei ki trai shnong ha Chenga Benga Mela ha Garo Hills ha kaba ka kynhun runar ia kiba la suba jur ba ki dei na ki thain khappud ki la wan rung sha kane ka mela bad leh ia kane ka kam pyntriem bad phet krad noh da kaba iehnoh jyndat ia kine ki lanot hapdeng ka jingsangsot.
“Ia ka ejahar la dep ban ujor, kumta Nga kyntu ia ki bor ba dei khmih na baroh ki ar jylla ba kin shim mardor ia ki sienjam ban thwet bad pynshitom ia ki runar kiba donkti bad ban pynngat ha ki kyndon ain.
La kyrpad ruh ban pynioh ia baroh ki lad jingiarap sha kino ki lanot kloi katba lah khnang ban pynthikna na ka bynta ka jingshngain ka jong ki," u la bynrap.
U Marak u la ong ruh ba kalong kaba sngew bynniaw shibun halor ka jingkhie rasong biang ki kam pyntriem ha ki thain khappud ka Meghalaya bad Assam da kaba shim kabu na ka jingduna ki bor pahara ha ka por ba pynlong ia ka ilekshon.
Kine ki runar la iohi kumba ki la wan sha kane ka mela da ka jingthmu kaba sniew, kata khamtam da kaba thmu sniew pyrshah ia ki khynnah kynthei trai shnong ki bym bna ei ei ruh halor ka jingma na ka jingleit sha kane ka mela.
“Kumta Nga kyrpad jur ia phi ban shimkhia mardor bad ban tehlakam ia kiba kum kine ki kam pyntriem kiba mih lyngba ki jaka ialum paidbah kaba buh jingma ia ki khynnah bad ki samla ba lui lui.
Ka jingshim khia ka jong phi kan pynthikna halor ka jingpynioh mardor ia ka jingbishar hok bad ban pynshitom mardor ia kito kiba donkti ha kane ka kam pyntriem," ong u Marak ha ka shithi.
“Nalor kata nga kyntu ruh ia phi ban shimkhia halor ka jingjia kaba la jia ha Ballonggre ha kaba arngut ki khynnah kynthei ki la shah tynrah ha ka trok dumper kaba la phet krad bad wanrah ka jingmynsaw jur ia kawei na ki," ong u Marak.
Shuh shuh u Marak u kyrpad jur ruh ia ka sorkar ba ka dei ban pynioh ia ka jingiarap bad jingkyrshan na ka bynta kine ki lanot.
Featured Image by Kai from Pixabay.
Ka Rangdajied United FC ka la kylla long ka Club kaba nyngkong ka ban ioh rung sha ka semifinal ha ka jingialehkai Shillong Premier League hadien ba ka la lah ban pynrem noh ia ka Nangkiew Irat SC da 2-1 ha ka jingialehkai kaba la long haka 22 tarik Iaiong ha madan SSA Stadium Polo, Shillong.
Ha kane ka jingialehkai kaba mar ia biangbor, ka Rangdajied ka la ioh ban pynkhih jar nyngkong lyngba u Ieitlang Syiemlieh ha ka minit kaba 45 jong ka kylla step.
Haba bteng ia ka jingialehkai ha ka kylla miet ka Nangkiew Irat ka la ioh ban pyniakhaid lyngba ka kol ba la thep da u Flavius Lalruakima ha ka minit kaba 77.
Hynrei, ha kaba khatduh ka Rangdajied ka la ioh ia ka jingjop lyngba ka kol ba la thep da u rangialehkai uba dei u substiture u Wanlamsuk Nongkhlaw hashwa ban kut noh  ka jingialehkai.
Mynta ka Rangdajied ka la don ha ka kyrdan kaba nyngkong, kata hadien ba ka la ioh ban khur pura ia ki 15 point lyngba ki santylli ki jingialehkai ha kane ka samoi bad thikna ban ioh rung sha ka semifinal.
Katba na ka bynta ka Nangkiew Irat kane ka dei ka sien shah rem kaba sawsien kynthih bad iai neh ha ka kyrdan kaba hynniew.
Lashai ka sngi 23 tarik yn ioh ban sakhi ia ka jingialehkai kaba itynnad hapdeng ka kynhun lahduh jong ka samoi kaba la dep ka Mawlai SC pyrshah ia ka Shillong Lajong FC ha ka por 3:15 janmiet.
Ka Ummulong Cricket Club kala pynliem da 152 run iaka West Jaintia Police Cricket Club haka District Cricket League kaba pyniaid da ka West Jaintia Hills District Cricket Association (WJHDCA) kaba long ha madan Khliehtyrshi haka 22 tarik Iaiong.
Ka Ummulong Cricket Club kaba la jop iaka toss kala kamtrai ban tied ha kaba kala buh iaka thong kaba 265 bad liem 8 wicket naka 35 over.
U namtam ha kane ka jingialehkai u dei u Heimonlang Lyngdoh uba la kamai 82 run na ki 43 bol ryngkat ki 3 wicket kaba la biang pura ia u ban khur iaka nam Man of the Match haka sien kaba ar ha kane ka lympung.
Nalor u Heimon, ar ngut kiwei pat ki nongtied ka Ummulong kiba la synniang run ki dei u Chongtre Iman Lamare 51 run naki 36 bol bad u Heisniawlangki Lamare 47 run na ki 50 bol.
Ki bowler ka West Jaintia Police kiba la khur wicket ki dei u Ram Ksoo 4 wicket bad u Khaljeng Marak 3 wicket naki 7 over.
Haba beh iaka thong ka WJPCC ka la lah ban kamai tang 113 run naki 27.
4 over bad liem lut baroh ki wicket.
U Ishan Siangshai ula lah ban synniang 37 run naki 67 bol.
U Wellmanson Passah ka Ummulong ula khur 4 wicket naka 5 over.
Khnang ban pynioh ia ka rynsan kaba dei biang na ka bynta ki samla pule kumjuh na ka bynta ki kmie ki kpa ki jong ki, kiba dei na ka thain Jaintia Hills ban ioh ban jied ha ka liang ki lad jingpule shabar ka Jylla Meghalaya, na ka liang ka TSL Events Management Jowai kan pynlong ia ka “1st Edition Education Fair" kaba ar sngi kynthih naduh ka 3 tarik u Jymmang 2024, ha North Liberty School Higher Secondary School, Mookyrdup, Jowai.
Ha kane ka Education Fair yn wan iashim bynta ruh da ki tnat pule puthi ba pawkhmat kum ka Alliance University Bangalore, MIT University Shillong, IndoGlobe Institution Bangalore, Royal Global University Assam bad bun kiwei pat.
Kane ka rynsan ka tyrwa ruh halor bunjait ki lad jingpule bad kumjuh ha ka liang ki prokram aijinghikai ha ka ioh kam ioh jam.
Ki nongleit iashim bynta ha kane ka Education Fair kin ioh ia ka lad ban iamir jingmut beit beit bad ki nongmihkhmat na kitei ki jaka pule bad ki tnat aijinghikai khnang ba kin lah ban sngewthuh kham bha shuh shuh halor ki prokram kiba ki tyrwa.
Haba pyntip ba ym donkam bai rung ban wan sha kane ka Education Fair, na ka liang ki nongpyniaid ki la ong, “La ki dei ki khynnah pule high school kiba thmu ban bteng ha ki kolej, ki riew shemphang ha ki jait kam bapher bapher kiba kwah ban kyntiew lyngba ka jingbteng ia ki jingpule, lane ki kmie ki kpa kiba wad lad ban btin lynti ia la ki khun ha ki jingpule, kane ka dei ka rynsan kaba biang tam na ka bynta jong ki.
Ia ki jingtip ba kham bniah lah ban phone sha ka TSL Events Jowai ha u nombor +91 7899739904.
U Ma Philemon Lyngdoh MDC barim ka Jaintia Hills Autonomous District Council (JHADC) ba shong ba sah ha Chutwakhu, Jowai ula khlad kynsan haka 21 tarik Iaiong, 2024.
U Philemon u la long MDC ar samoi ha JHADC.
La pynkit ia u sha hospital hynne ka nohphai sngi bad la pynbna ba ula khlad shuwa ban poi ha Dr Norman Tunnel Hospital.
Ka met kaba sah jong u yn tep ha u lum jingtep Balang Presbyterian Jowai haka 23 tarik Iaiong.
Ka liang pyrshah Voice of the People Party (VPP) haka Saitjain ka la beh seng noh ia u dkhot ka State Executive Committee jong ka namar ki kam kynthoh pyrshah party ki jong u.
U Avner Medon Pariat uba dei ruh u kyrtong ka VPP uba iakhun pyrshah ia ka MLA ka East Shillong kaba dei ruh ka Myntri sorkar ka Kong Ampareen Lyngdoh ha ka ilekshon Assembly 2023, u la shah kynnoh donkti halor ki kam kynthoh pyrshah ia ka party bad iashah ia kawei pat ka party sain pyrthei lyngba ki rynsan social media.
“Kumba la hukum da ka State Executive Committee, ngi pyntip sha phi ba ka party ka la shimkhia ha kaba iadei bad ki jingkynthoh ba dang shen ki jong phi pyrshah ia ka party na ka bynta ban pynpaw jingkyrshan ia kawei pat ka party sain pyrthei lyngba ki rynsan social media kaba long kaei kaei ka bym lah ban pdiang na ka bynta u State Executive Committee," ong u Chairman ka VPP disciplinary committee, u Dr Kara H Shen ha ka shithi beh seng sha u Bah Pariat.
“Ka jingkren bad ka jingpynpaw ka jong phi ka la pynjah burom ia ka party bad pynduh mynsiem ha ka jingialeh ka jong ngi ban pynkhlain ia ka party.
Kan ka kam ialeh pyrshah seng ka jong phi ka la pynlong ia ngi ba ngin ym don da kiwei pa ki lad ki lynti hynrei ban beh seng mardor," ong u Dr Shen.
Ka Moodymmai CC kala jop da 79 run iaka Khliehtyrshi CC haka District Cricket League ka West Jaintia Hills District Cricket Association kaba long ha madan Khliehtyrshi haka 20 tarik Iaiong.
U namtam ha kane ka jingkhur namjop ka Moodymmai u dei u Bamanbha Shangpliang uba marwei ula kamai 78 run naki 52 bol.
U Bamanbha ula ialehkai bha ruh bad ka bol ha kaba ula khyrwit 5 wicket na ka 6 over kaba la biang pura ia u ban khur iaka nam Man of the Match.
Ka Moodymmai kaba la jop iaka toss kala tied shuwa bad buh iaka thong kaba 226.
Ka Khliehtyrshi haba beh iaka thong kala liem lut baroh 10 wicket hadien ba kala kamai tang 146 run naka 21.
2 over.
U Mewada Shylla ula lah ban tied 38 run naka 33 bol bad u Rio Hame Rymbai ula lah ban tied 33 run naki 20.
U HD ula khur ruh 4 Wicket naki 5.
4 over bad u Demikhon u Ma ula pynhap 3 wicket naki 7 over.
Ka Jylla Meghalaya ka la sakhi halor ka jingwan poi bun eh jong ki nongwan thep vote ha kane ka Ilekshon Lok Sabha 2024 kaba la kut noh ha ka 19 tarik mynta u bnai kaba long haduh 76.
60% ban jied ia ki nongmihmihkhmat kiba thymmai sha ki artylli ki Lok Sabha seat, kata na Shillong bad Tura “Ka jingdon jong baroh ki nongwan thep vote ha ka Jylla ka long 76.
60 percent," ong u Chief Electoral Officer (CEO) u Dr BDR Tiwari ha ka 20 tarik Iaiong.
Ka percentage ka jingdon jong ki nongwan thep vote ka la kiew da 5.
23 percent haba ia nujor bad ka Ilekshon Lok Sabha kaba la long ha u snem 2019, kaba long da 71.
37 percent.
Kumba 22.
26 lak ngut ki nongthep vote ki la pyndep ia ki hok ki jong ki ha ka jingiathep vote kaba la long ha ka 19 tarik mynta u bnai, ha kaba 11.
27 lak ki dei ki kynthei bad 10.
99 lak ki dei ki shynrang.
Ka jingdon jong ki kynthei kiba wan thep vote ka long 78.
62 percent kaba kham heh haba ianujor bad ki shynrang kaba long da 74.
53 percent.
U Tiwari u la ong ba ka  jingdon jong ki nongwan thep vote na ka bynta ka Tura parliamentary constituency ka long haduh 81.
37 %, katba ka Shillong parliamentary constituency  ka long tang 73.
78%.
Ka assembly segment kaba hap hapoh Shillong Constituency bad kaba don bun eh kiba wan thep vote ka dei ka Ranikor ha South West Khasi Hills, kata da haduh 80.
55 percent katba kaba duna tam ka dei ka South Shillong kba long tang 58.
36 percent.
Katba ha kaba iadei ba ka Tura constitunecy, ka Rajabala ka la sakhi ia ka jingdon bun eh ki nongwan thep vote kaba long haduh 87.
85 % katba kaba duna tam ka dei ka South Tura da tang 69.
60 %.
Ka South Tura ka dei ka constituency ba la mihkhmat da u Myntri Rangbah ka Jylla u Conrad K Sangma.
Ha kawei pat ka bynta, u CEO u pyntip ba ka jingpahara ia baroh ki strong room ha ki 13 tylli ki centre hapoh ki khatar tylli ki district headquarter bad ka Sohra Civil Sub Division ka la long kaba biang pura.
Ka jingniew ia ki vote na ka bynta kane ka Ilekshon Lok Sabha kan long ha ka 4 tarik u bnai Jylliew 2024.
Ka kyrtong ka Seng NPP na Shillong parliamentary seat kaba dei ruh ka Myntri Sorkar, ka Kong Ampareen Lyngdoh ha ka 19 tarik Iaiong, ka la ong ba ka jakhlia ne ka politik jong ka jingiapyniashun briew ba la wanrah da ka liang pyrshah Voice of the People Party (VPP) ha ka kam sain pyrthei ha Meghalaya ka dei kaba sngew bynniaw shibun.
Haba kren sha ki lad pathai khubor hadien ba la pyndep ia ka jingthep vote, ka Kong Ampareen ka la ong, “Ngan nym ong ba ka ilekshon ha Meghalaya ka la long kaba khluit bha, hynrei Ngan ong ba ki don ki nongialeh ha ka kam sain pyrthei kiba pynjakhlia, ka jingbym don ia ka burom bad ka dei kane ka party kaba pynkthang ia ki jingmut jingpyrkhat jong baroh, bad dei na kata ka daw Nga la kren halor ka jingbam klop ia ki jingmut jingpyrkhat jong baroh.
Kito ki sngi jong ka jingiaburom markylliang hapdeng baroh ki party sain pyrthei ha ka jylla ki la kut noh.
" Ka Kong Ampareen ka la ong ruh, “Nga la don bynta ha ki kam sain hima sima naduh ba Nga dang 8 – 9 snem rta, hynrei Ngam pat ju iohi ia kaba kum kane ka mynsiem isih briew, bad kane ka dei kaba ima shibun bad kane hi ka ban sa pynjot ia ngi.
" Haba kylli, ka Kong Ampareen ka la ong, “Kane ka dei ka sien kaba nyngkong ba Nga la iakhun ia ka ilekshon MP, Ngan nym ong ba nga sngew skhem, hynrei Ngan ong ba ka kynhun jong nga ka la trei shitom shibun, ka party jong nga ka la iatrei bha ha kane ka kynti bad baroh ki shipai ki la iatrei borbah ban pan ia ka jingkyrshan jong u paidbah, bad lada phi kylli ia nga la kane kan long ne em kaba seisoh, Nga ngeit kan urlong namar baroh ki la iatrei shitom ban iakhun pyrshah ia ka politik jong ka jingpyniashun kaba la mih ha ka jylla Meghalaya tang na ka bynta kawei ka MP ilekshon.
" Hab shim ia ka jingiaid lynti kum kaba sngewhun, ka Kong Ampareen ka la ong, “Nga la trei shimtom bad shimkhia naduh ka mynsiem, Nga la aiti lut met bad mynsiem bad nga la ai ia kaba bha tam ha ka jingiaid lynti ha baroh ki 36 tylli ki constituency.
Nga kular ba Ngan nangtrei shitom ban pynthikna bad ngin iatreilang ha baroh ki 36 tylli ki constituency ban pynthikna halor ki jingioh jingmyntoi na ka bynta u paidbah.
" Shuh shuh ka la ong, “Ngi don hangne ban shakri ia u paidbah, ngim dei ban iapein bad nga la buh jingthoh ruh halor baroh ki jingiakynduh ha kane ka jingiaid lynti ioh ba nga klet bad Ngan pynthikna ba ngan iasaid bad iasyllok bad kren ia ki mat ne ishu kiba nga sngew ba ki donkam kyrkieh ban leh ei ei da ka sorkar.
".
U nongialam ka All India Trinamool Congress (AITC) uba dei ruh u Myntri Rangbah barim ka Jylla u Mukul Sangma ha ka 19 tarik Iaiong, u la pynpaw ia ka jingsngew skhem ba ka party jong u kan ioh ia ka jingjop na Tura parliamentary seat namar ki paidbah nongshong shnong ka Garo Hills ki la angnud ban iohi ia ka jingkylla.
“Ngi sngew skhem kat haduh mynta ba ngin ioh ia ka jingjop bad Nga kwah ban ai khublei ia ki paidbah," ong u Mukul haba kren sha ki lad pathai khubor hadien ba u la pyndep ia ka jingthep vote ban kyrshan ia u kyrtong ka party uba dei ruh u MLA barim na Rangsakona u Zenith M Sangma.
U la ong ruh ba ka jingkiew ka percentage jong ki nongwan thep vote ka pyni halor ka jingthrang jong ki paidbah ban wan iashim bynta bad kaba pyni ia ka dak halor ka jingangnud ban wanrah ia ka jingkylla.
“Kumba ka long haba ki paidbah ki la angnud shisha ban ioh ia ka jingkylla kane ka dei kaba phi iohi, bad kumta ngi sngew skhem ba ngin iaid sha ka lynti jong ka jingjop," u la ong.
Haba kylli, u Mukul u la ong, “Kan don khyndiat ka jingiakhun hapdeng ki lai party (ha Tura) hynrei ka jingiakhun kan kham long bad ka sitting MP.
" “Ngi don ia ka vote bank.
Ki constituency kiba la angnud ia ka jingkylla ki kynthup ia ka South West Garo Hills, North Garo Hills kumjuh ki bynta jong ka West Garo Hills, bad phi iohi ia kane ka jingthrang jong ki paidbah kaba pynpaw ia ka jingangnud ia ka jingkylla hapoh ki nongbah jong ki district ka Garo Hills.
Nga tharai ba kane ka jinglong ka dei kaba nga la iohi ha kane ka ielskhon kaba mynta, kumta ngi kyrmen bad kane ka jingangnud jong ki paidbah kan long kaba seisoh," bynrap u Mukul.
Halor ka jingpulom jong ka INDIA block ha Meghalaya, une u CM barim ka Jylla u la ong ba kane ka dei namar ka jingiasylla hapdeng ka Congress, NPP bad ka BJP.
Halor ka rai jong ka AITC ban ym pynieng kyrtong napoh Shillong seat, u Mukul u la ong, “Namar ba ngi la pynkhreh ban pyniaid beit ia ka jingthmu bad ka jingkut jingmut ban pynieng tang uwei u kyrtong kum ka India block, ngim shym la pynkhreh.
U la ong ruh ba ka INDIA block ha ka jingshisha hi ka la pulom ha ka thain Shatei Lammihngi (North East).
Ka Jylla Meghalaya ha ka 19 tarik Iaiong, ka la sakhi ia ka jingwan iashim bynta jong ki 72.
33% ki nongthep vote sha ka election Lok Sabha na ka bynta ki artylli ki parliamentary constituency, kata ka Shillong bad Tura.
Ka jingdon jong ki nongwanthep vote mynta ka kynti la khmih lynti ba kan kham bun shuh shuh ban ia ka MP Election kaba la long ha u snem 2019 kaba long 71.
42% katba mynta ka kynti kala kynjoh sha ka 72.
33% haduh ka por 7 baje mynmiet.
Baroh ki don 10 ngut ki kyrtong kiba ia aireng ha kane ka ilekshon ha kaba 6 ngut ki na Shillong parliamentary constituency bad 4 ngut na Tura parliamentary constituency.
“Ngin dang ioh ia ka percentage kaba khatduh ka jingwan poi jong ki nongthep vote ha ka jylla hadien ba ngi la ioh pdiang ia ka jingkhein kaba pura bad ngi khmih lynti ba kan nangkham kiew," ong u Chief Electoral Officer (CEO) Dr BDR Tiwari haba iakren sha ki lad pathai khubor.
Watla katta u la ong ba ka percentage ka jingdon jong ki nongwan thep vote ha Shillong parliamentary constituency ka kham kiew hynrei ha Tura ka kham duna.
“Haduh ka por 5 baje janmiet, ka jingdon jong ki nongwan thep vote ha Shillong ka long 70.
26% bad Tura 69.
31%, " u la ong da kaba bynrap ba ha u snem 2019, ka percentage jong ki nongwan thep vote na ka bynta ka Tura ka long haduh 81.
38% bad ka Shillong tang 65.
48%.
Haba pynpaw ia ka jingkmen halor ka jingiaid beit ha ka jingpynlong ia kane ka ilekshon khlem kino kino ki jingjia, u CEO u la ong, “Nga sngewkmen shibun bad ka Lok Sabha ilekshon kaba 18 ka la long kaba iaid beit iaid ryntih hapdeng ka suk ka sain.
Kim shym la don kino kino ki jingjia sha kino kino ki jaka," u la ong.
U la pyntip ruh ba ha baroh ha ka por ba la pynlong ia ka mock poll bad ha ka polling, 47 tylli ki BU, 34 CU bad 109 ki VVPATs la dep ban bujli noh da kiwei bad ia kiba la lah ban pyndep ha ka por kaba biang.
U la ong ruh ba ia ka webcasting la leh ia kumba 1886 tylli ki polling station ban khmih bniah ia ka rukom pyniaid ia ka ilekshon.
Kumjuh ha kaba iadei bad ki jingpynkhein ia ka Model Code of Conduct (MCC), u Dr Tiwari u la ong, “Ngi la ioh jingtip halor kane bad na ka liang u Returning Officer jong ka Shillong u la shimkhia halor kane ka bynta.
U la ong ruh ba la dep ban ujor da ka ejahar, bad u RO u la shim ia la ki jong ki sienjam kiba tyngeh.
Ia kane u la pynpaw halor ki jingjia ha kaba uwei u nongthep vote u la shondur ia ka EVM machine ban pyni ia ka jingkyrshan ka jong u na ka bynta ka party sain pyrthei bad uwei uba rah ia ka shap jong kawei pat ka party ha ka por ba leit thep vote.
Haba kylli hato ia kiba kum kine ki vote yn khein ki bym treikam, u CEO u la ong, “Ka long kaba shem shitom, hynrei hadien ba ngi la bishar bniah ia kane ka bynta ngin sa shim ia ki sienjam kiba dei ban leh.
" Nalor kata u la ban ruh ba ka Model Code of Conduct kan dang bteng ban treikam tad haduh ka sngi ban pynbna ia ka result jong kane ka Lok Sabha ilekshon ha ka 4 tarik u bnai Jylliew u ban wan.
Ha kajuh ka por u CEO u pyntip ruh ba la pynjur ia ka jingpahara na ka bynta ki 13 tylli ki strong room ha ki 12 tylli ki district bad ha kawei ka Civil Sub Division.
Shuh shuh u la ong, “Haduh 7 kompeni ki bor pahara CAPF kin don bynta ha ryngkat ki bor pulit ban pynkhreh ia ka plan ba pura ha ryngkat ka jingiasyllok bad ki Deputy Commissioner bad SDO, kumta baroh ki jingdonkam la dep ban pynbiang na ka bynta ban pahara ia ki Strong Room.
Ki don 13 tylli ki Strong Room 12 tylli ki don ha ki District Headquarters bad 1 ha Sohra Civil Subdivision.
" Katkum ka jingpynpaw ka jong u la ong ruh ba ka jingniew ia ki vote ruh kan long ha baroh ki 13 tylli ki jaka.
Ka don ka jingong ba ka thma bah kaba lai, ka ban wan jia ka dei ka na ka daw jong ka um, bad kine ki dak ki shin kila paw tynkrein ha ki jaka ba tih iaki mar poh khyndew bad saiñ iaki mar poh khyndew.
Kane ka jingjakhlia ka um kala wan jia long haka shnong Nongsning bad Umrasong bad ka daw ka dei na ka jingthmu pynieng iaka karkhana saiñ rnga dewiong ne Coke Factory kaba la tip kum ka Prisidium Breeze kaba don ha khappud kine ki ar shnong ba hap hapoh ka Elaka Sutnga, East Jaintia Hills District.
U Waheh Shnong Nongsning u Bah Dipsing Bareh ula ong, ha kaba iadei bad kane ka karkhana Coke, na ka liang ka Dorbar shnong Nongsning ka la dep ban buh ki jingujor naduh u snem 2022 sha u Deputy Commissioner ka East Jaintia Hills bad kiwei kiwei ki bor halor ka jingshah ktah ka umbam umdih kine ki ar shnong.
Lah ban pynkynmaw ba Meghalaya State Pollution Board (MSPCB) ha ka 9 tarik Rymphang 2024 kala ai show cause notice ia kane ka karkhana Prisidium Breeze bad bthah ban pynkhuid iaka sawdong sawkun ka jaka pynieng karkhna bad ban pynthikna ba ki umbam umdih kim dei ban shah ktah.
Pynban haduh mynta kane ka karkhana kala leh bymsuidniew iaka kane ka jingbthah ka MSPCB, la kynnoh u waheh shnong ka Nongsning.
Hadien kane u paidbah nongshong shnong ka Nongsning Umrasong kila mih paidbah ban pyrshah ia kane ka karkhana bad ha kajuh ka por ka ka MPSCB kala jurip ia kane ka karkhana bad la bthah iaka ban khang shipor.
U Waheh Shnong Nongsning, Dipsing Bareh ula ong ba kane ka um ka dei kaba jakhlia tam bad ula kyntu iaka sorkar ban shimkhia ban peit iaka jingeh ki nongshong shnong ba kin ioh iaka um bam umdih kaba khuid.
Ka Election Lok Sabha 2024 ha khappud Assam Meghalaya kala iaid beit iaid ryntih haka 19 tarik Iaiong.
Kane ka jingjied ka long na ka bynta ban jied iaki ar ngut ki MP sha ka 18th Lok Sabha, kaba ka result yn pynbna haka 4 tarik Jylliew.
Haduh 7 baje miet ka jingwan ki nongthep ha baroh ar seat ka long kala kynjoh iaka 72.
33 percent ka jingthep vote ki paid nongshong shnong ka jylla, iathuh ka khubor na ka tnad election ka Jylla bad la khmih lynti ba kane ka rekod thep vote kan tam ia ka jong u snem 2019 kaba kot 71.
42 percent.
Haba phai sha ki jaka khappud ruh ka jingthep vote ha khappud Assam Meghalaya, ruh kala iaid beit ka jingwan ka vote kala poi haduh 3272 na ka 5662 ka vote.
Kine ki kynthup iaka Assembly Constituency ka Mowkaiaw bad ka Nartiang.
Ha ka Shnong Mukroh kaba hap hapoh 4-Mowkaiaw Assembly Konstituensi ka don kawei ka polling station na bynta ki kynthei bad kawei ka polling station na bynta ki shynrang bad kine ki polling station ki dei tang na bynta ki nongshong shnong jong ka Shnong Mukroh.
Tang 431 ngut ki shynrang na ka 821 ngut ki la wan thep vote katba na ki 810 ngut ki kynthei ki nongwan thep vote ki long tang 476 ngut.
Katba ha Shnong Khanduli kaba hap hapoh 1-Nartiang Assembly Konstitwensi ki don ar tylli ki polling station mar kawei na bynta ki kynthei bad shynrang bad ha ki polling station ba don ha Khanduli, ki nongwan thep vote ki long na Khanduli, Myn-i, Umshangiar bad Umplu.
Na ka 1004 votes jong ki shynrang, ki nongthep vote ki long haduh 707 ngut katba na ka 975 vote jong ki kynthei, ki nongthep vote ki la long 751 ngut.
Sa artylli pat ki polling station ki long ha Shnong Tum Tum hapoh kaba hap ha 4-Mowkaiaw Assembly Konstitwensi bad ki dei na bynta ki nongthep vote na Tum Tum, Myntang tihwieh, Pdienlapatein, Psiar, Khatkasla, Mowluber.
467 ngut ki shynrang ki la wan thep vote na ka jingdon vote kaba 996 vote pura bad 431 ngut ki kynthei ki la wan thep vote na ka 1056 ngut.
Ka Meghalaya Human Rights Commission (MHRC) ha ka 18 tarik mynta u bnai ka la kyntu ia u  Director General of Police (DGP) ka Jylla ba un ai ia ka kaiphot halor ka jingjia shah pyniap dusmon jong ki laingut ki briew kiba dei na ka Jylla Assam ha ki bynta jong ka East Garo Hills District bad ruh halor ka jingjia shah tait shnong jong ka longkmie ha West Jaintia Hills District halor ka jingsuba nongaiksuid.
Na ka liang u Secretary ka MHRC u pyntip ba na ka liang ka MHRC ka la shim da ka ‘Suo Moto’ hadien ba ka la iohi lyngba ki lad pathai khubor ha ka 17 tarik mynta u bnai ha kaba iadei bad ka jingjia lap ia ki laitylli ki metiap ba la shah thang ingkhong jong ki laingut ki nongshong shnong ka Assam ia kiba la lap na ki bynta jong ka East Garo Hills district.
Ka Commission ka la kyntu ruh ia u DGP ka Jylla ba u dei ban aiti ia ka Action Taken Report (ATR), bad ia ka kaiphot kaba bniah hapoh ka shi bnai naduh ba ka la ioh pdiang ia kane ka hukum.
Kumjuh ruh u Secretary u pyntip ba ka MHRC ka la pan ruh ia ka kaiphod na ka sorkar ha kaba iadei bad ki jingmih khubor kaba iadei bad ka jingshah tait shnong jong kawei ka longkmie ha ka shnong Lumlakhiat, West Jaintia Hills halor ka jingsuba nongaiksuid ne ‘witchcraft.
’ Halor kane ka Commission ka la ai ruh da ka jingpyntip sha u DGP ka Jylla ba un ai ia ka kaiphot kaba bniah halor kane ka jingjia hapoh jong ka 15 sngi.
Ka Tnat Election Commission ka Jylla Meghalaya ka la ioh ban kurup haduh kumba T.
44,38 klur na ki bynta bapher bapher ka Jylla, kata naduh shwa ka jingpynlong ia ka Lok Sabha Ilekshon ka ban long lashai ka sngi 19 tarik Iaiong 2024.
Na kane, T.
33.
45 klur la ioh ban kurup naduh shwa ban pyntreikam ia ka Model Code of Conduct bad T.
10.
93 klur ha ka por ba la pyntreikam ia ka MCC, kata haduh hynne ka sngi Palei, ong u Chief Electoral Officer (CEO) u Dr BDR Tiwari lyngba ki lad pathai khubor haka 18 tarik Iaiong.
U la ong ruh ba ki la don sawtylli ki jingujor ejahar ha ka jingiadei bad ki kam ialap ilekshon haduh ka 17 tarik mynta u bnai.
Nalor kata u la ong ruh ba ki la ioh pdiang 67 tylli ki jingujor lyngba ka NGSP portal bad 9 tylli ki C-vigil case la lah ban pynkut noh.
Shuh shuh u la ong ba ki don 1,619 ngut ki briew kiba la shah pynngat ha ki kyndon bapher bapher jong ka CrPC, bad ki don 12,912 tylli ki tiar siat kiba la wan ban pyndem 773 la pyllait da ka committee ba la thung kyrpang.
Ka 19 tarik Iaiong,  kan dei ka sngi kaba kongsan tam ha ka jingpynlong ia ka Lok Sabha ilekshon na ka bynta ki artylli ki seat ha Meghalaya – kata na ka bynta ka Shillong parliamentary constituency bad ka Tura parliamentary constituency kaba don hynriew la sawngut ki kyrtong ha ka rynsan.
Ka jingiathep vote kan sdang naduh ka por 7 baje mynstep bad kan kut ha ka por 4 baje janmiet jong ka 19 tarik Iaiong 2024.
