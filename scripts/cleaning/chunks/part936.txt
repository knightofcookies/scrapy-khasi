“U soitan u la trei borbah bha ha ki briew ha kine ki sngi", la ong u Pastor Kharkhrang haba kylli kaei ka jingsngew halor ka jingmih khubor ba ki don ki briew ba mane ia u soitan kumba la jia sha Garo Hills.
Watla na ka liang ka Synod ne ki pastor kim pat ioh kano kano ka jingtip ne ka jingwan iathuh shaphang kane, hynrei la shu iohi kumba ka paw ha ki lad khubor, u la ong.
“Haduh kine ki sngi, ngam pat ioh jingtip ba kin wan ban iathuh ha kane ka ri Khasi Jaintia ia kane ka jingjia", la ong u Pastor.
Katkum ka jingong u Pastor, kane ka jingmane ia u soitan ka long pyrshah ia ka jingngeit bad ka jinghikai ka Balang.
“Ngi pyrshah ia kane ka jinghikai ban ialam bakla ia ki briew", u la ong bad bynrap, ka long ruh pyrshah katkum ka jinghikai ka kotbah Bible.
Halor ka jingshah pyngngop jong kiba bun ki samla, ban mane ksuid ban iabud ia ka Balang u soitan, kiba bun ki kynhun Balang jong ka thain Garo Hills ki la trei borbah ban pynduh ia kane ka jingshah hikai bakla khamtam ki samla kiba don hapdeng ka rta 13 haduh 18 snem.
Ki kynhun balang ha katei ka thain, ki la thaw ruh ia ka komiti ba kyrpang ban peitngor ia ki khun samla ban hikai ban pynlait na kane ka jingshah hikai bakla.
Na ka liang ki pulit ruh ki la pynlong ia ka jingpeitngor bha.
Bun ki kmie ki kpa ki la syier ia ki khun namar ba kiba mane, ki hap ban leit sha jingtep ha ka por shiteng miet bad ban phong da ki jain iong  bad ban shu sin ia la kyrteng.
Kiba mane ia kane, ki la thaw ruh ia ka website, kaba kyrteng ka Achik Underground Cult lyngba ka facebook ha kaba la khring ia ki samla ban pyniasoh sha kane ka kynhun mane.
Ka don ruh kawei ka kynhun ka dark star outlawz bad ka ETR  khnang ban khring ia ki briew ban wan ban mane ksuid.
Shillong, 23 Iaiong:Ka khan ka khein ka knia ka khriam ka dei ka niam ka rukom ki Khasi , kiba dang bat ia ka niam tynrai, bad haba pang ba shitom ki paidbah ba dang bat niam Khasi ki ju leit sha ki nongkhan ban phah duwai bad phah knia ba kin ioh koit na ki jingpang ba ban ha ka met jong ki.
Ka jingngeit jong ki ka long kaba skhem bha ia kaei ka rai ba u nongkhan u batai bad u pynmih hadien ba la dep knia bad ki bud ruh ia ki jingbatai jong u kumno ban leh ia ki kam ba shakhmat.
Hapdeng kat katei ka jingngeit kaba long ka kam bah kamsan, mynta ka la mih ka jingartaiten ha pdeng u paidbah sha phang ki nongknia, bad kane ka dei hadien ba la paw na ki jingjia kiba la jia i uwei u rangbah na ka shnong Tangmang u bah Mit Mawkon , ha kaba lai ngut ki nongknia ki la rai ba utei u rangbah u la iap.
Ka kmie u bah Mit ka kong Phrrin Mawkon 80 snem tam ka la iathuh ba haba don kiba la wan iathuh ba u khun jong ki u la iap ha ka jaka bylla ha jaintia, kum ki briew kiba dang bat ia ka niam tynrai ki la leit phah khan phah peit ha ki nongknia, uwei ba na Tangmang, uwei pat ba na Mawlam bad sa uwei pat u dei na Nong madan, baroh lai ngut mynta kim don shuh, ki la khlad.
Kitei ki lain gut ki nongknia ki la rai ba utei u rangbah u la iap, kiba haing hasem kum ki briew kiba bat ia ka knia ka khriam kum kaba kyntang, ki pyndep noh ia ka niam ka rukom, ka khawai iap briew bad kumjuh ruh ia u maw shyieng mawkroh ryngkat ki jingleh niam ia u bah Mit kum uba la iap, hynrei kaba phylla ka long ba katei ka jingbatai ki nong knia ka long pynban da khongpong ha kaba u khun jong ki u dang im.
U Rupang u la ioh ban ia kren bad uwei u nongknia uba sumar mynta ia utei u rangbah ba la wan phai ing hadien  36 snem, ban kylli na u halor katei ka jingbatai ki 3 ngut ki nongknia ba u bah mit u la iap,  u bah David Lamin u nongknia ba shong basah ha Nong shyrngan, sha rum Pynursla u la  ong, ‘don ki nongknia kiba don ka sap bad ki ba ioh da ka bor blei, don pat ki nongknia kiba shu kamai pisa’.
Utei u nongkhan u la ong ba ki nongkhan kiba la ioh Blei hi kim lalot ia ka pisa hynrei ki shim ba ka kam jong ki ka long ban pyndonkam ia ka sap ba ki la ioh da ki jingshakri ia ki paidbah ba wan ban ud ban nam sha ki, bad ia said na bynta ban beh ia ki jingpang jingshitom ki ksuid ki khrei.
Haba kynthoh halor ki nongkhan ba kamai pisa u bah David u la ong ba ki don bun bha ki nongkhan kamai pisa ha kine ki sngi, kiba pynthame ia u paidbah da ki jingleh nongkhan jong ki , ‘ kim salia tang ban ioh ia ka pisa-khlem da tip bha ruh ki batai shaid shaid’ ong u bah David.
Haba la kylli la ka don jingktah ne-em ban shu khein kam kai ban batai kulmar tang ban ioh pisa u bah David u ong ba katei ka kam ka don jingma bha, ha kaba ia dei ba ki laingut ki nongkhan kiba la batai ba u bah Mit u la iap , u bah David u la ong ba kitei baroh lai ngut ki la iap, hynrei ka don jingma bha ia ki lada ki dang im ioh ka kam ka wan ban kyrtoh kylla hadien.
Ha ka jingiakren bad u Rupang, la sngewthuh ba u bah David Lamin mynshuwa u dei u dkhot ka Sengbah Ki Nongshat Nongkhein, hynrei mynta pat u la ong ba um sngewthuh shuh kata ka jinglong dkhot namarba  u bun kam ha ka kam rep kam riang jong u bad ha ki kam sumar briew.
Nga Kwah nongknia ba khlain.
Shillong, 23 Iaiong:Ka UDP ka byr ngem ban pynlong ia ka jingiakhih paidbah lada ka sorkar kam lah ban tuklar ia ka jingthut palat ka rukom sam bording sha ki paidbah ha kane ka jylla.
U MLA ka UDP u Bah Jemino Mawthoh u la ong ba ka jingleh ka MeCEL bad ka sorkar ka la pynbor ia ka seng ba kan pynlong ia ka jingia khih paidbah lada ka sorkar kam lah ban pyn bha ia ka jingsam bording ha ka jylla.
U Bah Mawthoh u la ong ba ka sorkar jylla ka la shu pynlong langknia ia ki paidbah ka bad bitar jur ia ka rukom pynlip bor ding ka MeECL da kaba ai bun ki daw.
“Ki paidbah ki la iakynduh jingeh na ka jingpynlip bording ka MeCEL.
Kam don ka jing pynshong nongrim ia ka rukom pynlip hynrei la shu pynlip thurmur nalor ba la pynbun shuh shuh ia ka kynta pynlip bording", la ong u Bah Mawthoh.
U la ong ba ka jingtlot ka rukom pynmih bording ha kane ka jylla, ka dei namar ba ka sorkar kam shym la shim khia bad kam don ka plan ban tehlakam ia kane.
“Ka sorkar jylla ka la pynlut pisa bun ban shna ia ka Myntdu-Leshka Hydel Electric Project (MLHEP) hynrei ka jingpynmih bordin ka la nang duna pynban ha kane ka jylla" u la ong u Bah Mawthoh.
Katba ka sorkar ka nang kop ba ka la pynbun ia ki projek bording hynrei ka jinglong jingman pat ka long da khongpong.
U Bah Mawthoh u la ong ba ka jingpynlip bording ka la ktah ia ka jingsam um ha kiba bun ki bynta ka nongbah kiba donkam da ki pump um.
“Bun bah ki skul, khamtam ki bynta jong ka science laboratory kim shym la lah ban treikam bha namar ka jingthut ka bording", la ong u MLA ka Nongthymmai.
Kum u nongialam paidbah nga la ioh ia ka jingujor kaba bun na ki paidbah ka constituency halor kane ka jingthur ka bording, u la ong.
U MLA ka Nongthymmai  u la buh jingkylli ia ka rai jong ka sorkar ban pynkylla riew shimet ia ka MeECL kaba pynlong shuh shuh ia ki paidbah ban nang jynjar.
“Nga kwah ban tip ia ka jinglong jingman ki projek bording kiba la aiti sha ki riew shimet ne ki kompeni", la ong u Bah Mawthoh.
U la ong ba kane ka jingjia ka dei namar ka jingthur ka rukom pyniaid ha kane ka tnad sam bording ha ka jylla.
“La iathuh ia nga ba ka MeECL ka sah ram haduh T.
650 klur ban siew sha ka NEEPCO," la ong u MLA ka Nongthymmai.
Shillong, 23 Iaïong:Uwei u briew uba dei u bar jylla uba ka kyrteng bad ia ka jaka sah um shym pat la tip satia ula khlad kyndit hajan ka ophis jong ka dorbar jong U Syiem ka Hima Mylliem ha Mawkhar mynta ka sngi.
Ki pulit pyniaid kali ki la iohi ia une u dkhar ba ula thiah lyngkrang ha surok ki dang pyrkhat ba u buaid bad ha ka jingbun kam ki khlem shym la pynleit jingmut ia une u dkhar.
Ha kane ka sngi u Rangbah Shnong ka Maw khar u Bah WHD Syng kon, haba ia kren bad ki lad pathai khubor ula ong, mar syn ioh jingtip ia kane ka jingjia ula leit da lade ban peit ia kaba la jia bad ula iohi ia une u dkhar ba ula thiah ha kane ka surok shnong bad kumta hi kum u rangbah shnong ula phun sha ka kali 108 ban ai ia ka jingiarap ia une u dkhar hynrei na ka jingslem palat kane ka ambulance une u dkhar ula khlad noh hi ha kane ka jaka.
Ia ka daw jong ka jingkhlad ym tip na kaei ka daw hynrei ia ka metiap la pynkit noh sha Shillong Civil Hospital ban pynlong ia ka jingtohkit.
Shillong,23 Iaiong:Ka Shnong Kynroh Nonglyer, lyngba u Faith star Nongbri Secretary shnong bad u Kusit Kyr sian, ka shnong Kynroh Nonglyer, Sohiong ,EKH ki la ujor sha ki pulit ka Laban PS pyrshah ia ka kong Agnes Kharshiing President ka CSWO ryngkat ki saw ngut ki longkmie katei ka shnong , da ka jingkynnoh ba ha ka 12 tarik mynta u bnai ki la pynjahburom ia ki da kaba leit ban ujor ia kaei kaei ka bym don nongrim.
Saw ngut ki longkmie kiba la shah ujor ryngkat bad ka kong Agnes ki kynthup ia ka kong  Artila Nongrum, Paulina Kharthangmaw, Fatima Kharthangmaw bad Stet Basalarmaw.
Lah ban pynkynmaw ba ka daw ba la mih kitei ki jingujor ka dei namar u khaw rashon ha ka shnong Kynroh Nonglyer , ha kaba ka kong Agnes ka la ujor sha ka KHADC, ba ka shnong Kynroh Nonglyer ka la pynduh khaw rashon ia katto katne tylli ki longing bad ba u Sordar bad Secretary shnong ki la beh ia ki longkmie katei ka shnong na ka  ka jingialang.
Kham mynshuwa haba ia krenbad ki nongthohkhubor u bah Faithstar Nongbri, Secretary Shnong u la kam ba ha ka shnong Kynroh Nonglyer ym ju shah ia ki kynthei ban shong Dorbar namar kata ka daw la beh noh ia ki 5 ngut ki longkmie, kiba thmu wan shnong Dorbar.
Shuh shuh lah ban pynkynmaw biang ba ha kaba ia dei bad ka jingkynnoh ba ka la don ka jingpynduh khaw rashon ia ki 5 tylli ki longing, u Secretary Shnong u la iathuh ba kam shym la don kum kata bad na ka liang ka Dorbar Shnong kaba la log ha katei ka sngi ba la beh ia kitei ki longkmie kam shym la don kano kano ka jingiakren shaphang u khaw rashon.
Jowai, 23 Iaiong:U T Lhundim, U  Deputy General Manager jong ka Reserve Bank of India, Shillong, u iathuh ba ka long kaba donkam shibun eh, ban pynmlien ia ka kam pynlum pisa ha ki Bank, ia ki khynnah skul.
“Ki samla pule, ki dei ki lashai jong ka ri bad ka jaitbynriew bad kumta, ka donkam ban hikai ia ki, ba kin sngewthuh ia ka kam pynlut bad pynmih pisa" ong U  Lhundim ha ka jing ialang jong ka RBI, kaba la pynlong ha  Tpep-pale Secondary School, Jowai.
U la iathuh ba ki kmie ki lah ban pynlang pisa haduh T.
50 hajar ia la ki jong ki khun, lada jia, ba ki pynlang tang T.
27 shisngi bad katei kan poi sha ka T.
50hajar ha ka san snem.
Na ka liang jong U  Nabin Khakhlary Manager, ka RBI Shillong, u hikai ia ki khynnah, ba kin ithuh da kaba suk, ia kaei ka pisa kaba sniew bad kaei kaba bha.
U Nabin, u iathuh ruh ba ka pisa khutia 50 pisa, ka dang iaid bha ha kine ki sngi bad kito kiba don ki lah ban pynphai sha ka Bank.
Katei ka jingkylli, ka mih, namar ba ki don kiba iathuh ba ha Jowai, kim ju shim shuh ia ka pisa khutia jong ka shi piah.
U Nabin, u iathuh ruh ba ha u snem 2016, yn sa don uwei na man kawei pa kaiing, ki ban don pisa hapoh Bank bad ka RBI, ka la bthah ia baroh ki Bank, ba kin pynshlur ia ki paidbah, ba kin buh pisa hapoh Bank.
Shillong,23 Iaiong:San ngut ki khyn nah rit kiba dang hapoh ka 10 snem karta ki la ialehkai ha kawei ka thliew kaba jrong kumba 6-7 phut, hynrei katba ki dang ialehkai , iwei na ki u la sei kyndok jingpruid ban thang ia I khniang iba don hapoh ka thliew, hynrei namar ka jingbun palat ki sla dieng bad ki  ‘langiap ka ding ka ieng ir bad ka la pur sted ha katei ka thliew, bad namarba ba ka thliew ka la jrong palat kim lah shuh ban kiew shajrong, bad ha katei ka jingjia 3 ngut ki khynnah ki la iap, ar ki shynrang bad iwei I kynthei , uwei u la iap hashen, hynrei haba la wanrah sha Hospital ban phah sumar ki Doktor ki la iathuh ba kitei ki khynnah baroh lai-ngut ki la iap lypa shuwa ban poi ha Hosspital.
Katei ka jingjia ka la jia mynta ka sngi ha ka shnong Umkaduh, kaba hap hapoh Umling Block, Ri Bhoi District ha ka por 12:06  baje mynsngi.
Kitei ki lai-ngut ki khynnah ki dei kiba la tip kyrteng kum ka  Safina Jyntem, 5 snem karta, Kharbat Jyntem, 7 snem karta bad u Kulab Jyntem, 5 snem karta.
Ka 108 Emergency Service Ambulance kaba don ha  Nongpoh bad Byrnihat ka la iarap ban pynkit ia kitei baroh laingut sha Nongpoh Civil Hospital, hynrei haba la poi ha Hospital ki doctor ki iathuh ba baroh lai-ngut ki dei kiba la iap lypa.
Shillong, 23 Iaiong:Ka jingpynmih hu kum jong ka National Green Tribunal (NGT) ha ka 17 tarik mynta u bnai ha kaba la khang syndon shipor ia ka jingtih dew iong ha baroh kawei ka Meghalaya bad kumjuh ruh ban shalan shabar, tad haduh ban da pynmih da ka hukum kaba thymmai, ka la pynbitar shikatdei eh ia ki nongniah trok, ki nongbylla bad kumjuh ruh ia ki malik dewiong ha ka Jylla baroh kawei.
Haba u nongthoh khubor u  la ioh ban iakren bad ki katto katne ki nongniah trok kiba dang ieng jahthait ha ka surok bah Bye Pass hajan umiam, ki la pynpaw ia ka jingbitar halor kane ka hukum bad ki la ong ruh ba kane ka jingpynmih hukum ka long kumba pyrshangban knieh noh ia ka pliangja jongki namar dei tang kane ka kam kaba ai jingmih na ka bynta jongki bad kumjuh ruh ban pynbiang ia ka iing ka sem.
“Lada ym shah shuh ban trei dewiong bad lada ngim ioh lad shuh ban kit dewiong, daei pat ngin kit lane kamai badlada ka long kumne ngim banse ban rah suloi noh namar dei tang kane ka kam kaba ngi im ja" la ong ki nongniah trok kit dewiong haba kren ha u nongaikhubor mynta ka sngi.
Ki la ong ruh ba, lada kin leit rep ruh kim nang shuh ban rep bad ka rep ruh kam lon satia kaba lah ban pynioh jakpoh khamtam lei lei haba ki la mylien ha ka kam niah kali bad kumjuh ruh ki nongbud ki pynpaw ba ki la myllien ha kane ka kam bad ka long kaba eh ia ki ban sdang biang ia ka kam rep bad ka lad kaba ki lahban leh ka long tang ban rah suloi ki la bynrap.
Lah ban pynkynmaw hangne ba ka National Green Tribunal (NGT) ka la pynmih ia katei ka hukum hadien ba ka la dep ban bishar bniah ia jingmudui jong ka All Dimasa Students’ Union bad ka Dima Hazao District Committee halor ka jingthurmur jong ka rukom tih dewiong ha Jaiñtia Hills kaba la ktah jur ia ki paidbah namar ka jingkylla bih lut ka um bam umdih bad ka NGT ka la bthah ruh u Chief Secretary ka Jylla bad u Director General of Police ( DGP) ban pynthikna ba ka jingtih dewiong da la lynti kaba beaiñ kaba ia syriem ia ki thliew khnai dei ban pynsangeh noh mardor ha baroh kawei ka Jylla.
Shillong,23 Iaiong:Ka Shnong Kynroh Nonglyer, lyngba u Faith star Nongbri Secretary shnong bad u Kusit Kyr sian, ka shnong Kynroh Nonglyer, Sohiong ,EKH ki la ujor sha ki pulit ka Laban PS pyrshah ia ka kong Agnes Kharshiing President ka CSWO ryngkat ki saw ngut ki longkmie katei ka shnong , da ka jingkynnoh ba ha ka 12 tarik mynta u bnai ki la pynjahburom ia ki da kaba leit ban ujor ia kaei kaei ka bym don nongrim.
Saw ngut ki longkmie kiba la shah ujor ryngkat bad ka kong Agnes ki kynthup ia ka kong  Artila Nongrum, Paulina Kharthangmaw, Fatima Kharthangmaw bad Stet Basalarmaw.
Lah ban pynkynmaw ba ka daw ba la mih kitei ki jingujor ka dei namar u khaw rashon ha ka shnong Kynroh Nonglyer , ha kaba ka kong Agnes ka la ujor sha ka KHADC, ba ka shnong Kynroh Nonglyer ka la pynduh khaw rashon ia katto katne tylli ki longing bad ba u Sordar bad Secretary shnong ki la beh ia ki longkmie katei ka shnong na ka  ka jingialang.
Kham mynshuwa haba ia krenbad ki nongthohkhubor u bah Faithstar Nongbri, Secretary Shnong u la kam ba ha ka shnong Kynroh Nonglyer ym ju shah ia ki kynthei ban shong Dorbar namar kata ka daw la beh noh ia ki 5 ngut ki longkmie, kiba thmu wan shnong Dorbar.
Shuh shuh lah ban pynkynmaw biang ba ha kaba ia dei bad ka jingkynnoh ba ka la don ka jingpynduh khaw rashon ia ki 5 tylli ki longing, u Secretary Shnong u la iathuh ba kam shym la don kum kata bad na ka liang ka Dorbar Shnong kaba la log ha katei ka sngi ba la beh ia kitei ki longkmie kam shym la don kano kano ka jingiakren shaphang u khaw rashon.
NewDelhi,24 Iaiong:Na baroh ki bynta (phase) jong ka elek shon MP Lok Sabha kiba la dep ban pynlong ha baroh kawei ka Ri,  ka West Bengal ka la long ka jylla ba bun tam ki nongthep vote, ha kaba baroh ki nongthep vote kiba la poi thep vote mynta ka sngi ha ka bynta ba hynriew , ka la kot sha ka 82% , kaba long ka ba bun tam haba ia nujor bad baroh ki jylla ba la dep ia ka ingiathep vote.
Ha Tamilnadu baroh ki nongthep vote ki la poi sha ka 73% kaba mut ba ka la kiew na ka u snem 2009 kaba ka la poi tang 72.
98%.
La iathuh ba watla hapdeng ka jingshit kyrang ka sngi kaba la poi haduh 40 degree Celcius pynban ki nongthep vote ha kitei ki ar tylli ki jylla ki la am hi triang ha u lain naduh ka por 7 baje mynstep ban pyndep ia ka vote jong ki.
Shuh shuh la iathuh ba ha katei ka jingiathep vote la beh noh ia lai ngut ki Presiding Officer n alai tylli ki jaka thep vote ha Murshidabad district namar ka jingailad jong ki ia u kyrtong ka  Trinamool Congress na  Jangipur Haji Nurul Islam ban rung be-ain shapoh ka jaka thep vote, iathuh ki khubor na ki bor pyniaid elekshon ha katei ka District.
La ong ruh ba ha Tamilnadu, kaba la pynlong ia ka ingthep vote ha baroh 39 tylli ki Konstitwensi, kam don kano kano ka jingshah pynthut.
La ong ba ha katei ka jylla katkum ka sur ki paidbah ba ka MyntriRangbah ka J Jayalalithaa ka kyrtong ka  AIADMK  ka lah ban kham kiew, katba ha West Bengal pat la ong ba ka Mamata Banerjee kyrtong ka  Trinamool Congress ka don jingkyrmen bha ban jop, ka jingbun paid jong ka ka long haduh 19 ngut na ki 42 tylli ki seat.
Ha Mumbai ruh la pynlong mynta ka sngi ia ka elekshon, bad ka jingwan poi ki nongthep vote ha katei ka nongbah ka poi sha ka 52%, kaba kham kiew haduh 11% na u snem 2009.
Shillong, 23, Ïaïong:Ki Rangbah Shnong ka thaiñ Ri-Bhoi Mihngi ki la rai ban thaw da ka kynhun ki Rangbah Shnong, ia kaba yn tip kum ka Synjuk ki Rangbah Shnong (SRS), Ri-Bhoi Mihngi.
Ia kane ka rai la shim ha ka jingialang kaba long ha ka 21 tarik mynta u bnai, ban tip ia katei ka Synjuk kum ka SRS, Eastern Ri-Bhoi.
La jied ruh ia ki nongkitkam ka synjuk ha kabau Bah F.
M Mawphniang, Rangbah Shnong ka Kdonghulu, kum u president, u Bah A Masharing Rangbah Shnong ka Kyrdem kum u vice president, Bah Scalling Basaiawmoit Rangbah Shnong Lumsohpieng, general secretary, Bah S Thabah Rangbah Shnong Umroi madan, asst general secy, Bah Kyrmen Biam Rangbah Shnong Lumdaitkhla, finance secretary, Bah A.
G Sten Rangbah Shnong Mawtneng, publicity secretary bad Bah W Rymbai Rangbah Shnong Pynthor bad Bah A Mawlong Rangbah Shnong Umeit kum ki adviser.
La jied ruh ia 6 ngut ki dkhot katei ka synjuk, ba kynthup ia u Bah Nerius Nongbri, Rangbah Shnong Mawpun, u Bah Kyrmen Rynghang, Rangbah Shnong Nongrim Nongladew, Bah J Ramshon, Rangbah Shnong Mawkyrdep, Bah K Kharbihkhiew, Secretary Itsohpair, Bah W Rynghang Secretary Lumsohpieng bad u Bah K Sumer, Rangbah Shnong Liarkhla.
Jowai,24 Iaiong:Ka Dorbar shnong Khliehtyrshi, West Jaintia Hills District kumba ju long manla u snem ha shwa ban hiar sha ki lyngkha ki risa ban leit pynhap ia u symbai u phiang, mynta u snem ruh kan pynlong ia ka Shad sukra ha ka 27 tarik u iaiong ha ka por 01:00 nohphai sngi ha madan Yung Club jong ka shnong Khliehtyrshi.
Ka Dorbar shnong ka wer ia baroh lang ki paralok, para jor, ki kur, ki kha ba najan bad najngai ban iawan sakhi lang ha katei ka sngi lehniam (Shad Sukra), namar da ka jingwan jong ki kan pynshong shit pynshong kun ia katei ka Sngi.
Kane ka long kat kum ka kyrwoh  ba la pyllait da u bah Kitbok Rymbai, Rangbah Shnong Khliehtyrshi.
Shillong,24 Iaiong:Ki nongialam ka KSU Nongshken ba kynthup ia u Vice President u samla Sambor Marbaniang bad u General Secretary u samla Borendro Iawram myn ta ka sngi ki la leit ban ia kynduh ia u Engineer ka Reliance ban ujor halor ka jingthut palat ka network ha Nongshken, ha katei ka jingiakynduh bad ki nongialam sengbhalang, u Engineer u la kular ban shimkhia ban pynbiang noh ha kane ka taiew, u la iathuh ruh ha ki ba ka daw ba pynlong ia ka Reliance ban thud ka dei namar ka jingpynlip bording kaba khah khah, ha kaba la hap ban pyndonkam da ki Umphniang ha ka ki Tower.
Ka KSU Nongshken ka la iathuh ba ha kine ki khyndiat sngi kata naduh ka 20-24 tarik ka Reliance ka la pyndik palat ia u paidbah naba ka network kam treikam bha.
Shillong,24 Iaiong:Hadien ba ka CEC ka  HSPDP ka la pynbna ia ka rai beh seng ia ka kong Fenela, na ka liang  jong ka ka la ong ba ka pdianghun ia kaei ka rai ba ki shim, bad ka la kitbok kit-rwiang ruh ba nangne shakhmat kin dang lah ban trei khambha ha ka jing shakri paidbah jong ki.
Ka kong Fenela ka la ong ba haduh mynta kam pat ioh kino kino ki jingthoh na ka HSPDP ba la beh seng ia ka ka la ong ruh ba  kam kwah ban kynthoh eiei halor katei ka jingshah beh seng kaba ka la ioh khubor  hynrei tang kawei ka la ong ba kam don shuh ka synshar paidbah hapoh ka seng HSPDP, “Kumno yn wad ia kata ka synshar paidbah, lane ka Clean Politik haba tang hapoh ka seng ruh kam don"’ ong ka kong Fenela haba ia kren bad u Rupang.
Kham mynshuwa ka kong Fenela ka la ong ba lada ka HSPDP ka sngew ba ka dei ka nongpyrshah seng ka  la dei ban pan jingshai ha kano ka dur ba ka pyrshah seng, “Ngan pynshai shiphew sien ruh lada kim hun" ong ka kong Fenela kham ha shuwa ha ka por ba ka HSPDP -WKH ka la pynbna ba ka la beh seng.
Ka kong Fenela ka la ong ba kam ioh tang kawei ruh ka jingphah pynshai ha ka seng HSPDP hynrei la shu tep im-im ia ka.
Shillong,24 Iaiong:U Myntri ka tnad kam khlaw ka jylla u bah Prestone Tynsong mynta ka sngi u la khot jingialang ia ka Special Purpose Vehicle (SPV) ka komiti ba la khlieh da u Chief Secretary ka jylla, kaba long ruh ka komiti kaba dei peit ia ka rukom pyntreikam ia ka pisa kaba ka sorkar ka ioh lum na ka Lafarge Company.
Haba ia kren bad u Rupang ha kamra treikam jong u , u bah Tynsong u la ong ba u la ioh jingtip ba baroh ka pisa ba ka SPV ka la ioh lum na ka Lafarge ka kot sha ka T.
84.
50 klur tyngka (84 klur shiteng) hynrei haduh mynta la pyndonkam tang kumba T.
30 klur tam , bad ka pisa ka bym pat pyn donkam ka long haduh T.
54.
50 klur tyngka.
U bah Prestone u la ong ba ka sorkar ka la don ka jingiakut ( Royalty) bad ka Lafarge ba kan siew T.
90 tyngka shi Metric Ton, bad haba ia khein ha ka shi snem ka pisa ka poi T.
18 klur tyngka.
U bah Prestone u la ong ba katei ka pisa ba la ioh lum na ka Lafarge ka  dei ban ai jingmyntoi na ka bynta ki 52 tylli ki shnong kiba hap hapoh ka thain ba ka don ka Lafarge Company, (kaba don ha Nongtrai).
Ki jingmyntoi ba kitei ki shnong kin ioh na ka pisa ba la lum na ka Lafarge ka long ha ki kam pynroi ha ka imlang ka sahlang , kum ki surok, ki lynti iaid kjat bad kiwei, ka dei ruh kaba lah ban pyntreikam na ka bynta ban kyntiew ia ka ioh ka kot kito ki shnong kum ka jingai baibam ia ki khynnah pule ka thain bad kiwei.
Ha ka jingiakren bad u bah Prestone la sngewthuh ba haduh mynta ka SPV kam pat lah ban pyntreikam lut ia ka pisa kaba la ioh lum na ka Lafarge, kumta u la khot  ia ka teika jingialang kaba la long mynta ka sngi ban phah pynkloi noh ia katei ka kam khnang ba ki paidbah kitei ki 52 shnong kin ioh ia ki jingmyntoi ba ki don ka hok ban ioh.
U la pynkynmaw ruh ba hadien ba la thaw ia ka SPV, ka SPV pat ka la thaw ia ka implementation Society ka ban peit ia ka rukom pyniaid ia ka pisa khang ba ka rukom pyntreikam kan long beit na ka bynta ka jingmyntoi u paidbah.
Shillong, 24 Iaiong:Ki kontraktor ka Meghalaya hapoh ka lama ka All Meghalaya Contractors & Suppliers Association (AMC&SA) ha kane ka sngi Balang ki la iakynduh ia u Chief Secretary Bah PBO Warjri halor ka jingbuh ia ka dewbilat ba shna na Meg halaya na Assam.
U general secretary ka AMC&SA Bah BL Nongbri u la iathuh hadien ba la iakynduh ia u CS ba ki nongialam ka seng ki la batai ia ka dor jong ki dewbilat kiba pynmih na kane ka jylla hynrei la pynshong katkum ka dor iew na Assam kaba long ka bym iahap satia.
U la ong ba ha ka jingshisha ka dor jong ka dewbilat, ka dei ban kham tad ban ia ka dor ha Assam ha kane ka jylla Meghalaya namar ba ki kompeni ki la ioh shibun ki jingiarap na ka sorkar jylla.
“Ngi la tip ia ka jingdon jong ki karkhana shna dewbilat ha kane ka jylla Meghalaya ha kaba ki la pynjot ia ka mariang nalor ba ki la ioh jingiarap na ka sorkar jylla hynrei ngim lah sngewthuh shuh ia ka dor jong ka dewbilat pat la buh dor na Assam", la ong u general secretary AMC&SA.
U la ong ba ka sorkar ka dei ban shim ia ki lad ki lynti ban pynthikna ba ka dor jong ka dewbilat ha kane ka jylla kan kham rit ban ia ka dor sha kiwei ki jaka.
Ka dor jong ka dewbilat ha kine ki sngi ka la kiew sha ka T.
350 shi byrni rit.
Ngi sngew ba ka dei ban long kham rit ban ia ka Assam bad la kumno kumno kan long T.
250 shi byrni rit", ha kane ka jylla.
U Bah Nongbri u la iathuh ba u Chief Secretary u la pynthikna ban peit ia kane ka kam.
Shillong, 24 Ïaïong:Ka HNYF Northern Region, hapoh ka jingialam jong u Bah Banpynskhem Kharnaior, president, ka la kam ba ka lap bun ki jingbamsap ha ki skul SSA ha Ri-Bhoi, kaba kynthup ia ka jingai bamja sngi, ki skul building, ki bai skul.
Ka skul SSA ka Lad Mawknor kam ju ioh ja sngi kumba la bhah da ka sorkar India lyngba ka mid-day meal scheme.
“Haba ngi la ioh lad ban kylli na ki khynnah ki la pynpaw ba kim ju ioh bamja sngi bad ki ioh shisien ha ka shisnem, hynrei kaba ki ioh ka long 2 ne 3 sien shi taiew hato kane ka jingbymsap ka dei tang na ki nongialam skul ne ka dei ka jingphah na ka ophis ia kaba ngim lah ban tip", la ong u Bah Kharnaior.
Ka jingshna ia ki iing skul ruh la shem ba ka jur bha ka jingbamsap bad ka jingnoh shiliang ka jingai na ka ophis, ha ka skul Lad Mawknor LP skul bad ka Syllei U Lar LP skul ki ioh ia ka jingshna ia ka iing kaba T.
14,22,500 lak bad la sei T.
4,59,724 hynrei kane ka pisa i kumba ka la shu jah klep bad ka jingtrei tang u paia ruh ym pat dep bad la sah khongreng khlem pyntrei shuh la shi snem mynt, u la ong u Bah Kharnaior.
Ki don pat ki skul kum ka Umsehkhlieng RCLPS bad Mawnohsynrum Pres LPS ki la sei tang T.
4,59,724 bad Mawnohsynrum ka la sei tam T.
3,17,000 ka jingtrei pat la dep, kane ka la pynsah ha ka lynngoh ia kiba bun ki paidbah namar ia ka ba tam kin leh kumno bad kumno ki lah ban pyndep iaka.
Kaba sngewsih ka long ka jingshim kabu ki nong pyniaid skul daka ba shim bai skul barem kaba long pyrshah iaka act ba la pynmih daka ministry of law ka sorkar India.
Kane ka jia ha sor Umsning ym ha nongkyndong kum ka skul Umsning Town UP and Secondary ka shim bai skul haduh 1400 uwei u khynnah skul bad wat ka Govt LP skul ka shim T.
600 ia ki khynnah klas A bad T.
800 ia ki klas 1 shaneng bad kiwei kiwei ki skul ruh ki shim katkum ki dor ba la buh ma ki.
Ka seng ka kyntu jur ia ka sorkar ba kan shimkhia ban kyntiew ia ki skul sorkar, khnang ba u paidbah un suk ban ban ioh ki jingmyntoi, kumjuh ngin kyntu ia ka ophi jong u District school Education Officer ba dei ban phah kem ia ki ba donkti ban shim bai skul, kiba pynjah klep ia u khaw mid-day meal bad ki bym pyntrei ne pynjah klep ia ka pisa ban shna ia ki skul katkum ba la mang.
Shillong, 24 Iaiong:Ka jingpynlip bor ding ka MeCEL ka la pynbitar jur ia ki paidbah khamtam ha ka por ba dang iong-rein namar ba ka la ktah ka trei ka kam bad ka iaid ka ieng.
U nongthoh khubor u la iaid ha ki katto katne ki jaka ka sor, u la ioh sngew ia ka jingiakren bad ka jingthnum jong ki paidbah ia ka jingpynlip bording tang ha ka por 8 baje mynmiet kaba la ktah jur ia ki.
“Ka jingpynlip bording dang ha ka por 8 baje mynmiet, ka la ktah ia ngi kiba shong dukan madan, kiba die almuri, namar ba ha kine ki por, ka dei ka iew ba wan bha ki briew", la ong iwei I kong ha ka thain Maw prem.
“Da ei kein ngin thang ban iohi ban khleh alumuri haba ym don light, da ka mombati ruh, ka lip mynta ba jur ka lyer", la ong biang ine I kong.
Hynnin ka sngi ka MeCEL ka la pynlip bording naduh 8 baje janmiet haduh 9 baje janmiet bad kane ka jingpynlip khlem da pynbna paidbah, ka la pynbitar jur ia ki paidbah.
Kumba long mynta, ka jingpynlip bording ka MeCEL ka la jur bha ha kane ka jylla haduh ba la thut ki kam ki jam hynrei ki paidbah ki thnum haba ka la pynkiew pat ia ka bai bording.
Lah ban kdew ba ka sorkar ka la pynkiew bai thang bording haduh 15 percent na kaba mynta.
Ym tang katta, kane ka jingpynlip bor ding, la kynnoh, da kiba bun, ba ka dei kaba la shu pynlip kyndit bad kaba khlem da pyntip lypa, ia ki paidbah, da kaba pynbna ia ki jaka ki ban shah pynlip ding ha ki kotkhubor, khamtam ha ki kotkhubor Khasi, kiba iaid sha kylleng ka Ri Khasi Jaintia bad la shim, ba kane ka dei ka jingleh thombor bad ka leh hangamei jong ki bor pyniaid jong ka MeECL, khlem salia shuh ia ia hok jong ki nongthang ding ha ka Jylla baroh kawei.
Mynta ha kane ka jingpynling ding kaba mynta, ki nongkyndong, ki shu iohi kai ia ka ding, tangda ki khyndiat kynta, katba ha ka nongbah Shillong ruh, ka ding ka meh bad ka lip, da ki phew phew sien, ha ka shisngi, ha kaba ka jingpynlip ding, ka la poi da ki phew phew kynta ha baroh ki dong jong ka nongbah Shillong.
Shillong, 24 Iaiong:Kumba 3 kynta eiei ka la shim por ia ka CEC ka HSPDP ban shim ia ka rai beh seng ia ka kong Fenela L Nonglait, ha ka jingialang jong ka kaba la long mynta ka sngi ha Sankardev Hall, kaba don ha Bishnupur.
Ha katei ka jingia lang la don ki khlieh nongialam ka HSPDP kaba kynthup ia u President Rangbah katei ka seng u bah Hopingstone Lyngdoh, u Vice President bah Ardent Basaiawmoit, u bah Witting Mawsor, bah L.
G Nongsiej, u bah Pyniaid Syiem, kong Grace Kharpuri, kong Teilinia Thangkhiew bad kiwei pat ki nongialam ka HSPDP.
Tang mar iawai ka jingialang u Rupang u la ioh ban ia kren bad uwei na ki nongialam katei ka seng u bah Witting Mawsor ha kaba ha kaba u la ong ba baroh ki dkhot ka party kiba la poi sha ka jingialang ki la mynjur ban  shim da kawei ka  rai ban beh seng shisyndon ia ka kong Fenela.
Haba la kylli kaei ka daw kaba la pynlong ia ka jingialang ban slem haduh kumba lai kynta tam ioh lehse ka don kano kano ka jingpyrshah halor katei ka rai beh seng, ‘baroh ki la mynjur ban beh seng’ ong u bah Witting, haba la kylli pat kiei ki jingpynshai ba ka HSPDP ka la ioh na ka kong Fenela, u bah Witting u la ong ‘ngim donkam shuh ban pan jingpynshai namar ba ki Live Telecast, ki kot khubor ki la long ki sakhi bah na bynta ka jingpyrshah seng ka kong Fenela’.
Kham hadien haba kren sha ki nongthohkhubor ha Shillong Press Club u bah Witting Mawsor, u la ong ba ha ka seng HSPDP kam ju don kyndon ban beh seng da kaba buh por -hynrei wei la beh la beh, kaba mut shisyndon.
U la ong ruh ba ka jingslem ka jingialang ka dei namarba ka ju dei hi ka rukom ha kano kano ka party shuwa ban shim ia ka rai hap ban don ki jingiatai kiba bniah.
Haba la kylli kumno ka HSPDP kan leh lada jia ba ka kong Fenela kan wan pan map halor katei ka jingkynnoh pyrshah seng, u bah Witting u la ong ‘ka por kan sa batai’.
Halor katei ka phang, u Rupang u la wad jingtip kumno ka jingialang ka HSPDP ha Sankardev Hall ka iaid, la ioh jingtip ba ha katei ka jingialang u bah Hoping President Rangbah u la pyrshah ia katei ka jingbeh seng ia ka kong Fenela bad u la ong ba kam don ka kyndon ain hapoh ka Constitution ka seng ban beh seng, la iathuh ba ha katei ka por ka la don ka jingiakhyllie kot khyllie sla ban peit ia kita ki ain  ka Constitution jong ka seng, hynrei la iathuh ba kham hadien u bah Hoping u la pynkohnguh noh ialade ha khmat kiba bun.
Haba ai jingpynshai halor kumno u bah Hoping u sngew halor ka jingbeh seng ia ka kong Fenela u bah Witting u la kam ba u bah Hoping u ong ‘kaei kaba ki paidbah ki hun , nga ruh nga hun ka HSPDP kam dei ka seng jong nga marwei’.
Shillong,24 Iaiong:Ka HSPDP ka la rai ba beh seng ia ka kong Fenela L Nonglait bad la kynnoh ba ka dei kaba pyrshah seng namarba kam kyrshan ia u pastor PBM Basaiawmoit uba ka Party ka la rai ban kyrshan , hynrei ka la ieng rynsan ha ka jingialap elekshon u bah Paul Lyngdoh kaba la long ha ka 7 tarik mynta u bnai ha Motphran.
Ka jingbeh seng ka HSPDP ia ka kong Fenela ka la pyni ba ka don ka jingshaniah kaba khlain ha u Pastor PBM kaba lah ban ai bor ai mynsiem ia ka Party ba kan kham khlain ha kine ki sngi ki ban sa wan, namarba haba shim kumba ka long shuwa ban mih ka rai beh seng u Pastor um dei u dkhot ka HSPDP katba ka kong Fenela pat ka dei ka HSPDP, kaba mut ba ka HSPDP ka la khein kut ia ka briew lajong namar u Pastor.
Halor katei ka jing shah beh seng ka kong Fenela ki la mih bun tylli ki jingkylli, bad ka jingkylli kaba pynsah lyngngoh eh ia u paidbah ka dei , haduh katno  ka HSPDP ka don ka bor ban teh la kam ia u Pastor PBM Basaiawmoit lada jia ba un jop ha kane ka elekshon, namar ba kaei kaba la paw ka dei ba u pastor PBM u dei u kyrtong shimet ym u kyrtong ka HSPDP, u kyrtong uba la ioh ruh ka jingkyrshan na ka KHNAM bad ruh ba la mih ki jingkynnoh ba u dei uba la ioh jingkyrshan na ki kyrtong shimet bad katto katne ngut ki kyrtong Congress? Kat haduh ban da hap ba beh seng ia ka briew lajong.
Katkum ka jubab na u bah Witting Mawsor , nongialam ka HSPDP u la ong ba ka HSPDP ka dei tang ka nongai jingmut ia u Pastor ha ki rukom treikam bad u dei u kyrtong ban kren na bynta ka jaitbynriew.
Shillong, 24 Iaiong:Ka Ri Jaintia Youth Federation Sengkmie, ka la pynrem halor ki kam thombor ki pulit Assam ha Khanduli, u President katei ka seng u samla R.
K Rym bai u  la ther tyngeh  ia ka jingleh donbor ki pulit ka Assam ia ki paid nong shong  Shnong jong ka khanduli kaba hap hapoh ka Block 1 jong ka jylla Meghalaya West Jaintia Hills District ha kine ki khyndiat sngi bala dep, da kaba thwet  ia ki nongialam Shnong tang na ka daw ba ka shnong ka la leit khang ia ki dukan kiba la die kyiad be-ain hapoh u pud u sam jong ka shnong khanduli.
Ka kyrwoh na u President ka la ong ba katei ka jingleh donbor ki pulit Assam ha katei ka thain ka pyni ba ki pynthut ia ka shongsuk shongsain ha katei ka thain bad kaba buh pat ia ka jingshong syier ia ki Khasi kiba shong ba sah ha kitei ki jaka khamtam ha ka leit ka wan ban kamai ja kpoh.
Ka la kyntu ruh ia ki bor sorkar bad ki bor District ba kin shim khia ban pynbeit noh ia u pud u sam khnang ban wanrah ia ka shongsuk shongsain.
Shillong, 24 Iaiong:U Chancellor ka CMJ University u Chandra Mohan Jha u la ngat ha kti ki pulit haduh 14 sngi ban shah tohkit bad ia kane la pynngat da ka kashari jong u Chief Judicial Magistrate B Joshi ha ka sngi Palei.
La wanrah ia u Jha ha ka Kashari hadien ba la kem ia u na Bihar da ki CID ka Meghalaya.
Ki CID kiba leit kem ia u Jha na Bihar ki la wan poi sha Shillong ha kane ka sngi Palei janmiet bad u Jha bad mar mar la leit rah sha ka kashari u Chief Judicial Magistrate B Joshi ha ka por 5:30 baje janmiet.
U Jha u la phet rieh la kumba shi snem ei ei na ka jingshah kem ha ki pulit hadien ba la mih ka kynrum kynram ha ka skulbah CMJ University hadien ba la phah kyndang ia kane ka skulbah kaba la pyniaid beain da kaba ai kyrdan PhD ia ki samla khlem leh katkum ki kyndon.
Ka Supreme Court  mynshem bnai ka la weng noh ia ka jingpan jamin u Jha bad kane ka la pynlong ia ki pulit CID ban kem noh ia u ha kane ka sngi Nyngkong na Jhanjharpur parliamentary constituency katba u dang thmu ban leit ialap elekshon kum u kyrteng shimet.
U Jha  u la seng ia ka CMJ University ha u snem 2009 ha Meghalaya bad u la ai syrnod haduh 434 ngut ha ka kyrdan PhD degree ha u snem 2012 bad 2013  nalor ba u thmu ban ai shuh sa 490 ngut ki samla ha ka kyrdan PhD khlem iaid katkum ka UGC.
U Lat ka jylla u RS Mooshahary lyngba u  principal secretary u MS Rao u la ujor  pyrshah ia u Jha.
Bun bah ki nongpyniaid kan ka skulbah ki la shah kem bad khaduh u CM Jha uba dei u chancellor.
tang ha u rupangShillong, 24 Iaiong:“Ka khubor ba ong ba la khang tih dewiong ha ka jylla kam pat dei satia ka hukum kaba hap ban bud lane ban pyntreikam beit ia ka" la ong ka samla Dr.
Fenella Lyngdoh Nonglait nongiasaid ain haba kren tang bad u Rupang mynta ka sngi.
Ka kong Fenella ka la iathuh ba katkum ka case no.
OA No.
73/2014 ka dei ka mukotduma ba la mudui da ka Dimasa Student Union pyrshah ia ki sorkar jylla kynthup ka Meghalaya halor ka jingtih dewiong pathar lane kaba la tip kum ka jingtih dewiong thliew khnai.
Kumta haduh mynta ka Iingbishar ba dei khmih halor ka jingpynneh pyn sah ia ka mariang ka National Green Tribunal (NGT) kam pat pynmih satia ia kano kano ka hukum ban sangeh tih dewiong ha ka jylla, hynrei ka dang dei tang ka ishu kaba dang hap ban iatai bad ban bishar bniah shuwa da ka National Green Tribunal.
Ka la iathuh ruh ba, kumba ka long mynta ka dang dei tang ka jingpan jingpynshai na ka liang jong kane ka iingbishar na ka sorkar jylla ba kan ai jingpynshai halor ka jingtih dewiong pathar ha ka jylla kumba la mudui da ka Dimasa Student Union bad kaneka Iingbishar pynneh mariang kan hap ban shong bishar biang halor kane.
Ka kong Fenella ka la batai shuh  ba haduh mynta kane ka iingbishar kam pat ai hukum ia ki trai jaka, ki trai dewiong lane ki nongkhaii ba kin sangeh noh ia ka jingtih dewiong bad haduh mynta ka dang don ka lad ka lynti ban iasaid.
Nalor kane ka la iathuh ruh ba, lada kane ka Iingbishar ka pynmih ia ka hukum ban khang tih dewiong kan ktah ia ka hok longtrai jong ki riewlum ha kane ka jylla namar ka dei ka jaka riewlum ha kaba ia ki jaka puta bad ka khyndew ka shyiap la long trai da kiriewshimet bad ki trai jaka ki don ka hok ban iasaid bad dei tang ka sorkar jylla kaba lah ban pynmih ia kane ka hukum, ka la bynrap shuh shuh.
Shillong, 25 Iaiong:U kyrtong MP ka CPI u Bah Richard D Sha bong u la pynpaw ia ka jingsngew skhem ba un poi shakhmat ha kane ka elekshon MP.
Wat la um lah ban iohi ia ki dohnud jong ki briew hynrei u la ong,  “Ngam lah ban tip ia ki briew hynrei ngan ap ia ka result ha ka 16 tarik Jymmang, 2014".
U la ong ba ka CPI hapoh ka jinglong nongia lam jongu, ka don lut ki jingiadei kylleng ki briew ba sah ha kane ka ri Khasi Jaintia, watla um shym la leit ban ialap elekshon ha man ki jaka.
U la ong ba u la ialeh ia kane ka elekshon khlem don pisa hynrei tang da ka bor jong ka jabieng bad ka jingtrei shitom.
“Kiwei kiwei ki ia thied da ka bor jong ka pisa hynrei ngam shym la leh kumta, ngi pyndonkam da ka bor jong ka jingstad namar ba ka jingtip dei ka bor", u la ong u Bah Shabong.
“Ki briew kiba rit baduk ki don bad kane ka seng lait noh ki heh spah namar ba ka nongrim jong kane ka seng ka long ban ieng pyrshah ia ka bor jong ki heh spah", u la ong shuh shuh.
U la ong ba ha kane ka kynti, ka elekshon kan pher bha namar ba ki paidbah ki kwah ia ka jingkylla, bad ia kane, yn iohi ha ka sngi niew vote.
“Ngam ju shong thait ban trei ban ktah ban iarap ia ki briew wat hadien ba la kut ka elekshon ruh namar ba nga dei u briew ba khih ba ksar, u la ong u Bah Shabong uba la shong thait na ka kam Research Assistant na NEHU.
U la ong ba bun ki briew ki la kynnoh ba ka CPI ka dei kaba khlem ngeit ia u Blei hynrei kane ka dei ka bym shisha.
U Bah Shabong u dei uwei na ki 8 ngut ki kyrtong MP ba ialeh ha kane ka elekshon na Shillong Parliamentary constituency.
Nalor u Bah Shabong, kiwei ki long u Bah Paul Lyngdoh na UDP, Bah Vincent H Pala na Congress, Bah Ameringtone Kharshiing na AAP, Shibun Lyngdoh na BJP, Denis Siangshai kyrtong shimet, Ivoryna Shylla kyrtong shimet bad u Pastor PBM Basaiawmoit kyrtong shimet ba la kyrshan ka HSPDP bad KHNAM.
Shillong,25 Iaiong:Ka KSU Jaintia Hills District Unit ka  pynpaw ia ka jingpyr shah jur ia ka Sorkar Meghalaya halor ka jingiohlad jong ki bor pulit Assam  ban thom bor ia ki paid Hynniewtrep ba sah hapoh ki thain Block 1(Pangam Raliang/Elaka Labang Nangphyllut) bad shilynter ki thain Khap pud jong ka Meghalaya -Assam kum ha Khan duli, Mukroh bad Psiar kawei hadien kawei pat.
“Mynnin bad myn ta  ka sngi 25 tarik u iaiong, ki pulit jong ka Assam ki wan tur sha ka shnong Psiar bad khang ia ka Sub -Centre ai dawai bad beh ia ki nongtrei(ki nos) bad rah ruh ia ka signboard jong katei ka sub centre bad bthah ia ki nongtrei ba kim dei ban wan trei bad haba la ong ia ki ban ai da ka jingthoh, kitei ki pulit kim lah ban ai’, la pynpaw u Rangbah shnong ka shnong Psiar.
Kum kitei ki jingleh jong ki bor District Karbi Anglong ka pynsyier ia ka iaid ka ieng bad ka shong ka sah bad ka trei ka ktah  ki paid Hynniewtrep kiba sah ha kitei ki thain bad ruh ia kiba dei iaid nangtei.
Kham mynshuwa ka don ka jingbyrngem, ka jingdawa pisa, ka jingpynthut ia ka khaii ki paid Khasi -Pnar kaba  pyndiaw ia ki paidbah ba sah ha kitei ki thain ban duh jingkyrmen ha ki bor district ka Meghalaya.
"Ka  jingsieh Mawpud ha Mukroh , ka jingthwet ia ki nongialam shnong ha khanduli,  ka jingthmu pynduh ia ka jaka ai dawai ha PSiar bad ka jingbyrngem/dawa pisa  ia ki paradoh parasnam ba sah ha kitei ki thain khappud  jong ka Meghalaya ka long ka jingthom ia ka hok longbriew manbriew bad ka jingbym burom ia kaei ba kum ki bor District ka WJHD bad Karbi Anglong District ki la ia khlei ha ki snem ba la lah; kata ba ki dei ban leh da ka jingiatip lang" ong ka kyrwoh na ka KSU-Jaintia.
Lucknow,25 Iaiong:U nonghikai  Yoga u Baba Ramdev, mynta ka sngi u la ther tyngeh pyrshah ia u Vice President ka seng Congress u Rahul Gandhi ha kaba u la ong ba u Rahul bunsien u ju leit sha ing ki longing ba dei na ka jait ba poh, tang  ban ia thuh khana shaphang ka jingiapynlut por ki shikurim.
U la ong ba jin da u Rahul  un ia thoh bad ka khun jong kiba dei na ka longing ba poh un jin da la long u Myntri Rangbah Duh ka Ri, mano ban tip? “Nga sngewlyngngoh balei um iathoh noh bad ka kynthei ba dei na ka jait poh(dalit)" ong u Ramdev.
U Ramdev u la ong ruh ba katei ka longing ki Gandhi ki tip bha ba lada u Rahul un iathoh shongkurim bad kano kano ka kynthei ba na bar-Ri ka jingangnud ban long MRD kan ym urlong da lei lei ruh, u la kynthah ruh ia u u pyrsa kurim ka Sonia Gandhi u Robert Vadra ha kaba u la kynnoh ba u la kiew jubor ha ka spah ka phew tang ha kine ki khyndiat sngi.
U Ramdev um shym la pyllait ruh ki jingkynthoh pyrshah ia ka Sonia ha kaba u la ong , “Nga la don ka jingpyrkhat ban leit sha Rae Bareli ban ialap pyrshah ia ka, hynrei haba nga la iohi ba ka don hapdeng ka jingshitom, nga la rai ban map noh ia ka, ngan pynleit jingmut shuwa tang ia ka Amethi" bynrap biang u Ramdev.
Utei u nonghikai Yoga u la kob ba hadien ka elekshon ka nam ka Sonia bad u  Rahul kin jah noh.
Halor ka jingkren jong ka Sonia ha kawei na ki jingialang ialap elekshon ha Gujarat kaba la kam ba baroh kumba ka India ka long ha kane ka juk mynta ka dei lyngba ka jingkitkhlieh ka  Congress, u Ramdev u la ong ba ka dei ka jingkitkhlieh na bynta ki  jingialam bakla kaba la pyntroin ia ka Ri.
Shillong, 25 Iaiong:Ka KSU ka la kyn tuia ka sorkar ba ka dei ban lait na ka jingkyrduh bording ha ka jylla.
“Ka jinglong jing man mynta ban kyrduh bording, dei na ka jing bym don ka jingjngai ka sorkar.
Ngin nym iakyn duh ia kane ka jingeh lada ka sorkar ka don ki lad ba biang", la ong u u  president  ka KSU u Bah Daniel Khyriem ha kane ka sngi Thohdieng.
U la ong ba ka jingpynlip bording kam dei ka lad ban weng ia ka jingeh hynrei kan wanrah pynban shuh shuh ia ka jingeh iaki paidbah", la ong u president.
“Ka sorkar ka donkam ban siew lut ia ki ram rynjan sha ka NEEPCO, NHPC bad ka NTPC ban ioh bording biang ia ka bording na kine ki kompeni", la ong u President ka KSU.
U la ong ba ka sorkar ka donkam ban don ka plan ban pynbha ia ka jingkyrduh bording.
“Ngim lah ban theh pisa bun ia kano kano ka kam bym lah ban pynmih soh", la ong u samla Khyriem.
Halor ka jingkylli, ba la don ka jingong ba ka jingtih uranium, kan wanrah ban pyndap ia ka jingduna bording, u president ka KSU u la ong ka seng ka ieng beit ha ka nongrim ban pyrshah ia ka jingtih uranium.
“Ngim nym ailad ban tih uranium ha kane ka jylla", u la ong.
Ha kajuh ka por, u working president ka KHNAM u Bah Adelbert Nongrum u la ong ba ki paidbah ka jylla ki dei ban mih sha madan ban pyrshah ia ka jingpynlip bording palat bad ba ka sorkar ka dei ban  wad ia ki lad ki lynti ba kan tem ia kane ka jingeh.
“Ka sorkar kam dei ban shu peitkai hynrei ka dei ban wad ia ki lad ki lynti ban weng ia kane ka jingeh", la ong u Bah Nongrum.
U la ong ba ka sorkar ka la theh pisa shibun ban tei ia ka Myntdu-Leshka Hydel Electric Project (MLHEP) hynrei khlem lerkam haduh mynta.
Shillong,25 Iaiong:Ka jingshit ha kine ki sngi ka la long kaba la jur palat, ha kaba katkum ka jingkhein ki nongthew suin bneng mynhynin ka sngi ka sngi ha nongbah Shillong ka temperature ka la poi haduh 28 degree, ha kiwei pat ki jaka kum ka Guwahati la ong ba ka jingshit ka la poi shaduh ka 40 degree katba ha nongbah Nagpur, Maha rashtra la iathuh ba ka la palat ia ka 42 degree.
U Rupang u la wad jingtip halor ka jinglong jingman ka suin bneng ha ki thain Dawki bad War Jaintia ki jaka ba shim ba ki dei ki ba shit bha, khamtam kito ki jaka ba don ha ki thain khappud.
Haba ia kren bad katto katne ngut ki riew paidbah la iathuh ba ka jingshit ka long kham palat ban ia kaba ha Sor Shillong.
Kila iathuh ba katei ka jingshit bad ka jingrang tyrkhong ka bneng ka la ktah ym tang ia ka rep ka riang hynrei ka ktah jur ia ka jingkoit jingkhiah khamtam ki khyllung khynnah.
Khliehriat.
25 IaiongKa Federation of Khasi Jaintia & Garo Pepole (FKJGP) Bataw Unit myn hynnin ka sngi hapoh ka jingialam jong u president  bad u General Secretary jong ka seng u Bah D.
Sumer bad Bah A.
Rupsi ka la leit ban kynduh ia u Assistant Executive Engineer (MeECL) Khliehriat Sub-Division, East Jaintia Hills District, Bah T  Lyngwa ban buh ka jingkyrpad ha ka jingia dei bad ka rukom long ka rukom man ka bording hapoh Shnong Bataw.
Ha katei ka jingia kynduh bad u AE  kane ka tnad,na ka liang ka seng ka ai da ka jingthoh halor lai tylli ki mat ki ba kongsan ha kaba nyngkong dei ban bujli ia ki nar ilektrik, ba la bam sarang,kaba ar pat ban pynkynriah ia ki post light kiba don mar syndah bad ki ing briew khnang ban lait na kino kino ki jingjia ba sngewsih khamtam eh ha ka por lyiur.
Kaba khadduh eh ka seng ka kyrpad ruh ia kane ka tnad bor ding ban pynpoi bording sha kawei na ki kyntoit dong  kaba kyrteng ka Khlieh Umsyngki kaba jngai kumba 600 meters ei ei na shnong.
Na ka liang u AE u la kular ban shim khia ia kite ki mat jingdawa bad u la ong ban phah jurip noh khnang bay n pyntreikam noh ia ka jingdawa jong ki.
Shillong,25 Iaiong:Hadien ba ka la shah beh seng na ka HSPDP, la ioh jingtip ba ki don bun ki Seng Sain pyrthei kiba la kwah ban tan ia ka Dr.
Fenela L Nonglait sha ka seng jong ki,  haduh mynta ym pat ioh jingshai haduh katno tylli ki seng bad kino  kiba la leit ban ia kren bad ka kong Fenela, ban khroh ba kan wan iasoh noh bad ki.
Haduh mynta ym pat ioh jingshai la na ka liang ka kong Fenela ne na ka liang kino kino ki Party shaphang katei ka jingiakren ban ia soh noh bad kawei ka seng, namarba kim pat kwah ban pynpaw pyrthei.
Ki lad khubor kiba la ioh lum la iathuh ba hadien ba la ioh sngew ia ka khuborba ka HSPDP West Khasi Hills ka la beh seng ia ka kong Fenela shuwa ba ka CEC kan shsim ia katei ka rai , la iathuh ba ka UDP ka dei kawei na ki seng sain pyrthei kaba kwah ban khring ia ka kong Fenela sha ka seng, la iathuh ruh ba na ka liang ka seng Congress ruh ka don katei ka jingthmu ban khroh ia ka kongFenela hynrei la ioh jingtip ba ki dang ar tatien ioh ba lehse ka kong Fenela ka la don lypa ka jingiateh bad ka UDP, hadien ba la sa phriang ki khubor beh seng, bad khamtam ba ka la leit ban kyrshan ia ka UDP ha kane ka elekshon MP Lok Sabha elekshon ba dang shu dep.
La ioh jingtip ruh ba kham mynshuwa, shuwa ba ka kong Fenela kan leit ban pyniasoh ialade sha ka kam sain pyrthei  bad kumjuh ruh sa ka HSPDP ka la dodn ka jingtyrwa na ka seng Congress , kaba la tyrwa ruh da ki kam kiba heh lada ka wan ban don hapoh ka seng.
La ong ba ka Congress ka la tyrwa ia ka kong Fenela ban bat ia ka kam heh hapoh ka Youth Congress ryngkat ki kam ba kan long ka Chairperson jong kano kano ka National Ccommission, hynrei la ong ba ka kong Fenela ka la kyntait ia kitei ki jingtyrwa namar ka jingsngew ieit ia u bah Hopingstone Lyngdoh uba dei ruh u ‘ma ieit’ jong ka bad ka la wan noh ban pyniasoh bad ka HSPDP.
Shillong,25 Iaiong:Ka Seng ki Nongot Doh Masi ka KhasiJaintia Butcher’s Welfare Association , ha ka jingialang paidbah jong ka kaba la long ha ka 23 tarik mynta u bnai ka la rai ban pyn kiew dor noh ia ka Doh Masi sha ka T.
240 tyngka ka doh kaba khleh shyieng bad T.
280 tyngka ka doh pasoh, bad katei ka dork an treikam naduh ka 1 tarik u jymmang.
Ka Seng ki nongot doh masi ka la pynpaw ba ka daw ba ka seng ka la shim ia katei ka rai ka dei namarba ka jingbym poi masi shuh na Bihar, UP bad na kiwei pat ki jylla hapoh ka iew die Masi kaba ha Khanapara, kum ta ki nongot doh masi ki hap ban shu shaniah beit tang na ki Masi ba na Assam, ka la rem dor palat.
Ha kawei pat ka khubor, na ka liang ki nongdie doh Syiar ruh ki la pynkiew dor noh ia ka doh syiar  sha ka T.
220 tyngka shi kilo ka syiar ba la dep pynkhuid katba T.
160 shi kilo ka ba dang im, bad katei ka dor kan treikam ha baroh kawei ka jylla.
Ka dor na ka bynta ki nongdie kiba aid oh sha ki Restaurant ka dor ka syiar ba la pynkhuid kan long T.
160 tyngka sh kilo katba kaba tar snep pat T.
180 tyngka shi kilo.
Ka All Meghalaya Poultry Supplier & Retailer Association, ka seng ki nongdie doh Syiar ka la pynbna da ka jingsangeh treikam kaba shi taiew  naduh ka 1 tarik u bnai ban wan haduh ka 8 tarik, ka dei ka jingsangeh treikam ka long kum ka dak ka jingpyrshah namar ka jingkiew palat dor ka mar.
Ka seng ki nongdie doh syiar ka la maham ruh ia kino kino ki dukan kiba plie ha katei ka ka sngi ba ka seng ka la pynbna sangeh treikam, bad katei ka rai kan treikam ha baroh kawei ka jylla.
Ha ka jingialang jong ka , kaba la long mynta ka sngi ka seng ka la ioh ban pynthymmai nongkitkam ruh, ha kaba ia ka kam President la bat da u bah Rymphang Kharkrang, Vice President bah Wanshai Kharshandy, General Secretary kong Mary Victoria Marwein bad kiwei pat kynthup ki Executive Member.
Shillong,25 Iaiong:Ban pynsuk ia ki paidbah ka sorkar ka la don ka thong  ban thaw ia ki C&RD Block kiba thymmai ha kylleng ki District ka jylla , ha kaba ia katei ka kam ym pat lah ban pynurlong, namar ba ka  dang ap ia ki kaiphod na ki bor Pyniaid District, haba ia kren bad u Rupang ha kamra treikam jong u, u bah Prestone Tynsong u myntri ka tnad C&RD Block u la ong ba haduh mynta ka sorkar kam pat ioh ia ki kaiphod na ki bor pyniaid District, kiba ka sorkar ka la phah ban jurip, “Ngi dang ap ia ka kaiphod na ki borPyniaid District, ngin thaw ia ki Block thymmai hadie ba la dep ban bishar bniah ia ki ripod" ong u bah Prestone Tynsong.
Haba la kylli hato haduh katno tylli ki Block ka sorkar ka buh thong ban thaw thymmai , u bah Prestone u la ong ba ym shym la buh thong , hynrei yn peit katkum ki  jingdonkam ba la lap na ka ripod la kita ki jaka ki biang ne-em ia ki jingdonkam ba ka sorkar ka kwah.
Haba la kylli ia kita ki jingdonkam u bah Tynsong u la ong ba hap ban peit ia ka jingbun briew jong ka jaka, ka jingjngai ,  ka jaka pdeng ( Head Quarter), ka jingheh ka jaka, la ki surok ki la biang bha ne-em bad haduh kumba katno ki nongioh jingmyntoi.
Lah ban pynkynmaw ba ka jylla ia mynta ka don haduh 39 tylli ki C&RD Block, katkum ka jingshim jingkhein ha ki 7 tylli kik District, kham mynshuwa ka la don tang 32 tylli hynrei la kyntiew biang sa 7 tylli ki district, bad ka la don ka jingkhmih lynti ba namar ba ka sorkar ka la pynkha District thymmai haduh saw tylli ka jingdon ki CRD Clock ruh kan kham nang kham kiew.
Shillong, 12 Nailur:Ka sorkar ka la buh thong ban pyndep noh ia ka jaka shohdoh hapoh mynta u snem.
Ia kane ka jaka shohdoh kaba la shna ha ka jingpang pisa kaba T.
22 klur ha Mawiong Umjapung.
“Ngin pyrshang ban pyndep noh ha u Nohprah mynta u snem 2013.
Haduh mynta ka jingtrei baroh la dep kumba 70 percent", la ong u heh kane ka tnad ha ka sngi Palei.
Katkum ka thymmei khubor, ia kane ka jingthmu ban pyndep, la shu antad hynrei ym pat thikna ban dep shisha ne em.
Shwa ia kane, u Symbud Myntri Rangbah barim ka jylla ba peit ia ka tnad Veterinary and Animal Husbandry, u Bah BM Lanong hadien ba la pynlong ia ka jingleit jurip ha u Kyllalyngkot, u la ong ba yn pyndep noh ha u Iaiong ha kaba ka jingtrei ka la sah sa tang kumba 20 percent.
Haba iadei bad ka jingpyrshah jong ki dorbar shnong, Mawiong une u heh sorkar u laong ia kane ka kam la ujor da ka Dorbar Shnong mynshem snem hynrei ka la shu jah hadien bym don ba ia buddien.
Ia kane ka jaka shohdoh, lah ban ot ia ki masi haduh 160 tylli ha ka shi sngi, 240 tylli ki sniang bad ki blang ha ka shi sngi.
Shillong,12 Nailur:Ha Garo Hills ka pakhang shnong ba khlem sangeh ki sengbhalang ka la sdang mynta ka sngi, katei ka pakhang shnong ka dei kaba la khot da ka Garo Hills State Movement committee (GHSMC) ban dawa jylla Garo Land.
Ha ka jingsdang jong ka pakhang shnong ha baroh kawei ka Ri-Lum Garo, wat la ym shym la don kano kano ka jingjia kaba sngewsih, hynrei ka la don pat ki jingjia  ia kawang maw hajan Tura Government College.
Halor katei ka pakhang shnong kaba khlem buh por ki sengbhalang u Dr.
Mukul Sangma u la ong ba  wat la ki don ki jingdawa da ki jingiakhih ruh ,hynrei ka Khasi bad Garo kin ym ia pait ia pra dalei lei ruh.
“Ngam lah ban iohi lypa  kan long kumno katei ka jingdawa, hynrei ka Khasi bad Garo kin ym ia pra dalei lei ruh" ong u Dr.
Mukul Sangma Myntri Rangbah ka jylla uba la ong ba kane ka jingdawa ka dei naduh ki por mynshuwa bad kim dei shuh kiba thymmai".
Shuh shuh u Dr.
Sangma u la ong ba ka rai jong ki paidbah bad ki sengbhalang ban pynlong da ki jingiakhih haba ki dawa ia kano kano ka jingdawa jong ki kam dei ka lynti kaba bha bad kaba lah ban pynhun ia ki, “Ka jingiakhih kam dei ka lynti kaba bha ba kin shim"  bynrap biang u Sangma.
Lah ban kynmaw ba 13 ngut ki dkhot jong ki sengbhalang, kiba la iakhih hapoh ka lama jong ka GHSMC ki la shah kem mynhynnin ka sngi namar ka jingktah kti bad ka jingthombor ia kawei ka nongtrei sorkar.
Hadien ka jingshah kem jong ki 13 ngut kumba 60 ngut ki briew ki la tur sha ohis jong u Deputy Commissioner ka West Garo hills bad ki la dawa ba dei ban pyllait mardor ia kiba shah kem hapoh ka shi kynta lym kumta kin pynlong ka jingiakhih kaba khlem sangeh, iathuh u DC ka West Garo Hills u Pravin Bakshi.
Shillong, 12 Nailur:U Symbud Myntri Rangbah ba peit ia ka pule puthi ha ka jylla u Dr.
RC Laloo u la ong ba ka jingkhang ka ophis jong u ka plie rynghang ha kano kano ka por ba ki nonghikai ki kwah ban iakren.
“Ki nonghikai kiba iakhih ki long kiba laitluid ban wan iakynduh ia nga ha kano kano ka por ba nga don lait noh lada nga leit jingleit shabar.
Kim donkam ban buh sngi, tang kawei ka long ba ki dei ban pynthikna na u personal secretary la nga don ne em ha ophis," la ong u Dr.
Laloo ha kane ka sngi Palei.
Haba pyntip ba un don jingialang bad ki dkhot jong ka All Meghalaya Primary School Teachers’ Association (AMPSTA) ha ka 30 tarik Nailur, u Dr Laloo u la ong ba u long uba khreh ban iakynduh ia ki dkhot ka Joint Action Committee of All Teachers’ Association of Meghalaya (JACATAM) ban iakren ia ki jingeh jongki.
“Nga sngew lyngngoh ba la kynnoh ia nga ba ngam kwah ban iakynduh ia ki briew.
Ym don ei ei kaba kum kata, lait noh tang ka pyrda ha ka jingkhang jong ka ophis jong nga.
Namarkata, ym don ei ei ban sheptieng bad mano mano long laitluid ban iakynduh" la ong u Dr Laloo.
U la ong ba ki nonghikai kiba iakhih ki don saw tylli ki jingdawa kynthup ka Education Policy, ban pynlait ia ka tulop man u bnai, ki kam ba iadei bad ka Meghalaya Board of School Education (MBoSE) bad ka jingshimti ka sorkar ia ki kam hikai ne provincialisation.
Halor ka jingkylli shaphang ka jingdawa ban shimti ka sorkar ia ki kam hikai, u Dr Laloo u la ong ba donkam ban pyrkhat bha shwa halor kane.
“Ka tand Planning, Finance, Personnel bad kiwei ki tnad kin hap ban eksamin ia kane ka kam na baroh ki liang.
Kam long kaba suk ia ka sorkar ban shu shim ia ka rai" u la ong.
U la ong ba katkum ka jingsngewthuh jongu, ka jingshimti ia ki kam nonghikai ym lah ban leh khlem shimti lut ia ki skul ruh.
Haba shimti ia ki kam hikai hap shimti ruh ia ki skul baroh.
“Kane kam ju jia, ka sorkar ka dang eksamin ia ki jingdawa jongki.
Hynrei nga sngew ba ki nonghikai ki donkam ruh ban pyrkhat ia kaba lah ban leh"  la ong u Dr Laloo.
Shillong, 12 Nailur:Hadien ba la iaid ka jingiakhih kumba 7 sngi, ka Khasi Students’ Union (KSU)  ka la ong ia ka sorkar jylla ba ka dei ban khot iakren noh ia ki nonghikai namar ba ka jingiakhih ka la ktah jur ia ki khynnah skul ha kane ka jylla.
Ki skul ha kylleng ka jylla ki la shah ktah jur namar ka jingiakhih jong ki nonghikai da kaba pep leit hikai klas naduh ka 11 tarik bad kan kut lashai ka 13 tarik Nailur.
Ki nonghikai hapoh ka lama ka Joint Action Committee of All Teachers’ Associations of Meghalaya (JACATAM) ki la sdang ia ka jingiakhih naduh ka 27 tarik Nailar ba la dep.
U Education secretary ka KSU u Bah Donald V Thabah u la kyntu ia ka sorkar ba ka dei ban khot iakren noh ia ki nonghikai ban pynbeit ia ki jingeh khnang ba ki khhynnah skul bad ki pule puthi kan ym thut.
U la ong ba namar ka jingbym treh ka sorkar ban khot iakren ia ki nonghikai, ka la pynlong ia ki ban mih sha madan bad kane ka la ktah kylla ia ki khynnah skul.
Katkum ka jingong u Bah Donald, ka jingleh ka sorkar ka pyni ba kam don ka jingkitkhlieh ia ka pateng ban dang wan.
U la ong ba ka jingkyntait ia ka jingpyntreikam ia ka Inner Line Permit (ILP) ka dei kawei kaba ka sorkar kam don ka jingkitkhlieh.
U la ong ruh ba lada ka sorkar ka kwah ia ka roi ka par kan wan ha ka jylla, ka dei ban sngap ia ki jingdawa jong ki nonghikai bad na ka liang ka seng, kyrshan ia ki nonghikai hapoh ka lama ka JACATAM kiba iakhih haduh mynta.
Namar kane ka jingiakhih jong ki nonghikai, ki skul bym dei sorkar kynthup naduh ki lower primary haduh ki higher secondary, ki la ktah jur.
Kumba 4047 tylli ki skul ha ad-hoc bad deficit ha ka jylla ki la shah ktah na ka jingbym leit hikai ki nonghikai.
Kane ka jingiakhih ka long ban pynsngew ia ka sorkar kaba kuman haduh kine ki sngi hapoh u Symbud Myntri Rangbah ba peit ia ka pule puthi u RC Laloo bad u Myntri Rangbah u Mukul Sangma.
Shillong,12 Nailur:U Covernor jong ka SOMALA u la ong ba ka jingthmu jong ka sorkar ban pyntreikam ia ka tenancy Act ka long tang ban sam iing sam jaka ia ki bar jylla.
Ha ka kyrwoh khubor ba la pyllait da u W Anthony u Covenor SOMALA u la ong ba ka tenancy Act kan pynkha pynroi ia ka jingwantuid ki bar jylla ym ban iada na ka jingwantuid ki bar jylla.
U la ong ba ka jingleh bymsuidniew jong ka sorkar ban ri ban iada ia ka jaidbynriew da kaba leh sting ia ki kyndon jong ka Meghalaya Land Transfer Act ka la wanrah ia ka jingjot ia ka jylla.
Dei na kane ka daw ba sa mih ka jingiakhih ban dawa ban pyntreikam ia ka Inner Line Permit ha kane ka jylla, la ong u Bah Anthony.
Ka jingkylli ka long don mo ki bym pang nud bad pang mynsiem haba peit ia ka ri bad ka jaitbynriew kumba ka long mynta ne la sur matlah ia ki khmat jongki, la kylli ka SOMALA.
U la ong ba kumba long mynta donkam ia ka ILP ban pyntreikam ha ka jylla bad ha kajuh ka por dei ban pyntreikam ia ki kyndon kiba don ha ka LTA ban iada ia ka jingwan buhai shnong ki briew kiba nabar.
Lada ka sorkar ka dang ieit shisha ia ka ri bad ka jaitbynriew, ka dei ban pyntreikam beit ia ka ILP kumba la ai jingmut da ka High Level Committee on Influx ba la aiti da ka sorkar kham mynshwa ia kane.
Shillong, 12 Nailur:Ki khynnah skul da ki lak ha kane ka jylla ki la shah ktah na ka jingsangeh shim klas ki nonghikai hynrei ka sorkar ka dang thiah lyngngai haduh kine ki sngi.
Ka jingiakhih da kaba sangeh leit trei jong ki nonghikai kan kut lashai hadien lai sngi.
Lashai ka sngi Thohdieng, ka JACATAM kan pynlong ia ka jingialang ha Shillong ban shim shuh shuh ia ki lad jingiakhih namar ba ka sorkar kam shym la patiaw ei ei haduh kine ki sngi.
Haba iakren hynne bad u Chairman ka JACATAM u bah ED Nongsiang, u la ong ba haduh mynta ka sorkar kam shym la phah kyrwoh ei ei ba ka kwah ban iakren bad ka dang sngap mynthi.
“Namar kane ka jingbym sngap ka sorkar, ka jingiakhih kan iaid beit kumba la pynbna bad lashai kan don ka jingialang jong ki nonghikai hapoh ka lama ka JACATAM ban shim shuh shuh ia ki lad jingiakhih, la ong u Bah Nongsiang.
Ka jingiakhih jong ki nonghikai ka la ktah jur ia ki khynnah skul namar ba ym don nonghikai ban shim klas.
Ka jingiakhih jong ki nonghikai ka la poi sha ka 7 sngi naduh ka 27, 29 tarik Nailar, bad ha ka 3, 4 bad 5 tarik Nailur bad sa mynta ka 11 tarik ban long haduh ka 13 tarik Nailur.
Ka JACATAM ka dei ka shatri jong ki nonghikai skul bapher bapher ha kane ka jylla naduh ki lower prmary haduh ki kolej.
Da ki phew hajar ki nonghikai ha kine ki sngi, ki la pynlong ia ka jingiakhih ha baroh kawei ka jylla ban dawa na ka sorkar ba kan khot iakren hynrei sngewsih haduh kine ki sngi, ka khlem pat khot.
Kaba ktah eh ka long ba ki khynnah skul da ki lah ha kane ka jylla, ki shah ktah na kane ka jingiakhih hynrei ka sorkar kam patiaw ei ei bad ikumba ka sngew tynnad pynban.
Pynursla 12 Nailur:Na ka liang u  Bah Kalletor Khongbuh Rangbah Dong, ka Dong Neng Gate, Pynursla, mynta ka sngi u pynrem jur ia ka khubor ba la pynmih  da  kawei ka seng kaba la tip kum ka  Senior Citizen Forum,kaba pynpaw  pyrshah iaka jingweng kam jong ka tnat pulit ia u Officer Incharge ka  Pynursla Police Station,u Ram Prasad Bhushal;kumba la rai da ka sur u paidbah ha ka jingialang kaba la long ha thanat ryngkat ka jingiadon lang u SDPO Sohra Bah Ian Swer  ki Rangbah Shnong bad ka KSU Pynursla Unit;hadien ka jingbom pathar jong u ia ki 5 ngut ki samla na Pynursla  bad ka jingshah kynnoh tuh blang, nalor kiwei ki kam sniew ba u leh kiba pynthoh bria ia ka imlang sahlang.
Hynrei ka jingpynmih khubor ka Senior  Citizen Forum, mynta ka sngi ka  Palei ka la pynkyndit jur ia u Bah Khongbuh uba la long ruh uwei na kiba ialam khmat ha ka  ban sakhi ia ki jingsniew jinglong utei u OC.
Kumta na ka liang u Bah Khongbuh, u kob ba lada katei ka Seng ka dei shisha kaba khmih iaka bha ka miat jong u paitbah ka thain Ri War, ban mih shakhmat, ha ka rynsan iatai nia bad u halor ki daw ba ki pyrshah bad halor ki daw ba u pynlong ia utei u Ophisar pulit  ban shah ujor ha ki paitbah, ha kaba ma u hi (Bah Kalletor Khongbuh) un iatai nia bad ki.
Haba iakren bad u Rupang u Bah Khongbuh u ong ruh"Lada katei ka seng kam don jaka , ka Dong Neng Gate Pynursla ka kloi ban ai jaka kaba ngiam haduh 500 ngut  eiei, ban iasaid nia, markhmat hakhmat ka jingsakhi u paitbah bad ruh ki lad pathai khubor; ia ki  daw kiba pynlong ia u  ban bad kiwei kiba sngewkhia ia ka bha ka miat, haduh ban dawa wengkam noh ia u Bhushal na Pynursla".
Shuh shuh u Bah Buhphang u takrain ba lada katei ka seng kam nud kumta, ka pynpaw ba ka dei ka dur bula jongno re-jong no, ne kino re kino ki kynhun riewsniew ka thain Riwar.
“Mih shakhmat lada ka Senior Citizen Forum ka long shisha ka Sengbhalang ban pynbha iaka Riwar ban iatai nia bad nga"kob shuh shuh u Bah Khongbuh.
Shuh shuh na ka liang ki paitbah ka Dong Neng Gate, ki pynpaw ka jingsngew nguh eh ia ki bor ba halor ka tnat Pulit bad kyrpang ia u Bah Ian Swer SDPO , uba kloi ban wan bishar da lade ia ka jingjia kaba tyngkhuh hapdneng ki paitbah ka thain bad utei u Ophisar pulit ba runar,ba thala thalein, uba tuh, uba tang ka dihkyiad bad kren sih kren sang, khlem da leh shilang khmat.
U Bah Buhphang u pynpaw ba ka thain ka kwah ruh ban ioh da u Ophisar Pulit ha thanat Pynursla  da u briew uba tipbriew tipblei, khnang ba ka kam kan iaid beit iaid ryngtih bad ba kan long shisha  ka jingshngain na ka bynta u paitbah.
Shillong, 12 Nailur:Ka  ANVC-B  ka la kynnoh ba ka seng UALA ka dei ka kynhun dawa pisa, ym kum ka ANVC-B kaba don ki nongialam kiba sngewthuh ia ka jingshisha na ka bynta ban wanrah ia ka jingkylla ha ka imlang sahlang.
Ha ka kyrwoh ba la pynlait hynne, ka ANVC-B ka la ong ba ka polisi jong ka ANVC-B ka iapher na kiwei ki seng namar ba ka don ki nongialam kiba shemphang kiba kwah na ka bynta ka imlang sahlang.
“Ka UALA kam dei ei ei hynrei ka seng ki dakaid ki bym map satia wat ban tuh T.
5 na kiba duk bad ki dei kiwei kiba bteng ia ki kam lute bad dawa pisa na ki paidbah da kaba pyndonkam ia ka kyrteng ong ka ANVC-B"  la kynnoh ka ANVC-B ha ka kyrwoh.
Katkum ka jingpynlait khubor, ka ANVC-B ka la kam ba ki dkhot kiba don da ki spah hapoh ka jingialam jong u Chairman mynta ki tip ia ka jingmut ba shisha kum ki nongiakhun ia ka jingkylla.
“Ngim donkam ban long kum ki nongialeh ia ka jingkylla da ka rukom lehnoh, bad kane ka long kumno u Norok bad u Jagring kim iadei ban long ki dkhot ka ANVC-B  bad ki la phet bad shah pyniap, tuh, rahbor bad kylla kum ki runar.
Baroh kine u Norok bad u Jagring ki dei ki khawpud kiba duna ka jinglong nongialam bad kim lah ban neh slem" la ong ka ABVC-B ha ka kyrwoh.
Imphal, 13 Nailur:Mynta ka janmiet, ha ka por 7.
30eiei, ka la don ka jingbthei bom, ha ka nongbah Imphal, ha ki bynta jong ka Khoyothang ha kaba 9ngut ki briew, ki ba dei ki nongbylla ki la shu iap ei bad sa 13ngut kiwei pat ki la mynsaw, na ka jingbthei jong u bom IED, uba khlain bor bha.
Shillong, 12 Nailur:Ka sorkar ka la bthah ia ki pulit ban thwet bad kem ia ki nongialam sengbhalang khamtam lada lap ia kino kino kiba pynkulmar bad wanrah ia ka jingbym shongsuk shongsain ha ki kynta pakhang surok miet ba la khot pynlong da ki sengbhalang.
Na ki khubor ba la ioh lum la iathuh ba na ka liang jong u heh duh ka tnad pulit Director General of Police (DGP) u la bthah ia ki pulit ban thwet bad kem ia ki nongialam sengbhalang, kiba don bynta lang ha ka jingkhot pynlong ia ka pakhang shnong bad kumjuh ruh ka pakhang surok miet, khamtam ia ki nongialam ba kynthup ia u President bad u Secretary jong kine ki seng.
Haba la pyrshang ban wad jingtip halor kane ka hukum ban thwet bad kem ia ki nongialam sengbhalang, la sngewthuh ba na ka liang jong u DGP u la pynmih ia kane ka hukum hadien ba la ioh ia ka jingbthah na ki bor ba halor jong ka sorkar.
La iathuh ba katkum kane ka jingbthah ban thwet ia ki nongialam sengbhalang, la ong ba dei ruh ban kem beit ia kino kino ki briew kiba don bynta ban wanrah ia ki jingkulmar ha ki kynta pynlong jingiakhih da ki sengbhalang.
Kumba ka long mynta ka jingiakhih jong ki sengbhalang ka dang iaid shaphrang ha kaba ka pakhang surok miet ka dang iaid shaphrang bad ki la don ruh ki jingjia shah thang kali, shah thang ophis bad kiwei.
Lah ruh ba kdew hangne ba ki sengbhalang ki la hap ban shim da ka rai jingiakhih namar ka jingbym pyndem jong ka sorkar ban pyntreikam ia ka jingdawa ban pyntreikam ia ka ILP ha ka jylla ha kaba ka jingiakren ka la pulom noh naduh ka jingiakren ka sorkar bad ki sengbhalang bad kumjuh ruh bad ki seng sainpyrthei.
Shillong,12 Nailur:Ka ophis jong ka Foreign Race Seeds Station, ka iing ri khniang  jong ka tnad Sericulture ka sorkar kaba don ha Moodymmai ka la shah thang mynta ka sngi dangstep phyrngap.
Katei ka ophis ka dei kaba don harud surok  NH 44 hajan ka shnong Mookyndur West Jaintia Hills.
Katkum ka jingiathuh u bah B Mawthoh.
Manager Foreign Race Seeds Station, Moodymmai u la ong ba ha ka por 5 baje mynstep, ki la kyndit ban iohi ba katei ka ing ri khniang ka la kem ding ha kaba marsien iohi ia kane ka jingjia ki ba sah marjan ki la pyrshang ban pynlip ia ka ding.
U Bah Mawthoh u la ong ba hadien ba la lap ia katei ka jingja ki la pyntip noh sha ki pulit mar-mar.
Ha katei ka jingkem ding katei ka ophis ka jingduh ka la kot sha ka T.
7 lak tyngka eiei, ka ing ka la kot kumba T.
5 lak bad ki jingdon jingem hangta hapoh ing ki la kot sha ka T.
2 lak tyngka.
U la iathuh ba baroh ki jingdon jingem ki la ing bad duh lut, ka dei ka jingjia kaba la jur bha, ong u Bah Mawthoh Manager ka FRSS.
Ha kawei pat ka jingjia ar ngut ki samla ki la shah kem ha Ri-Bhoi hynnin ka miet; kitei ki samla kiba la shah kem ki kynthup ia u  Johnyfast Lyngdoh (22 snem) bad u Mebanshuwa Kharphuli (20 snem), kiba la shah kem  najan Umsning.
Ki pulit ki la kem ia kitei ki ar ngut kiba long ruh ki dkhot ki sengbhalang , la kem ia ki  ha ka por 1 baje mynstep namar ka jingkynnoh ba ki kawang maw ha ki kynta pakhang surok miet.
Ia kitei baroh 2 ngut la rah sha Nongpoh  PS.
Sa ha kawei pat ka jingjia uwei u briew uba la tip kyrteng kum u Gotam Pradhan u la lait im haba ki runar ki la leit wiang ding ia ka iing jong u ha Saiden Umlaper kaba jngai kumba san kilometer na Nongpoh.
Ki pulit ki la iathuh ba katei ka jingjia ka  la jia ha ka por 2 baje mynstep jong  ka sngi  Palei ha kaba ki runar ki la wiang ding ia kane ka iing.
U Pradhan uba dang ioh thiah u la kyndit thret   bad iohi da ka ding bad u la khie ban pynlip ha kaba u la theh da ka um ban pynlip ia ka ding.
Ha kawei pat ka jingjia, mynta ka janmiet, kawei ka thuk thuk jong U Pradeep Limbu, ka la shah thang, ha ka jaka sah jongu, ha Law u Sib, ha kaba katei ka thuk thuk, ka la julor lut khoit.
Ki thymmei khubor ki la iathuh ba mynta ka step ha ka por kumba 2:30 baje eiei, ki runar ki la wiang ding ia ka Vacational Training Office jong ka Veterinary Department ha kyrdemkulai, Ri Bhoi.
Halor kane ki pulit ki la kem ia u Rilang thongni bad u Michael Mynsong.
Ka jingthwet ia kiwei pat ka dang iaid shakhmat.
Ha kawei pat ka jingjia, ha ka  11 tarik por kumba 3 baje eiei mynstep, ki runar ki la pyrshang ban thang ia ka ophis jong u Range Officer, Soil Water Conservation Range ha Thadlaskein, West Jaintia, tangba kam pat shym la julor satia.
Ha kawei pat ka khubor, na ka liang jong ka KSU Nongthymmai Circle ka pynpaw ia ka ia ka jingsngew pyrshah jur halor ka jingleh dondor ka tnad pulit ha kaba ha ka miet jong ka shiphew tarik mynta u bnai ki la kem pathar ia ki samla khasi na lumpyngngad halor ka jingkynnoh ba ki donkti ha kaba thaw jingkulmar ha ka por jong ka pakhang surok miet.
Ka seng ka pynpaw ba kine kim dei satia ki dkhot ka seng ruh hynrei ki long tang ki langknia ha ka kti ki bor ka ain.
Ka seng ha kane ka khyllipmat ka kyntu ia ki samla ka bri u hynniewtrep ban ym tieng ne riej ia kine ki bor kohtympan hynrei ban ieng rangbah ban dawa ia ka hok na ka bynta ka lawei ka jaidbynriew.
Shillong,13 Nailur:Ka All Meghalaya Contractor & Supplier Association(AMC&SA) ka la  ujor da ka mukotduma pyrshah ia ka  tnad PWD (Building) ka sorkar jylla  da kaba kynnoh ba ka tei ka tnad ka la  roit ia ki  kontrak jylla  ha kaba iadei bad ka  Tender  Bid Notice  jong ka Asian Development Bank ( ADB) Sponsored project for supporting human development in the State of Meghalaya.
Kat kum ka jing bishar bniah ia ki kot ki sla baroh ba la ujor daka AMC&SA da u nongbishar jong ka High court u Justice  S.
R Sen,  bad hadien ba u la sngap bha ia ka jing iatai na ki mutiar jong  baroh ar liang kaba long mynta ka sng iu nongbishar badon burom u la pynmih iaka hukum ba shipor, halor kane ka mukotduma da kaba ula bthah ia ka tnat PWD( building) bad kiwei kiwei ki tnat sorkar kiba don bynta ha kane ka project, ba ka dei ban ai iaka jing pynshai halor balei ba ka iing bishar ka donkam ban pdiang ia kane ka jing ujor jong ka All Meghalaya Contractor & Supplier Association bad lada sngewdei ban pynmih pat da kiwei pat ka hukum  kan shong katkum ka nia ia pynksan, ha kaba naka liang jong ka PWD ka hap ban ai ia ka jing pynshai kaba bniah halor kane ka  kam ,da kaba u la  hukum ia ka PWD Building ba kan ai ia ka jing pynshai halor kine ki kynram kynram  katkum ka order No.
(SH) 267 of 2013.
Ka Jing ialang ba Kyrkieh jong ka Central Executive Committee jong ka AMC&SA  kaba la long mynta ka janmiet ka la rai ban bthah ia baroh ki kontraktor  bad company ba kim dei ban thied shuh ia kane ka Tender, namar ba kane ka kam ka dang sah teng hapoh ka iing bishar, tad haduh ynda la pynbeit da kumwei pat,naka bynta ka jingbit jing biang bad ka jing myntoi jong baroh ki kontraktor jong ka jylla.
New Delhi,13Nailur:U Myntri Rangbah jong ka jylla Gujarat u Narendra Modi, u ba long ruh u nongiada ne nongkyr shan ba radbah jong ka Hinduvta,  mynta ka sngi u la shah jied bad shah thung noh kum u kyrtong jong ka seng BJP na ka bynta ka shuki Myntri Rangbah duh na ka bynta ka jingialeh elekshon jong u snem 2014 sha ka Lok Sabha, bad kane ka la pynkut noh ia ki bnai jong ki jingsuba ne antad jong ki briew halor ka jingkiew khet jong u wat hapdeng ki jingpyrshah ki bajur na ka liang jong u riewshemphang jong ka party u L K Advani.
Ia kane ka jingpynban la leh da u khlieh duh jong ka BJP u president Rajnath Singh hadien ka jingialang jong ka parliamentary board ka seng  ha ka ba la pep noh da u Advani u ba la pynpaw ia ka jingkhie bitar jong u halor ka rukom leh bad rukom treikam jong ka party.
Lait noh u Advani, ka jingialang jong ki 12 ngut ki dkhot jong ka board la wan mih da ki wei pat ki nongialam kum ka Sushma Swaraj, u Murli Manohar Joshi, Arun Jaitley bad u Nitin Gadkari.
Ka rai halor jong u Modi la wan shisngi hadien ba la mih ki jingiamir jingmut bad ki nongialam ba radbah jong ka party bad ruh hadien ki jingpyrshang ba khatduh eh jong ka seng, ban wanrah ia u Advani, u Joshi bad kumjuh ruh ia ka Swaraj.
Ngin sa ialam ia ka BJP sha ka jingjop ha u snem 2014: ModiHa ki khyllipmat hadien ba u la shah thung kum u kyrtong Myntri Rangbah Duh  jong ka seng BJP,  MR  ka jylla Gujarat u Narendra Modi mynta ka sngi u la tyrwa ban ialam ia ka party sha ka jingjop ha ki jingialeh ia ka elections jong ka Lok Sabha ha une u snem ban wan.
“Nga kular ba ha u snem 2014 jong ka jingialeh election, ka BJP kan sa wan mih da ka jingjop," la pynpaw u Modi ia ka jingthikna jong u ha ba iathuh ha ki lad pathai khubor media ha kawei ka headquarters jong ka seng , ha ka ba la wan synran lang ruh da ki nongialam rangbah jong ka party lait noh tang u LK Advani.
“Bad na ka bynta ka ne, ka party kan sa trei shitom bha bad kan nym ieh wat ia uwei u maw ruh ban nym pynkylla," la ong u Modi ha ka jingkren lyngkot jong u hadien ba la shah thung kum u kyrtong prime minister jong ka Bharatiya Janata Party.
U la ong ba ka ri ka la iaid lyngba shibun ki jingeh bad kumjuh ruh ka party.
“Nga thikna ba ki briew na ka thain Kashmir haduh Kanyakumari kin sa thep ia ka vote jong ki ha u syntiew lotus u ba long ka dak jong ka BJP," la ong u Modi.
Sngewdiaw u AdvaniU Advani u la ai jingthoh sha u heh duh jong ka BJP halor ka jingthung ia u Modi.
U la pynpaw ia ka jingujor jong u pyrshah ia ki stai ne rukom leh jong u Rajnath.
Shillong, 13 Nailur:U Dr RC Laloo mynta ka sngi, u la pynrung kyrteng ia ki khynnah ba kin leit skul noh naduh mynta u snem.
Ia kane u la leh ha ka jingialang rakhe ia ka sngi ka thoh ka tar ha ka pyrthei kaba long hynne ka sngi ha u Soso Tham Auditorium.
Baroh 16 ngut ki khynnah mar ar ngut na kawei kawei ka district jong phra tylli ki Community and Rural Developmemt Block, kiba wanrah ia ki khynnah sha kane ka sngi.
La pynrung kyrteng ia ki ban leit skul ha ka SSA kynthup ha Mylliem Block, Mawsynram, Mawryngkneng, Mawkynrew, Pynursla, Mawphlang, Laitkroh-Khatarashnong, bad ka Shella-Bholaganj Block.
Ha kajuh ka por, u Symbud Myntri Rangbah ba peit ia ka pule puthi, u la pynlait ruh ia ka geographic information system (GIS) ka ban batai ia ka jinglong jong ki skul ha kane ka jylla.
Ki briew ki lah ban ioh jingtip lut nadong shadong ia ka jinglong ki skul, ka iing ki tiar ki tar, ki nonghikai, ka kyrdan jongki, bad kiwei kiwei tang da kaba khnoit da u khnai ka computer.
Haba kren ha kane ka sngi, u Dr Laloo u la ong ba ka thong jong ka sorkar ka long ban pynnang pynstad ia baroh ha kane ka ri.
U la ong ba haduh mynta ka jylla Meghalaya ki nongshong shnong kiba la nang 75.
48 percent.
“Kam dei kaba eh ban jop 100 percent, hynrei kan shim por lehse katto katne ban poi sha kane ka thong", la ong u Dr Laloo bad bynrap ba ha kawei ka sngi, kane ka jingkhein ka dei ban kiew na kaba don mynta.
U la ong ba la don ki shnong nongkyndong kiba la lah ban jop ia kane ka thong bad namarkata, kam don jingeh ia ka sorkar ba kan lah ban jop ia kane.
“Sngewbha iarap ia kito ki bym nang ban thoh ban tar", la ong u Dr Laloo bad bynrap da kaba khot lang ia ki nonghikai, ki kmie ki kpa bad ki paidbah ban iatreilang ban pynurlong ia ki jingangnud jong ki paidbah ha ka liang ka pule puthi.
Shwa ia kane la ioh ka jingkren na u symbud kongsan u Principal Secretary u PS Thangkhiew la ong ba hapoh ka Right To Education (RTE) ki khynnah skul ki dei ban leit skul ha kato ka jaka ba ki sah bad kin ioh ei ia ka sopti uniform, kot, khulom, bad kiwei kiba ka sorkar ka ai katkum kane ka ain.
Lada ki leit skul shabar na ka jaka ba ki sah, kin ym ioh satia ia ki kot ki sla, ki kopi, ki sopti bad ki hap ban thied hi", la ong u Bah ThangkhiewU la ong ruh ba ha kane ka RTE, ki nonghikai lada kim trei hok ia ka kam bad lada ki don ki nonghikai ki bym pat biang ka kyrdan pule, ki kmie ki kpa ne kino kino ki lah ban ujor pyrshah ia kita ki nonghikai bad kin sa duh kam beit khlem jingmap namar ba ka dei ka ain.
“la don 17 hajar ngut ei ei ki nonghikai la phah pyntbit biang ha ka kam hikai ha ka jylla", la ong u Bah Thangkhiew.
U la iathuh ruh ba lyngba kane ka RTE, baroh ki skul kiba ioh jingiarap na ka Sarva Shiksha Abhiyan (SSA) hynrei ki bym pat long SSA pura, kin hap kylla SSA lut nadong shadong bad kito ki bym treh, kin ym ioh jingmyntoi shuh na ka SSA.
Ha kane ka sngi, la ioh ruh ia ka jingkren na u DC ka East Khasi, u Secretary ka tnad pule puthi u Bah FR Kharkongor, u director ka DSLE nalor ka jingshad bad ka jingrwai na ki khynnah skul.
Shillong, 13 Nailur:U Joint Director, Mechanical-Directorate jong ka ka tnad Agriculture,  u bah Ropsil Lamare uba la shah kem halor ka jingbam sap 1 lak tyngka na u trai jong ka M/S Horizon Marketing Tura, u Ashok Agarwal, um pat lait jamin satia, hynrei u dang shah set phatok (judicial custody).
Na ki khubor ba la ioh lum la iathuh ba, u tei u ophisar bamsap uba dei ban shong ha phatok um shym shah set satia ha phatok, hynrei mynta u don hapdeng ka jingshah sumar ha Civil Hospital Shillong, hadien ba u la ud ba u don ka jingbym sngewkhlain ha ka met ka phad.
Haba pyrshang ban wad jingtip kham bniah halor ka jingshitom kaba u tei u ophisar ioh, ym shym la ioh ia ka jingtip kaba thikna lane kaba shai la u shitom kumno, hynrei la sngewthuh ba ka don ka jingbym sngew lah ban pyniahap ialade jong utei u ophisar ban shong hapoh phatok, kumta haba u la ud pang la hap ban phah noh ia u sha Civil Hospital na ka bynta ban shah sumar.
Shuh shuh ki khubor ki iathuh ba, na ka liang jong utei u ophisar u dang pyrshang mynta ban lait jamin noh na ka jingshah set phatok, hynrei haduh mynta um pat ioh jamin satia.
La iathuh ba na ka liang jong ki pulit ki la pynngat ia u ha ka kyndon ain bamsap (Prevention of Corruption Act, 1998), namar ba ki la ioh kem ha ka por ba u dang shim pisa kaba long T.
1 lak.
Lah ban pynkynmaw hangne ba, katkum ki pulit la ong ba u bah Lamare u la pan pisa kumba 5000 na kawei ka bill kaba dei ka subsidy kiba don kumba 45-haduh 50 tylli ki bill bad haba khein kyllum lang ka pisa ka la kot sha ka 3 lak bad la ong ba u la pan shwa T.
1 lak bad yn sa siew hadien 2 lak tyngka.
Kumta ki pulit ki la pynap shrip ha ryngkat ka jingiapynbeit bad utei u trai uba dei ban siew pisa bad na ka liang jong ki pulit ki la kem noh ha ka por ba dang leit siew ia katei ka pisa kaba long 1 lak tyngka.
Shillong,13 Nailur:Ka Senior  Citizen Forum ka Thain Ri War Mih ngi ka la kyntait war ba ka katkum ki jingmih khubor ba ka Forum ka kyrshan ia u OC ka Pynursla  ka long ka bym shisha phew se ka Forum kam shym la kyrshan iano iano ruh bad kam shym la pynrem iano iano ruh, ong u Vice Chairman ka Forum u Bah Peter Rynjah haba ia kren bad u Rupang.
Shuh shuh u vice Chairman katei ka Forum u la ong ba ka Forum ruh ha ka jingialang kaba la long ha ka thanad Pynursla ha kaba ia dei bad ka jingshah pynkynriah kam u OC Pynursla kam shym la kyrshan eiei ia utei u OC uba la shah kynnoh laiphew jait ha ki sengbhalang bad ki nongialam shnong hynrei u la ong pat ba dei tang u sordar barim ka shnong Umniuh Tmar u Bah M.
Khongshah uba la kyrshan ia utei u OC.
“Ngim kyrshan hynrei tang u sordar barim ka Umniuh uba la kyrshan" ong u Bah Peter Rynjah  Vice Chairman ka Senior Citizen.
Katkum ki jingioh lum jingtip la iathuh ba ka jingkyrshan jong ki katto katne ngut ia u OC ka Pynursla PS uba la shah pynkynriah kam ka la pulom noh ha kabz la iathuh ba katei ka jingshah pynkynriah kam jong u ka iaid beit bad shen yn sa shimti noh da uwei pat u oc uba ki la iathuh ba ia mynta ka tnad pulit ka dang peit bniah iano ban phah.
Shillong, 13 Nailur:Mynta ka sngi, ki dkhot jong ka Press Council of India (PCI), ki la pynlong ia ka jingialang ha Shillong bad ki nongthoh kotkhubor, na ka bynta ban sngewthuh ia ki jingeh, ba ki nongthoh kotkhubor ha ka Jylla, ki iakynduh.
Ha ka jingialang, kaba la lam khmat da U Kasuri Amarnath, uba na Andhra Pradesh, ubadei U Convener jong katei ka komiti, u iathuh ba ka jingwan jong katei ka kynhun sha Shillong, ka long na ka bynta ban sngewthuh halor ka jingshngain jong ki nongthoh khubor ha ka Jylla bad ia kaei kaba ki tnat sorkar bad kumjuh ki riew sain pyrthei ruh, ki shim ia ka jingtreikam ki nongthoh khubor ha ka Jylla ha kine ki sngi.
Ha ka jingkren jong U Bah RM Shabong, President Meghalaya Editors & Publishers Association, ula pynsngew ba kaba donkam eh, ka long ba ia ka tnat pynphriang khubor ka sorkar Jylla (information & public relations), dei ban pynkhlain noh, namar ba u ong, ba ki don ki tnat sorkar, kiba pynlong ia katei ka ophis, tang kum ka iing ai dak, ha kaba la shu bthah, tangba kan sam tang ia ki khubor bad kam don bor ban rai ia kino kino ki rai kiba kongsan, ha ka jingiadei bad ki kotkhubor.
Utei u rangbah, ula kren diaw mynsiem halor ka jingleh bym salia jong ka sorkar Jylla, ia ki kotkhubor trai Jylla, ha kaba tang ia ka dor jingpynbna sorkar, la ai dor thymmai, hadien 17snem bad kata ruh ka mih, hadien ba ka MEPA, ka la kyntait ban iashim bynta ha ka sngi rakhe ia baroh ki nongthoh kotkhubor, kaba long ha u snem ba ladep.
Ym tang katta, la iathuh shuh shuh, ba ia ki bill, la siew sha ki kotkhubor, hadien 3,4 snem, kaba kloi eh.
La kren ruh halor ka jingshim kabu jong ki katto katne ki briew, ha kaba iadei bad ka jingmih khubor, ha kaba kim ju ai jingpynshai, halor kano kano ka khubor, hynrei, ki ju leit sha kashari ban ai mukotduma ia ki kotkhubor bapher.
U bah GB Lyngdoh General Secretery MEPA, u kren diaw mynsiem, ba wat haba ka ophis jong ka kotkhubor jongu ha Nongsain Hima, la kawang petrol bom, hynrei haduh mynta, ym shym la lap sabut satia iano iano uba leh ia katei ka kam bad katei ka dei kawei ka jingeh, kaba jia halor ka jingshah thombor jong ki kotkhubor.
Nangta, ula kynthoh shuh shuh halor ka jingshah thab jong u nongshondur ha U MLA, kaba dei sa kawei pat ka daw, kaba pyni ia ka jingshah  thombor ki nongthoh khubor.
La bynniaw da utei u rangbah, ba ki tnat sorkar, kim ju ai satia ia ki jingpynbna sha ki kotkhubor, ha kaba kim ju pyntreikam ia ka mang jong ka sorkar India, kaba la tip kum ka Information, Education & Communication (IEC).
Ha katei ka por, u lamphang jong ka jingialang, ula knieh ktien, da kaba ong “Ka jingai jingpynbna sha ki kotkhubor, kam dei ka jingai sngewlem jong ka sorkar sha ki kotkhubor.
Ka dei ka hok jong ki kotkhubor".
La kren ruh hangtei ba na ka bynta ban ioh pisa ia kitei ki jingpynbna, ka shimpor da ki bun snem bad kata ruh ban da hap leit khroh sha kitei ki tnat sorkar bapher.
U bah DL Siangshai President Journalists Union of Meghalaya (JUM), ula kren bynniaw halor ka jingma kaba ki nongthoh khubor, ki iakynduh ha kine ki sngi ha Garo Hills, ha kaba ki kaikhlaw, ki khlain jubor ha kitei ki thain.
Utei u rangbah, uba dei ruh U Editor Mawphor, u iathuh ba ha ki snem 2000, ula shah kawang petrol bom ka kali jongu bad nangta ha kawei ka sien, kawei pat ka kali, ka la shah bom pynpra, tang namar, ba u thoh khubor, kaba ki don ki seng ki bym sngewtynnad.
Na ka liang jong U Deepak Singh Joint Editor Meghalaya Times, u pynsngew ba lada ki kotkhubor, ki thoh pyrshah ia kano kano ka seng, ka ju khang ban die ia ka kotkhubor ha kano kano ka jaka, kaba ki khlain ma ki bad don ruh ki khep, ba ki byrngem ban thang ia ki kotkhubor.
U bah Billy Domes Editor Dongmusa, ula kynnoh ba ki kompeni die jingiewbih bapher, ki ioh kamai bun tam na Meghalaya, hynrei, u kren lyngngoh, ba kitei kim ju mih shakhmat ban ai jingpynbna ia ki kotkhubor kiba mih na kane ka jylla.
Ha kajuh ka por, U bah Domes, u kynthah ruh, halor ka jing pyniasuk, ia uba shah shoh ha U MLA, ha kamra jong u myntri rangbah ka Jylla, ha kaba na ka liang U MLA, u ialam da ka kynhun kaba heh, katba uba shah shoh, u don tang khyndiat ngut eh bad u ong shuh shuh, ba ka jingiasuk, ka long kaba donkam, hynrei, kam mut pat ban ong, ba kan iaid ha katei ka dur.
Ha kawei pat ka khubor, la iathuh ba 6 ngut ki dkhot ka Press Council of India  ki la ia kynduh ia ka Myntri kam pohing ka jylla ka kong Roshan Warjri bad u Myntri ka Information and Public Relation ka jylla u Bah AL Hek.
Ha katei ka jingiakynduh kaba la lam khmat da u Mr Kasori Amarnath, la pynlong ban ia kren halor ki mat ka jingiada bad ka jingshngain jong ki nongthohkhubor.
Kham hadien kane  ka komiti ka la pynlong ia ka jingiaphylliew jingmut bad  ka  Commisisoner & Secretary , IPR, Mrs M  H K Marak, Secretary , Home (Police), Bah F Kharlyngdoh, Addl DGP, Mr S K Jain and Director  IPR, Bah  H M Shangpliang  ha Secretariat ban shim khia ia katei ki  jingeh kaba la pynpaw  da  ki nongthohkhubor.
Ka  Marak ka la kular ba kan leh ia kaba donkam  ban peit ba ki nongthohkhubor kin ym ia kynduh jingeh ha ka jingtreikam jong ki.
Ha katei ka jingialang ki la bun ki jngiatai bad ki jingpaphylliew jingut naka bynta kumno ban ym wanrah jingeh ia ki nongthohkhubor.
Shillong, 13 Nailur:Ka jingbym khein snep jong ka sorkar ia ki nonghikai ka la pynlong ia ki nonghikai hapoh ka lama jong ka Joint Action Committee of All Teachers’ Association of Meghalaya (JACATAM) ban rai ban pynlong da ki jingiakhih ba kham tyngeh lada ka sorkar kam khot iakren ia ki hapoh ka 23 tarik mynta u bnai.
Haba kren mynta ka sngi Thohdieng hadien ba la wai ka jingialang, u Chairman jong ka JACATAM u Bah ED Nongsiang u la ong ba ba ki nonghikai kila phah ka shithi ba ki kwah ba kin ia kynduh ia u Myntri Rangbah ka Jylla u Mukul Sangma bad lada ka sorkar kam khot iakren ia ki hapoh kane ka sngi ba ki la buh, na ka liang jong ka JACATAM ki la rai ban pynlong da ka jingiaid paidbah (procession)  ha ka 24 tarik mynta u bnai bad lada  ka dang iai sngap mynthi ki nonghikai ki la rai ban pynlong da ka jing sangeh trei khlem buh por, naduh ka 25 tarik ter ter.
Ha kane ka jingiaid proseshon, ki nonghikai ki la kyrpad ia ki kmie ki kpa, ki khynnah bad kito kiba snegwkhia ia ka pule puthi, ba kin iamih ban iasnoh kti lang ban iaid paidbah sha Secretariat.
Kane ka jingiaid paidbah kan long kaba heh tam ha ka jylla, lada ka sorkar khot iakren noh shwa ia katei ka sngi,  la ong ki nonghikai.
Ha kajuh ka por, ki nonghikai ki la pynkut ia ka jingiadei bad u Symbud Myntri Rangbah u Dr RC Laloo lada um kylla ka jingleh kuman.
“Ngin nym treh iakren shuh lada khot u Dr RC Laloo", u la ong Bah Nongsiang bad bynrap ba tang lada khot u iakren u Dr Mukul Sangma kin leit ban iakren.
U Bah Nongsiang ruh u la ong ba ki nonghikai ki la rai ban ym leit iakren shuh lada khot u Symbud Myntri Rangbah jong ka pule puthi u Dr RC Laloo namar ba u la khein dewthala ia ki nonghikai bad u la leh kuman watla ki la kyrpad bunsien shwa ba kin shim ia ka lynti ka jingiakhih.
“Hynrei lada bthah u Myntri Rangbah ban leit iakren, ngi lah ban leit, hynrei ym ban ioh ia ka jingkhot na u Dr Laloo", la ong u Bah Nongsiang.
U Bah Nongsiang u la ong ba ha kano ka rukom ka jingkhang bad ka pyrda jong u Dr Laloo ka plie haba ki nonghikai ki leit tied man ka por ka khang kdam kdam.
“Lehse ka jingkhang u Dr Laloo ka plie tang ia kiba u sngew kwah ne mon ban khot", la kynthah u Bah Nongsiang bad bynrap ba, ki nonghikai skul la bunsien ki la leit ban tied jingkhang ba kwah ban iakynduh hynrei  um plie satia haduh ba kin mih sha madan syndon.
U Bah Nongsiang u la ong ba naduh u snem 2012 ki la phah shithi sha u Myntri jong ka pule puthi ba ka sorkar ka khot ban iakren ia ki halor ka jingeh jontg ki nonghikai hynrei haduh mynta ka sorkar ka leh bym suidniew ia ka jingdawa jong ki nonghikai haduh kine ki sngi ka sorkar ka iai leh kum bym tip ia ki jingeh jong ki nonghikai.
Shuh shuh la ong ruh ba ki nonghikai ki dawa ba ka sorkar kan shimti tang ia ka kam hikai ym ba kan shimti ia ki rukom pyniaid hynrei ka sorkar kam lah ban pynurlong ia ka jingdawa jong ki katba ha kiwei ki jylla ka sorkar ka lah bad iatreilang bad ki nonghikai.
Na ka liang jong ka JACATAM ruh ka ai khublei ia ki seng ki ba la lah ban kyrshan lang ia ki ha kane ka jingdawa kiba kynthup ia ka seng KSU, HNPF, SSSS, KHNAM.
Lah ban kdew ba ki nonghikai ki la dep ban pynlong ia ka jingiakhih naduh u bnai ba la dep.
Ha ka 27 tarik Nailar, ki la deng lama iong, 29 tarik, shu leit soi kyrteng, 3 tarik Nailur ki shim shuti, 4 tarik ki shhong dharna, bad 5 tarik ki pynlong rally.
Nangta, naduh ka 11 haduh 13 tarik Nailur, ki la sangeh treikam, hynrei ka sorkar kam khot iakren satia.
Shillong, 13 Nailur:Ka jingthmu ban pyndep ia ka Water Policy kan shim por shwa namar ba mynta kane ka policy kan hap ban leit rung shwa ha man ki tnad sorkar ban bishar ia ka, ka biang ne em.
Ha ka jingshisha kane ka policy la dep phah sha man ki tnad mynshwa hynrei namar bym pat hun, la phah biang ba kan leit rung ha man ki tnad sorkar shwa ban shim ia ka rai kaba khadduh.
“Ngi la hap ban phah biang sha man ki tnad ia kane ka policy, ngi kwah ban pule bniah ia ka namar ba don ki jingai jingmut shuh shuh ban bsuh ha ka"  la ong uwei u heh sorkar ha kane ka sngi Palei.
La iathuh ba ka sorkar kam pat kwah ban shu tynruh wut wut ia kane ka policy namar ba ka long kaba donkam eh na ka bynta ban iada ia ki kynja ba im.
“Ngi la sngew kmen ba ki riew shimet, ki kynhun bapher bapher ki lawan shakhmat ban ai jingmut ia kane ka policy" la ong u heh sorkar.
Haba kylli ia ka jinglong jong ka policy, une u heh sorkar u la ong ba la dep ban lum ban lang ia baroh ki jingai jingmut jong ki paidbah nalor ki jingai jingmut na ka sorkar jong ki tnad sorkar bapher bapher.
Ha kajuh ka por, u la ong ba ka sorkar jylla ka la iateh bad ka German International Cooperation (GIZ) ban thaw ia kane ka State Water Policy.
“Ngi la khot lang ia ka GIZ kum ka stad ka jhad ban thaw ia kane ka policy kaba donkam eh kaba iadei bad ka jingiada bad pynneh ia ki kynja baim ha ki um bad ki wah", la ong shuh shuh une u heh sorkar.
Katkum ka jingong une u heh sorkar, kane ka kynhun na German ka la don bynta ha kiba bun ki ri jong ka pyrthei ban iarap ban thaw ia kane ka policy.
“Ka kynhun na German ka la wanrah ia ki stad ki jhad na ka pyrthei kiba tbit ha kane ka liang bad ki la ai jingmut kumno ban thaw ia kane ka policy kaba khlain bad kaba bit ba biang" u la ong shuh shuh.
Ia mynta ka sorkar ka dang shu dep ban lum ban lang ia ki jingai jingmut halor kane ka policy bad shen kan sa pyndep ia ka kam.
Shillong,13 Nailur:Ki paidbah haba ki thied ‘wai dong ha ki thain Motphran ki kyndit ban iohi ba  u kwai ba la song ha ka plastik kwai u rit palat bad haba ki la pyrshang ban kylli na ki nongdie ‘wai dong bar it eh u kwai , ki la jubab bay m lah pynmih shuh lada ym phiah rit namar ka dor kwai ka la rem palat.
“Ban thied kwai ka long kumba thied ksiar" ong iwei i nongdie ‘wai dong ha Motphran.
U Rupang u la pyrshang ban wad jingtip ia ka dor kwai da kaba leit sha Iewduh ban kylli na ki  mahajon die kwai ia ka dor jong u kwai, hynrei haba la poi ha iewduh la lap ba ka dor jong u ‘wai Khasi ba la ksam u shong T.
10.
50 tyngka uwei bad ka dor jong u ‘wai naphang (Khasi) u shong dor haduh T.
8.
50 tyngka uwei.
Iwei na ki nongdie i la iathuh ba 25 tylli kwai u ‘wai ksam u shong dor T.
260 tyngka katba u ‘wai naphang  100 tylli u shong dor T.
850 tyngka.
Haba la pyrshang ban wad jingtip ia ka daw ka jingrem dor u kwai baroh ki la ong ba u rem naduh ba thied, ki nongdie ‘wai dong ki la ong ba u rem naduh ki mahajon , ki mahajn ki ong ba rem naduh ki trai nongrep kwai.
Shillong,15 Nailur:U Bah Marphalangki Shullai u la leit ban ujor sha Mawlai Police Station ba ki shaka kali jong u ki la shah pynlait lyer bad ki runar ki la bret ia kawei ka shaka shapoh sanium bad katei ka jingjia ka la jia ha ka por shiteng synnia jong ka miet 12 tarik mynta u bnai.
Ki pulit ki la iathuh ba u Bah Shullai u la ujor ba ha katei ka jingjia ki dkhot ka KSU bad ka FKJGP ki la tuh ia ka tynghung pynsawa, napoh kali jong u kaba la shong dor haduh T.
40 hajar tyngka.
Katkum ka khubor pulit la iathuh ba u Bah shullai u la ong ba u la pynieng ia ka kali jong u kaba don ia u nombar AS-01H 1458  hajan ka  Guest House jong ka NEHU ha Mawlai.
Ki pulit ki la ong ba ki dkhot ka KSU bad FKJGP ki la pyndait  ruh da ka jingthoh kaba ong khlem ILP khlem shongthait ‘No ILP No Rest’  ha ka kali jong u.
Shillong, 13 Nailur:Ar phew ar  ngut ki Field Assistant (FA)  ki la ioh syrnod  hadien ba ki la pyndep ia ka jinghikai na Conservation Training Institute ha Byrnihat ka Ri Bhoi District hynne ka sngi.
Ia kine ki FA la sam syrnod da u Symbud Myntri Rangbah ba peit ia ka tnad Soil and Water Conservation u Bah Rowel Lyngdoh ba la don lang u Additional Chief Secretary Bah Barkos Warjri nalor ki heh kane ka tnad.
Haba kren ha kane ka sngi, u Bah Rowel u la pynpaw  ka jingsngew skhem ba kine kiba la pyndep ia ka jinghikai kiba la ai katkum ki buit bad ki stad mynta, kin lah ban shakri khambha ia ka tnad ba ki don bad khamtam na ka bynta ka jingmyntoi jong ka imlang sahlang bad ka mariang.
“Mynta, phi la ioh ia ka jinghikai, phi dei ban pyndep hok ia la kamram na ka bynta ka jingbit jingbiang jong ki paidbah ka jylla", la ong u Bah Rowel bad bynrap ba ka long ruh ka jingiaroh ia ki ophisar kiba la ai ia kane ka jinghikai ia kiba shah hikai.
Shwa ia kane, u  Additional Chief Secretary,  u Bah Barkos P.
Warjri u la ong ba kine kiba la pyndep ia ka jinghikai kin ioh ia ka jingtbit kaba biang ban shakri ia ki paidbah ka jylla.
“Ka jingai jinghikai ka long kaba donkam ia ki nongtrei sorkar khnang ba kin lah ban shakri bad pyndep ia ka kam katkum ka jingdonkam", la ong u Bah Warjri.
U Additional CS u la ong ba ki FA kiba la pyndep ia ka jinghikai kin lah kham bha ban ai ka jinghikai kylla ia ki nongkyndong ha ka rukom ban pynneh ban pynsah ia ka khyndew ka shyiap bad ka mariang.
Katba u Director ka Soil bad Water Conservation Department,  u Bah D.
Langstieh u la kyntu ia kiba pyndep ia kane ka jinghikai ba kin pyndonkam hok khnang ba kan long ka jingmyntoi ym tang ia ki hynrei ia kiwei ruhLa ioh ia ka jingkren na u Joint Director ka  Soil and Water conservation Department, Bah  W.
Rymbai , u G  Kharmujai bad kiwei.
Na ki 22 ngut kiba pyndep ia ka jingai jinghikai, 14 ngut ki dei na ka Soil and Water Conservation Department,  uwei na Khasi Hills Autonomous District Council (KHADC), 4 ngut na Jaintia Hills Autonomous District Council (JHADC) bad 3 ngut na Garo Hills Autonomous District Council (GHADC).
Shillong, 15 Nailur:U Bah Dino Dympep u chairman ka Meghalaya Peoples Human Rights Council (MPHRC) uba long ruh u rangbah u ba ju mih khmat ban leit sha ka dorbar kaq UNO un leit ban ia shim bynta ha ka Dorbar kaba 68 jong ka UN ka ban long ha New York, USA.
U Bah dympep un leit ban ia tai bad ban ia phylliew jingmut ha ki ba bun ki bynta ha katei ka Dorbara Ri ka ban long ha USA kum ka High Level Political Forum kaba kynthup ruh ia ki hok longbriew man briew kum ka hok jong ka roi ka par.
Ha katei ka Dorbar kin don ruh shibun ki bynta ban iatai na ka bynta ka bit ka biang katkum ka samoi treikam jong u 2015.
Ka  UN General Assembly kaba u Bah Dympep  un leit ban shong dorbar ka long ka lad na ka bynta baroh ki seng treimon sngewbha bad ki sengbhalang ban ia pyni la ki jong ki jong ki jingmut bad ki jingiohi jngai jong ki nak abynt aka roi ka par bad ka hok longbriew man briew.
Ha katei ka jingleit jong u sha USA u Bah Dino un leit ruh ban ia shim bynta ha ka 24th Session jong ka UN Human Rights Council kaba dang iaid shakhmat mynta ha Geneva Switzerland.
U bah Dympep un ia shim bynta ruh ha ka jingiatai ba kyrpang na ka bynta ka hok longbriew jong ki jaitbynriew rit paid bad ban rah ruh ia ka kaiphod ia ka jinglong jingman  jong ka Human Rights  ha Asia.
Shillong, 15 Nailur:Kan don ka jingialang iaphylliew jingmut halor ka kam ilekshon MP,2014 ha Khasi National Durbar Hall,  Seminar Room, Mawkhar, Shillong ha ka sngi pa lei,19tarik Nalur 2013, ha ka por 1baje nohsngi.
Kumta, la kyrpad ia kino kino ki paradoh parasnam,na ki 6 tylli ki District(36 tylli ki konstitwensi MLA), Samla,Kynthei bad Rangbah, kiba la buh jingpyrkhat aiu bad  kumno dei   ban leh ha kane ka kynti ka ban wan  ba kin sngewbha pyllait por  ia kaban ia don ryngkat ha katei ka jingialang.
Ia  ki nongialam niam ruh, la khot sngewbha bad kumjuh ruh ia ki riew tymmen, ban ia ai jingmut lang.
La soi ia katei ka shithi khot jingialang, da  I Kong N.
Diengdoh, Kut Madan,Sohra, Batista Khongphai, Nongrim Sohra, Pastor P.
B Syngkli,Nongpoh, Pastor K.
Wahlang, Bhoirymbong, Banteilut L.
Nongbri,Smit, S.
B.
Basaiawmoit, Bhoirymbong, Joannes JTL lamare, Kynton – u -Mon, Nongkrem, S Lamurong, Jowai, GD Lakiang, Jowai bad A Suchiang,Chiehruphi.
Shillong, 15 Nailur:Ka jingialang ka Meghalaya SSA School Association jong ka Mairang Block Unit kan long ha ka 17 tarik mynta u bnai.
U General Secretary General Meeting jong ka Meghalaya SSA School Association, Mairang Block Unit u Bah Manbhabok Kharraswai u la ong kane ka jingialang kan long ha ka 17 tarik mynta u bnai ha ka por 10 shiteng mynstep ha Pyndenumiong Presbyterian UP School Mairang.
U Bah Kharraswai u la kyrpad ia baroh ki nonghikai schol SSA naduh ki LP bad UP ba kin ia poi khnang khnang sha katei ka General Meeting khnang ba ki kam bad ki jingthmu kin iaid beit iaid ryntih bad ruh ba kin burom ia ka por ba la pynbeit.
Shillong, 13 Nailur:U organizing secretary ka KSU Mawlai u samla Ferdinand Skhe miew u la shah kem hyn nin ka miet ha ki pulit halor ka jingkynnoh ba u la ther maw ia kali jong u majis tor bad ki pulit kiba dang iaid pahara ha ka thain Mawiongrim ha ka por 11:30 eiei mynmiet.
Kawei pat ka bike ka la shah thang ha ki runar ha Law-u-sib ha Rynjah  bad ka kali jong u district housing officer ka Nong stoin u Bah Francis Khar shiing, kaba don ia ka number ML 01 4148, kaba set ha phyllaw ka iing ka Kong Belis M Nongrum ha Lawsohtum block 5, ka la shah thang malu mala namar ba la lap ba iohi ia ka.
Kane ka la jia ha kynta pakhang surokmiet jong ki sengbhalang hynnin ka miet.
Ki runar ki la pyrshang ruh ban thang ia ka ophis Geological Survey of India (GSI) kaba don ha Nongrim Hills ha ka por 10:30 mynmiet.
U SP ka East Khasi hills u Bah Mariahom Kharkhrang u la iathuh ba na utei u dkhot ka KSU, ki pulit ki la lap ruh ia ka tyndong ba thylli ba suba ba thep petrol.
Katkum ka jingong ki pulit, kiwei kiwei ki dkhot ka seng kiba don lang bad une uba shah kem, ki la lait phet krad noh.
La iathuh ba ka jingpyrshang ban thang ia ka ophis GSI ka la pulom noh, hadien ba u petrol bom ba ki runar ki kawang u la hap tang phyllaw khlem poi shaduh ka kamra.
Kawei pat ka khubor, ka iathuh ba la ioh kem ia kawei ka kali kit nongpang jong ka FKJGP Demseiniong, hynnin ka miet bad ynda haba la talasi, la lap ba ym don nongpang satia, hynrei, la lap ia uwei u shynrang ba shongkha para shynrang lem bad lai ngut ki kynthei, kiba dang ia leit thied kyiad.
Ha kawei pat ka jingjia, la iathuh ba U Dines Kumar Thakur, 23 snem, ula shah shoh mynta ka janmiet ha iew Happy Valley, Shillong, ha kaba ula mynsaw jur.
Nangta ha ka 12tarik, sa U Bhaskar Raju, 29snem, ula shah shoh ha Red Cross, Laban, ha kaba la pynkit ia u sha Civil Hospital, ban ioh jingsumar.
Ha kawei pat ka khubor, Ka Khasi Students’ Union (KSU) Seng Kmie mynta ka miet, ka la pynmih ia ka kyrwoh jongka, ha kaba  ka pynpaw ïa ka jingaikhublei kaba kyrpang eh ïa ki paidbah baroh kiba don ha kylleng ka bri u Hynñiewtrep Hynñiaw wasa na ka bynta ka jingkyrshan kaba pura kaba ki la ai ha ki prokram jingïakhih ba la khot pynlong da ka kynhun ki sengbhalang ban pynbor ïa ka Sorkar ba ka dei ban pyntrei kam noh mardor ïa ka Inner Line Permit (ILP) hapoh ka jylla hi baroh kawei.
Ha katei ka kyrwoh na U bah Auguster Jyrwa, General Secretery ka seng, la pynkynmaw sha  ki paidbah, ba kum ki sengbhalang kim shym la jied mon sngewbha ban khot pynlong ïa ki jingïakhih kiba jur, hynrei dei ka Sorkar kaba la pynbor  ban ïakhih da kaba tyngeh ryngkat bad u paidbah, ong shuh ka khubor.
Shillong, 15 Nailur:Ki thei die met ban kamai pisa bad ki rang thied met ban pynsngewbha iaka jingkwah brai ka doh, ki la nang roi bad pur shaduh ki jaka kyndong kynshrot ki bym poi pyrkhat, ha kine ki sngi.
Kum kane ka jingjia myn ha ka miet 1 tarik mynta u bnai, ka Seng Samla ,ki bor  shnong bad ka  Synjuk  Sengkynthei jong ka shnong Sohra, ki la ioh kem  noh ia 3 ngut ki thei die met ba kynthup ia ka Lakshmi Das, ka Trishna Das, bad ka Balarihunshisha Thabor, katba ki dang muja ka leh awria arngut ki shyrang   ba kynthup ia u Sanjeev Das bad  u Vikash Thapa, kiba dei ruh ki bar jylla na Shillong, ha iing shongwai ba ki sah.
La tian bishar iaki ha iing dorbar Shnong bad kitei ki kynthei ki la phla ba ki la leh ia katei ka kam la katto katne por na ka bynta ban kamai pisa.
Hadien ka jingbishar ka shnong la aiti noh pat iaki sha ki bor pulit ban leh ia kaba donkam.
Kumta na ka jingmih kum kitei ki jingjia, na ka liang kitei ki bor ba peit ia  bha ka miat jong ka shnong , ki la maham tyngeh iaki trai iing ba ym dei ban ai wai iing pathar  iaki briew ba nabar khlem  da ioh iaki jingpynshisha  kiba biang kum ki Residential Certificate bad Character Certificate, nalor kata ruh ki dei ban da pyntip sha ki Matabor jong ka shnong khnang ban tehlakam ia kino kino ki jingjia ba sngewsih bad bakhlem akor.
Shuh shuh na ka liang ka Seng Samla ka  byrngem tyngeh ba lada kan dang lap nadien kane ia kiba leh kum kitei ki kam awria, kan ym riej ban ai ka jingpynshitom ba tyngeh ryngkat kabor shnong.
Ka seng ka maham ym bym bit shuh ban pynieng kali miet,  ha ki jaka badum ; ong ka kyrwoh ba la pyllait da u  Sinoraa War General Secretary Seng Samla  Saitsohpen Sohra.
Shillong, 15 Nailur:Ka sorkar Meghalaya ka la pan 12 kompeni ki pulit CRPF bad Rapid Action Force (RAF) ban pynneh ia ka suk ka sain ha ka jylla, kaba dang don ha ka jinghuri hura.
U principal secretary ka tnad Home u KS Kropha u la iathuh ba ka sorkar jylla ka dang ap ia kitei ki pulit ban poi ha ka jylla khnang ban the lakam ia ka jingsuk, namar ka jingdon ka jingiakhih jong ki sengbhalang bad kiwei kiwei ha kane ka jylla.
Ka jingdonkam ban wanrah shuh shuh ia ki bor pahara la sngew donkam da ka sorkar hadien ba ki kali sorkar bad kali shimet ki la shah thang na ka jingdon ka jingiakhih jong ki sengbhalang.
Shillong, 15 Nailur:Ka Khasi Students’ Union (KSU) Seng Kmie, ka pynpaw ïa ka jingaikhublei kaba kyrpang eh ïa ki paidbah baroh kiba don ha kylleng ka bri u Hynñiew trep Hynñiaw wasa na ka bynta ka jingkyrshan kaba pura kaba ki la ai ha ki prokram jingïakhih ba la khot pynlong da ka kynhun ki sengbhalang ban pynbor ïa ka Sorkar ba ka dei ban pyntrei kam noh mardor ïa ka Inner Line Permit (ILP) hapoh ka jylla hi baroh kawei.
Ha katei ka kyrwoh, ka KSU, ka ong “Ngi kwah ruh ban pynkynmaw biang sha phi ki paidbah, ba kum ki sengbhalang ngim shym la jied mon sngewbha ban khot pynlong ïa ki jingïakhih kiba jur, hynrei dei ka Sorkar kaba la pynbor bad ieh ïa ngi satang da kane kawei ka lad; bad kata ka long ban ïakhih da kaba tyngeh ryngkat bad phi u paidbah".
Ka KSU, ka ong ba la bun bun snem, ki la  la ïai ap, ki  la pynlut ruh shibun ka por ha ki miej jingïakren lyngba ka High Level Committee kaba la thung hi da u Myntri Rangbah ha u snem ba leit, hynrei ka seng ka kren bynniaw, ba ha kaba kut kine ki komiti ki paw shai kdar ba ki long tang kum ki rynsan ïatai ban pynbijai kai ïa ka por.
“Kumta, parari wat leit ngop ha ki jingpynsngewthuh bakla jong no re ba ki sengbhalang ki ïakhih ban pynduh bainong sngi ne ban pynduh bai khaw ïa la ki jong ki doh ki snam" ong ka kyrwoh, ha kaba ka la ong shuh shuh ba ki seng bhalang, mynta ki don da kawei ka sur bad kata ka long “Pyntreikam Noh Mynta Ïa Ka ILP, Khlem ILP ngin ym shongkli kti".
Ka KSU, ka ong shuh shuh  “Khlem kane ka aiñ ngi ki Trai Ri Trai Muluk kiba tang shitroh ha ka jingbun paid ngin sa shah rong noh ne shah tyllep syndon ha ka umsaw kaban pynkylla long ïa ngi ki Mynder ha ka la ka jong ka Ri".
Katei ka kyrwoh, ka kyntu bad buh ruh ka jingkyrpad ïa ki dkhot ka Seng KSU baroh naduh ki Unit, Circle bad District unit ba kin ïa mih shakhmat ban pynurlong ïa kane ka jingdawa bad ban shim khia lada ki sengbhalang ki buh ïa kano kano ka prokram ïakhih nangne shakhmat.
“Ngi duwai ba u Blei Nongbuh Nongthaw Un Kyrkhu bad don lem don ryngkat lem bad ngi lang baroh" pynkut ka kyrwoh na U Bah Auguster Jyrwa General Secretery ka KSU.
Shillong, 15 Nailur:U nongkhaii na South West Khasi hills district u Hari Sarkar u la ujor sha ka Kashari u ADM Court ha Mawkyrwat, pyrshah ia u officer in-charge (OC) ka Borsora police outpost halor ka jingkynnoh ba u leh ia ki kam runar bad ki kam shah shiliang.
“Ka dorkhas pyrshah ia ki kam runar bad ki kam shah shiliang jong u Sub-Inspector (SI) u Bablu R Marak la ujor ha ka district court jong u ADM ha u Nailar ba la dep da kaba dawa ba dei ban pynshitom ia u OC katkum ka ain" la ong u nongiasaid ain u PK Bora  ha ki lad pathai khubor ha kane ka sngi Saitjain.
U Hari Sarkar uba kam ba u la don ha ka kam khaii ha iew Borsora la 18 snem, u la kynnoh ba utei u SI u la pyndik ia ka jingim jong u, tang namar ka jingshah pyniaid khliehshrieh ha uwei u nongkhaii na Delhi u Dilbag Nashier.
“Ha ka 4 tarik Nailar, u Marak bad u Nashier lem bad kiwei ki la wan sha dukan workshop bad ki la pynbor ia nga ban soi ia ka jingiateh ha ka kam khaii kaba T.
9 lak," la kynnoh u Sarkar.
U Bora uba iasaid ia u Sarkar, u la iathuh ba katkum kane ka jingiateh, u Sarkar u shah pynbor ban siew haduh T.
9 lak ha u Nashier.
U la kynnoh ba u Nashier u la pynbam pisa ia utei u OC ban hukum ia u Sarkar ban soi.
Katkum ka jingong u Sarkar, shwa ia kane, u Nashier  u la phun ia u ban iatreilang ha ka kam khaii ban jer kum ka M/S Mary Enterprise ha Borsora.
“Hynrei kane ka jingthmu ban iatreilang kam long", la ong u Sarkar.
U Bora u la iathuh ba ha ka 11 tarik Nailur, ia ka jingkren jong u Sarkar la shim da ka Kashari.
U la iathuh ruh ba hadien ba utei u pulit u tip ba la ujor mukotduma pyrshah ia u, u la kem ia u Sarkar bad u la set ha phatok bad byrngem ruh ban leh ei ei kaba ma lada um weng noh ia ka mukotduma.
U Bora u la kynnoh ruh ba ka rekod kaba nyngkong ka la jah na kashari, bad bynrap ba , “U ADM MS Sangma u la pynthikna ba ia kane ka mokotduma yn shna biang bad ong ban ujor da kaba thymmai halor kane ka kam" bad bynrap ba ka District court ka la buh ha ka 24 tarik ban pynlong ia ka jingbishar".
U Sarkar u dei na Siliguri jong ka West Bengal u la wan sah sha Shillong bad ka lok ki khun ki kti.
U la kynnoh ba u officer in charge ka Borsora outpost  u la donkti ha ki kam lum pisa beain na ki nongkhaii ha katei ka thaain.
“Ngi hap ban siew pisa sha utei u pulit man ka por" la kynnoh u Sarkar.
Shillong, 15 Nailur:Ban khang lad na ki kam  awria, kam pynjot pynduh ia ki khaw ki btap  bad ka jingrung laitlan ki kali  katba mon sha khlaw  shong Law Sohtun, kaba don marjan bad ki lum jingtep, ne jingthang briew jong ki Balang bapher bad Seng Khasi, mynta ka Dorbar Shnong ka la shna noh da ka khyrdop,  ban iada ia kum kitei ki jingjia kiba ju jia ha kitei ki jaka man ka por.
Halor ka jingshna iaka gate ne jingkhang khyrdop, shuwa ban rung ha katei ka jaka ,ka shnong ka pynshai ba kam thmu ban pynthut ne khang lynti ia  ki jingleit tep briew ne thang briew hangtei; hynrei ban iada na ki jingsniew.
Kumta ka shnong ka kyntu  ba naduh ba la pyllait ia kane ka khubor,ba kino kino ki Balang ne ka Seng Khasi, haba ki thmu ban leit tep briew ne thang briew hangtei napoh ka Laban Area kin sngewbha ban ai da ki jingthoh  bad kyrteng ba pura jong u ne ka baiap sha  u Rangbah Shnong ne Secretary Shnong Law Sohtun  khnang ba kin lah ban leh ia kaba donkam.
Ka Dorbar Shnong Law Sohtun ka pynkynmaw ruh ba ka sa shna khyrdop noh namar la don teng ka jingjia ba kiba nabar ka thain, ki wanrah met iap ban tep ha kitei ki lum;hynrei dei tad haba ki samla shnong pyntip sha ki bor shnong la lah ban leh ia kaba donkam.
Shillong, 15 Nailur:U slasha ba mih na ri Khasi uba kyrteng u ‘Meg Tea’ u la khring ia ki phareng ka ri Europe.
Ia une u slasha ba mih na kane ka jylla, la pyni paidbah ha ka Fresh Montgomery, Speciality& Fine Food ba long ha U.
K naduh ka 8 tarik haduh 10 tarik Nailur.
U heh ka tnad Horticulture u la iathuh ba ki nongthied na ri UK ki la wanrah ia une slasha ban leit pyni ha katei ka iew.
“La ioh ia ka khubor ba la don ki nongthied kiba bun bha kiba kwah ia u slasha Khasi khamtam u ‘slasha urlong", la ong u heh ka tnad horticulture.
Ia ka jingbha une u slasha la pdiang ruh da ki nongrep slasha na Darjeeling.
“Ia mynta, une u slasha Meg Tea ym pat ioh kynrei bha ha kane ka nongbah Shillong hynrei tang ha ki katto katne ki dukan bad la pyrshang ban pynphriang ia une u slasha ha kylleng ki jaka" la ong u heh sorkar.
Don lai tylli u jait slasha ba kyrteng “Lakyrsiew Tea" ba rep ha Mawiong,  “Urlong Tea " na Mawlyngot bad u “Meg Tea" na Umsning bad Upper Shillong, ki la ioh ia ka nam kiba bang bha hapoh bad shabar ka jylla bad shabar ri.
Shillong, 15 Nailur:Ki sengbhalang ha ka jylla ki la pynjur shuh shuh ia ka jingiakhih ban dawa ia ka Inner line permit (ILP), da kaba pyn bna biang ia ka jingiakhih naduh ka 17 tarik Nailur da ka pakhang ophis mynsngi bad pakhang surok mynmiet haduh ka 19 tarik, katba ka pakhang shnong kan long ha ka 20 tarik Nailur.
Ha ka 17 tarik, ha dien ka pakhang ophis mynsngi, kan bud sa ka pakhang surok miet naduh 7 baje mynmiet haduh 5 baje mynstep bad naduh ka por 9 baje mynmiet haduh 5 baje mynstep ha ka 19 tarik.
Katba ka pakhang shnong kan long ha ka 20 tarik naduh ka por 5 baje mynstep haduh 5 baje mynstep ka 21 tarik ban long 24 kynta.
La pynlait noh ha ka 18 tarik namar ba ka dei ka sngi Unitarian Day.
Ki sengbhalang ki la pynbna biang ia ka jingiakhih hadien ba la dep ka pa khang shnong, ka pakhang ophis bad pakhang surok miet ha kine ki sngi ba la dep.
U Vice President ka KSU u samla Frederick Kharmawphlang u la pynbna ia kane ka sien jam ka jingiakhih ha kane ka sngi u Blei, hadien ba la shong jingialang ha ka miet sngi Saitjain.
Haba pynlait khubor mynta  ka sngi u Blei, u Vice President ka KSU u la ong ba donkam ban weng noh ia ka ‘Sang bad ka Ma’ kaba la sohkyrdot la bun snem hapoh ka jylla.
Ban poi sha ka thong, ka dei ka jingieng tylli jong baroh u paidbah hapoh ka jylla.
U la ong ba ki seng bhalang kin ym pyndem haduh ba ka jingdawa ban pyntreikam ia ka ILP kan urlong ha kane ka jylla.
“Para ri, ngi dei ban sngewthuh ba ka jinglong trai ri ki trai jylla kam slem shuh ban duh noh lada ngin shu ia khnium, hynrei to ngin shah shitom bad mih shakhmat ban ieng ha kawei ka nongrim ba ngi kwah ia ka ILP ba kan treikam noh mardor ha ka jylla", la ong u samla Frederick.
U la ong ba ki sengbhalang kin ym kynrandien da lei lei katba ka sorkar kam pyntreikam ia ka ILP bad la kyntu ia baroh ki dkhot jong ki sengbhalang bad ki paidbah ban mih khlem jingtieng haduh ban ioh ia ka jingdawa.
“Ai kan jia katba jia hynrei ngin ieng skhem ha ka nongrim ba ka sorkar ka dei ban pyntreikam ia ka ILP", u la ong.
Shillong,15 Nailur:Hadien bala kut ka 5 sngi ba ka Hynniewtrep Achik National Movement ka la ai por ia ka tnad pulit ban pylait ia 3 ngut ki dkhot ka seng kiba la shah kem kynthup ia u President ka Balat Circle  u samla Khraw bok Rangdkhiew, u John Syiemlieh bad u Stadbor Dkhar, katei ka seng  jong 5 tylli ki Circle kiba kynthup ia ka   Sawsymper, Mawsynram, Lawbah, Balat bad Ranikor, ki la pynbna ba kin pynlong da ka jingiakhih kaba tyngeh ha kaba kin sdang ia ka pakhang shnong ba 12 kynta ha ka 19 tarik mynta u bnai bad ka pakhang ophis ha ka 20 tarik mynta u bnai , bad katei ka pakhang ophis kan treikam tang ha ki ar tylli ki Block kata ka Mawsynram bad ka Ranikor C&RD Block.
“Ka 5 sngi ba ngi la ai por ban pyllait ia ki dkhot ka seng ka la kut, kane ka dei tang ka jingsdang bad lada ka tnad pulit ka dang kuman ngin pynlong da kiwei pat ki jingiakhih ba kham tyngeh" ong u  Chief Organizer jong ki 5 tylli ki Circle  u Bah B.
Syiemlieh.
U Bah Syiemlieh, u la ong ba ka seng kam kwah ban pynlong da ki jingiakhih namar ba kan ktah ia u duk u suk jong ka Ri hynrei ka la kynnoh ba dei ka tnad pulit hi ka ba la pynbor ia ka seng ban pynlong da ki jingiakhih.
Halor katei ka pakhang shnong bad ka pakhang ophis ka seng ka la kyrpad ia ki paidbah bad ki nongtrei sorkar ba kin ia shim bynta lang ha kaba ka la pynbna ba ia ka pakhang shnong yn sdang naduh ka por 5 baje mynstep haduh ka por 5 baje  janmiet.
Lah ban pynkynmaw ba lai ngut ki dkhot ka HANM ki la shah kem ha ka 30 tarik u bnai ba la dep namar ka jingkhynra mynder ha kaba ka seng ka la ong ba ki dei kiba la thmu ban leh bylla be-ain sha ki thain Nongjri- Borsora khlem ki kot ki sla kiba biang.
Nongstoin, 15  Nailur:Ha ka step ka sngi Saitjain por 4.
30 AM ki riew runar ki la thang ia ka ophis jong ka tnad Nehru Yuva Kendra (NYK) kaba don ha Nongstoin kaba jngai kumba 100 meter eiei naka iing sah jong u Deputy Commissioner ka West Khasi Hills.
Kane kala jia ha ki kynta pakhang surok bad ka dei ruh sa tang shiteng kynta shuwa ban kut ka pakhang surok jong ki 10 seng bhalang ban dawa pyntreikam iaka ILP.
Ia katei ka jingjia la lap da ki katto katne ki samla kiba dang mareh step ha kaba mar syn iohi iaka ding kaba la rhem bha shapoh kila pyntip mar mar sha ki Pulit ban tem ia katei ka ding.
Ha katei ka jing shah thang ia katei ka ophis  ka jing julor kam shym pat da bun hynrei katto katne ki file kiba donkam bha, ki shuki bad ki tiar ki tar kiba don hapoh katei ka Ophis kila ing lut.
Kane ka jingshah thang kane ka ophis NYK ka dei ka sien kaba ar ha kaba dang myn shem snem katei ka Ophis kala shah thang, na ka liang jong u, ula leit ban ujor mynta ka step da ka ehajar hapoh thanad Nongstoin halor katei ka jingjia.
Ha kawei pat ka jingjia, la iathuh ba ar ngut ki rangbah ki la shah kem na Mawlai Nongmali hadien ba ki pulit ki la ioh ban kurup ia u klong sharak na ki.
Kitei kiba la shah kem ki dei kiba la tip kyrteng kum u Arnes Kharbani 41 snem karta bad u Ryius ryntathiang 24 snem karta.
Ki pulit ki la kem ia kitei ki ar ngut ha ka miet sngi thohdieng, najan FCI.
Nangta la iathuh shuh shuh, ba 4 ngut ki samla ki la shah kem namar ka jingdonkti jong ki ban shoh ia u nongniah trok ba na UP  u Gulfam Khan 38 snem, Baram Pal 42 snem  uba dei na Athiani UP  bad u khun jong u, u Kapil Kumar  uba niah ia ka trok kaba don ia u nombar UP 15-AT.
Ia u nongniah katei ka trok la pynkit noh mar-mar sha Civil hospital Shillong na ka bynta ka jingsumar hadien ba u la mynsaw na katei ka jingshah shoh.
Ha katei ka jingjia ki pulit ki la ioh ban kem ia 4 ngut ki samla kiba la tip kyrteng kum u Jonathan Marbaniang, 27 snem uba dei na Nongrim Road, Lumborlang Warjri 27 snem uba sah ha  Lumsohphoh, u  Jeryland Lyngdoh 27 snem uba sah ha Riatsamthiah bad u Jerymy Shylla 22 snem uba sah ha Malki.
Katei ka jingjia ka la jia ha ka miet sngi saitjain ha ka por 10:30 baje, ong ka khubor na ki pulit.
Shillong,17 Nailur:Uwei u rangbah u la shah dung da ka tari ha  kawei ka longkmie ka bym lah ban ithuh kyrteng.
Katei ka jingjia ka la jia ha ka 16 tarik mynta u bnai ha ka por 6:30 baje janmiet ha them Iew Mawlong.
Utei u samla uba la tip kyrteng kum u Fulstar Marbaniang 24 snem karta u la mynsaw jur bad la pynkit ia u mar-mar sha civil Hospital na ka bynta ban shah sumar.
Ki pulit kim pat shym la ioh kem ia katei ka longkmie  bad ka jingtohkit ka dang shakhmat.
Ha kawei pat ka jingjia ha ka 16 tarik mynta u bnai hi, ha ka por 11 baje mynmiet kawei ka longkmie kaba la tip kyrteng kum ka Smt.
Laxmi Kaur 36 snem karta ka la synreit da ka um phniang sharak ia ka khun jong ka- ka  Miss Poonam Kaur 19 snem da ka jingthmu ban thang im ia ka.
Kane ka jingjia ka la jia ha  ing sah jong ki hi ha  Sweeper Colony, Iewduh, Shillong.
Kipulit ki dang pynlong ka jingtohkit.
Jowai, 15 Nailur:Ka Society for Urban and Rural Empowerment (SURE) ha ryngkat ka jingiatreilang jong ka ophis jong u Chief Executive Officer jong ka Jowai Municipal Board, ka la pynlong iaka jingialang ban ai burom bad ai sngew bha iaki nongpynkhuid shnong jong ka Jowai Municipal Board ha ka 13 tarik u Nailur 2013 ha ophis treikam jong u Deputy Commissioner jong ka West Jaintia Hills District u Bah PS Dkhar.
Haka jingialang bala pyniaid da ka P.
Basan Executive Officer jong ka JMB, u Deputy Commissioner jong ka West Jaintia Hills u dei u kongsan.
Ha kane ka jingialang la ioh iaka jingkren na u CEO jong ka JMB u ma SS Syiemlieh, u KS Siangshai Rangbah shnong ka Khim musniang, ka Robilla Mylliem nongialam ka Jaintia Traders Association bad na u President jong ka SURE u HH Mohrmen.
Haka jingkren jong u, u Mohrmen ula ai khublei iaka ophis jong u CEO kaba la shah iaki kum ka seng ban leh ia ine I kam barit ban ithuh bad ai burom ia ki nongpynkhuid shnong jong ka JMB.
Naka liang jong ka seng ha ryngkat ka jingiatreilang bad ka JMB la ai sngewbha iaki nongpynkhuid shnong da tiar ban iada iaki (safety kids) ha ka por ba ki trei ia la ka jong ka kam kaba kynthup iaka helmet (tupia plastic), ki gloves (sopkti), ka mask (jingsopkhmut), ki goggles (iitkhmat) bad mar kawei ka certificate of appreciation kum ka dak ka jingsngewnguh iaka jingshakri jong ki ia ka shnong baroh kawei.
Naka liang jong u DC haka jingkren jong kum u kongsan ula iaroh iaka seng naka bynta ka jingpyrkhat basbun jong ki haka juh ka por u iaroh iaki nongtrei ka JMB bad kyntu iaki ba kin nanglah ban nangtrei shitom iala ka kam.
U DC ula ong ruh ba dei ban long sngewsarong ia kano kano ka kam kaba ngi trei.
Shillong,15 Nailur:Ka project ban iada ia ka um bam um dih ka Sor Shillong kaba wan na ki thain Mawphlang ter ter kaba la tip kum ka Forest and Biodiversity Conservation, Water shed & Livelihood Development la lah ban register bad ban pynrung kum kawei na ki project ka REDD +Project.
Ia katei ka project kaba la pynwan dur da ka jingtrei shitom jong ki shiphew hima bad ki shiphew Elaka , ki rangbah ka jong ka synjuk ki Hima Arliang Wah Umiam Mawphlang Welfare Society, kaba kynthup ia ki Rangbah, ki longkmie na kitei ki shiphew Hima /Elaka ha ryngkat ka jingkyrshan jong ka Community Forest International (CFI-USA).
Ia katei ka jinpynwand ur la lah ban pynurlong ha ka jingiasyllok jong u Bah John F Kharshiing, Co-Chairman, Meghalaya State Planning Board, Govt of Meghalaya, Chairman, Grand Council of Chiefs of Meghalaya, bad Spokesperson, Federation of Khasi States,  bad u Mr Mark Poffenberger, Ph.
D, Executive Director, Community Forestry International(USA), ha ryngkat ka jingiadon lang jong u Bah NK Lyngdoh, Lyngdoh, Hima Mawphlang,  u Bah H L Ryntathiang, Lyngdoh Hima Lyngiong, u Bah Tambor Lyngdoh, Project Director, ka Synjuk ki 10 Hima, bad u Dr BK Tiwari, Professor, Center for Environmental Studies, NEHU, ha ka janmiet 13 tarik September 2013, hapoh Hotel Pinewood.
Ia katei ka project la pdiang hadien ba la examin bad bishar bniah da ki riewstad saian katkum ki kyndon jong ka Plan Vivo, UK, bad lyngba katei ka project yn sa lah ban die lyngba ka iew die carbon kum ka lad ban kyrshan ia ki jingthmu jong katei ka project ka thmu ban kyrshan ia ki paidbah ha kitei ki thain ban im bad ban kamai jah kpoh khlem da donkam ban pynjulor ia ki khlaw ki btap bad khamtam ban iada ia ka tyllong um jong ka Sor Shillong.
Katei ka project kum ka jingsdang ka kynthup ia shiphew tylli ki Hima/Elaka kynthup ia ki Hima Mawphlang, Hima Lyngiong, Hima Sohra, Hima Mylliem, Hima Nongspung, Hima Nongkhlaw, Hima Nonglwai, Hima Pamsanngut, Elaka Mawbeh bad Hima Laitkroh kiba sawdon bad marjan ka Wah Umiam Sub-Watershed, Hima Mawphlang.
Katei ka project kan kynthup  ruh ia kumba 62 tylli ki Shnong, bad ka jingheh ka jaka  trei kam kan kynthup kumba 27,138 hectare, ha ki 10 Hima/Elaka.
Shillong, 17 Nailur:Ar ngut ki briew ki la iap katba kiwei ki la mynsaw jur haba ki suba dkhot ka seng lehnoh ka Garo National Liberation Army (GNLA) ki la synreit kuli ia ki paidbah ha kawei ka shnong kaba don ha South West Garo hills district ha ka step sngi Hatmajai.
Kane ka jingjia ka la long ha ka por 1.
30 ei ei mynstep phyrngab haba ki suba dkhot ka GNLA ki la synreit kuli ha katei ka shnong Garobada, la ong ka khubor na ki pulit.
Ki pulit ki la ong ba ki dkhot ka seng lehnoh GNLA ki la siat ia ka iing jong uwei u briew ba kyrteng u Ganandra Hajong bad Anirud Hajong.
Namar kane ka jingjia, ka Sridina A Sangma (32) bad u Sotindro Chandrabala Hajong (35) ki la iap hashen na ka jingksam ki kuli.
Kiwei pat kynthup Jetika Hajong (14) bad Chandrabala Hajong (35) ki la mynsaw jur na ka jingdei ki kuli bad la rah sha jaka sumar.
Ki pulit ki dang pynjur ia ka jingpahara ha katei ka thain ban kem ia kiba donkti.
Shillong,15 Nailur:Ka ophis ka tnad District Transport Officer, East Khasi Hills tyngkrain ka la buh da ka jingthoh  jan manla ki khyrdop ban rung sha ki kamra ophis ba ki paidbah ki hap ban lum bad ban thep ia ki kot ki sla jong ki tang hapoh ka por 2 baje nohphai sngi namar ba duna nongtrei palat ha katei ka ophis.
Haba iohi ia katei ka jingthoh u Rupang u la leit ban ia kynduh ia u DTO katei ka tnad ban ia kren halor kane ,  u Bah H.
F Khongsit DTO East Khasi Hills u la iathuh ba katei ka jingthoh kam dei shuh kaba phylla hynrei kaba la buh la slem namar ka jingduna nongtrei ban pyndep kam hapoh ophis.
Kaba kham sngewsih ka long ba u DTO u la iathuh ba ka tnad  jan man ka por ka la pan nongtrei na ka sorkar ban pynbiang ha katei ka ophis hynrei ka sorkar ka la kyntait ban phah nongtrei sha katei ka tnad.
“Bunsien ngi la pan nongtrei hynrei ka sorkar ka la kyntait"  kren diaw u  bah H.
F  Khongsit.
Ha ka juh ka por u Bah Khongsit u la ong ba ym pat shym la thung nongtrei thymmai ha katei ka tnad mynta la kumba 30 snem eiei, “Ym pat shym la thung nongtrei naduh ba ki la thung 4 ngut ha u snem 1983 na ka bynta ka kam LD" ong utei u ophisar jong  katei ka tnad da kaba bteng biang ba la thung kam kham bun ha katei ka tnad ha ka por ba ka dang hap hapoh  ka sorkar Assam ha ki snem 1944, 1954 bad kumta ter ter.
Haba la kylli na utei u heh ophisar ka DTO East Khasi Hills hato ia mynta kumba katno ngut ki nongtrei donkam ha katei ka tnad , u Bah Khongsit u la ong ba donkam haduh kumba 20 ngut tam ki nongtrei.
“Donkam 15 ngut na ka bynta ka kam LD, 5 ngut na ka bynta ka LUD bad 4 ngut ki Cashier" bynrap biang u DTO.
Shuh shuh u la iathuh ba nalor ba ka tnad ka shem jingeh namar ka jingduna ki nongtrei , hynrei ka sorkar ka dang phah pat ia ki nongtrei sha kiwei patki District kum sha Jowai ne sha Bhoi.
“Ka long kaba eh ban ia pyndep kam haba 25% ki kali thymmai ki ju wan ban Register manla u bnai".
Kaba kham sngewsih shuh shuh ban tip ka long ba man ka por la ju iohi ia ki samla wad kam kiba iakhih ha ki surok da kaba pynlong ki jingiakhih ba bunjait ban dawa kam na ka sorkar katba ha ophis jong ka DTO pat duna nongtrei palat.
Katei ka jingpynduna nongtrei ka sorkar ha katei ka tnad ka wanrah jingeh  ym tang ia ki nongtrei ban pyndep ia ki kam jong ki bad ha kajuh ka por  ka jingeh kaba kham palat hi ka dei ia ki paidbah kiba lah ban don kiba wan jngai na nongbah  Shillong ruh.
Shillong,17 Nailur:Ka Sawsymper Su mo Driver & Owner Association (SSD&OA) ka la ai jingkyrshan ba pura ia ka pakhang shnong bad pakhang ophis ha ki thain ka Mawsynram bad Balat ba la khot da ka seng Hyn niewtrep Achik National Movement ha ka 19 tarik mynta u bnai.
U Finance Secretary katei ka seng ki nongniah kali U Bah Join Kharbani, u la ong ba ka Synjuk ka ai jingkyrshan kaba pura ia kane ka jingiakhih jong ka seng HANM, kaba la dawa ba dei ban pyllait noh shisyndonia ki dkhot ka seng kiba la shah kem tang na ka daw ba ki la khynra ia ki mynder kiba thmu ban leit bylla sha Borsora -nongjri khlem i kot ki sla kiba biang.
“Ka jingiakhih ka long kaba don nongrim namar ki dkhot jong ka seng HANM kiba la shah kem ha ki pulit kim shym la leh ia ki kam sniew ne leh ia kaba bakla.
Hynrei kidei ki samla kiba peitngor ia ka jaitbynriew bad ia ka jingwan rung kyrthep jong ki bar jylla khamtam sha ki thaiñ Nongjri bad Borsora," ong u Bah Kharbani.
U Bah Kharbani u la ong ba kam myntoi ia ki nongniah kali kitei ki thain ba ioh kit ia ki bar jylla tang haka shi sngi katba lashai ynda ki la syaid ki sa long ki nongknieh  wat ia kam ka jam jong ki.
“Ngim pyrkhat tang ia ka mynta, hynrei ngi pyrkhat ruh ia ka pateng ban wan.
" Ong u Bah join Kharbani.
Shuh shuh, utei u nongialam ka seng ki nongniah kali u la pynrem jur ia ki ar ngut ki nongniah kali kiba la leit ban ujor pyrshah ia ki nongialam jong ka HANM Balat  Circle ha kaba dei lyngba katei ka jingujor jong ki ba la kem ia u President katei ka seng.
“Kine ki briew ki dei tang ki khwan myntoi shimet khlem da pyrkhat shuh ia ka jaitbynriew" pynkut u Bah Kharbani uba la  pynpaw ruh ba ka Synjuk ki nongniah kali ka la dawa ba dei ban pyllait noh mardor ia ki dkhot ka HANM kiba la shah kem.
Shillong,17 Nailur:Ka Ri-war Mihngi SS Umtong ka la long ka lahduh ha ka Arts and Culture Prokram 2013-2014 ba la pynlong da ka Mawkynrew C&RD Block, ka Good Shepherd HS School, Jongksha  ka laioh ban rah ia ka nam kaba-ar bad ka Holy Cross SS Mawkynrew ka la ioh ban rah ia ka nam kaba lai.
Ia katei ka Kompitition la pynlong ha Good Shepherd HSS School, Jongksha.
Hadien bakut ki jingialehkai baroh la sam ruh ia ki khusnam sha ki khynnah skul kiba jop ha ki jingialehkai bapher bapher.
Ha katei ka prokram la pynlong ia bun jait ki jingialehkai hakaba la wan ban ia shim bynta da ki 10 tylli ki skul kiba hap hapoh ka Mawkynrew Block.
Ki skul kiba la jop ha katei ka jingiakop ba bunjait ki la shah jied ban leit ia shim byntaha ka district Level.
Katkum ka kyrwoh ba la pyllait da u Pastor B.
Suting u la ong ba ki paidbah katei ka thain baroh ka kit bok kitrwiang bad ai mynsiem iaki skul kiba la shah jied ba kin wanrah nam rah burom ia ka thain bad ia ka Block baroh kawei.
Shillong,17 Nailur:Kynsan kynsan katba ki dang iaid lynti, ar ngut ki samla ki la kyndit ban iohi ba ka la don kawei ka kynja dur kaba la dambit bad kaba la mih na uwei u diengbah uba don ha ka Shnong Nishangram, kaba don ha North Garo hills, ka shnong kaba marjan bad ka Dagalapara, Kitei ki ar ngut ki samla kiba kynthup ia u Silme Sangma bad u Paristar Marak ki la tur kham shajan ban peit bha ia ita I kynja dur iba ki la iohi kham jngai bad ka ba phylla ka long ba ynda ki la tur kham shajan ki la lap ba katei ka dur ka ia syriem bad ka long thik kum ka shynrong khlieh briew.
Ka dei ka dur kaba phylla ka bym pat jus hem ba kan don kum katei ha ka jylla.
Shillong,17 Nailur:Ka UDP Mylliem Constituency Womens’ Wing ka la pyntip ba kan pynlong ia ka jingsam khusnam sha baroh ki samla pule kiba shong ba sah hapoh u pud u sam ka Mylliem Constituency kata naduh ka  Lawsohtun sha duh Mylliem bad ka thain Mawreng sharum kiba pass ia ka kyrdan 1st Division ha ka  SSLC,ICSE,CBSE Exam  2013.
Katei ka jingsam khusnam ka UDP kan long ha ka sien kaba ar kaba la tip kum ka  2nd Academic Award 2013′.
Ka seng ka la pyntip ba kino kino ki samla pule kiba kwah ban ioh pdiang ia kane ka Award kin sngewbha ban pynpoi ia ki Xerox marksheet bad ka phone no sha ki nongkitkam jong ka Party ne ha kine ki kyrteng Kong Mira Nongrum bad Federick Lynshiang na Lawsohtun, Kong Mary Kharmih bad Kong Sara Diengdoh na 3mer Lumpdeng,  Bah Stephan Lyngdoh bad I Kong Roi Lyngdoh Tron,       Bah Spar bad Paduh Nongpiur lane ki lah ban pynpoi ha ing I Bah Hamlet Dohling ha Lummawbah.
Ka Tarik ba khatduh ban pdiang ia ki Marksheet kan long ha ka 2 tarik u Risaw haduh ka por 4.
00 baje janmiet.
Shillong, 17 Nailur:“Ko sorkar wat heh tang ka tyngam, hynrei pynbeit noh ia u pud u sam, ka dei ka kam ram jong ka sorkar ban iada ia u pud u sam, ka khyndew ka shyiap bad ia la ki briew lajong", la ong u President jong ka HANM sengkmie bah Lamphrang Kharbani ha ka kyrwoh ba la phah mynta ka sngi.
Une u nngialam u la ong ruh ba, ha kine ki 40 snem tam ba ngi la ioh ia la ka jong ka jylla, ka jingwan thombor jong ka Assam ia ki jaka jong ka Bri u Hynniewtrep ha khappud kum ha Langpih jong ka hima Raidmyn saw, ha Ri-Bhoi sepngi hima Nongspung, ha Raid Marwet Khanduli Block-I block-II, ka Assam kam don shuh kata ka rain ka rem bad ka jingpyn dem tdong jong ka sorkar Meghalaya pat ka la pynlehrain haduh katta katta ia ngi kum ka jaid bynriew.
Ki para ri na ki thain Langpih ki la pynpaw ia la ka jingshlur ban iada ia ki jaka puta lajong, hynrei kumno kin lah ban ialeh pyrshah ia ki pyrton ka sorkar Assam kiba wan ryngkat bad ki tup ki man, ki pulit Assam ryngkat ki nepali mynder ri ki pyrton jong ka sorkar Meghalaya jongngi pat shu iaid pynheh shadem ryngkat ki tup ki man tang ha Shillong kata ruh ia ki bym don tiar ialeh ei ei, u la ong shuh shuh.
U Bah Lamphrang u la ong ruh ba, donkam namar kata ia ka sorkar Meghalaya ba kan pyni da ki kam pyrshah ia ka sorkar Assam kumba leh lem kiwei pat ki jylla kiba iakajia pud bad ka Assam kum ka Nagaland bad ka Arunachal khnang ba ka Assam kan hap randien noh haba kitei ki jylla ki ia pynibor lang.
Shuh shuh kane ka kyrwoh khubor ba la phah da u bah Lamphrang kharbani President HANM central body u la pynpaw ia ka jingsngew bitar halor ka jingbym ler jong ka sorkar jylla ban pynbeit noh ia u pud u  sam shaei jah kata ka committee ba la lamkhmat da ki chief Secretary jong ki artylli ki jylla.
Ha kawei pat ka liang ka seng ka pynrem jur ia ka sorkar kaba thmu ban warnah ia ki pyrton pulit ban iakhun pyrshah ia ki sengbhalang kiba iakhun ia ka hok ban dawa ban pyntreikam ia ka Inner Line Permit (ILP).
Ka sorkar ka la dei ba phah ia ki pulit sha khappud ban iada ia ki paidbah kiba shah thombor ym ban iaid sahuh hangne ha sor lane ban pyntriem ia ki nongialam sengbhalang.
Na ka liang jong ka seng shen kan sa leit iakynduh ia ka myntri ka tnad pohiing ka kong Roshan Warjri ban dawa ba dei ban pynbeit kyrkieh noh ia u pud u sam kaba ka jylla ka la donkam kyrkieh, la ong shuh shuh u bah Kharbani.
Shillong,17 Nailur:Ha ka 2 tarik u bnai ban wan ka Durbar Shnong Umsning Lum-Umpih, Raid Mawbuh, Ri-Bhoi District kan pynlong ia ka jingpynkhuid Shnong.
Ka  Durbar Shnong ka pyntip sha baroh ki Nong shong Shnong ka Shnong Umsning Lum-Umpih ba kin shim ia kane kum ka jingpyntip khnang ban shimkhia ia ka kam bad kumjuh ruh ia kito kiba don jaka ha shnong Umsning Lum-Umpih ba kin wan ban ia kynduh ia U Rangbah Shnong lane Secretary Shnong ha shwa katei ka sngi lane ki lah ban ia kren ruh ha une u Number, 96126-91560/98627-08874.
Kane ka long ka kyrwoh na u General Secretary Umsning Lum-Umpih bah B.
Nongbri.
Shillong, 17 Nailur:U Deputy Comms sioner ka West Khasi hills district u la pynjari kyndon 144 CrPC ha baroh kawei ka district ha kane ka sngi Hatmajai namar ba don ka pakhang ophis bad pa khang surokmiet ki sengbhalang.
U DC u la mana ban rah ia kino ki tiar siat jong baroh kiba don license ha baroh kawei ka district.
Ka West Khasi hills ka la shah ktah bha nalor ka pakhang ophis bad surok miet ki shiphew seng, kawei pat ka seng ka Hynniewtrep A’chik National Movement (HANM) West Khasi ka la pynlong ia ka jingiakhih ban dawa weng noh ia u DC ba mynta.
Ka HANM West Khasi hills unit ka la dawa ia ka jingiakhih ban dawa weng noh ia u deputy commissioner u Bah Sylverstar Kharkyngdoh.
Ka HANM West Khasi ka la khot ia ka pakhang ophis ha West Khasi Hills district ha ka 23 tarik bad 24 tarik.
Ha ka jingshisha ki dkhot ka HANM ki la thmu ban pynlong ia ka jingiakhih da kaba shong kyllain myngor hakhmat ka ophis u DC hynrei ki la shah beh krad ha ki pulit.
Hadien kane, ki la pynlong noh ia ka jingdeng lama iong ha Ladweitang.
Hadien ba la shong jingialang, ki la rai ban khot da ka pakhang ophis ha kitei ki ar sngi ha baroh kawei ka West Khasi Hills.
U chief organizing secretary ka HANM West Khasi hills u John Paul K Bani ha kane ka sngi Nyngkong u la ong ba u DC ba mynta u la shong la lai snem bad katkum ka ain, la dei ban kynriah noh shawei.
Shillong, 17 Nailur:Ka UDP ka la kyntu ia ka sorkar ba ka dei ban pyrkhat biang ia ka jingiakhih kaba la pur ha kane jylla da kaba khot ia ki sengbhalang ha ka jingiakren.
Ha ka kyrwoh ba la pynlait hynne ka sngi, u nongaiktien ka UDP u Bah Paul Lyngdoh u la ong ba ka sorkar kam shym leh ei ei ia kane ka jingiakhih kaba ktah ia ka shong suk shongsain ha ka jylla.
“Ka sorkar kam pyr shang ban pynkut ia kane ka jingiakhih ne ban wan rah ia ka suk ka sain,hynrei ka shu sngap mynthi pynban", la ong u working President ka UDP u Bah Paul.
Lymda ka sorkar kan thaw ia ki lad ki lynti ban khot iakren bad ki sengbhalang ban pynbeit ia ka jingeh, kan wanrah pynban ia ka jingma shuh shuh lada bteng ka jingiakhih, la ong ka UDP.
Shillong,17 Nailur:Ka Indian Council of Agricultural Research (ICAR) Umïam, lynti Umroi, ha ka 13 bad 14 tarik   ka la hiar sha ka shnong Mawlieh, jan Rambrai kumba 15 k.
m na Nong stoiñ, ban ia kynduh ia ki nongrep katei ka thain bad ban ioh ia phylliew jingmut bad ki ha kaba ia dei bad ka rep ka riang kumjuh ruhki jingri jingdup ha katei  ka thain.
Ka ICAR ka la leit ban twad jingmut na ki nongrep ban hikai bad pynrung ïa ki buit thymmai kiba kham bha  bad ïadei bad ka rep ha kane ka thaiñ ba ka la lap lyngba ka jingwad bniah jong ki stad saiantis jong katei ka tnad.
Ia kane ka kynhun jong ki hikai saian ka ICAR la ïalam da u Director jong ka, u Dr.
S.
V Ngachan.
Ka jingthmu ba kongsan jong katei ka tnad na ka jingleit tur sha ki nongrep ha nongkyndong ka long- ban hikai, kdew lynti da ki buit thymmai ban rep, ri jingri bad kumno ban pynlong dor ïa ki jingmih na ki mar-rep ban kham ïaid-dor ïaid ïew; ban kyntiew bun shah ïa ka jingpynmih jong ka rep ka riang, ban kyntiew shuh shuh ïa ka ïoh ka kot bad kane hi kan kha bun ki kam na ka bynta kiba khlem kam khlem jam, khamtam ïa ki samla.
Khnang ba ka rep ka riang bad ka ïoh ka kot kan kiew, khnang ba yn lah ban pynkha bun ki kam ki jam,  ka ICAR ka la pynshai ba donkam ban pynkhleh lang ïa ka rep ka riang bad kiwei kiwei ki kam kiba ïasnoh lang bad ka rep kba, rep riewha dem, rep Raishan, Soh riew, Jhur, ki soh ki pai ki dei- kum ka ri Masi, Muid, Sniang, Rabbit, Syiar, Turkey, Emu, Han, Doh kha bad kiwei kiwe de bad da katei ka buit  lada sniew u kba u riewhadem, la khyllie noh na ka rep jhur rep soh bad ri jingri.
Kane ka wanrah ïa ka jingshngaiñ bad pahuh ka bam ka sa bad ka ïoh ka kot jong ki nongrep, khamtam kito kiba dang tlot ha ka jingïoh.
Ia kane ka prokram ïasyllok la pynbeit da ka seng Pisci-Agro and Eco-Tourism Association (PAETA) kaba na kane ka shnong bad kumba 50 ngut ki Nongrep ba la jied kyrpang da kane ka seng, ki la ïoh bynta.
La synrop lang ban ai jinghikai ha kane ka prokram da ka Krishi Vidyan Kendra (KVK), West Khasi Hills hapoh ka jingïalam jong i Kong Marianna Dkhar, KVK Co-ordinator.
Ha ka sngi pynwai la sam-ei ïa ki symbai jhur bakynsai, ki symbai dohkha bad ki than plastic ban siang na trai pung ban pynlang um slap (Agri polythene sheets) ban shna Jalkund sha ki nongrep da u ICAR Director, Dr.
Ngachan.
Shillong,17 Nailar:U Myntri ka Hima Mylliem uba dei peit (Incharge) ia ka Iewduh u  Myntri K.
Langstieh u la kren diaw halor ka jingshah thang jong ki ar tylli ki dukan die jain ha Iewduh da kaba ong ba kum kitei ki jingjia ki dei kiba ka Hima kam ju khmih lynti ba kin  jia khamtam ha ka por bym dei ka pakhang  shnong.
“Ngi sngewsih ban jia kum kine ki jingjia , khamtam ha ka por bym dei satia ka pakhang shnong" ong u Myntri Langstieh hadien ba u la wan jurip dalade hi ia kitei ki ar tylli ki dukan ba la shah thang.
Haba ia kren bad u Rupang u Myntri ba dei peit ia ka Iewduh u la ong ba katei ka jingjia ka la pynher syrngiew bad pyntieng pynsmiej ia ki nongiew nonghat kiba la wan ban ia die ia thied ha Iewduh bad katei ka ktah ruh ia ka ioh ka kot kaba ki paidbah ki im ja kpoh lyngba ka iew ia die iathied.
“Ka long ka jingduh nong ia ki nongrep ha kaba tang na ka daw ba ki briew kim nud shuh ban tur sha iew ki la hap ban die tad noh ia ki mar-rep jong ki, ha ka jaka ba kin die T.
100 ki hap ban die tang T.
50 tyngka" bynrap shuh shuh u Myntri Langstieh.
Haba la kylli hato ka Hima ka don aiu ban ong sha ki paidbah nongshong iew khamtam ki dkhar kiba la khang khyrdep lut ia la ki dukan tang marsien jia katei ka jingjia, u Myntri u la ong ba kim dei ban khang khyrdep hynrei ki dei ban plie ia ki dukan jong ki kumba ki ju leh manla ka sngi.
“Ngi kyntu ia ki ba kin ia plie ia ki dukan jong ki ha bym don kino kino ki jingpynbna pakhang shnong-ym dei ban tieng  "  ong biang u Myntri  Incharge ka Iewduh.
Shuh shuh u Rupang haba ia kren markhmat bad u Bah Langstieh u la kylli hato haba la jia kum katei ka jingjia kaei ka  lynti kaba ka Hima kan pyrkhat thymmai ha kaba ia dei bad ka jingshngain ki nongshong iew (Security) u Myntri Langstieh u la ong ba ki la don ki pulit ka Hima kiba iaid pahara baroh ka iewduh  bad  kitei ki bor pahara ka Hima Mylliem kin peit siar bha nangne shakhmat  ban peit ba kan ym mih kino kino ki jingjia ba sngewsih ha Iewduh.
“Lehse ha ka por ba ka jingjia ka la jia ha Basa Kwai ki bor pahara ki dang iaid pahara sha kiwei pat ki bynta ka Iewduh" pynkut u  Myntri Langstieh uba la iathuh ruh ba ka Hima Mylliem ka don kumba 30 ngut eiei ki pulit pahara ha Iewduh.
Shillong, 17 Nailur:Ka jingpyndep ia ka surokbah na Shillong sha Nongstoin bad ban poi sha Tura kan slem namar ba ka la don ka jingeh ban ioh jaka ha ka bynta jong ka Mairang bad ha thain Hynniewmer.
Ha ka jingshisha, la buh ban pyndep ia kane ka surok ha u Lber 2014 hynrei la sngewthuh ba ym pat lah ban pyndep ha kane ka por ba la buh namar ka jingkyllain ban ioh jaka.
U heh sorkar ha kane ka sngi Hatmajai, u la iathuh ba dang ap ia ka jaka ban ai ha ka thain Mairang, Hynniew Mer (Upper Shillong) bad ha ki bynta ka East Garo Hills.
“Ka jingslem ban ioh ia ka jaka ha Mairang ka dei ka jingslem ban siew ia ka pisa sha ki trai jaka.
Ngi kyrmen ba ka sorkar kan pynlait noh ia ka pisa ban siew noh sha ki trai jaka kloi katba lah" la ong u heh sorkar.
Ha kaba iadei bad ka jaka ha ka thain Hynniewmer, u la ong ba ka jingiakren bad ka trai jaka ka Forest and Environment ka dang iaid shaid shaid.
“Ngi kyrmen ba ka tnad Forest and Environment kan pynkloi ia kane ka kam katba lah ban aiti sha ka PWD," u la ong.
U la ong ba la don ka jingkyllain ban ioh jaka ha bynta jong ka East Garo Hills.
“Ngi lah ban sdang ia ka jingshna ia ka surok mar mar hadien ba la ioh ia ka jaka" u la ong shuh shuh bad bynrap ba ka rukom pyntrei ia kane ka surok ka long kaba hun haduh mynta namar ba ka kompeni ka trei sted bha.
Ia kane ka surok kaba jngai 264.
30 kilometer na Shillong-Nongstoin-Tura la mang ha ka jinglut kaba T.
1494 klur ha u Rymphang, 2011 bad ka por ban pyndep kan long ha u Lber, 2014.
Hadien ba la dep ia kane ka surok, kan long ka jingsting ia ki briew ban leit ban wan na Shillong sha Tura ban lait iaid na jylla Assam.
Ia kane ka surok Shillong-Nongstoin-Tura Highway  la pynbna kum ka National Highway ha u snem 2004.
Shillong,17 Nailur:Ar tylli ki dukan die jain ha Iewduh  ki la ingkhong khait hadien ba ki runar ki la kawang Petrol Bomb mynta ka step.
Katei ka jingjia ka la jia ha ka por 9:20 baje mynstep ha Basa Kwai,Iewduh.
Kawei na kitei ki dukan kaba dei ka dukan jain jong u  Sunil Rai  ka la julor bun ha kaba iwei i jain ruh i khlem sah shuh ha dukan namar ka jingbam klang ka ding bad ka dukan ruh ka la ingkhong.
Kawei pat ka dukan kaba la shah ktah ha katei  ka jingshah kawang Petrol bomb ka dei ka dukan kaba la shong die jain  da u Dinesh Pal.
Katkum ka jingiathuh jong kiwei pat ki dkhar kiba ia shong dukam marjan ki la ong ba kitei ki dukan ki dei kiba dang shu plie dang tang katto katne minit shuwa ban shah kawang Petrol Bomb, hynrei kynsan kynsan ki runar kiba la don kumba 12 ne 13 ngut ki la wan ban thombor da kaba kawang Petrol bomb bad ai ding ia ka dukan jong u Sunil bad ki la phet noh bak.
Mar sien ioh jingtip ia katei ka jingshah thang  jong ar tylli kitei ki dukan ki pulit ki la poi sha katei ka jaka ban peit ia kaba la jia bad ban pynlong ka jingtohkit.
Ia katei ka ding la wan ban tem da ka kali pynlip ding ka tnad pulit pynlip ding.
Ha katei ka jingjia u Sunil Rai uba dang don hapoh dukan ha ka por ba shah kawang u la mynsaw bad la pynkit ia u sha Civil Hospital ban shah sumar.
Katei ka jingshah thang kitei ki ar tylli ki dukan die jain ka la pynher syrngiew ia ki nongshong iew khamtam ia ki dkhar ha kaba da ka jingtieng ki la khohreh wut wut ban khang ia ki dukan jong ki.
Ka Iewduh ka la kylluid war hadien katei ka jingjia ha kaba la iohi ba bun na ki dukam khamtam ki dukan dkhar ki la khang khyrdep lut  ia ki dukan jong ki.
Ha ka por ba kitei ki ar tylli ki dukan jain ki la shah thang bun ngut na ki nongshong iew kiba shong marjan bad katei ka dukan kim pat shym la poi lut namar ka dang dei ka por step ba ki paidbah baroh ki dang shu sdang ban plie dukan.
Shillong, 17 Nailur:Ka pakhang ophis ba la khot pynlong da ki 10 sengbhalang ka la long kaba jop mynta ka sngi.
Ka Secretariat kaba dei ka jaka treikam kaba heh tam ha ka jylla kaba shong ki myntri sorkar bad ki heh ophisar ka la kynjah naba ym don ba wan trei.
Ka East Khasi hills district ka dei kaba shah ktah eh ha kaba tang 15 percent ki nongtrei ki la wan trei katkum ka jingkhein ba la ai da ka sorkar.
Ki shiphew tylli ki sengbhalang ba la kyrshan da kiba bun kiwei pat ki kynhun, ki la khot pynlong ia ka pakhang ophis hynne ka sngi ban dawa ba ka sorkar ka dei ban pyntreikam noh ia ka Inner Line Permit (ILP) ha ka jylla.
Ki sengbhalang ki la khot pakhang ophis mynta ka sngi, ba bud da ka pakhang surok miet bad ruh ha ka 19 tarik ha baroh kawei ka jylla katba ha ka 20 tarik kan don ka pakhang shnong ba 24 kynta naduh ka por 5 baje mynstep haduh 5 baje mynstep ka 21 tarik.
Ki ophis sorkar ki la thut lut na kane ka pakhang ophis jong ki sengbhalang namar ba ki nongtrei kim shym la poi sha ophis.
U principal secretary (home) ka jylla u KS Kropha u la iathuh ba ka jingwan trei ha secretariat bad ha kiwei ki directorate ka long 50 percent.
Hynrei ha nongbah Shillong, bun ki ophis kum ka District Transport Office (DTO), Public Work Department (PWD) , Public Health Engineering (PHE) department, DHS, bad kiwei ki khang namar ba ki nongtrei kim shym la wan.
U deputy commissioner ka East Khasi hills u Sanjay Goyal u la ong ba ka jingwan jong ki nongtrei sorkar ha ka district ka long 15 haduh 20 percent.
Ha West Jaintia hills district u DC u Bah PS Dkhar u la kam ba ka jingwan trei ka long 76 per cent.
Ha Ri Bhoi district ka long 38 percent, ha South West Khasi hills ka 78, ha West Khasi hills district ka 70 per cent, bad East Jaintia hills ka 65 per cent.
Ha kajuh ka por, ki pulit ki la pynjur ia ka jingpahara ha baroh kawei ka jylla khamtam ha ka nongbah namar ka jingiakhih jong ki sengbhalang.
Ki deputy commissioner jong baroh hynniew tylli kiba don ha Khasi Hills, la bthah ba kin pynneh ia ka suk ka sain.
U Chief secretary ha kane ka sngi Nyngkong u la khot ia ka jingialang jong ki heh sorkar ban pynneh ia ka suk ka sain bad ban shim ia ki lad ki lynti ban iada na ki runar kiba pynthut ia ka suk ka sain.
Shillong, 17 Nailur:Ka jingbym poi ki nongtrei sorkar ha Secretariat bad ha Additional secretariat  namar ka pakhang ophis ki sengbhalang ka la pynbitar bad pynkyndit ia ka myntri ba peit ia ka Secretariat Administration ka Deborah Ch Marak , kaba ong ba kan sa phah ia ka kaiphod sha u Myntri Rangbah halor kane.
Ka Deborah Marak kaba la pynlong ia ka jingjngoh kyndit ia ki kamra ha Secretariat bad ha Additional secretariat ban peit ia ka rejister ki nongtrei hynne ka sngi, ka la pynpaw ba kam sngew hun ban iohi ba ki nongtrei kim shym la wan trei.
“Baroh ki la kiar ia kane bad ngam khmih lynti ba ka ophis kan thylli" la ong ka Debora bad bynrap ba ka dang pan kaiphod ban aiti pat sha u Myntri Rangbah.
Haba pynpaw ia ka jingsngew pisa ia ka jingkhot pakhang ophis jong ki sengbhalang kaba la ktah jur ia kine ki ar tylli ki ophis ba heh duh ha ka jylla, ka myntri ka la ong ba ka jingbym wan ki nongtrei ka long kaba sngewsih bad kaba pynduh jingkyrmen.
“Ka Secretariat ka dei ka u dohnud jong ka nongbah bad nga kyrmen ba ym don mano mano ba pynwit ia ki ban wan trei " ka la ong.
Kane ka jingong jong ka myntri ka la long hadien ba baroh ki ophis sorkar ki la shah ktah jur na ka pakhang ophis jong ki sengbhalang kiba dawa ba dei ban pynurlong noh ia ka Inner Line Permit (ILP).
Kumba ju long ki nongtrei sorkar kim ju sngap ia ka jingbthah ka sorkar ban wan sha ophis bad ki kiar ban wan sha ophis tang namar ka pakhang ophis jong ki sengbhalang, la ong ka myntri.
Ha ka jingleit jngoh jongka ia ki kamra ha Secretariat ka la lap ba don tang khyndiat eh kiba wan trei bad ka Secretariat kaba ju bunkam bha, hynne ka la kynjah jar.
Ha kajuh ka por halor kane ka jingkynjah ka Secretariat, u Principal Secretary (Home) u KS Kropha u la ong ba ka sorkar kan hap ban pyrkhat da kumwei pat ia kane ka jingpep ki nongtrei ha kum kane ka jingiakhih bad ka tnad Personnel department  ka dei ban peit ia kane.
Katkum ka jingong u Kropha, ka jingwan trei ha Secretariat bad ha man ki Directorate ka iapher bad ka long kumba sanphew percent haba khein kyllum.
Ka pakhang ophis jong ki sengbhalang ka la ktah jur ha kaba baroh ki jaka treikam kum ki bank, ki ophis ki la khan glut hynne.
Hynrei ha kajuh ka por, u la iathuh ba ka sorkar pdeng ka la pynpaw ba kam pat lah ban phah pulit sha ka jylla ha kane ka por.
Katkum ka jingong u Kropha, ka sorkar pdeng ka la ong ba ka dang pyntreikam ia ki pulit sha kiwei ki jylla, bad kan pyrshang katba lah ban phah sha Meghalaya tang shu lait.
“Ngin kyrpad beit ia ka sorkar pdeng ban phah bor pahara sha jylla",u la ong.
Shillong, 25 Iaiong:Kiba pang shit pang pynhiar ki ju bun bha ha ka por ba wan u slap ba nyngkong jong ka aiom lyiur, la ong ki doktor na Shillong Civil hospital.
Mynta ka sngi, u Rupang u la iakren bad u joint director ka Civil Hospital, Shillong Dr M Bartha kur u la ong ba ia ha kine ki bnai, ki nongpang ki duna ba wan sah sumar ha hospital haba ianujor bad ka por ba wan nyngkong u slap jong ka aiom.
“Ka jingpang shit ka jingpang pynhiar ka wan bha ha ka por ba wan u slap nyng kong ha u bnai Jylliew bad kiba dei na kylleng ki jaka ki ju wan shah sumar ha Civil hospital", la ong u Dr Barthakur.
Ha une u bnai Jyl liew ter ter ba jur slap, ki bun bha ki nongpang pynhiar ne khieshoh bad ka daw ka long ba ki dih ia ka um ba jaboh bad kawei ka dei ka jingtuid ka um jaboh kaba lah ban kum dih da ki briew.
Kumba long ha kine ki bnai ba la dep haduh mynta, ki don kiba pang hynrei kam da long kumba ju long ha ki bnai ban wan.
Hynrei ha kajuh ka por, ka jingshit ha kine ki sngi ruh ka long kaba  lah ban ioh jingpang lada ki briew ki shu shah palat.
“donkam ban iada ban lait na ki jingma", u la ong.
U la ong ruh ba ki briew ki donkamban shet ia ka um dih khnang ban pyniap lut ia ki khniang jingpang namar ba ka um ka dei kawei kaba lah ban wanrah ia ka jingpang lada dih kaba jaboh.
Ha kawei ka liang, u la ong ba ka jingpang khieshohrih ka duna ha kine ki sngi namar ka jingshim khia ka sorkar ban shim ia ki lad ki lynti.
Kane ka jingpang ka kham jur eh ha ki khappud ba kham shit kum sha thain Ri-Bhoi, Maweit ka West Khasi bad ha Jaintia Hills ruh.
Shillong, 25 Iaiong:Ban pyrshah ia ka jingjur palat ka jingpynlip bording ha ka jylla, ka UDP kan pynlong ia ka jingshong myngor hakhmat Additional Secretariat ha ka sngi Hatmajai naduh ka por 10 baje mynstep haduh 5  baje janmiet“Kum ka dak ban pyrshah, ngin pynlong ia ka jingshong kyr-ain ha ka sngi Hatmajai", la ong u working president ka UDP u Bah Jemino Mawthoh uba dei ruh u MLA ka Nongthymmai.
U Bah Mawthoh u la iathuh ba ki nongialam ba khmat ka seng bad ki nongkitkam bad ki dkhot kin iashim bynta ha kane ka jingiashong kyr-aon.
U la kyntu ia ki paidbah baroh ba kin wan ban iashim bynta ha kane ka sngi.
“Ngin pynlong ia ka jingiakhih ba jai jai ban pynsngew ia ka jingbym lah ka sorkar ban weng ia ka jinglip bording kaba la jur bha ha kane ka jylla kaba la ktah jur ia ki paidbah", la ong u Bah Mawthoh.
Na ka liang ka KHNAM ruh ka la pyrshah jur ia katei ka ingleh ka tnad MeECL ha kaba ka la kyntu ia ki paidbah ba kin mih madan ban pan jingpynshai na katei ka tnad balei hap ban pynlip bording da ki bun kynta ha ka shisngi.
‘Mih paidbah! Wat ia ailad ia katei ka jingleh donbor ka sorkar’ ka dei ka kyrwoh na ka KHNAM.
Ha ka juh ka por ka KHNAM ka la dawa ba u Myntri Rangbah ka jylla u Dr.
Mukul Sangma bad u Myntri ba dei peit ia ka tnad bording u Clement Marak ba kin hiar noh na ka shuki ba ki shong , namar ba kat ha kat kane ka saw ka sian ba ki paidbah ki ia kynduh jngeh pynban kitei ki nongsynshar ia ka jylla ki jah rngai na ka  jylla.
Shillong,25 Iaiong:Ki 13 sengbhalang ki la pynkhreh bha halor ki phang ba donkam ba kin ia kren ha ka 29 tarik u iaiong, ka sngi ba ka sorkar jylla ka la khot ia kren ia ki halor ki ain ban khanglad ia ka jingwan rung kyrthep ki bar jylla sha kane ka jylla.
Ki lad khubor ba u nongthohkhubor, u la ioh lum la iathuh ba mynta ka sngi ki 13 sengbhalang ki la pynlong ia ka jingialang ha Jaiaw, ban jied ia ki nongkren ki ban iatai ha katei ka sngi ha ka jigiakrren bad ka sorkar jylla.
La ong ba ki la don haduh kumba saw ngut ki nongkren ki la jied ha katei ka sngi kynthup ia u bah Joe Marwein President ka FKJGP, bah Daniel Khy riem President KSU, u bah Sadon Blah General Secretary ka HNYF.
La iathuh ruh ba nalor ki nongkren , la jied ruh katto katne ngut ki dkhot ki ban leit synran lang ia ki nongialam ha katei ka jingleit ia kren.
