Ha ka jingshisha, ka Meghalaya kum kawei ka jylla kaba don ha ka thaiñ Shatei Lammihngi ka dei ka jylla kaba riewspah bha ha ka jingdon ki um ki wah, ki ksaid, bad ki krem ki kroh kiba lah shisha haduh katta katta ban khring ïa ki nongshang suwari.
Hynrei kine baroh ki shu sahkut tang ha jingshimkhia hi jong ki paidbah nongshong shnong kiba phaikhmat sha kane ka kam bad kiba angnud ban ïoh kamai jakpoh na kane ka kam.
Kane ka Jylla ka don da ki jaka jngohkai pyrthei kiba la ai kyrpang da ka mariang bad ka jingwan tuid ki briew nabar jylla ka long ban ïoh dih ïa ki umpohliew kiba shngiam bad ban mad ïa ka ‘er iwbih ki erbatemon ‘erbatesi namar sha ki jaka jngohkai pyrthei shabar ka jylla ki dei kiba shu shna hi da u briew ki bym lah ban da pynhun haduh katta katta ka mynsiem bad pynkhuid ïa ka jingmut jingpyrkhat bad pynjahthait ïa ka bormet bor phad.
Ka jingbym don ïa ka polisi treikam ka buh diengpynkiang ïa ka Sorkar Jylla ban pyntyllun ïa ka kam namar lada ïakren ïa ka jingkyntiew ïa ki kam jngohkai pyrthei kan shu kut beit tang ha ki jingpynlong ïa ki iew tamasa ba shi sngi bad ar sngi ki bym don jingmut eiei hynrei ki long tang ki lad kamai pisa jongno re jongno.
Kine ki jingkiew ki kam shang suwari ha kane ka Jylla ka pyni shai ba ki briew kiba nabar ka jylla ki da pynlut ïa ka spah ka phew bad ki la theh da ki klur tyngka.
Kane ka phew klur ka la pynïoh kamai ïa ki trai kali, ïa ki Hotel, ïa ki dukan die jingbam, ïa ki nongshna tiar shna tar bad kiwei kiwei.
Ki dang bun byllai ki jaka jngohkai pyrthei kiba ka Sorkar kam pat lah satia ban phaikhmat kumba la angnud da ki paidbah ka jylla ban kyntiew ïa ki kam jngohkai pyrthei namar ka jingtreikam ka Sorkar ka suki shaba palat ban pyntyllun ïa kawei ka File na kawei ka miej sha kawei pat.
Ka jingshna pynbha jong ka Airport Authority of India (AAI) ïa ka kad liengsuin ha Umroi ka la nang pynsuk shuh shuh ïa ki nongwan jngohkai pyrthei nabar jylla bad nabar ri watla kane ka jylla kam don satia ïa ka surok Rel.
Kum kine ki rukom pyrkhat ka Sorkar ka ladei ban kyndit thiah bad ban pyrkhat bha ïa ka lawei jong ki samla kiba la nang la stad kiba shu shong khlem kam khlem jam.
Ka shong eh ha ka mon u paidbah nongshong shnong ka Jylla, la ki mon neem ban pdiang ïa ka surok Rel ban kyntiew ïa ka kam jngohkai Pyrthei ha ka jylla bad kumjuh ruh ban plie ïa ki khyrdop jong ka Jylla ban pynsuk ïa ka rung ka mih ïa ki briew kiba nabar ban wan rung sha ka jylla, tangba ryngkat bad ki kyndon aiñ kiba da teh pyrkhing.
Ka Sorkar ka ladei ban wad ïa ki lad ki lynti kumno ban ïarap ïa ki kynhun bad ïa ki riewshimet kiba don ïa ki jaka kiba lah ban pynkylla kum ki jaka jngohkai pyrthei.
Nongstoiñ, Nohprah, 28: Ka jingpynbha bad siang rong ïa ka surok Tynghor–Athiabari kaba jngai kumba 16 kilomitar lyngba ka Pradhan Mantri Gramsadak Yojana (PMGSY) kaba ladep sdang naduh u snem ba ladep da kaba siang tang da ka khyndew kaba la khleh lang bad kawei ka jait dawai kaba la shna ha Russia kaba la tip kum ka ANT kam shym la larkam satia namar ka jingbym ïahap jong ka jaka bad ka jinglong jong ka suiñ bneng.
Kumta hadien ba ladep siang, namar ka jingjur jong u slap ha ka por lyiur katei ka surok kam neh satia bad ka la nang pynjynjar shuh shuh ïa ki paitbah namar ka la sniew arshah.
Kumta ka Synjuk ki Nongsynshar Shnong katei ka thaiñ ryngkat u MLA barim jong ka Rambrai-Jyrngam Constituency u Bah K.
P.
Pangñiang ki la pynlong da ka jingïalang ha kaba da kawei ka sur ki la ïamynjur lang ban phah da ka jingthoh sha u Supritendent Engineer ka PMGSY Western Circle, Nongstoiñ ha kaba baroh ki rangbah shnong ki la ïasoi ha ka jingthoh.
Dei ha ka 21 tarik, Nailur mynta u snem u Bah Pangñiang ryngkat ki nongïalam ka Synjuk ki Rangbah Shnong ki la leit ban ïakynduh ïa u Supritendent Engineer bad ki la aiti ruh ïa katei ka jingthoh.
Ha kaba ïadei bad ka jingpynkylla ban siang ïa katei ka surok da ka rong kumba leh ïa baroh ki surok na ka liang ki paitbah katei ka thaiñ bad ka Ri Muliang ka la ai khublei ïa ka Sorkar ba ka la sngap ïa ka jingud jingnam jong ki paitbah.
Ha ka sngi hatmajai ha ka jingleit jurrip ïa katei ka surok la lap ba ka jing pyntrei ban siang rong ka la ïaid shait shait naduh lad Nongma haduh Tynghor.
U Bah S.
Shylla uwei na ki Nongsynshar shnong ka thaiñ u la ong ba ki paitbah ki la ap kmihlynti ba u MLA ba mynta jong ka Rambrai Jyrngam u Bah Kimfa S.
Marbaniang un leh ei ei na ka bynta katei ka surok hynrei ki san snem ki la jan kut wat tang ïa ka pisa kaba dei na ka MLA skhim kaba dei hok ban ai sha ki paitbah ruh kim ju ïoh satia lane u ai lut tang ha ki Party Leader ruh ïa kata ym lah ban tip.
U la ong ruh ba ha kaba ïadei bad kiwei kiwei ki lad jingïarap ba ka Sorkar ka la mang kyrpang na ka bynta ki paitbah ym ju tip ym ju bna shaei ki don lei lei sa kat ïa ka surok PMGSY kaba dei ka skhim jong ka Sorkar Pdeng tharai wat tang ïa ka ophis jong u Chief Engineer jong ka PMGSY ha Shillong ruh um tip ka don haei.
Haba kylli pat na ki paitbah nong shnong shnong pat naduh Domjaraiñ, Upper Langsah, Megadop haduh lad Nongma ba ki sngew kumno ha kaba ïadei bad ka jingshah jong ka Sorkar ban siang noh da ka rong ïa katei ka surok ki la ong ba ki sngewtynnad bad ki kmen haduh katta katta namarba lada la dep ban pyntrei ïa katei ka surok kan pynsuk shibun ha ka leit ka wan khamtam haba ki leit don kam sha Nongstoiñ kim donkam shuh ban leit na Riangdo namarba tang na Athiabari haduh Ringdo ka jingjngai ka long 37 kilomitar bad haduh Nongstoiñ ka don 81 kilomitar katba na Athiabari shaduh Nongstoiñ lyngba ka shnong Tynghor ka jingjngai ka don tang 68 kilomitar bad ka jingïapher ka long haduh 20 kilomitar tam.
Nalorkata, ki la ong ruh ba watla ki don shibun kiba kren beiñ ïa u Bah K.
P.
Pangñiang hynrei dei ha ka por ba u long kum u MDC san snem shiteng bad MLA shisien ba ka Rambrai Jyrngam Constituency ka la ïoh shibun ki jingmyntoi naduh ki surok, ki skul, ki jingkieng bad lymda dei ma u haduh mynta ka surok na Langja shaduh Tynghor wat ki trok ruh kim pat nud ban ïaid bad ka surok na Ktiehthawiar sha Langpih lei lei yn nai ïakren wat tang ban sorbe ruh ym pat thikna hynrei kitei baroh ki dei ki matti jong u Bah Pangñiang.
Uwei na ki rangbah na lad Nongma, ka shnong kaba don tang kumba ar kilomitar na ka Aradongga Higher Secondary School u la ong ba lada ym dei da ka jingtrei shitom jong u Bah Pangñiang ban pynïoh ïa ka skhim kaba T.
1.
30 klur ban pynbha ïa katei ka skul haduh kine ki sngi ki la kyllon tharai namar ki rijied ki la bam kruiñ lut baroh sawdong.
U la ong ruh ba ki ar tylli ki jingkieng ha ka wah Tyrsung kawei na Aradonga sha Rangsahpara kawei pat na Mawkhrang sha Nongshyiap ki dei ki matti jong u Bah Pangñiang bad lada pynshisha ruh u mawkyrteng uba la thoh u sakhi shai ïa kata.
Jowai, Nohprah 28: Kum ka dak ban sah kymmaw burom ïa u (L) Nikhasi Dhar uwei napdeng ki san ngut kiba shah siat ïap ha ki pulit Assam ha ka 22.
11.
2022 haka shnong Mukroh West Jaiñtia Hills District.
Na ka liang ka kong Klanty Phawa kala tei syndon da u mot sah jingkynmaw ïala u jong u lok (L) Nikhasi Dhar ha phyllaw ïing jong ka bad ïa une u mot la wan ban plie ha ka por janmiet jong ka 24 tarik mynta u bnai da u Pastor (Rev) T.
H.
Lyngdoh, ha ryngkat ka jingdon lang kiwei de ki Pastor, ki tymmen basan bad ki paid riewngeit jong ka Balang Presbyterian.
Ha shwa ban ot ïa u ribon jong u mot sah jingkynmaw la don ka jingduwai pynkyntang bad ka jingrwai kum ka dak ka jingkyrkhu kyrdoh ïa u (L) Nikhasi Dhar uba la leit suk sha khmat jong U Blei Trai Kynrad.
Nongstoiñ Nohprah 28: Ka All India Trinamool Congress (AITC) ka seng saiñpyrthei kaba dang thymmai ha ka jylla ka la sdang ïa kawei na ki projek ba thymmai ka bym pat ju lap mynno mynno ruh ha ka jylla bad kata ka projek ka dei da kaba pynrung kyrteng ïa baroh ki longkmie kiba duk da kaba ai shihajar tyngka shi bnai kawei ka longkmie.
Ha West Khasi Hills ka la sdang ïa kane ka projek ha sor Nongstoiñ da buh ïa ki artylli ki registration point ha ruh surok ha kaba ki longkmie kiba la ïoh jingtip ïa katei ka jingpynrung kyrteng ki la ïatur lymmuh lymmaiñ ha kitei ki registration point kiba la pynïaid da ki samla shyn-rang bad kynthei.
Haba la lap ïa kitei ki registration point la pyrshang ban kylli jingtip na kitei ki nongpynïaid ha kaba ki la ïathuh ba katei ka skhim ka dei kaba la mang kyrpang da ka party TMC na ka bynta ki longkmie kiba duk da kaba pynrung kyrteng bad pynshisha lyngba ki Election Photo Identity Card, Adhaar card, mobile number, Account Number bad kiwei kiwei bad lada jia ba kim don Adhaar Card ruh lada ki don tang ki EPIC ne ration card ruh ka la biang.
Haba pynshong nong-rim bad pyrkhat bniah ha kaba ïadei bad katei ka jingpynrung kyrteng ym lah ban len ba kan long ka jingkyrkhu kaba khraw ïabaroh ki longkmie kiba duk tasam kat kiba la pynrung ïa ki kyrteng jong ki namar lada ka jingïathuh jong kitei ki nongpynïaid ba kan ai ïa katei ka skhim kaba shihajar manla u bnai ka long thik kumba ki la ïoh pdiang ïa ka jingkyrkhu kaba kim shym la phohsniew mynno mynno ruh.
Nalor kata haba phai sha ka jinglong jingman jong ka ïoh ka kot, ka kamai kajih, ka bylla ka sngi ha kine ki snem ka long ba wat ki longkpa kiba im da kaba bylla sngi ruh ki hap ban shu shong ïng namar ym don bylla ei ei.
La lap ruh ba bun ki long kpa kiba ju trei bylla ha ka dor laispah haduh sawspah tyngka ka shi sngi na ka 30 sngi lane shibnai don kiba ïoh bylla tang san sngi ne hynriew sngi bad lada ka menkmie kaba shu shong ïng kan ïohei shi hajar tyngka manla u bnai ym lah ban len ba ka ïng ka sem ka pahuh kan pahai.
Haba phai sha ka jingdon jong ki longïng kiba duk hapoh West Khasi Hills haduh mynta ki don da ki phew hajar ki longïng bad napdeng jong kitei ki phew hajar ki don ruh ki longïng kiba dei ki riewkynthei kiba u kpa ki khun u la iehnoh namar u la leit da kawei pat ka briew, ki don ruh ki long ïng kiba u kpa u la khlad noh, ki don ruh ki long ïng jong ki riewkynthei kiba shu khakhun rei arngut haduh laingut bad kiba kum kitei ki long ïng ki dei shisha kiba kyrduh bad kiba jynjar bha.
Dang ha kine ki khyndiat sngi uwei na ki rangbah u la ong ba ka don kawei ka longkmie kaba la don la ka ing ka sem bad u kpa ruh u don bad manla ka sngi u ju leit bylla ha ka dor sawspah tyngka hynrei um ju ai pisa ha ïng namarba baroh ka bai bylla ba u ïoh u pynlut tang ha kaba leit khwai ïathong kumta hadien ba ka menkmie kam lah shah shuh ka la beh noh syndon ïa u bad mynta ka hap ban sumar bad peit hi ïa ki khun jong ka.
Nongpoh, Nohprah 28 : Kawei ka jaka lum thup ïa u skum kba naka bynta ban ai masi, haka shnong 11 mer, Ri-Bhoi District kala ingkhong khaid hadien ba ka ding kala bam duh ïa u skum kba haduh ban da kylla dpei kaba la wanrah ka jingduhnong kaba khraw ïa u trai.
Katkum ka jingtip bala ioh lum la ong ba katei ka jingjia kala jia hynnin ka miet ha kaba katei ka jaka lum skum kba kala kem ding kynsan bala buh hajan ka iing jong u Mahesh Devkota, bad naka liang ki paidbah kiba iohi ïa katei ka jingjia kila pyntip mar mar sha ka tnad pynlip ding ha kaba da ki phew tylli ki kali pynlip ding kila ieng lain ban pynlip ïaka ding ha katei ka jaka, hynrei namar ka jingkhlaiñ jong ki thylliew ding kiba la klang ha katei ka jaka kila bam duh lut ïa u skum kba bad donbok ba ha katei ka jingjia ym shym don kano kano ka jingjia ba sngewsih.
Shuh shuh u trai jong utei u skum kba u la pyntip ba ka jingduhnong kala long palat 2 lakh tyngka, bad ki pulit ki dang pynlong ka jingtohkit ban lap ïaka daw tynrai jong katei ka jingjia.
Jowai, Nohprah 28 : Ka 17 tarik u December ka sngi pyndonburom ïaka jingdap 50 snem ka Jaiñtia Students’ Union (JSU) ka dei ruh ka sngi kaba yn sah kynmaw haka histori namar ha kane ka sngi la pynpait paidbah ïa ka kot kaba thymmai shaphang u Kiang Nangbah.
Kane ka kot kaba la ai kyrteng “U Kiang Nangbah: The Swordsman with the Stealth of the Tiger" ka dei kaba la thoh da u Dr.
H.
H.
Mohrmen uba long uwei na ki nongthoh bapawkhmat jong ka jylla.
U Mohrmen u dei ruh u nongthoh kolom, u riewtreimon sngewbha, u nongïada mariang bad u nongkren paidbah uba la thoh ruh ha kiba bun ki kot khubor bad ula pynmih ruh shibun ki kot, ula pynmih ïa kane ka kot hadien bun snem ka jingwad bniah jong u.
Kane ka kot shaphang u Kiang Nangbah ka khampher na kiwei pat ki kot bala pynmih shaphang jong u, namar ha kaba thoh ïa kane ka kot la shim na ki jingthoh jong ki shipai phareng bad ha kajuh ka por la shim ruh na ki parom kiba ki tymmen ki san ki ïathuhkhana naduh kata ka por haduh kine kip or mynta.
Haba pule ïa kane ka kot la lap ba ki tyllong kiba u nongthoh u pyndonkam ha kaba thoh ïa kane ka kot ki dei lyngba ki shithi bad ki jingphah khubor ki shipai phareng.
Naduh basdang ka jingïaleh bad kumjuh ruh hapdeng jong ka jingïaleh, ki shipai kiba don ha kine ki lum ki ïapynphai jingtip shaphang ka thma lyngba ki shithi bad ki kwei pat ki lad phah khubor ha kata ka por.
Dei lyngba kine ki shithi ba une u nongthoh hapdeng ki shipai ha kine ki lum bad ki heh shipai kiba don ha Calcutta bad Delhi ha kata ka por ba u nongthoh ula lah ban pynwandur ïa kane ka kot.
U nongthoh jong kane ka kot ula tih tynrai naduh ka tynrai une u khlawait, ka jaka kaba u sah bad haduh ka jaka kaba la phasi ïa u.
Haba ïadei bad ka jingïaleh kaba la ïalam da u Kiang la lap ba kam dei kaba suk ïaka sorkar phareng ba kan pyndem ïa u Kiang.
Lyngba ki lynnong jong kane ka kot la lap ba ka sorkar kala pyndonkam da ki syiem jong ki hima ba marjan bad kumjuh ruh wat da ki kur jong u Syiem Jaiñtia kiba wan kiew na thor ban pyrshang ban pynbor ïa u Kiang ba un pyndem ha ka sorkar nongwei.
Dei hadien ba ka jingpyrshang ban pynbor ïa u ba un pyndem kam treikam ba ki shipai ki sa pynkhreh shipai pyrshah ïa u Kiang Nangbah.
Lyngba ki lynnong ha kane ka kot la ïathuh ba ka sorkar phareng ka phah pynkiew da ki hajar ngut ki shipai phareng sha kine ki lum ba ïaleh pyrshah ïa ki paid jong u Kiang Nangbah.
Nalor ki shipai ka phah ruh ïa ki ryngkat bad ki suloi bad ki tup rit ruh kiba ki pynkiew sha ki lum Jaiñtia ban ïaleh pyrshah ïa ki nongïaleh laitluid hapoh ka jingïalam jong u Kiang.
Namar kata ka jingïaleh kaba la ïalam da u Kiang Nangah kam dei kaba suk ïa ki phareng ba kin ïaleh pyrshah.
Ki don shibun ki jingtip kiba thymmai shaphang ka jingïaleh ki Pnar pyrshah ïa ki phareng kiba phin lah ban lap ha kane ka kot.
Kane ka kot ka long dashisha ka thup jingtip shaphang ka jingïaleh jong ki Pnar pyrshah ïa ki shipai phareng kaba kut noh da ka shah shet kylla bad shah sdien phasi u nongïalam ki paidïaleh ki Pnar u Kiang Nangbah.
Ïa kane ka kot la thoh ha ka ktien Phareng bad ngeit skhem ba kan ïarap ym tang ïa ki briew jong ngi ba kin tip shaphang une u khun dap chynrang ki Pnar, hynrei ka pyrthei ruh kan tip shaphang jong u.
Kane ka kot ka lah ruh ban rung kum kawei na ki kot pule ban hikai ïa ki samla pule ba kin tip khambha shaphang une u Khlawait ka Ri.
Kane ka kot kala mih haka por kaba biang bha, ha u snem bala dap artad 160 snem hadien ba u Kiang ula khlad naka jingshah sdien phasi ha ki phareng.
Kane ka kot ka don 150 sla bad ka dor jong ka ka long T.
250/- ïa ka bailut ha kaba shon ïa kane ka kot u nongthoh u pynlut hi nalade.
Jowai: Nohprah 28: Ka Seiñ Pynroi-Pynbha, Amlarem ha ka kyrwoh ba la phah da ki nongïalam ka seng la pyntip ba kin sa pynlong ïa ka jingïalang paidbah ha ka 31 tarik u Nohprah 2022 ha Syiem Jingsuk Amlarem West Jaiñtia Hills District.
La ïathuh da u ma Junior Lami uba dei u Assistant Secretary ka seng ka jingpynlong ïa kane ka jingïalang ka long halor ka jingwan buh mawnongrim ïa ka Sub-Divisional Hospital ba 50 jingthiah ha ka shnong Jariañ da u MLA ka thaiñ u ma Lahkmen Rymbui kaba la long ha ka 20 tarik u Nohprah 2022.
Na ka liang ka seng kala dep ban dawa ïa kane naduh u snem 2018 ban don ha Amlarem hynrei kaba sngewsih ka long dang ha kine ki kyndiat sngi la plie maw nongrim pynban ïa ka ha shnong Jaraiñ da kaba pynkiew kyrdan ïa ka PHC sha katei ka Sub-Divisional Hospital.
Halor kane la khot bad wer sngewbha ïa baroh ki nongshong shnong ka thaiñ War Jaiñtia naduh ki longkmie, ki riew rangbah kynthup ïa ki riew donburom, ki Waheh Shnong bad kumjuh ki khun samla ba kin wan sha kane ka jingïalang khnang ban ïoh ban ïa phylliew jingmut lang, la kumno kumno kat ka kyrdan Sub-Divisional Hospital dei ban buh beit ha Amlarem kaba dei ka Headquarter, pynkut katei ka kyrwoh.
Nongpoh, Nohprah 29 : Ka dei ha ka sien kaba nyngkong eh ba ka Ri Bhoi District ka ioh plie ïa ka dukan ban die ïa ki jaid tiar siat ba bun jaid ha ka sngi Nyngkong jong ka Taiew, kaba dei hadien ba ka sorkar ka la ai bor ban plie ïa katei ka dukan kaba don ha Borbhuin, Byrnihat bad ba la tip ruh kum ka M/S East India Arms ha kaba la long trai da u Bah Dilip Kharkhrang, uba dei na katei ka shnoing.
Ïa kane ka dukan die ïa ki tiar siat ba bun jaid la wan ba plie paidbah da u MLA ka Jirang Constituency, u Bah Sosthenes Sohtun ha ryngkat ka jingdon lang u MDC, u Bah Victor Rani, u Bah Dilip Kharkrang, uba dei u trai ka dukan bad kynthup kiwei ki riew rangbah na ka thaiñ Byrnihat.
Kumba la pynpaw ha katei ka sngi, kito kiba lah ban thied ïa kitei ki tiar siat ki dei tang kito kiba la ithuh da ka sorkar bad kiba la ai bor ruh da ka sorkar ban pyndonkam ïa ki tiar katkum ka jingai jingbit ka sorkar.
Kumba la ïa thuh da u Bah Dilip Kharkrang, u la ong ba katei ka dukan die tiar siat, ka dei kaba nyngkong eh ha Ri Bhoi bad bynrap ruh ba ïa kitei ki tiar siat ne ki kuli bad bakhor na katei ka dukan, ym ban shu die pathar sha ki paidbah bad yn die tang ïa kito kiba don lisen bad ba ioh jingbit na ka sorkar.
Shuh shuh, u la ïathuh ruh ba ki tiar siat kiba lah ban ioh na katei ka dukan, ki kynthup naduh ki suloi shi ktang, ar ktang, ki pistol bad ki kuli bad ruh ym shem la buh na ka bynta ban die sha ki briew ka sorkar ne ki pulit bad kan dei beit tang ïa kito ki nongshong shnoing ka Ri Bhoi kiba don Lisen bad kiba la ioh jingbit na ka sorkar bad ki briew kiba na shabar ka District kin nym lah ban thied ïa kitei ki tiar siat, u la bynrap.
Nongpoh, Nohprah 29 : Ka kynhun Ri-Bhoi Artist kaba dei ka kynhun jong ki tyngshop ki puron, ki nongpynmih phlim bad jingrwai mynta ka sngi kila sdang ïaka tamasa Ri-Bhoi Cultural and Food Festival ba 2 sngi lynter bala pynlong ha madan NSCA Pahamsyiem.
Ïa katei ka tamasa la wan ban plie pyrda da u Paiem Wanphrang Syiem Sirdar ka Elaka Nongpoh Sirdarship kum u kongsan, haka jingdonlang u Dr.
Ricky Syngkon Professor ka skulbah NEHU, Bah Lansius Syiemlieh President ka Ri-Bhoi Artist, u Bah Jamberson Marak bad kiwei kiwei ki riew rangbah, ryngkat ki nongïashim bynta bapher bapher ha katei ka tamasa.
Kum ban shu pynpaw baka thong jong katei ka tamasa ka long ban sei bad pynpaw pyrthei ïaka sap ka phong jong ki khun samla haki sap bapher bapher ba ki don kum ka rwai ka siaw, ka shad ka tem, ban long ki thei dait riam ki kam ak phlim, bad kiwei kiwei kumba ka Ri-bhoi District kam duna shuh haki pynmih ïaki jait jingrwai, ki phlim bad kumta ter ter watla kam don kano kano ka jaka pule ba kyrpang ban pyntbit ha kitei ki bynta.
Haba kren ha katei ka sngi naka liang u Paiem Wanphrang Syiem u la pynpaw ka jingsngewkmen bad ai ka jingïaroh ïaka kynhun Ri-Bhoi Artist kaba la shim ïa katei ka sienjam ban pynlong kum katei ka jait prokram naka bynta ban sei ïaka sap ka phong ki khun samla naka dong Ri-Bhoi khamtam ban long kum ka rynsan ban pynpaw pyrthei ïaka sap kaba ki don.
U la kyntu ruh ïaki khun samla ba kidei ban pyndonkam hok ïaka sap kaba ki don naka bynta ka jingmyntoi ha kum kane ka juk kyrduh kam kyrduh jam ban long ruh kum ka jingplie lad ïaki ban ieng hala ki jong ki kjat.
Jowai, Nohprah 28 : U Myntri jong ka sorkar jylla ba dei peit ïa ka tnad kam pynroi sor bad kiwei de u ma Sniawbhalang Dhar hynnin ka sngi 27 tarik u Nohprah ula wan ban plie pyrda ïa u mawnongrim ka ophis treikam ka ‘Seiñ Kynthai Dorbar Shnong Khliehtyrshi" kaba hap hapoh ka Thadlaskeiñ C&RD Block West Jaiñtia Hills District.
Ïa kane ka skim la pynïoh lyngba ka Chief Minister’s Special Rural Development Fund (CMRDF) ha ka jingmang pisa kaba T.
10,57,206/- na ka bynta ka snem 2019-2020, ïa kaba la sdang ban pyntrei naduh ka 21 tarik June 2022 bad pyndep haduh ka 15 tarik November 2022.
Ha kane ka sngi plie ïa katei ka ophis treikam ka Seiñ Kynthai Dorbar Shnong la pynlong ïa ka jingïalang ha phyllaw ka Khliehtyrshi Dorbar Hall Cum Indoor Sports Stadium Mookyniang, ha ka jingdonlang u MLA ka thaiñ u ma Wailadmiki Shylla, u Waheh Shnong Ma Kitbok Rymbai, MDC ka Sohmynting Khliehtyrshi u Lakhon Dkhar, kiwei de ki riew rangbah bad ki paidbah nongshong shnong.
Ïa ka jingïalang la pynïaid da ka kong B.
Sana bad la sam ruh ïa ka Work Order sha ka shnong Lumpyrdi bad ka Urtyrkhang Khliehtyrshi, U ma Sniawbhalang Dhar ha ka jingkren ula kular ban sdang pyntreikam ïa ka Memorandum ba la aiti mynta hi ka sngi da kaba pyntip hadien ba la kut jong kane ka snem ka jingkrep sawdong ïa ka jaka ka Khliehtyrshi Dorbar Hall Cum Indoor Sports bad ban pynbha ïa ka madan ha kaba yn mang pisa haduh 30 lak bad ïa kane yn pyndep hashaw ban poi ka Election.
Ha ka juh ka por u kyntu ïa ki nongshong shnong ka Khliehtyrshi ba kin don ka jingïatylli kawei kumba long naduh ki por mynshwa, da kaba ula pan biang ka jingkyrshan ba pura ïa u MLA ma mynta u ma Wailadmiki Shylla ba um wan biang ha ka jingjop, khnang ba un dang lah ban trei khambha bad ban wanrah shuh shuh ïa ki skim bapher baper ha kine ki snem ban wan.
Shuh shuh ula ai ka jingïaroh ïa u MLA ka thaiñ uba la trei shitom ha kine ki snem ba la dep wat hapdeng jong ka jingeh na ka khlam Covid-19 hynrei ula lah ban wnarah ïa ki kam pynroi ha kiba bun ki liang na ka bynta ka Constituency hi baroh kawei.
Ula kop ba katkam ka jingïoh lum jingtip ha kane ka Election 2023 ka NPP kan sa wan ha ka bor shynshar tang mawei (single Majority) bad ka jingshakri sha ki paidbah kan long arshah ban ïa kane ka san snem ba bala jan kut.
Ula kop ruh na ka 1-Nartiang Constituency un sa jop suk da kaba tam bun eh ka Vote ha ka 2023.
U ma Wailadmiki Shylla ha ka jingkren ula pynsngew shaphang ki kam pynroi kiba la wanrah hapoh kane ka shnong Khliehtyrshi naduh ka umbam umdih, ki lynti syngkieñ, ki skul bad ki jingïarap sha ki kynhun Balang bapher bapher.
La pynphuh shuh shuh ïa kane ka sngi da ki jingshad tynrai na ki khun samla bad ki hep rit ka shnong.
Shillong, Nohprah 28 : U Myntri ka tnad C&RD, Bah Hamlet Dohling ba dei ruh u MLA ka Mylliem ha ka sngi Thohdieng ba la dep u la plie ïa ka ïing skul ba thymmai jong ka Dr Homiwell Secondary School kaba don ha Mawklot.
Ïa kane ka ïing skul la tei na ka skim Chief Minister Special Development Fund (CMSDF – MLA Category) 2021-22 ha ka jinglut kaba 10 lakh tyngka.
Haba kren ha kane ka sngi u Bah Hamlet u la ong ba kadei ka thong jong ka sorkar ban iohi ba ki ïing skul kibadon ha ka jylla kin dei kiba paka bad kiba lah ruh ban ai ka jingshakri kaba janai ïa ki khynnah.
U la ai khublei ruh ïa ki nongpynïaid jong ka skul kiba la ïai trei shitom ban ai ïa ka jingnang jingstad ïa ki khynnah ka thain, watla ki hap ban pyndonkam da ka ïing skul kaba la rim.
Ha kane ka sngi la ïadon ryngkat lang u Bah Mawkordor Nongneng, Rangbah Shnong, Bah Banlum Tariang, Secretary Shnong, ki nongpynïaid jong ka skul, ki dkhot jong ka Dorbar Shnong Mawklot bad kiwei kiwei.
Shillong, Nohprah : U MLA ka Mawlai u Bah PT Sawkmie ha ka 20 tarik mynta u bnai kum shi bynta ban ai mynsiem u la leit ban aijingïarap ïa uwei u nongai dawai kynbat ba pawnam ka jylla u Bah Reniwell Majaw uba don ia ka jaka ai dawai ba la tip kum ka Marba Majaw Herbal ha Mawlai Nongpdeng.
Ha kane ka juh ka sngi u MLA u la ai ruh ki jingïarap sha ki skul, ki shnong bad sha synjuk kaba ri ïa ki khunswet ka North East India Mission Association (NEIMA) ba la sam ha ophis treikam jong u ha Mawlai Nongpdeng.
Ki jingïarap kiba u la ai lyngba ki work order ki la kot sha ka 30 lak tyngka, kaba u MLA u la ai sha ka skul Christ Church, Mawlai Syllaikariah, Church of God, Mawlai Nongkwar, St.
Francis, Mawlai Kyntonmassar, sha ka skul bad shnong Umpling Umjathang.
Ha kajuh ka por u la ai ruh ïa ki song pisa sha ki nongïalehkai sports kiban leit ïakhun shabar jylla, kata sha Gujarat.
Haba ai jingkren u bah PT Sawkmie u la pynpaw ka jingsngewkmen ba ula lah ban pynurlong ïa ki jingkular kiba u la khlei sha ki bad u la ai ka burom baroh sha U Blei uba la long ryngkat bad u ban pynurlong ïa ki jingkular.
Ha kajuh ka por u la pynpaw ruh ba u dang don ïa ka jingangnud ban ai ka jingshakri kaba kham bha shuh shuh na ka bynta ka constituency hi baroh kawei bad u kyrmen skhem ba na ka liang ki paidbah kin dang ai ka jingshaniah kaba pura bad ba un ïoh biang ïa ka jingjop kaba don burom ha kane ka ilekshon ka ban wan.
Ha kane ka sngi la ïoh ruh ka jingkren na bah Alexander Syiem, President ka Christ Church Higher Secondary School, na u Bah P.
Syngkli, chairman ka NEIMA, na ka kong Pauline Kurbah ba kren na ka bynta ka skul St.
Francis, na u rangbah dong ka Umpling Umjathang bah K.
Nongphud, na ka principal kong T.
Jana jong ka skul Church of God bad na Bah Majaw, kiba la ai khublei bad pynpaw ka jingsngewnguh ïa u MLA ha kaba ïadei bad ki jingïarap kiba u la pynïoh na ka MLA skhim jong u.
Nalor kata ki la ai ruh ka jingkitbok ba un dang ïoh biang ïa ka jingjop ha ka ilekshon 2023.
Nalor kata la ïoh ruh ka jingkren na bah Homer Kharkongor, president UDP Mawlai Circle, bah Franky Massar, bah Teibok Kharkongor bad kiwei kiwei.
Shillong, Nohprah :Kum shibynta ban ai mynsiem bad pynshlur ïa ki samla pule na ka liang jong ka Khasi Students’ Union (KSU) Diengpasoh Unit, Nonghali Unit bad Mynriang Unit ki la pynlong da ka jingsam khusnam ba la tip kum ka “1st Maitshphrang Letracy Award" ha ka jingïalang kaba la long ha ka 27 tarik mynta u bnai hapoh ka IB Diengpasoh.
Ka KSU Diengpasoh Unit Nonghali Unit bad Mynriang Unit ki dei kiba hap hapoh ka shnat treikam jong ka Mawryngkneng Circle.
Ka jingpynlong jong ka Seng ïa kane ka jingpynkup burom na ka bynta kito ki khynnah pule ki ba wan sha khmat ha ki eksamin bapher bapher kata naduh SSLC HSSLC Degree bad kiwei kiwei ka long kum shi bynta ban pynshlur bad ai mynsiem ïa ki khynnah pule jong ka dong ka thaiñ ba kin ïa beh ha ka jingpule bad ba kin nang lah ban kiew sha ki kyrdan kiba shalor.
Ha kane ka sngi ka Seng ka la ïoh ban pynkup burom ïa ki 39 ngut ki khynnah pule kata kiba dei na ka thaiñ Mynriang ,Nonghali bad Diengpasoh.
Ha kane ka prokram la ïa don lang ruh ki nongïalam jong ka KSU jong ki lai unit, kata Diengpasoh unit Nonghali unit Mynriang Unit nalor ki nongïalam KSU Mawryngkneng circle kiba kynthup ïa u Samla Dalum Kharpran Education Secretary, Samla Teibokskhem Shadap General Secretary nalor ki incharge napoh Eastern Central Division, nangta u Samla Kitbok Warbah Asstt Organiser KSU Mawlai Unit bad u Samla Readeon Nongrum Assist General Secretary KSU Sengkmie uba long ruh u Kongsan ha kane ka sngi.
Hashwa ka jingsam khusnam la ïoh ka jingkren na ki nongïalam ka KSU jong ki lai unit kumjuh ruh na u Kongsan u Samla Readeon Nongrum uba la kyntu kynpham ïa ki samla pule ba kim dei ban klet ïala ka jong ka ka Jaidbynriew haba ki la kiew ha ka jingnang jingstad, hynrei kum ki khynnah pule kiba la nang la stad ki dei ban buh shwa ïa ka jaitbynriew hakhmat.
Kiwei pat ki nongkren ha kane ka sngi ki la ai ïa ki kyntien kyntu kynpham ïa ki samla ba kin ïa beh sha ka jingstad namar khlem ka jingnang jingstad ka long kaba eh haduh katta katta khamtam ha kane ka juk kaba mynta.
Ha kajuh ka por ka Seng ka ai ka jingkitbok kitrwiang ruh ïa baroh kito ki khynnah pule ki ba la ïoh pdiang ïa kane ka khusnam ba kin nang treishitom shuh shuh ha ki jingpule ki jong ki khanng ba kin poi ha ki kyrdan ba shakhmat bad ba kin long ki khlur ba phyrnai jong ka ïing ka sem ka imlang sahlang bad ka ri bad ka jaidbynriew hi baroh kawei.
La pynshit pynshngaiñ shuh shuh ïa kane ka sngi da ka jingïadon ryngkat lang ki kmie ki kpa jong ki khynnah pule lem bad ki riew rangbah jong ka don ka thaiñ baroh kawei.
Kane ka long katkum u kyrwoh lyngba u Samla J.
J.
Lyngkhoi, General Secretary KSU Mynriang Unit.
Shillong, Nohprah, 28 : U Myntri Rangbah ka jylla Conrad K Sangma ha ka sngi Palei ula plie ïaka GIS & UAV Centre kaba don ha Secretariat Shillong.
U Conrad Sangma ula ong ba ka jingdon jong kane ka Centre kan long ka jingmyntoi ïaka jylla da ka jingpyndonkam ïaki kor ki bor kiba thymmai, ki dur ki dar na Satellite, ki Drone bad kiwei kiwei na ka bynta ban ïoh ïa ki jingtip kiba bniah ha kiba bun ki liang khnang ba ka sorkar kan lah ban ai ïa ka jingshakri kaba kham bha bad ban peit bniah ïaka jingpyntreikam ïa ki skhim ha kylleng ki District jong ka jylla.
Ula ong kane ka tnad kan pyndonkam ïaki Drone ban peit ïaka jingdheng kali bad ki pulit ki lah ban peit ïa kine ki video ha kaba ïadei bad ka jingdheng kali bad wat ha ka por ba don ka jingbym shongsuk shong-saiñ, ka jingshlei um.
Ula ong ba ka jingpyn-donkam ïa ki Drone kan long kaba ai jingmyntoi bha ïaka sorkar jylla ha kaban shim ïa kino kino ki rai kiba kongsan.
Shillong, Nohprah, 23: U MLA ka Mawkynrew Constituency, Bah Banteidor Lyngdoh uba dei ruh u Myntri ka tnad Agriculture bad Sports ka Sorkar Jylla u la ong ba ka Centre of Excellence ïa kaba la mang ban tei ha ka shnong Jongksha kan long ka jingmyntoi bad jingkyrkhu ïa ki nongrep ka thaiñ ha kaba kin ïoh ïa ki jinghikai ha ki bynta ki bapher bapher da ki riewtbit.
Haba kren ha ka jingïalang buh ar tylli ki mawnongrim ban tei ïa katei ka Centre of Excellence ha Jongksha ha ka mang tyngka kaba long 10 klur bad kumjuh ia ka Multipurpose Indoor Hall ban tei ha ka shnong Umkhoi ha ka mang tyngka kaba long 8 klur tyngka, u Bah Banteidor u la ong ïa kine ki ar tylli ki projek shen yn sa pyndep noh ïa ki.
Katei ka Centre of Excellence ha kaba yn don ka Training Centre ka thmu ban pynroi pynphriang bad ban ai ka jingstad jingtip halor ka kam rep katkum ka juk jingstad ba mynta ryngkat ka jingthmu hi ban kyntiew ïa ka ïoh ka kot ki nongrep.
Kane ka Centre kan pynleit jingmut ha ki jait jingthung kiba heh dor khlem da donkam shibun ka jaka.
Ha kane ka Centre of Excellence ka don lai bynta – ka jingwad bniah, ka jingpyntreikam ka jinghikai ïa ki nongrep bad ynda la pyntrei kam ïa ka Centre yn lah ban pynmih ïa ki symbai jhur ne jingthung, ki syntiew kiba lait na jingpang ne ki khniang bad kan pynleit jingmut ha ka kam rep jhur bad syntiew.
Kumjuh ruh ha kane ka Centre kin don ki hi-tech polyhouse ha kaba yn hikai ïa ki nongrep ban rep ha kum kitei ki ïing plastic ïa ki jait jingthung kiba ïa dei bad mih bha ha ka thaiñ da kaba shim ka jingïatreilang bad ki Village Organisation ne ki Self Help Group.
ïa kane ka Centre yn tei ha ka jaka kaba heh 9 acre tam ïa kaba la ïa don jingpynbeit bad ki trai jaka kiba dei na ka kur Kharsahnoh.
Shillong, Nohprah 28: Ka Dorbar Shanong Lawdisai kaba dei ban peit bad sumar ïa u Lum Mawthadraishan ka la pynbna ba mynta la shah ïa ki paidbah ban wankai bad bam khana halor une u lum ba itynnad.
Ha ki snem baladep, la khang namar ba ka don ka jingshna pynitynnad bad pynbha ïa ki jaka jngohkai.
Ha kajuh ka por ka kyntu ïa ki nongwankai ban kohnguh ïa ki jingbthah jong ka Shnong.
Shillong, Nohprah 28 : Ha ka snem 2022 ki BSF ki la ioh kurup tiar pynsma iwbih bad ki jaiñ haduh 3.
30 klur tyngka.
Kane ka jingkheiñ ka long hadien ba ki shipai BSF ha ka taiew ba la dep ki la ïoh kurup shibun ki tiar pynbhabriew bad ki jaiñ na khappud India bad Bangladesh ha ki bynta jong ka Pyrdwah.
Kine ki tiar kiba la ïoh kurup ki shongdor haduh 21,315,76 tyngka.
Kine ki tiar kidei kiba la thmu ban khaïi sha Bangladesh bad ki nongkhaïi tuh haba ki la ïohi ïa ki BSF ki la phet noh sha Bangladesh.
Ïa kine ki tiar ba ïoh kurup la aiti noh sha ki Custom ha Pynursla.
Ki la ong ba kane ka jingkurup tiar khaïi beaiñ man ka por kadei ka jingpyrkhing ka rukom paharara.
Shillong, Nohprah, 28: Ka thaiñ War Jaiñtia ka dei ka thaiñ kaba bun byllai ki jaka jngohkai pyrthei kiba itynnat bad kiba khring haduh katta katta ki nongjngohkai pyrthei ym tang na la jong ka ri hynrei wat nabar ri.
Ha ka sngi Balang u Myntri ka Sorkar Jylla u Bah Lahkmen Rymbui uba long ruh u MLA jong ka Amlarem Constituency u la plie paidbah ïa kawei ka jaka jngohkai pyrthei ha kshaid Nohkawang kaba don sharum jong ka Satpator bad Trangblang kaba dei ka jaka jong ka Kur Lyngdoh.
U Bah Rymbui haba kren kum u kongsan u la ïaroh ïa u nongïalam jong ka Kur Lyngdoh u Bah Rajip Lyngdoh uba la trei shitom lyngba ka Khlaw Kur Lyngdoh kaba dei ka nongkynti jong kane ka khlaw kaba don ïa kane ka kshaid.
“U Blei u la ai ha ngi ïa ka mariang kaba itynnad ha baroh ki jaka bad ka shong pat ha ka jingpynïaid bad pyndonkam jong ki briew kumno ban pyntrei kam ïa ka," ong u Bah Rymbui.
“Ha kine ki shiphew snem nga sngewkmen ba ki paidbah ki la tip kumno ban kyntiew ïa ki kam jngohkai pyrthei, hynrei ha ka thaiñ War Jaiñtia ka jingeh ka long wat lada ka don ïa ki jaka kiba itynnat hynrei ki dei ki jaka jong ki Kur bad jong ki riewshimet bad ka shem jingeh bha ïa ka tnat Jngohkai Pyrthei jong ka Sorkar Jylla ban pynurlong katkum ka jingkwah," u la ong.
“Ka Elaka Satpator ka la don ïa ka Kshaid Nohkawang bad ka krem Pubon ha Syndai, ka Beach ha Pasadwar," la ong u Bah Rymbui bad bynrap, “barabor ki trai jaka ki dei ban ïakynduh bad ka Sorkar khnang ba kin tip kumno ban pyntreikam ïa ki projek ban kyntiew ïa ki kam jngohkai pyrthei namarba kumba la ïohi ha kine ki snem ba ladep ka Sorkar ka ladep ban mang pisa ha bun ki jaka ha War Jaiñtia hynrei ki jingeh ki mih na ka daw ba ki don ki bynta kiba khang ban pyndep ïa kine ki kam jngohkai pyrthei.
Ki don ki jaka kiba ym lah ban pynshna bad don ruh ki jaka ba ki ïadon ar liang mamla.
Kumta barabor ki trai jaka ki dei ban ïakynduh bad ka tnat Jngohkai Pyrthei.
"U la ong ruh ba kaba kongsan eh ka dei ka surok kaba pynïasoh na kawei ka shnong sha kawei pat.
Ka surok kaba donkam bha ka dei kaba pynïasoh na Trangblang sha Amlanai bad sha Pasadwar khnang ba kan pynsuk ïa ki nongleit nongwan.
“Kane kan long tang lada ki trai jaka ki don kawei ka jingmut, u la ong.
Shuh shuh u la ïathuh ba ka kam jngohkai pyrthei kam dei kaba pynim jakpoh tang ïa uwei ne arngut hynrei ïa baroh kiba don ha kane ka thaiñ ba ki don ki Park bad ki Kshaid.
U la ong ruh ba tnat Jngohkai Pyrthei ka don bun ki projek bad ki skhim bad ka shong pat ha ki trai jaka kumno ban leh.
U Waheh Shnong jong ka shnong Trangblang u la kitbok kitrwiang ïa ki nongpynïaid jong ka kshaid Nohkawang ba ki don jingmut ban pynroi pynpar ïa ka thaiñ bad sngewnguh ruh ba ki don ka jingkwah jong ki ba kin ïatreilang bad ka shnong ka thaw ka elaka ruh baroh kawei ym tang da ka jinglah jong ki.
U Bah Lamdibok Sumer u la ïaroh ïa u Bah Rajip Lyngdoh u Kñi jong ka Kur Lyngdoh uba la prat lynti ban pynurlong ïa kane ka jaka jngohkai pyrthei kat haduh ba la lah ban pyntrei ïa ka lynti ïaid kjat kaba pynsuk ïa ki paidbah ban poi sha ka kshaid.
Ha kane ka sngi, la sakhi lng da u General Secretary jong ka Elaka Satpator u Bah Supporter Pohkyrnu, u MDC barim u Bah Lamdibok Sumer, u Dolloi ka Elaka Satpator u Bah Daman Lakashiang, u Adviser jong ka Elaka Satpator u Bah Kolmen Pohshna bad kiwei kiwei.
Shillong, Nohprah 28 : U National President ka NPP ba dei ruh u Myntri Rangbah ka jylla, Conrad K Sangma ha ka sngi Palei ba la dep u la pynpaw ba um don jingtip satia halor ka jingkam da u wei na ki MLA ba donlang ha ka sorkar MDA ba ka NPP Ka thong da ki klur ïa u ba un leit pynïasoh noh sha ka NPP.
Kane ka jingkren jong u Conrad kadei hadien ba la mih ka jingkynnoh na u Bah Banteidor Lyngdoh, MLA na Mawkynrew bad Myntri ha ka sorkar jylla ba ka NPP ka la thong haduh 5 klur tyngka ïa u ban wan pyn ïasoh sha ka party jong ki.
“Kane kam dei satia kaba shisha bad nga ruh ngam tip eiei ïa kine baroh," u la ong.
Ha kajuh ka ka por u la ong ruh ba dei lyngba ka jingtrei bha jong ka NPP bad ka jinglah ban wanrah shibun ki kam pynroi ba mynta bun bha ki nongïalam la ka long naduh ki MLA ne MDC kiba kwah ban ïatreilang bad wan ïakhun na ka NPP ha ka elekshon ban wan.
Ha kawei pat ka liang u Myntri Rangbah haba pynshai pat halor ka jingkynnoh da ka UDP ba ka NPP ka shim kabu ïa ka skim FOCUS, u Myntri Rangbah u la ong ba kane kadei ka skim kaba la ïaid mynta la arsnem bad kam dei shuh kaba dang thymmai.
“Hynrei lada don pat ki briew kiba kwah ban pynlong Ishu elekshon ïa ka ngim lah satia ban leh eiei ïa ka tangba ha kine ki arsnem ba kane ka skim ka treikam ki la don shibun kiba ïoh jingmyntoi na ka," bynrap shuh shuh u Conrad.
Ïa kum kine ki jingkynthoh jong ki dei tang na ki hi ba lah ban pynshai bha.
Hynrei ka jingwan jong ki nongïalam na ki party bapher bapher ban wan ïakhun noh na ka NPP kadei namar ki ïohi ba dei tang ha kane ka party ba ka don ka jingkyrmen," bynrap shuh shuh u Conrad.
Shillong, Nohprah, 28: U Bah Kimfa S.
Marbaniang, MLA jong ka Rambrai Constituency ha ka sngi Balang ula aiti ïa ka shithi iehnoh kam ha u Lamphang jong ka Iingdorbar Thawaiñ ka Jylla u Bah Metbah Lyngdoh.
U Bah Kimfa u dei uwei napdeng ki san ngut ki MLA ba la shah sospon ha ka Seng Congress uba la iehnoh ïa ka jinglong MLA hadien ka jong ka Dr.
M.
Ampareen Lyngdoh bad u Bah Mahendro Rapsang.
Ki khubor ki ïathuh ba u Bah Kimfa u lah ban rung sha ka seng NPP bad ban ïakhun biang ïa ka elekshon MLA ha u snem 2023.
Shillong, Nohprah 28: Ka Trinamool Congress, Meghalaya,mynta ka sngi, kala sei syndon da u Mawkordor ryngkat imat ban pynkhyrnai ïa ka Mawphlang Constituency.
Ha ka jingïalang kaba la long ha Mawngap, la pynbna ba u Bah Mawkordor Rynjah, un long u kyrtong jong ka Party ha ka elekshon MLA 2023 ban long u nongmih pli ha ka jaka u Bah Eugeneson Lyngdoh, uba la rai ban nym bteng shuh ïa kane ka kam tang hadien shi snem tam.
Ha kane ka jingïalang la pynshngaiñ da ka jingïadon lang u Bah George B.
Lyndoh, MLA Umroi uba long u Vice President jong ka Party, nangta uwei pat u Vice President, u Bah James Lyngdoh, u Bah Fernandez Lyngdoh, President ka Youth Wing, Kong Kathleen Marbañiang, Vice President Women’s Wing, i Elgiva Rynjah, Secretary Women’s Wing bad kiwei kiwei.
U Bah Mawkordor, haba kren ha kane ka jingïalang, u la ong ba um banse ban mih shakhmat ban ïakit lem ïa ka jingkit ba khia na ka bynta ki paidbah jong ka Constituency.
U la ong ba ha ka jingïaid jong u ha kiba bun ki Shnong ha Mawphlang Constituency, u la ïohi ïa ka jingsahdien ha kiba bun ki liang.
“Wat lada ka jylla Meghalaya ka la dap sanphew snem bad ka la rakhe ruh ïa ka Jubili Ksiar, pynban ha Mawphlang Constituency ki dang don shibun ki kam kiba dei ban leh na ka bynta ki paidbah", ula ong, da kaba ban ba ka jingkyntiew ïa ka ïoh ka kot bad bun kiwei kiwei pat.
U la ong ruh ba um ju poi pyrkhat ba u hap ban mih shakhmat sha kane ka rynsan saiñpyrthei, hynrei haba u ïohi ïa ka jingdonkam u paidbah, u mih shakhmat ban ïatreilang na ka bynta ka roi ka par jong ka dong bad ka thaiñ.
Haba batai balei ba u la jied ïa ka Seng TMC, u Bah Mawkordor, u la ong ba ka daw kadei namar ba u ïohi ba dei tang kane ka Party kaba ïeng na ka bynta u duk u suk,ki nongbylla, ki nongrep bad kadei ka Party ruh kaba ïeng ban ïada na ka bynta ki rit paid jong ka ri India.
U la ong ruh ba ka nongïalam jong ka Partym ka Mamata Banerjee, kadei kawei na ki riewkynthei ba radbah jong ka ri India bad ka la leh ruh shibun ki kam pynroi ha West Bengal.
U Bah Mawkordor udei uba treikam lajong da kaba pynïaid ïa ka dewbilat.
Udei u Khasi ba nyngkong eh ban knieh ïa ka kam pynïaid ïew ba ju bat da ki Marwari bad u la ïoh pdiang ruh bun tylli ki Khusnam na ka bynta kane.
La ïoh ruh ïa ka jingkren na u Bah Precious Sun, uba long uwei na ki nongtrei ba radbah ka Party ha Mawphlang, uba la ong ba ki paidbah kidei ban kyrshan ïa ka TMC, namar dei tang kane ka Party kaba lah ban ïakhun pyrshah ïa ki Polisi jong ka BJP, kum ka Uniform Civil Code bad kiwei kiwei de ki jingtreikam ban thombor ïa ki rit paid bad ïa ki niam rit paid ha ri India.
U la ong ruh ba dei ka TMC kaba ki MP jong ka, ki la mih ban dawa ban pynrung ïa ka ktien Khasi ha ka Riti Synshar jong ka ri India.
“Ki Party kiba don ha ka sorkar MDA ki ju kyntait ba ka BJP ka thombor ?ïa ki rit paid, hynrei ki jingjia ha kine ki sngi baladep, ki sakhi ïa ka jingthombor ka BJP ïa ki ritpaid", u la ong.
U la ther ruh ïa ka Seng NPP bad UDP kiba la long ki mawjynthut ïa kiba bun ki kam pynroi ha ka jylla, naduh ka jingduh tulop ki nonghikai, ka jingshah siat ïap u Bah Cherish Thangkhiew bad ka jingbym ïoh kam ïoh jam ki Samla.
“Ngi la sei syndon da u mawkordor, hato phin dang kyntait seh kat ïa u mawkordor?", u la ong.
Khliehriat, Nohprah 28 : U bah Vincent.
H.
Pala uba dei u M.
P.
jong ka Lok Sabha, uba dei ruh u nong shong shnong jong ka East Jaiñtia Hills District, u la ïathuh ba mynta u la pynkhreh shaid shaid ban ïakhun ïa kane ka election jong ka Meghalaya Legislative Assembly ka ban long ha u snem 2023 bad pyntikna ruh ba un ïa ai reng na ka Sutnga-Saipung Constituency ha kaba un ieng na ka party Congress “Nga ïohi ba kane ka constituency (Sunga-Saipung) ka dei shisha ka constituency kaba heh tam ka jing ïar ha Meghalaya.
Ha kaba ïadei bad ki mat kiba ïadei bad ki karkhana coke, u bah Pala u la kren shibun kiei kei bad kynthoh jur ruh ba ka dei ka jingbakla jong ka sorkar hi, khamtam kito kiba na ka party NPP bad ka party UDP.
Haba kaba ïakren bad u Mawphor, u bah Vincent Pala, u la ïathuh ba u la poi la jan man ki shnong kiba don hapoh ka Sutnga-Saipung Constituency bad u la ïakynduh bun ki briew “Don ki briew kiba ong ba ngan nym ïaleh ïa kane ka election, un nym wan ïalap election bad kaba eh ban ïakynduh, hynrei ha ka jingsisha mynta la lai bnai lynter nga la ïaid la jan man la ki shnong, ki don ruh ki shnong kiba nga la rung lut man la ki thliew ïing, te kumta ban ong ba ngan nym ïaleh ïa ka election kam dei kaba shisha" u la ong ruh ba ha ka jingïaid lynti jong u kum uwei na ki nongmihkhmat, u la la lap ba ki briew shisha ki sah ha ka umdum ha kaba ïadei bad ka roi ka par khamtam eh ka jinglong jingman ki lynti ki syngkien kiba ha ki thaiñ khappud bad kumjuh ruh ha kitei ki thaiñ Saipung kumjuh ruh kiba ha ka elaka Sumer bad elaka Narpuh, kumta u la kular ba lada u ïoh ïa ka jingjop bad lada u poi sha ka thong un shim khia nyngkong eh ban pynbit pynbiang ïa ki surok, ki lynti ki syngkien bad kum u nongmihkhmat u don shibun ki jingangnud ban ïarap ïa kiba duk bad ban kyntiew ïa ki.
Kawei ruh ka jingangnud jong u lada u poi sha ka thong, ka long ban kyntiew ïa ki paidbah nongrep, naduh kito kiba rep kwai, rep tymmew ha ki thaiñ ri War, kiba rep synsar, haba kren shaphang ki nongrep, u la pynpaw da ka jingsngew khia ba “katno ka jingjynjar jong ki na ka daw ki policy jong ka sorkar, kumjuh ruh kiba rep kba, kiba rep synsar, kumjuh ruh kito kiba don ha ki thaiñ Saipung kiba rep ha ki jaka jong ka Forest, ka jingshah pyndik ki nongrep ha ki briew jong ka tnat Forest, watla ka aiñ la dep pass ba kito kiba rep ha ki Reserve Forest ki lah ban trei ïa ka kam khlem shah pyndik"Ha kaba ïadei bad ka kam dewïong, u bah Pala u la ong ba “Nga kyrmen ba lada nga poi ha ka jingjop ngan peit lem ia ki jingeh jong ki paidbah, namar kumba long mynta u dewïong u dei u jong ngi, khamtam uba na elaka Sutnga, elaka Sumer elaka Rymbai, elaka Narpuh katba hap siew pat sha secreteriat da ki lak-ki lak tyngka, don kiba ong ba ki hap ban siew haduh T 95000 hajar shi trok tang hapoh Meghalaya, T 30000 hajar tyngka ha Assam, u dewiong u dei u jong ngi katba ka pisa pat hap ban siew haduh kumba T3000 ha ka shiton tang ha ki bor sorkar kiba ha ki uniform, kata ka dei tang ka jingshah pyndik ki briew jong ngi hangne"“Ban ieh ïa ka kam MP ban ïaleh ïa ka MLA kam dei ka kam kaba suk ban shim ïa ka rai ha kaba nga ruh nga shem jingeh, hynrei nga pyrkhat ba lada nga biang ma nga, biang ki khun ki kti jong nga kam myntoi ha ka jingim nga dei katba lada u Blei u ailad bad lada ki paidbah ki ailad, nga kwah ban shakri ha kata ka rukom ba kiwei kiwei ki briew ruh kin kham suk, nga kyrmen bad nga ngeit skhem namar haba nga ïaid shaneng sha rum haba nga ïaid kylleng ki jaka nga ïohi ba ki briew ki kwah hi ïa nga ba ngan ïaleh election bad ki kwah ba ngan jop hi ruh bad tang kawei ka long ba nga hap ban trei shitom bad nga kyrmen ba ngan poi sha ka thong"Haba kren pat shaphang ki mat kiba dei bad ki karkhana coke kiba don ha East Jaiñtia Hills District, u bah Vincent.
H.
Pala u la ong ba “Kawei kaba nga kwah ban pynbna bad ban pyntip paidbah, ka long ba nga ïohi haba nga la wan sha Narwan, Sutnga, Moopala, Tluh, Latyrke, kaba isih eh dei kine ki karkhana coke".
U la ong ba ha ka jingshisha lah ban pynduna ïa ka tdem lada bud ïa ki policy bad ki kyndon kiba biang, ki soh, kum ki soh na shnong Narwan bad na kiwei kiwei ki shnong, kum na Moopala mynta ki iap lut, ki dieng kseh kiba don shajan ki karkhana coke ki iap lut bad kane baroh ka dei ka jingbakla jong ka sorkar, namar ka la shu shim pisa klumar na kito kiba pan license,ki don bun ki coke kiba dei trai da ki khar kaia bad ki ba na bar, ki trai shnong ki shu shah kyrteng, kim tip ïa kaba bha ka miat,.
Shuh shuh u la ong ba ki Rangbah Shnong ruh ki la shu ai syrnot NOC klumar, nga la kynduh bun ki Rangbah Shnong, ki la ïathuh bad ong ba kim shym poi pyrkhat ba kan sniew haduh katne katne" bad u la ong ba lada u poi sha ka thong bad don ha ka bor un pynbeit bad pynbha (correct) ïa kane ka rukom, ha kaba kito ki coke kiba dei ban pynduh, ki dei ban duh noh bad kiba dei ban ïoh pat ki dei ban pynbiang noh ki kot ki sla, ki dei ban pynbiang ïa ki kor ki bor (machine) ban pynbit pynbiang bha.
Ula ong ruh ba u sngew-tynnad lada ki wan ki karkhana (industries), ki factories hynrei ym dei pat ban jynjar ki briew, namar ha kaja ba ngin im lang hynrei kumba long mynta ki don ki shnong ba tang ban thiah ruh kim lah namar ka jingsma namar ki thang mynmiet mynmiet, kane ka dei ruh kawei ba ngi hap pyrkhat bha kum ki nongmih khmat bad kane ka dei ruh ka jingbakla jong ka sorkar khamtam na ka liang ka sorkar ba kynthup lang bad UDP bad NPP bad kiba bat ïa ki karkhana ki dei ki party NPP bad ma ki pat tang ban ïoh pisa na ka bynta ban biang ka kam jong ki, ki shu pyllait klumar khlem pyrkhat shuh ïa ka koit ka khiah ïa ka bha ka miat jong ki paidbah,.
“Nga kyrmen ba ki paidbah ruh ki sngewthuh ïa kane, kumta ngin ïatreilang bad ki paidbah na ka por sha ka por" pynpaw u Bah Vincent.
H.
Pala.
Mairang, Nohprah 28 : U MDC jong ka Mawthad-raishan bad General Secretary ka UDP Mawthadraishan, u Bah Jambor War, haba kren ha ka jingïalang jong ka UDP Mawthadraishan dang shen ha Tiehnongbah, ula ong ba ki paidbah kim dei ban sngap ïa ki jingkam jong ka NPP ba ka la wanrah bun ki kam pynroi, pynban kane ka Party ka kamai nangne bad leit rah sha kiwei pat ki jylla na ka bynta ban pynheh bad pynroi ïa ka Party sha kiwei pat ki jylla.
U EM ba peit ïa ka Elaka, u la ong, “Kiwei ki Party kum ka Congress, ka BJP ki wanrah skhim na Delhi sha ka jylla, katba ka NPP pat ka rah ïa ka spah nangne sha kiwei pat ki jylla".
Nangta shuh shuh u la ong ba haba leit pynlong jingïalang sha Garo Hills, kiba bun ki briew shathie ki kheiñ ba ka UDP kadei ka Party jong ki Khasi, kajuh ruh ïa ka NPP lah ban ong shane ba kadei ka Party jong ki Garo.
Haba kren ha ka jing-ïalang ban pan jingkyrshan ïa u MLA Mawthadraishan, u Bah HB Nongsiej, uban long ruh u kyrtong ka Party na Mawthadraishan ha ka elekshon MLA 2023, u Bah Jambor, u la ong ba kiwei pat ki Seng Riewlum kum ka HSPDP kiba bun ki ong ba kadei ka Party u Maieit Hoping, nangta ka NPP ki ong ba kadei ka Party u Purno.
Hynrei ka UDP kam ju ong ba kadei ka Party u Bah Bring ne u Bah EK Mawlong ne ka Party u Dr.
Donkupar ne Party Bah Metbah, namar ba ka UDP kadei ka Party jong u paidbah bad nongkyrshan jong ka Seng.
Haba pynpaw ba ka Party UDP ka la nang khlaiñ katba nang mih ki sngi, u MDC Mawthadraishan, u la ong ba kumba long mynta dei kane ka Party napdeng ki Seng Riewlum kaba lah ban ïalam ïa ka sorkar ha ka jylla bad kaba lah ban poi sha ka thong ruh haduh ban da ïalam ïa ka sorkar syndon.
“Hato ngim kwah ban ïalam noh ïa ka sorkar jylla da ka Seng lajong?", ula ong.
Ha ka jingtreikam jong ka u kum u MDC bad hapoh ka jingïalam u Bah Titos Chyne, kum u CEM, uba long ruh u Vice President ka UDP, ka Executive Committee jong ka KHADC,ka la thaw ïa ka aiñ na ka bynta ban buh beit ryntih ïa ka rukom rejistar ïa ka khyndew ka shyiap ne ka jaka ka puta ha kaba ki paidbah kin suk bad ki lad ban rejistar lyngba ki Nongïalam Shnong bad ki Nongïalam Hima.
U Bah Brol haba kren ha kane ka jingïalang, u la pynpaw ka jingsngewkmen ba ki paidbah nongthep vote ha Tiehnongbah ki dang ïabun wat hapdeng ka jingmih noh ki nongïalam kiba hakhmat na ka Party.
Halor ka jingmih noh kine ki nongïalam, u Bah Brol u la ong ba um khang ïa kito kiba kwah ban mih haba ki sngew kiba la kham ïohnong shawei ne ki la khamlah ka jingïoh na kiwei pat ki kyrtong.
Hynrei u la pynkynmaw ba na Tiehnongbah ha ka elekshon 2013, na Tiehnongbah, u la ïoh tang 154 vote katba ka Kong Irin Lyngdoh ka ïoh haduh 400 tam, pynban u la jop ïa kane ka elekshon.
Nangta u ong ha ka snem 2018, naduh Tiehnongbah, Nonglait, Mawkyllei, Parïong ter ter haduh Nongkasen, ka Party HSPDP ka la tam 100 tam ïa ka UDP, hynrei ka Party UDP ka la jop ïa ka elekshon MLA.
Mynta lei lei u la ong ba ka UDP kan tam kput ha man la ki jaka, namar ba ki paidbah ki la ïohi bad ki la ïoh mad ïa ka jingtreikam jong u kum u nongmihkhmat ha kine ki shiphew snem, ïa kaba u la ong ba um da donkam ban da put turoi, hynrei ki paidbah ki la tip hi aiu u la leh ha kine ki shiphew snem.
Shillong, Nohprah 28 : Ka Congress mynta ka sngi Palei kan pynbna palat 35-40 ngut ki kyrtong ha ka thup kaba nyngkong, kiban aireng ïa ka elekshon MLA kaban long ha u snem ban wan.
Ki tyllong khubor ba ïajan bad ka Congress ki ïathuh ba na kitei ki 35-40 ngut ki kyrtong kiba yn pynbna ha kane ka sngi, khambun kin dei na rilum Khasi, katba na ka bynta ki 20 – 25 tylli ki constituency kiba dang sah pat kin sa pynbna ha ki khyndiat sngi ban wan.
La ïathuh ruh ba kiba bun na ki kyrtong kiba yn pynbna ha kane ka sngi, bun ki dei kiba ki paidbah ki la ithuh lut ha kaba katto katne na ki, ki dei ruh ki nongmihkhmat ha ki District Council.
Katto katne na kitei ki durkhmat ba kham paw ki kynthup naduh u MDC ka Pynthorumkhrah, Bah PN Syiem, nangta MDC ka Mylliem Bah RV Lyngdoh, MDC ka Mawhati, Bah Charles Marngar bad bun kiwei kiwei.
Ki thymmei khubor na ka party ki la kam ruh ba na kane ka thup ba nyngkong jan baroh ki kyrtong ki poi ha ka jingïakhun phainal bad kumba 30 ngut ei ei ki don ka jingkyrmen wat ba kin ïoh ïa ka jingjop.
“Watla ngim pat kwah ban pynpaw kyrteng hynrei ki don katto katne tylli ki constituency kiba ngi la sngewshngaiñ lypa ba ngin jop ha kane ka elekshon mynta ka kynti," ong ki nongïalam ka party.
Haba ïadei pat bad ka thup kyrteng kaba ar, la pyntip ba kane kan kynthup kham bun ki constituency na rilum Garo bad ïa kane ruh shen kin sa pyllait noh.
Lah ban kdew hangne ba ka Congress kan leit sha ka elekshon khlem da don shuh iwei ruh i MLA ban ïakhun biang na ka party hadien ba 12 ngut ki la mih ban leit sha ka Trinamool Congress, bad nangta pat sa san ngut kiwei pat ki MLA ki la rai na krih sha ki party bapher bapher kynthup sha ka UDP bad ruh sha ka NPP.
Tad haduh mynta, na ki 5 ngut ki MLA ba shah sospon ha ka Congress, arngut ki la dep ban pynïasoh sha ka NPP katba arngut kiwei pat kin leit sha ka UDP katba uwei pat shen un sa pynïasoh sha ka NPP.
Pynbna u bah Vincent H.
Pala ba un ïakhun ïa ka MLA Election na Sutnga-Saipung Constituency.
Shillong, Nohprah 28: U Vice President jong ka Meghalaya Trinamool Congress, u Bah George B.
Lyngdoh u la ther tyngeh ïa ka jingtreikam ka sorkar MDA da kaba buh jingkylli halor ka jingbym lah ban thungkam ha ki palat phra hajar tylli ki kam ba lait ha kine ki saw snem baladep.
ïa kane u la pynpw haba kren ha ka jingïalamh jong ka TMC Mawphlang Block kaba la long mynta ka sngi ha Mawngap ban pynbna ïa ka jingmih u Bah Mawkordor Rynjah ban ïakhun na ka Seng TMC ha ka elekshon MLA 2023 na Mawphlang Constituency.
“Nga kwah ban kylli na ka sorkar ba la lam khmat da ka NPP shano ka buh ïa ka pisa bala mang kum ka tulop na ka bynta ki phra hajar tylli ki kam ba lait kiba kane ka sorkar kam shym la lah ban thungkam", la ong u MLA jong ka Umroi.
U Bah George u la ong ba u sheptieng ïoh ba kane ka pisa kaba la mang kum ka tulop, kane ka sorkar MDA imat ka siew noh ïa ka ram kaba ka la shim mynta la palat 12 hajar klur tyngka na ka bynta ban leit kop kylleng kylleng ban leh ïa ki kam pynroi.
Shuh shuh haba kren halor ka jingeh ki samla ha ka ïoh kam ïoh jam, u la ong ba ki Samla kiba la aplai kam Pulit ki ladep mareh naduh u 2019, hynrei ïa ka result dang pynbna ha u snem 2022.
“Haduh lai snem ka la shim por ïa ka sorkar ban ai result?.
Mano ban buria ïa ki lai snem ba ki Samla ki la duh ei ïa ka tulop ne ïa ka por jong ki", u la ong.
Ha kaba ïadei bad ka jingpyntreikam ïa ka WeCard ne ka jingïarap ba ka TMC ka kular ban ai sha ki longkmie lada ka wan ha ka bor synshar, u Bah George u la ong ba ka TMC haba ka leh ïa kane, ka da thmu shisha ban pyntreikam bad kam long kum kiwei pat ki Party kiba shu jied tang ïa ki briew ne ki nongtrei la jong ban pyntreikam ïa ka skhim FOCUS kaba san hajar tyngka, kata ruh tang shisien ai, hynrei ka TMC kan ai baroh san snem mar shi jajar tyngka shi bnai ïa kawei ka kynthei na kawei kawei ka longïing.
U la ong ba ha ka por ba long Myntri Rangbah u Dr.
Mukul Sangma la pyntreikam ïa ka skhim Smart Card kaba dei ka jingïarap ïa kiba pang ba shitom ha baroh kawei ka jylla.
“Ka dang kham shitom shibun ban pyntreikam ïa kane ka skhim Smart Card ban ïa ka WeCard", u la ong.
U la ther ruh ïa ka Seng BJP kaba la wanrah ïa ki jingtreikam ban khñiot beiñ ïa ki Khristan bad ïa kiwei kiwei de ki niam rit paid.
U la ong ba ym slem shuh kumba long ha Assam, hangne ruh ka la don ka jingsdang wad jingtip halor ka jingdon ki ïingmane, ka jingdon ki dkhot Committee Balang, nangta ki treikam aiu bad kiwei kiwei.
“Lada ngi ailad ïa ki Party kiba ïatreilang bad la BJP ha ka MDA mynta, khlem pep ngin mad jingeh wad ha ka jinglaitkluid ban shakri Blei ruh", u la ong.
U la ong ba dei satang ka TMC kaba lah ban ïakhun pyrshah ïa kine ki kam thombor jong ka BJP.
Shillong, Nohprah 29 : Ka Meghalaya ka la lah ban wanphai da kaba pynliem ïa ka Bihar ha ka lympung ïalehkai Ranji Trophy.
Ka Meghalaya ka la pynliem da saw wicket ïa ka Bihar ha ka jingïalehkai na ka plate group ha ka jingïakhun hynne ka sngi Palei ha madan ïalekai kriket jong ka MCA ha Polo.
Ha ka sngi kaba lai ka Bihar ka la sdang ban tied biang ïa ka 73/3, da kaba lamkhmat da 170 ron, hynrei ka Meghalaya ka la lah ban ïalehkai bha ha ka liang ka kawang bol, ha kaba ka Bihar ka la duh noh hynñiew wicket ha ka jingkamai ba tang 26 ron bad shah pynhap lut baroh ki wicket da kaba kamai 99 ron.
Kumta ka Meghalaya ka la hap ban beh ïa ka thong ba ban jop da 197 ron.
Ka Meghalaya ka la lah ban pyndep hadien ka jingïadihsha sngi ha kaba u Swarajeet Das u kamai 81 ron.
Lyngba kane ka jingjop ka Meghalaya ka la shah kyntiew sha ka elite group ha ka samoi ban wan da kaba kamai 19 point.
Ha ka pali kawang bol, u Abhishek Kumar u khur 4 wicket ai kamai 26 ron katba u Akash K Choudhury (4/41), u Rajesh Bishnoi, u khur 2/19 bad u la lah ban pyndep ïa ka jingïalehkai da kaba khur 8/79.
Ka Meghalaya mynta kan pynkhreh ban ïakhun pyrshah ïa ka Arunachal Pradesh ha Anand, Gujarat, naduh ka 3 tarik Kyllalyngkot 2023.
Shillong, Nohprah 29 : Ka Rising CC ka la khur jingjop ha ka lympung ïalehkai kriket ba pynïaid ka Shillong Cricket Association (SCA) ka Shillong Cricket League 2022-23 da kaba pynliem da 30 ron pyrshah ïa ka Combine XI Laban Pyllun ha ka jingïalehka hynne ka sngi Palei.
Haba phai sha ka jingïalehkai, ka Rising CC kaba la jop ïa ka jingkynting pisa ka la kam trai ban tied nyngkong bad katei ka rai ba ka la shim ka la long kaba biang pura ïa ka kynhun ha kaba ka la kamai 123 ron bad duh noh 10 wicket ha ki 17.
3 over.
U Azim u la lah ban kamai 28 ron na ki 23 bol bad u Md farid u kamai 21 ron na ki 31 bol, katba kiba la khur wicket na bynta ka Combine XI Laban Pyllun ki kynthup u Reuban u ïoh 3 wicket ai kamai 21 ron ha ki 3.
3 over bad u Nangsan u khur 3 wicket ai kamai 25 ron ha ki 4 over.
Haba wan beh ïa katei ka thong, ki rangtied ka Combine XI ki la pyrshang ban pyndep ïa ka thong hynrei kam shym la lah ban teh lakam ban pynneh wicket ha kaba ka la kynjoh tang sha ka 92 ron duh noh 10 wicket ha ki 15.
5 over.
Dei tang u Sunshine uba la kamai bun ron da 38 ron na ki 31 bol bud pat sa u Jason u kamai 16 ron na ki 28 bol.
Ki Rising CC ka la lah ban ïalehkai bha naduh ka jingkamai ron bad kawang bol ha kaba u Altaf marwei u khur 4 wicket ai kamai 19 ron ha ki 4 over bad u Bikash u khur 3 wicket ai kamai 14 ron ha ki 3.
3 over.
Ha kaba kut jong ka jingïalehkai la sam ïa ka khusnam Man of the Match ba la ïoh da u Altaf jong ka Rising CC uba kawang 4 over ai kamai 29 ron bad khur 4 wicket.
Nongstoiñ, Nohprah, 29: Ki paidbah Khasi bad Garo ki la pynpaw ka jingeh jong ki ban ïaid lynti ban leit sha ki iew ba kham jan ha ki shnong ba don ha East Garo Hills, namar ba la bun bun snem mynta ki la hap ban ïaid na ka surok khyndew bad ka jingkieng ba la shu shna hi tang da ki dieng.
Ki paidbah kane thaiñ ki la mad ïa shibun ki jingeh la ha ki por lyiur ne por tlang ruh, namar lada ki wan ne leit sha ki iew ha East Garo hills kum ha iew Nengkram, Mangsang (Bamil), Rongjeng, (East Garo Hills), ki la hap ban kit bad bah da u briew ban ïaid lyngba katei ka jingkieng ba la shu shna hi da ki dieng,Ki shnong khasi ba ju leit iew sha Garo Hills ki long kum ka Nongkabur, Nongjri, Nongumkap bad kiwei kiwei.
Ki paidbah ka thaiñ ba shong markhap ki ar District kiba im jakpoh da ka rep ka riang.
Hynrei da ka jingbym biang ka surok, ki la hap ban die tad dor ïa ki mar rep kong ki bad kane ka la ktah shibun ïa ka ïoh ka kot bad ka roi ka par jong ki.
Halor kane ka jingeh ki paidbah, ka HANM Mawshynrut circle ka la phah jingthoh sha u Engineer jong ka PWD (R) East Garo Hills, ban pynïasoh ïa ka surok bad jingkieng lyngba ka Nongdambur West Khasi Hills sha ka shnong Ronga Agal East Garo Hills, khnang ba ki nongshong shnong jong ki ar District kin suk ha ka leit ka wan bad ka kit ka bah.
Ka tnad ba dei peit ka la kular ruh ban shimkhia halor kane bad ban ïa kren sngewthuh ruh hapdeng ki ar tylli ki District.
Katba nangïaid ki por ki sngi bad ki snem ka jinglong jingman jong ki briew ruh ka la nang kylla.
Watla kane ka jingkylla ka la wanrah shibun ki jingroi jingpar bad jingbha ha ka liang ka imlang sahlang, hynrei ngi ïohi pat sharum shaneng ba ka jingïaburom briew ka la jan duh noh bad wat ka mynsiem jingïatip lem para briew ruh i kumba ka la ïap.
Ki ‘tien sneng bad jingkren khlem akor ha ki lynti syngkien ki la jyllei haduh katta katta, la ha kiba la san la rangbah, ki samla wat haduh ki khynnah rit ruh.
Teng teng i kumba baroh baroh ngi la ïa mlien bad sngewtynnad ban sngap ne ngi la set kyllut noh ïa la ki jong ki shkor.
Kaba kham i saitmet ka long ba ynda la dei lei lei sa u khawyiang i kumba thik ki la dei ki syiem jong kato ka jaka, khlem raiñ khlem rem shuh ïa ki tymmen ki san lane ïa ki rangbah kiba ïaid ba ieng na kato ka jaka.
Ym lah shuh ban mutdur ba kito kiba mlien ban leh ïa kitei ki jait kam ki don ne em ka jingïatip lem ne kata ka bor sngewthuh briew ka ban pynpyrkhat ïa la ka jingleh ka pynsngewtynnad mo ïa kiwei pat kiba ïohi ïa ka jingleh jong ki ne ki sngewsarong pynban.
Lada ka jingïatip lem bad jingsngewthuh briew ka dang don hapdeng jong ki briew khlem pep kum kitei ki kam jaboh kin nym ïoh jaka hangnohangno ruh.
Kumba ong ka kyntien, ka daw baroh kadei ba tlot na la rympei, lehse kane ruh ka kdew sha kata hi ka phang.
Lehse lah ruh ban ong ba imat ym don shuh ka sneng ka kraw na ki ïing ki sem ne dei ba ki kmie ki kpa kim ïa don por shuh ban ïa phylliew jingmut ha ïing ha sem, halor kaba sniew bad kaba bha khnang ba kiba dang khie dang san kin sngewthuh bad bud ïa kaba bha.
Ka dei ka kamram ba tynrai jong ki kmie ki kpa ki kñi kiba la san la rangbah ban hikai ïa ki khun ki kti ki pyrsa ki para kumno ban ri ïa ka akor bad burom la ha ïing ha sem ne shabar naduh ba ki dang rit.
Ha kawei pat ka phang ym lah ruh ban khlem da kynthup langïa ki nonghikai skul naba bun na ka por jong ka jingim ki khynnah kadei beit ha ki skul.
Ki ruh ki don ka bynta kaba kyrpang ban ai ha ki khynnah ïa ki jinghikai shaphang ka akor nalor ka pule ka puthi bad ka jingnang jingstad.
Ha ki por barim, mynba dang ïeng rasong ka akor tipbriew tipbleibad ruh ka jingïatiplem jong ki briew ka dang im, ka jingïaburom para briew ruh ka dang don jaka.
Phin shem ruh ba ym ju kham lap ne shem ba u khynnah un shlan ban kren ki ktien khlem akor hajan jong ki rangbah briew bad ki riewtymmen.
Ynnai ïakren shaphang u duma ne sikret ha kito ki por ki khynnah rit kim ju nud ban dih duma ne sikret ha khmat kiba san la rangbah la ki long kiba ithuh ithaw ne ki bym ithuh ruh.
Hynrei ha kine ki por ba mynta ym don shuh uba salia ban leh ïa kitei ki kam wat hakhmat kiba ha ïing ha sem ne wat ha khmat ki kmie ki kpa la jong hi ruh.
Haba ïakren ïa kaba shabar ne la ka ïing ka sem lei lei te ki khynnah ki nud wat ban shong dih kyiad, kynja bad ruh kiwei kiwei pat ki jingdih buaid ha ki surok ki lynti syngkien khlem da salia ïa ki nongïaid nongïeng kiba la san la rangbah ruh.
Kumba la kdew haneng ki jinghiar dor ka akor briew khamtam ha ka ktien ka thylliej khamtam eh hapdeng ka jaidbynriew jong ngi, ym tang ba ka pynsarong ne pynsngewsih ïa uba bun balang hynrei ka long pynban ka kabu ïa kiwei pat ki jaidbynriew ban pyrthuh lang ïa kitei ki kyntien jaboh haba ïaid ki kynthei, ki longkmie ki jongngi hi.
Watla ka akor briew ka la hiar dor ha bun ki liang ha ka imlang sahlang kam dei ban wanrah ïa ka jingsngewdiaw ban duh jingkyrmen, hynrei dei ban wad ïa ki lad ki lynti kumno ban pynbha bad pynrung biang ha ki briew ïa ka mynsiem ïatiplem khnang ba kin phai biang sha ki sngi mynba ka akor ba bha hapdeng ka jaidbynriew ba dang ïeng rasong.
Ka la dei ruh ka por ba ki kmie ki kpa kiba la heh la san kin kyndit bynriew kumno ban hikai ïa la ki khun ba kin nym pyndonkam ïa ki ktien jaboh ha ïing hasem, ha lynti syngkien bad shabar.
Donkam ruh ïalade ban kiar na kaba pyndonkam ïa ki ktien jaboh ha khmat kiba dang khie dangsan.
Ha kaba ïadei pat bad ki nonghikai skul ruh la sngewdonkam ba kin nangkham shim khia ha kaba kumno yn ai ka jinghikai ïa ki khynnah khnang ba kin nang ban burom ïa kiba la san la rangbah bad khamtam eh ha ka ban kiar na ki bad ki nongtrei balang jong ki jait niam bad balang bapher bapher kiba don ka bynta kaba kyrpang bad ba kongsan ha ka ban tei ïa ka jingim briew ha ki kam mynsiem, kin kynmaw ba ryngkat ka jingïalap niam donkam ban kyntiew ïa ki briew ha ka liang ka akor khnang ban bha ka imlang sahlang ka akor khnang ban bha ka imlang sahlang.
Shillong, Nohprah 29 : Ka kynhun ïalehkai phutbol jong ka PFR Football Academy kaba dei kawei na ki shlem ai jnghikai ha ka liang ka jingïalehkai phutbol kaba don hangne ha nongbah Shillong, ka la ïoh rung sha ka phai jong ka lympung ïalehkai phutbol 6th Annual Swargadeo Sarbananda Singha National Level Invitation Tournament 2022 kaba long ha Dibrugarh Assam.
Ka PFR Football Academy ka la ïoh rung sha ka phainal hadien ba ka la pynliem ïa ka Manipur lyngba ka jingïashut tie-breaker hadien ba ki la ïakhaid ha ka jingïakhun.
Kumta ka PFR Football Academy kan ïakhun pyrshah ïa ka North East United kaba dei ka reserved team ha ka phainal kaban long lashai ka sngi Thohdieng (30-12-2022) ha madan Chowkidinghee Dibrugarh ha ka por 6 baje janmiet.
Ka PFR ka la ïoh ban pynliem ruh ïa ka Kakopathar ha ka quarter final da 3-0 kol bad ha katei ka jingïakhun u Myntri Rangbah ka jylla Assam u Himata Biswas Sharma u la wan ban sakhi ïa ka jingïalehkai quarter final.
Ïa kane ka Team la lam khmat da u Amit Rai kum Head Coach, u Robin Nongrum kum u Assistant Coach bad u Franky Kharumnuid kum u Team Manager.
Ki rangïalehkai jong ka PFR kiban ïashim bynta ha katei ka lympung ki kynthup u Eben Warbah, Meban Dkhar, Albes Syngkli, Donald Tariang, Shanbor Thangkhiew, Albert Maring, Bantei Muktieh, Pynroy, Samlang Rympei, Mohan, Mewan Lyngdoh, u Wadskhem, Dlessing, Fleming Suting, Robi Maring, Closing Lyngshing, Daminot, Arki, Andy Suting bad u Rohit.
Shillong, Nohprah 29 : Ka United Democratic Party, Youth Wing jong ka Sohïong Circle ha ka 28 tarik Nohprah kala pynhap pyrda noh ïa ka 1st Sohïong Constituency Knockout Football Tournament 2022 ïa kaba la pynlong ha madan Marpna, Sohïong.
Ha kane ka Knockout Football Tournament na ka liang ka UDP Youth Wings jong ka Sohïong Circle kala phiah ha ki ar bynta kawei ka dei ïa kiba la kynjoh sha ka 35 snem shajrong katba kawei pat kadei na ka bynta ki samla kiba don ha ka rta ba 35 snem shapoh, bad ki team kiba la poi sha ka final jong kiba la 35 snem sha jrong kadei ka Krang Area pyrshah ïa ka Weilyngkut katba ha ka final jong ki samla kiba hapoh ka 35 snem ka rta ki kynthup ïa ka Diengïei Area pyrshah ïa ka Sohïong Area.
Haba phai ha ka jingïalehkai kaba la long hapdeng ka Krang Area pyrshah ïa ka Weilyngkut ka jingïalehkai ha ka kylla step kala long shisha ka jingïalehkai kaba itynnad namar baroh ar tylli ki team kila ïakhun dohïap ban ïoh pynkhih nyngkong ïa ka jar hynrei namar ka jingbiangbor jong baroh ar kynhun ym shem la don satia kiba lah ban pynkhih jar tad haduh ba kut ka por jong ka kylla step.
Haba sdang ka kylla miet ka jingïakhun ruh ka long hi kumjuh namar ka jingïa biang bor jong baroh ar tylli ki team bad ki don ki khep ki khep ba kila pyrshang ban pynkhih jar hynrei ym shem lah satia bad dei ha ki minit kiba khatduh jong ka kylla miet kala ïoh ban pynkhih nyngkong ïa ka jar bad bteng biang tang ha ki minit kiba khatduh kala ïoh biang ban pynkhih jar bad kala pynlong ïa ka Weilyngkut Area ban pynliem ïa ka Krang Area da 2-0 kol.
Haba phai ka jingïalehkai jong ki samla kiba hapoh ka 35 snem ka rta kata ka Diengïei Area pyrshah ïa ka Sohïong Area kane ka jingïakhun ka ïa syriem hi kumjuh namar ba ym shem la don kiba lah ban pynkhih jar ha ka kylla step wat hapdeng ka jingsakhi ki paidbah nongkyrshan kiba la poi da ki hajar ngut bad dei tad ha ka kylla miet ba ka Sohïong Area ka la ïoh ban pynkhih jar haduh ar kol bad pynlong ïa ka ban rah ïa ka nam kum ka lahduh ha kane ka 1st Sohïong Constituency Knockout Football Tournament 2022Ki kynhun ne ki team baroh kiba ïa shim bynta ha kane ka lympung ki don haduh 32 tylli bad ka khusnam na ka bynta ki nongjop ha kane ka knockout tournament ka long 50 hajar na ka bynta ki nongjop ha ka rta ba 35 snem shapoh katba kaba wan ba-ar ki ïoh 25 hajar bad na ka bynta ki nongjop ha ka 35 snem sha jrong ka long 30 hajar ïa ki nongjop bad 20 na ka bynta kiba wan ba-ar.
Ïa ki khusnam sha ki nongjop la aiti da u Bah HDR Lyngdoh uba long kum u kongsan bad u Bah Synshar Kupar Lyngdoh Thabah ha ka jingïa don lang bad ki nongkitkam ka UDP Sohïong Circle lem bad ki nongkitkam ka UDP Youth Wing, ka Sohïong Circle lem bad kiwei de ki nongïalam.
Mawkyrwat, Nohprah, 29: U bah Renikton Lyngdoh Tongkhar, MLA ka Mawkyrwat Constituency bad uba dei ruh u Myntri ka tnad Umbam Umdih jong ka sorkar jylla ha ka 24 tarik u Nohprah, 2022 ula ïoh ban lehkmen bad ai sngewbha khrismas da ki sopti ïa ki khynnah rit jong kane ka dong ka thaiñ Mawkyrwat.
Kane ka jingaisngewbha ka long ruh kum shibynta ban ïa don bynta lem bad ki khynnah rit ha kane ka jingrakhe lehkmen kum ki paid khristan kiba ju rakhe ïa ka jingwan longbriew U Jisu Khrist ha kane ka sla pyrthei ha ka 25 tarik u Nohprah manla u snem.
Ïa prokram jingai sngewbha sha ki khynnah rit, la pynlong ha phyllaw ka ophis treikam jong u MLA ha kaba la aiti ïa kine ki sopti da ki nongïalam ba hakhmat naduh ki longmkie bad ki rangbah kiba dei ki nongkyrshan ba hakhmat jong u bah Renikton Lyngdoh Tongkhar.
Nongstoiñ, Nohprah, 29: Ka jingpyntrei ïa ka surok Nongstoiñ-Rambrai-Kyrshai-Chaygoan ïa ka bynta kaba nyngkong (phase 1) ïa kaba la pyntrei da ka Kompani Spaica na Jharkhand, ka la ïaid shait shait mynta khamtam ha kaba ïadei bad ka jingpynheh ïa ka surok ban ot bad puh ïa ki lum ki wah.
Na ka liang jong u Site Engineer ka NHIDCL, u la ïathuh ba ka jingot bad puh ïa ki lum na ka bynta ban pynheh ïa ka surok, ka la dep kumba 75 na ka 100 bad mynta ka sah sa tang ha ki katto katne tylli ki bynta hapoh ki shnong ha sor Nongstoiñ ban pyndep.
Shuh shuh, u la ong ruh ba la khmih lynti ba la kumno kumno ha u snem ban wan yn ïoh sdang noh ban sïang maw bad siang rong ha ki katto katne tylli ki bynta jong katei ka surok.
U la ïathuh ruh ba nalor ka jingpyntrei surok katei ka Kompani ka ïarap ruh ha kiba bun ki jingdonkam jong ki shnong ki thaw.
Kumba ka paw mynta, katei ka Kompani ka la ïarap ruh ban pyntheh khyndew hapoh ka Madan shnong Tiehsaw bad ban shna pynbha ruh ïa katei ka madan, khlem kano kano ka jingsiew nalor kiwei kiwei de ki kam ïarap da katei ka Kompani.
Na ka liang jong u Sordar ka shnong Tiehsaw u bah M.
Dkhar, u la ong ba lada ka shnong ka pyntrei hi ïa katei ka Madan, ka jinglut kan kot palat 30 lak tyngka.
Hynrei lyngba ka jingïarap lang katei ka Kompani kaba pyntrei surok, ka la long ka jingkyrkhu ïa ka shnong ka thaw baroh kawei.
U bah Dkhar u la kyntu ruh ïa ki khun shnong khun thaw ba kin ai ka jingïatreilang bad katei ka Kompani, khnang ba katei ka project shna surok kan long kaba ïaid beit ïaid ryntih bad ba kan ym don kano kano ka jingpynthut ïa ka shongsuk shong shngaiñ jong ki nongtrei katei ka Kompani.
Mawkyrwat, Nohprah, 29: Ka Ïawpaw Football Club mynta ka sngi ka la long ka kynhun kaba jop hadien ba ka la lah ban pynliem noh pyrshah ïa ka Laitkynsew Resort Football Club da 2 – 1 kol ha ka lympung ïalehkai jong ka Mawlangwir Football Community Shield (MFCS), 2022 – ’23 ba la pynïaid da ka Mawlangwir Sports Club ha Madan Saitsnad, Mawlangwir, South West Khasi Hills District.
Ha ka jingïalehkai, ka Ïawpaw Football Club ka la ïoh ban pynkhih jar nyngkong eh ïa ha kaba u Jeffry Senong u la ïoh ha ka minit kaba 26 kaba dei ha ka jingïalehkai jong ka kyllastep bad ha ka jingïalehkai jong ka kyllamiet pat kane ka kynhun ka la ïoh biang sa kawei pat ka kol ha ka minit kaba 63 lyngba u Damanbhalang Chyne bad lyngba kane ka kol ka Laitkynsew Resort FC kan shym la duh mynsiem hynrei ka dang ïakhun triang ban ïoh ban pynkhih jar bad dei tat ha ka minit kaba 67 ka la ïoh kawei ka kol lyngba u Fernando Kurkalang ha kaba ka la nang ai mynsiem ïa ki ‘rangïalehkai jong ka Laitkynsew Resort FC ba kin dang ïa khun tyngeh biang hynrei bun ki jingpyrshang kim shym la urlong.
Kumta haduh ba kut jong ka jingïalehkai ka Laitkynsew Resort FC kam shym lah shuh bad ka jingïalehkai ka la kut noh ha kaba ka Ïawpaw FC ka la jop noh da 2 – 1 kol pyrshah ïa ka Laitkynsew Resort FC.
Ka jingïalehkai kaba bud jong kane ka Mawlangwir Football Community Shield (MFCS), 2022 – ’23 kan long ha ka 10 tarik u Kyllalyngkot, 2023 hapdeng ka Ïamonlang Football Club na Nongstoiñ pyrshah ïa ka Lynshing Sports Club na Shillong ha ka por 1 baje nohphai sngi.
Nongstoiñ, Nohprah, 29: Ka jingsangeh jong ki Kontraktor ban pyntrei ïa ka skhim um bam um dih lyngba ka Jaal Jivan Mission naduh u bnai Nailur haduh mynta, kam shym la ïaid beit shuh kumba ka dei ban long namar baroh ki Kontraktor kiba hap hapoh ka PHE Western Circle Contractors & Suppliers Association kaba la ïalam da u bah J.
T.
S Thongni President ka Association kaba kynthup ruh ïa ka Mairang, Nongstoiñ bad Mawkyrwat Division ki la sangeh ban pyntrei.
U Bah J.
T.
S Thongni president ka Association haba ïakren bad u nongthoh khubor, u la ong ba ka jingsangeh jong ki Contractor ban pyntrei ïa katei ka skhim, ka dei namar ba hadien ki la thep ïa ki Tender bad ki la pyntrei ïa ki jingtrei, ka sorkar ka la khate ïa ka pisa kaba dei na ka bai bylla jong ki nongtrei kaba ki kontraktor ki dei ban ïoh.
U la ong ruh ba ka sorkar ka la kam ba ka jingkhate ïa ka bai bylla ka long na ka bynta ban siew ïa ka bai tiar sha ki Kompeni kiba pynpoi ïa ki pipe bad kiwei kiwei ki tiar.
U la ong ruh ba ka jingleh jong ka sorkar ka la ktah haduh katta, ha kaba ki la hap ban leit ai da ka jingthoh sha ka sorkar, ban pynkynmaw biang ba lada kam pat lah ban pyntreikam ïa ka dor kaba ka la dep pynthymmai, ka dei ban pyntreikam shuwa da ka dor ka barim hynrei kam dei pat ban ktah ïa ka bai bylla.
U la ong ruh ba wat la ka Association ka la leit ai da ka jingthoh bad ka la ïakren ruh man ka por, hynrei haduh mynta ka sorkar kam shym pat la jubab satia.
Kumta na ka liang ka Association ka dang ïai ap ba ka sorkar kan jubab bad katba ka sorkar kam pat ai kano kano ka jubab kaba shai, kin ym pat sdang ban pyntrei.
U la kyntu ïa baroh ki Kontraktor kiba ïoh jingtrei hapoh ka tnad PHE, ba ïa mynta kin sangeh shuwa ban pyntrei hynrei lada ka sorkar ka sngap mynthi kim banse ban leit tied jingkhang sha Ïingbishar bad dawa ïa ka hok jong ki.
Nongpoh, Nohprah 29: Ban pyrshah jur halor ka jingbym burom ka Kompani ïa ki bor synshar shnong bad khlem da bud ïa ki kyndon ha kaba pyntrei ban ksam ïa ki pipe gas ha ki shnong ba hap ha Ri Bhoi, ka Hynñiewtrep National Youth Movement (HNYM), Ri Bhoi District mynta ka sngi ka la ai por syndon tang 3 sngi ba dei ban pynbiang ïa baroh ki jingdonkam bad lada ka Kompani ka pyrshah ka seng kam banse ban shim da kiwei ki lad ki lynti.
Na ka liang ka Seng HNYM, Ri Bhoi District ka la ai por syndon ïa kane ka Kompani ba la tip kum ka Indradhanush Gas Grid Limited Meghalaya (IGGLM), ka dei hadien ba mynta ka sngi ki nongïalam ka seng ki la leit ban jurip ïa ki jingpyntreikam ka Kompani ban ksap ïa ki pipe gas kaba la sdang hapoh ka thaiñ Mawbri ha Bhoirymbong ha Ri Bhoi District bad la lap ruh ba kane ka Kompani kam shm la lah ban pynbit pynbiang ïa ki kot ki sla ba donkam naduh ka jingpan jingbit na ka Dorbar Shnong Nongrim Nongladaw bad na ki bor ka Khasi Hills Autonomous District Council (KHADC).
Haba leit ban jurip ïa ki jingtih na ka bynta ban pynïaid ïa kitei ki pipe gas la lam khmat da u Bah Petrius Khymdeit kum u President ka HNYM, Ri Bhoi, u Bah Khrawkupar Warjri, working president lem bad kiwei kiwei ki dkhot ha kaba la ïa donlang ruh u Bah Karbius Lyngdoh, Rangbah Shnong ka Nongrim Nongladaw bad kiwei de ki nongïalam Shnong.
Haba kren sha ki lad pathai khubor hadien ka jingwan jutip ïa kitei ki kam ba pyntrei da ka Kompani, u President ka HNYM, Ri Bhoi, u Bah Petrius Khymdeit, u la ong ba kane ka Kompani kaba pyntrei ha kaba tih ïa ki pipe line ban pynpoi ïa ka Gas sha ki jylla ka thain Shatei Lam Mihngi ka ri India kaba ïaid lyngba ruh na Ri Bhoi District ka dei ka Kompani Indradhanush Gas Grid Limited Meghalaya bad kaba sgewsih ka long ba kane ka Kompani kam shym la bud katkum ki kyndon ba dei ban leh bad khlem da ioh bor ka la sdang ïa ki kam ban pyntrei ha kaba tih ïa ki pipeline ban pynpoi gas ba kum ka seng ka da pyrshah jur.
U la ong ruh ba ka seng ka pyrshah jur ruh ka dei halor ka nongrim ba kane ka Kompani khlem da ioh NOC na ki bor shnong bad na ka KHADC bad khamtam ka jingwan rah ïa ki bar jylla ba pyntrei ïa kane ka kam bad ka laÏaid shakhmat ïa ka kam khlem da ioh jingbit na ka Dorbar Shnong bad ruh na KHADC khamtam ka Labor License.
U la ïathuh ruh ba ka kam ka la ïaid ruh na ka Shnong Nongrim Nongladaw bad katba ka bor shnong pat kam shym la ioh jingtip satia ba ki pyntrei ïa katei ka kam wat lada ka dei ka jaka ba hap ha u pud u sam ka Shnong.
Shuh shuh, u la bynrap ruh ba ka seng ka lyngngoh ba kane ka Kompani ka ioh jingbit na ka Dorbar ka Raid Ïapngar ban pyntrei ïa ka kam bad katba ka jaka ba pyntrei ïa ka kam pat ka dei hapoh ka Raid Bhoilasa bad namar kane ka daw ka seng ka ai por 3 sngi ba dei ban ïaid katkum ki kyndon bad lada kam lah ban leh kumta kum ka seng ka hap ban ïaid da kawei pat ka lynti ban pyrshah ïa kane ka Kompani, u la bynrap.
Mawkyrwat, Nohprah 29: Ki paidbah jong ka shnong Thiep-Bamon bad Mawpud ki la kwah dik dik ban ïoh ban ïaid noh ïa ka surok thymmai ba la dep mang ban pyntrei naduh ki snem kiba la leit, hynrei na ka daw jong jingsuki u nongpyntrei kane ka surok haduh mynta ym pat shym la ïoh ban pyndep ha ka por kaba biang.
Lah ban kdew ba ïa kane ka surok Thiepbamon sha Mawpud kaba jngai kumba 2.
60 Km kaba ha ka jinglut T.
4.
95 klur la buh mawnongrim ha ha ka 30 tarik u Risaw, 2020 da u bah Pius Marweiñ, u MLA/MDC jong ka Ranikor Constituency.
Ka Hynñiewtrep National Youths Front (HNYF) jong ka South West Khasi Hills District ha ka jingleit jurip ïa ka surok ba dei ïaid na shnong Thiep-Bamon sha Mawpud ka la kyntu ïa u kontraktor ba u dei ban pyndep noh kloi katba lah khnang ba ki paidbah ki nym ïa kynduh jingeh ha kaba ïa dei bad ka ïaid ka ïeng bad ka ban pynjan ruh ïa ki ban kiew sha Mawkyrwat.
U bah Shining Wanniang, Vice President ka Hynñiewtrep National Youths Front (HNYF), South West Khasi Hills District haba kren ha ki lad pathai khubor u la pynpaw ka jingsngewkmen ban ïoh ban ka surok ba dei ban ïaid na shnong Thiep-Bamon sha Mawpud ka la paw ki dak ki shin hynrei kaba sngewsih ka long ba na ka jingsuki palat u nongpyntrei kane ka surok kam shym la urlong ne pyndep ha ka por ba la buh.
Kumta u la buh ka jingkyrpad ïa u nongpyntrei ba u dei ban pynstet ïa ka kam khnang ba ki paidbah jong ka dong ka thaiñ ki suk ha ka leit ka wan ban kan kham pynjan ruh ïa ki nongleit nongwan kiba thmu ban wan donkam ha Mawkyrwat.
U la kyntu bad kyrpad ïa u nongpyntrei bad kumjuh ruh ïa ka ophis PWD (Roads) ba ki dei ban shimkhia bad ïa leh katba lah ban kham pynstet ïa ka kam khnang ba ki paidbah jong ka dong ka thaiñ kin ïoh ïa ka jingsuk ha ka leit ka wan ban kiew sha Mawkyrwat na ka bynta ki jingdonkam jong ki namar kumba la long mynta ki la hap ban ïaid ïa ka lynti kaba jngai bha ba ki hap ban hiar shwa ha Umpung bad kiew sha Ranikor hynrei ynda la dep kane ka surok na Shnong Mawpud sha Shnong Thiep-Bamon ka la kham pynjan shuh shuh bad khnang ba kan long ka jingmyntoi ym tang ïa uwei na ar ngut hynrei ïa u paidbah jong ka dong ka thaiñ baroh kawei namar kumba ka don ka jingong, “Ka surok ka dei u bud lum jong ka ïoh ka kot", kumta ruh ki dei ban ïaleh katba lah ban pyndep ha ka por kaba biang ba ka mariang ruh ha kine ki bnai ka dang ailad.
Ki la buh ruh ka jingkyrpad ïa u Nongmihkhmat jong ka dong ka thaiñ ba un kren lem ha ki bor ba dei peit bad kyntu ruh ïa ki nongpyntrei ba kin kham pynstet ïa ka kam namar ka surok ka long kaba donkam bad ba ki paidbah jong ka dong ka thaiñ kin nym don ha ka jingsohsat namar ha kine ki dong ki thaiñ ki dang don shibun ki jingduna.
Ha kane ka sngi la synran lang da ki nongkitkam bad ki dkhot jong ka Hynñiewtrep National Youths Front (HNYF), Mawkyrwat Circle bad kumjuh ruh ki dkhot jong ka Mawpud Area Unit.
Khliehriat : Ka East Jaiñtia National Council ka pynshai paidbah ba ka rally ka ban long ha ka 30 tarik une u bnai nohprah kan sdang naduh ka shnong Dkhiah West na madan Teilang Playground bad pynkut ha jaka badon u mot sahnam u woh kiang nangbah ha khliehriat.
Te kumta ka seng ka khot ka wer ïa phi u paidbah jong ka East Jaiñtia Hills District ban sngewbha ban wan ban ïa shim bynta lang ha katei ka rally kum shibynta ban pyrshah jur ïa ka sorkar halor ki kyndon kam tih dewïong kaba la pynduh mynsiem shikatta ïa ki rit ki ria.
Daka jingsgewrit ngi kyrpad ïa phi u paidlang ban iadon bynta lem bad ngi naka bynta ka iap ka im ka thaiñ jong ngi, pynkut u kyrwoh na ka seng.
Nongpoh, Nohprah 29: Ki 3 ngut ki dkhot jong kawei ka longïing ha 10mer ha ka thaiñ Khanapara ha Ri Bhoi ki la lait salit na ka jingmynsaw, kaba dei hadien ba uwei u maw uba heh u la hap kynsan na tnum jong katei ka ïing kaba don ha 10mer ha Ri Bhoi District.
Kane ka jingjia ka la jia hynnin ka sngi Palei jong ka Taiew, ha kaba la ong ba na ka daw ka jingtih khyndew bad tih maw hajan katei ka ïing, u mam u la hap kynsan ha tnum jong katei ka ïing ba la sop da u phlang bad donbok ha kane ka jingjia ym shym la la don mano mano ba mynsaw.
Kumba la ioh lum jingtip, la ong ba une u maw u hap na jrong lum ba don ka jingtih maw bad u la leit hap beit na tnum ïing jong uwei u briew baa la tip kyrteng kum u Durga Pourl.
La ong ruh hadien ba ki paidbah ki la iohi halor ka jinghap kynsan une u maw heh na jrong lum bad hap ha ka tnum ïing, ki paidbah ki la ïa pyrta bad ki la hylla ioh ba la don kiba mynsaw bad donbom noh ba ki 3 ngut kiba don hapoh ka ing kim shym la mynsaw bad ki la lait salit na ka jingma jong ka jingim.
La ïathuh ruh ba ki paidbah ki la ïa mih bad ïa pyrta ban ïarap bad weng noh ïa utei u maw ba la hap hapoh ka tnum ïing bad kiba bun ki paidbah ki la pynpaw ka jingkmen ba ha kane ka jinghap u maw ym shym la don ba mynsaw.
Halor kane ka jingjia, ki bor pulit na Khanapara tang mar ïa ioh jingtip, ki la hiar sha katei ka longïing ban pynlong ïa ka jingtohkit ioh la don kiba mynsaw bad donbok noh ba kam shym la don kano kano ka jingjia ba sngewsih bad na ka liang ki pulit ki dang pynlong ruh ïa ka jingtohkit halor kane ka jinghap u maw kaba dei na ka daw ka jingtih maw na jrong jong uwei u lum ba don ha jan katei ka ïing, ong ka tyllong khubor.
Jowai, Nohprah 29 : Ka TMC 2-Jowai Constituency mynta ka sngi ka 29 tarik Nohprah 2022 kala ïoh ban pynskhem ïa ka TMC Khliehtyrshi Unit lyngba u ma Awhai Andrew Shullai ha ka jingïalang kaba la long ha Tyrchi Inn Khliehtyrshi.
Ha kane ka sngi la jied ïa u Saimi Rymbai kum u President u Esterwell Kharsyntiew kum u Secretary u Timmy Ryngkhlem kum u Chairman bad 100 ngut ki Executive Member bad bad 900 ngut tam ki dkhot ha kane ka jingpynskem la wan sakhi da ki hajar ngut ki nongshong shnong ka Khliehtyrshi ha ka jingïadonlang lang u CEM barim ka JHADC u ma MB Rymbai, u Assistant Waheh Shnong ki riew rangbah ka shnong ki longkmie long kpa ki samla kynthei bad shynrang.
Ha kane ka sngi la ïoh ia ka jingkren na u ma M.
B.
Rymbai uba la ai ki kyntien kyrkhu kyrdoh bad kitbok kitrwiang ïa u ma Andrew Shullai bad ula kyntu ruh ïa ki nongshong shnong ka Khliehtyrshi ban long kiba stad ban jied ia ki nongmih khmat.
Shuh shuh na ka liang jong u ma Andrew Shullai ula ai ki kyntien ai khublei ban pdiang burom ïa baroh ki dkhot jong ka Khliehtyrshi kiba la pynïasoh ïalade sha ka TMC kum ki nongtrei ka party ki ban long ki rishot ha kane ka Election MLA ka ban wan.
Ha kane ka sngi la pynïaid ïa ka jingïalang da u Assistant Waheh Chnong ka Khliehtyrshi uba la pynsngew ruh ba ka shnong hi kumba ka long mynta kam don satia kata ka jingkyrshan kyrtong tang sha kawei ka liang kumba la kam da u Waheh Shnong ha kine ki sngi ba la dep, hynrei kum ki nongshnong shnong ki don la ka jop ka mon ïano kin ibit ban jied.
Nongpoh, Nohprah 29: Ki paidbah ba ïaid ba ïeng ha sor Nongpoh mynta ka janmiet ki la lait na ka jingmynsaw, kaba dei hadien ba ka la don ka jingbthei jong ki bom pataka bad ki bom bula ba la die hapoh ka kali harud jong ka surok ïaid paidbah ha sor Nongpoh.
Kane ka jingjia ka la jia mynta ka janmiet ha ka por 5.
30 ei ei janmiet, ha kaba la don kiba wan thied ïa kitei ki tiar pynbthei ban leh sngewbha, hynrei ha ka jingpyrshah ban thang u la kem ding kynsan bad bthei bad pur ruh sha kiwei kiwei ki kynjan bom ba pynbthei ba ju lehkmeh ha ka por lehkmen kum ha ka Christmas, snem thymmai bad kiwei kiwei ki leh niam sngewbha.
U trai ba die ïa kine ki tiar pynbthei la tip kyrteng kum u Meshan Nongrum na ka Shnong Umsning bad u la ju wan die ïa kitei ki tiar pynbthei ban lehkmen ha kino kino ki jinglehkmen da ka Kali Maruti Van kaba don ïa u number ML 10 B 3580 bad mynta ka janmiet pat da ka jingbakla ban pyrshang ban thang ïa u bom ka la pur lang ruh sha kiwei kiwei ki bom kaba mih ka jingbthei kaba jur.
Ha kane ka jingjia, ym shem la don mano mamno ba mynsaw bad hadien ba la bthei bad la mih ka ding la wan ïarap da ki paidbah ban synreit da ka um bad tang hadien katto katne por la lah ban pynlip noh ïa katei ka jingbthei.
Jowai, Nohprah 29 : U MDC ka Mynsngat-Khanduli ma Dawan Lyngdoh uba long ruh u kyrtong ka UDP ban ïakhun ïa ka Election MLA 2023 na ka 1-Natriang Constituency ha ka jingkren bad ki lad pathai khubor ula pynsngew ïa ki jingeh ba ki nongshong shnong ha khappud ki ïa kynduh bad ka Assam (Karbi Anglong) kata naduh ka Khanduli, Lapangap, Mookoiram bad ka Artiang sanphaw jong ka West Jaiñtia Hills District.
Na ka liang u ma Dawan lyngdoh ula ong kumba long mynta ka jingeh hi ka long ba ki briew ka Assam man ka por ki shait pynshitom ïa ki Khasi Pnar da kaba daiñ kuna ïa ki mar ki mata jong ki ha ka por ba leit bri, ula ïathuh ruh ha ki bynta ka shnong Mookoiram, Khanduli bad ka Artiang Sanphaw ki don mynta hapdeng ka jingshah teh shahkhum ha ki bor jong ka Assam kaba la buh syndon da ka Forest Check Gate bad ka Battalion Camp ban ïoh lum khajan na ki nongrep.
Hynrei na ka liang ka sorkar jylla Meghalaya haduh mynta kam shem la peit ïa kane ka jingeh jong ki nongshong shnong kiba don ha khappud, kumta u buh ka jingkyntu jur ba ka por kala dawa ïa ka Meghalaya ban don noh ïa ka Police Out Post ha Mookoiram khnang ban lait na ka jingshah apthap da ki pulit Assam ha ka por ba pynkit ïa ki mar rep.
Utei u MDC ula ïathuh man ka por ki briew jong kitei ki shnong kynthup ïa ka Khanduli, Lapangap, Mookoiram bad ka Artiang Sanphaw ki ju shah pynshitom ha ki briew ka Assam wat lada ki don ki kot ki sla ba biang ban pynshisha ba ka jaka jong ki ka dang hap hapoh ka jylla Meghalaya lyngba ka jingithuh jong ka Jaiñtia Hills Autonomous District Council.
Halor kane ka jingeh na ka liang jong u kum u MDC ka thaiñ ula dep ban ïakren bad ban pynsngew ïa kane jingeh sha ka sorkar jylla wat sha ki bor ka Karbi Anglong kumjuh khnang ban pynneh pynsah ïa ka jingshong suk shong shngaiñ jong ki nongshong ha ki bynta khappud.
Shuh shuh ula pynsngew sa kawei ka jingeh “shisien ba ki pulit Assam kila ïoh ban rah ïa ki kali jong ki briew ka jylla Meghalaya kala shem jingeh bha ban leit pyllait ïa ki shaduh sha Kheroni, Hamren kiba la don da ki phew tylli namar ka jingbiang ki pulit ap pahara kiba ym ai lad satia ban rung shapoh u pud u sam ka Assam".
Ula ong ruh ba ka sorkar Assam kala nud ruh wat ban wan kam ïa ki jaka jong ka Meghalaya namar ka jingbiang jong ka ïa ki pulit kiba don ha khappud, wat ïa ki kam ba rit kiba mih ki jingïa khajia na ka liang jong ki pulit ka Assam ki kloi ban leit mih mar mar katba ki pulit jong ka Meghalaya pat ka shim ïa ki ban wan jurip ha ki jaka ba ïa khajia.
Ha ka juh ka por utei u MDC ka Mynsngat Khanduli Constituency ula pynrem jur halor ka jingwan inspection ki briew jong ka Karbi Anglong bad u MLA MDC ka Karbi Anglong ïa ka jaka ban buh BOP kaba dei ka jaka ka Shnong Lapangap kaba dang hap ha West Jaiñtia Hills District Elaka Shiliangmyntang.
Ula ong ruh bay m lad satia ban pdiang ïa kane ka jingleh donbor ka Assam bad u kyrpang ïa ka sorkar ban shim khia bad ban tuklar ïa kane shwa ban jia ki jingjia ba sngewsih namar lada ka Assam ka ïoh lad ban buh ïa kane kan long ka jingeh ïa ki briew kiba shong bashah sha kine ki jaka.
Ka sorkar Assam ka la dep shna jubor ïa ki surok wat lada ki paidbah ki pyrshah kumta ïa kane ka BOP na ka liang ki briew jong ka shnong Lapangap kim ailad wat tang ban sdang ruh lada ka Assam ka sdang kila kren shai ba kin pyni syndon da ka bor jong u paidbah.
Shillong, Nohprah : U Bah Teiborlang Pathaw, MDC ka Mawlai ha ka 28 tarik mynta u bnai u la aiti ïa ka CC Motorable Road ne ka surok dewbilat sha ki nongshong shnong ka dong Tariang A, jong ka shnong Mawiong Umjapung.
Ha kane ka sngi plie la ïa don lang ruh u rangbah shnong bah Herman Dohtdong, ki nongkitkam dong bad kiwei kiwei.
Katkum ki nongshong shnong, ki la ïathuh ba da ki bun phew snem ki paidbah ba shong ha kane ka jaka ne dong ki la mad jingeh namar bym don surok bad ka lynti ruh ka long kaba riat bha bad ha ka por slap lei wat ban ïaid ruh tieng ïoh ur ïoh mynsaw.
Da ka mynsiem kaba sngewnguh u Rangbah shnong u la pynpaw ka jingsngewnguh ïa u MDC ba ula pynsuk ïa ka leit ka wan jong ki da kaba pynïoh ïa kane ka surok dewbilat.
Shillong, Nohprah :Ka ASHA payment mobile application kaba nyngkong ïa kaba la plie paidbah da ka sorkar Meghalaya ha u bani Lber 2022, kala wanrah ka jingbha bad ka la pynsuk bad pynstet shibun ïa ka rukom siew.
Naduh ba la plie paidbah ïa kane ka app la dep ban siew haduh 12.
2 klur tyngka sha ki nongtrei ASHA ha kylleng ka jylla.
Nalor kata kane ka application kala pynduna ïa ka por ban siew ïa ki jingsiew sha kine ki nongtrei ka koit ka khiah na ka 120 sngi sha ka 5 sngi.
Da ka jingthmu ban pynsuk ïa ka rukom siew tulop bad ban pynthikna ïa ka jingsiew ha ka por ba biang sha ki nongtrei ASHA, ka sorkar Meghalaya kala plie paidbah ïa ka ASHA payment mobile application la kumba 9 bnai mynswa.
Shwa ban lap ïa kane ka buit technology, ka jingsiew ka long ka ba slem bad eh kaba shim por palath 4 bnai eiei, nalor ba ka tuh ïa ka por, hap leit rah ïa ki kot ki sla bad ka rukom jingpynshisha.
“Ka sorkar jong ngi kala buh hakhmat eh ïa ka koit ka khiah bad uwei na ki rishot baskhem jong ka koit ka khiah ki dei ki hajar ngut ki nongtrei ASHA ha kylleng ka jylla.
Kila shim ïaka mat ba kongsan ha ka ban wanrah ïa ka jingjop ïa ka Meghalaya pyrshah ïa ka khlam Covid-19.
Da kaba pynsuk bad pynstet ïa ka jingsiew tulop ïa ki nongtrei ASHA ka long kaba rit tam kaba ngi lah ban leh ban siew kylliang ïa ki jinglen lade bad jingtrei shitom ka jong ki.
Nga sngewkmen ba ngi la pyntreikam ïa ka buit technology ban plie paidbah ïa ka ASHA Payment App bad ban lah ban weng ïa ki jingeh bad jingjynjar jong ka rukom siew ulop ba palat 4 bnai sha ka hapoh shi taïew, kaba pynlong ïa ka ban kham pynsuk da ka kaba shu ñïon ïa u budam", ong u Conrad Sangma, u Myntri Rangbah ka jylla haba ai khublei ïa ka kynhun baroh na ka bynta kane ka buit technologyKa jylla Meghalaya, ïa kaba la ju bna nam kum kaba shim jait na ka kmie ka don palat 14 lak ngut ki kynthei haka jingdon briew.
La pyntreikam ïa ka ha Meghalaya ha u snem 2005 da ka National Health Mission (NHM).
Ki nongtrei ASHA ki dei ki kynthei kiba shakri hakhmat eh na ka bynta ki baduk bajynjar ha ki thaiñ nongkyndong.
Ki don kumba 7,000 tylli ki shnong ha Meghalaya, ka jylla haduh mynta ka don 7067 ki nongtrei ASHA, ha kaba man la ki shnong ki don la kumno kumno iwei i nongtrei ASHA da ka jinggthmu ban ai ïa ka jingsumar kaba bha, ba tad bad bastet ïa ki briew ha nongkyndong.
Ki nongtrei ASHA ki kwah ban kyntiew ïa ka jingtip paidbah bad ban ai ki jingpynbna halor ki jingdonkam ïa ka koit ka khiah kaba paka, kum ki jait jingbam batei, ka jingleh khuid bad ka jingkhuid jingsuba.
Ki ju kren halor ka jingdonkam ban shim kabu bad pyndonkam hok ïa ki lad jingsumar ka tnad ka koit ka khiah.
La dep ban phah haduh 80 klur tyngka jong ki snem 2020 haduh 2022, kiba la sahteng la bun snem.
La nang pynkiew ruh ïa ki incentive na ka bynta ki nongtrei ASHA bad ki nongïarap.
Ka jingsiew ka jylla ïa ka tulop jong ki nongtrei ASHA bad ki nongïarap ka long 1500tyngka bad 500 tyngka shi bnai, bad ïa kane la pynkiew arshah kata 3,000 bad 1,000 tyngka.
Mynta ka jingsiew ba ki nongtrei ASHA bad ki nongïarap ka long 7,500 bad 3,250 tyngka shi bnai.
Katkum u Additional DMHO, ka Ri Bhoi District, u Dr D Blah, “Hadien bala pyntreikam ïa kane ka payment application ha ka District, kala ai mynsiem ïa shibun ki nongtrei ASHA namar mynta ki lah ban ïoh ïa ki incentive man ka por bad khamtam ha ka por ba biang, ka bym ju long kumta mynshwa"Ka Asha Mobile Payment Application kala long ka atiar bakongsan na ka bynta ki program official ha ki kyrdan baroh, namar ka lah ban ïarap ban tip bad buddien ïa ki jingsiew jong ki nongtrei ASHA bad ban pynthikna ba kan ym don ka jingpynslem ïa ka jingsiew ïa ka tulop jong ki.
La sdang pyrshang nongkong eh ïa kane ka app ha Umlong Block ha Ri Bhoi District bad ïa ka pisa ba dei ban ïoh la pyllait sha ki nongtrei ASHA lyngba kane ka app hapoh 5 sngi naduh ka por ba pynmih ïa ka jingsiew tulop.
Shillong, Nohphrah : Ka Christian Youth Centre jong ka Balang Laitumkhrah Presbyterian ha ka 17 tarik mynta u bnai ka la pynlong ka jingleh burom ïa ki samla kiba la leh bha ha ka ‘Tonic Solfa’ bad ha ka ‘Music’ bad kumjuh ruh ïa ki nonghikai kiba la kut noh ka jingshakri ha ka jingïalang bakyrpang ba la pynlong hapoh Christian Youth Centre Hall kaba don ha syndah jong ka ïingmane Laitumkhrah Presbyterian.
Haba kren ha ka jingïalang leh burom ha kane ka sngi, U Rev E.
L.
Kharmawphlang, uba pynïaid ïa kane ka jingïalang bad uba dei ruh u Director jong ka CYC u la pynpaw ka jingsngewnguh ïa U Blei halor ka jingnangroi jong ka jingdon ki samla kiba wan ban pyntbit ïalade bad kiba shah hikai ha ka Centre na u snem sha u snem.
Kumba ka long mynta ki samla kiba shah hikai ha ki trade bapher bapher ki long 135 ngut ha ka computer, 59 ngut ha ka tailoring, 15 ngut ha ka embroidery, 8 ngut ha ka stenography kaba ki dangcdhu sdang shuwa ka Covid-19, 18 ngut ha ka keyboard, 26 ngut ha ka keyboard bad guitar bad 3 ngut ha ka violin.
Ka CYC ka la lah ruh ban pynïoh ïa ka elementary course na ka bynta kito kiba kwah ban shu nang bad tip ban tem ha kiba la don haduh 63 ngut mynta u snem.
Kumjuh ruh ha ka Tonic solfa ha kaba haduh 51 ngut ki samla kiba thrang ban shakri ïa U Blei da ka jingjingrwai ki hah pyntbit ïalade.
Shuh shuh ha kane ka sngi la ïoh ruh ka jingkren pdiang sngewbha na I Tbn.
C Diengdoh, ka jingduwai sdang na I tbn.
P Kharkongor.
Nalor kata la ïoh ruh ka jingkren lyngkot na I Tbn P.
S Rynjah bad ka jingkyrkhu pynwai na I tbn N.
S.
Nongrem.
Ha kane ka prokram la pynsngew ruh ïa ka jingrwai ba kyrpang na I bah C T Swer bad ka special no na ka CYC Music School.
Shillong, Nohprah 29 : U nongïalam ka UDP uba dei u myntri ka sorkar MDA u ma Kyrmen Shylla u la ong ailad ïaka UDP ha u 2023 ban ïalam ïa ka sorkar kan sa pyni da ki kam kumno kan shakri ïaki paidbah.
“ Ailad ïaka UDP ban ïalam ïak a sorkar ngin sa pyni kaei kaba ngin leh na ka bynta ki paidbah" ong u ma KyrmenU kular ba ka Party kan trei shitom na ka bynta ban wanrah ïa ka roi ka par.
“ Ngin pyrshang ban leh ïa kaba bha tam khnang ba kawei ka vote ruh kan ym sep ei" ong u ma Kyrmen.
U la kyntu ïaki paidbah ba kim dei ban shah thied ha ka pisa namar kam don jingmyntoi ban shah thied ha ka pisa bad hadien pat sa babe kylla kumta ka bha ba jied da kaba khuid ban ym babe.
U la ong ruh ka pisa kam dei kaba pynjop ia ka election.
U la ong lada phi ai 1000 shikhlieh briew lada don 45000 ki nongthep vote la poi sha ka 4.
5 klur tyngka kumta naei yn ïoh ïa kata ka pisa.
“Haka election ba la 2018 ki paidbah ki la jied ïa nga da ka jingieit bad haduh mynta ruh nga dang ngeit ba kin dang ïai bteng ban jied ïa nga da ka jingieit wat la nga dap da ki jingduna bad bakla ruh nanamar nga dang kwah ban shakri kham bha shuh shuh ïa ki paidbah" ong u ma Kyrmen.
U la ong ruh ba un ym kheiñ sting satia ïa ki kyrtong ba ïaleh pyrshah ïa u ruh namar u kwah ban ïakhun bad jop biang kum u nongmihkhmat ki paidbah.
“ Ngan pyrshang ban leh bha bad ban jop biang kum u nongmihkhmat ba ieit ki paidbah.
Ki samla ki ïatrei ryngkat ryngkat bad nga bad ki kmie ki kpa jong ki ruh ki kyrshan ïa nga".
ong biang u ma Shylla.
U la ong ruh ba ki dang don bun ki kam ba sahteng ba hap ban pyndep kum ki surok, ki jingkieng , ki college, ki skul bad ter ter.
Shillong, Nohprah, 29: U MLA jong ka North Shillong Constituency u Bah Adelbert Nongrum u la plie ïa u mawnongrim na ka bynta ban shna pynheh ïa ka surok ïaid kali kaba jrong kumba 500 mitar ha Jaïaw Umpohliew Block kaba hab hapoh ka Jaïaw Laitdom Dorbar.
Ïa kane surok kaba u la mang pisa na ka SUWP 2022-2023 la lah ban sdang noh mardor da ka jingthmu ban pyndep tang hapoh khyndiat por.
Ha ka jingbuh ïa u mawnongrim la sakhi lang da u Rangbah Shnong bad ki paidbah nongshong shnong.
Haba kren ha ka jingïalang, u Bah Adelbert u la ong, hadien ba u la jop kum u MLA ha u 2018 ka ladei ka jingai bor ki paidbah ban ïoh pyntyllun ïa kine ki kam pynroi bad bynrap ba ha kane ka ilekshon kaba dang ha ka jingpynkhreh ha u 2023 u la dep ban pynkhreh.
“Tang kawei ngan ong ba kaei kaei kaba pan ha baroh kawei ka Constituency nga la lah ban pyndep lut la kaba rit ne ba heh bad khamtam eh nga ainguh ïa U Blei ba lyngba jong phi nga la ïoh ban long MLA na kane ka Constituency khlem da kit ram bad kam donkam ka shuki ïa ka ban ïasylla ne pynkit ram ïa ka Constituency bad jylla baroh kawei," ong u Bah Adelbert.
U la ong ba kum u MLA um don por ban peit ïa kiba kyrshan ne bym kyrshan hynrei namarba la long MLA hap peit lut ïa baroh ki jingdonkam ym ïa ki jingkwah bad ban peit ïa ka roi par ym pat ka roi ha ki kam bymman namar ka jylla ka la kynjoh 50 snem hynrei ka dang duna ha ka Koit ka Khiah, ka Pule puthi bad khamtam ki samla bun kiba khlem kam khlem jam.
U la ai khublei ïa u Myntri ka tnat PWD (R) u Bah Prestone Tynsong uba la shimkhia la slem, ïa ki trai jaka kiba la ai ka jaka ban pynheh ka surok da ka jingnoh synñiang ïa ka khyndew.
“Nga long uba la khreh ban pynbiang ïa ka kaiphod na ka bynta ki ki jingtreikam jong nga kum u MLA ha kine ki san snem bad nga ngeit skhem ruh ba kan ym don ka jingleh politik haba pyntrei ïa kane ka kam namar ka dei na ka bynta ka bha ka miat jong ki nongshong shnong," ong u Bah Adelbert da kaba bynrap ba donkam ban don kine ki Bye lane, Sub-lane, ki lynti ïaid kali khnang ban weng ïa ka dheng kali.
U la ong ba u kmen ruh ba bun na ki shnong ki ai ka jingïatreilang ban pyntyllun ïa ki kam pynroi ha ki shnong ha kine ki san snem ha kaba ki la ïaid beit ïaid ryntih khlem ka jingthut bad ong ruh ba kiwei pat ki shnong kim dei ban sngewsih lada don ki bym pat ïoh lynti ïaid kali, hynrei lada U Blei u dang ibit ban jop biang un sa nang pyndep ki kam ba dangsah.
Lah ban ong ba kane ka jingbuh mawnongrim ka long kaba kham pher ba tang ha ka sngi ba u MLA u plie ïa u mawnongrim ka kam ka la sdang noh mardor haba ïanujor bad kiwei kiba buh mawnongrim, wat ki Sorkar haba plie, ki don ki project ba arsien ki plie mawnongrim hadien bun snem kim pat sdang ïa ka project.
Jowai, Nohprah 29: Ki nongïalam jong ka shnong Lapangap kila pynpaw ka jingpyrshah jur halor ka jingwan jurip (inspect) jong ki bor ka Assam ban tei ïa ka Border Out Post (BOP) hapoh u pud u sam jong ka shnong Lapangap West Jaiñtia Hills District.
La ïathuh hynnin ka sngi ki nongmihkhmat jong ka Sorkar Assam kiba la poi sha katei ka jaka ki kymthup ïa u Rupsing Terong MLA ka 20th No Baithalangso Lac, ka Rina Terangpi Executive Member ba peit I/C.
ICDS Library and Social welfare ka Karbi Anglong Autonomous Council Dephu.
GB/SGB, ha ryngkat ki ophisar bad ki katto katne ki riewrangbah na Karbi Anglong.
Ha kane ka jingleit jurip ka Assam ïa ka jaka ba thmu ban tei ïa ka BOP hajan ka wah jong ka shnong Langkiroi Langsangti (river) kaba juh khot ïa katei ka wah da ka Wah Iong-o lane ka (yeingkeiñ psiang) kaba leit lyngba ka surok Shnong Lapangap-Khanduli ïa uba la dep pyntrei lyngba ka scheme MGNREGA daka Shnong Lapangap, Khanduli, Umshangiar bad ka Pdeiñ Talo ha U Snem 2021.
Halor kane naka liang ka Dorbar Shnong Lapangap Pyllun ka pynpaw ka jingpyrshah jur ïa kane ka jingwan jurip jong kitei ki bor jong ka Sorkar Assam kiba la thmu ban tei syndon da ka BOP hajan jong katei ka wah.
Da kaba pynsngew ruh ba katei ka wah (Jaka) ka dang hap hapoh ka Area jong ka Shnong Lapangap Elaka Shilang Myntang, ha kaba ki nongshong shnong katei ka thaiñ ki ju im sngi ïa ka rep ka riang ha katei ka jaka da kaba ïaid lynti na utei u surok ba la dep shna bad katei ka jingleh ka sorkar Assam ka long kum ka lad ban klun ïa ki jaka ki puta jong ka jylla Meghalaya.
Shillong, Nohprah 29 : Hadien ba lai ngut na ki san ngut ki MLA ba shah sospon ha ka Congress ki la resaiñ noh bad ban pynïasoh sha ka NPP, na ka liang u MLA ka Congress na Mawlai Bah PT Sawkmie u la pynpaw ba ïa mynta hi un ym pat resaiñ satia kum u MLA hynrei un peit tad haduh ban da poi syndon u Snem Thymmai.
“Lehse baroh ki ap khmih lynti ba lano u Bah Process un resaiñ noh kum u MLA, hynrei na ka liang jongnga, nga kwah ban pyntip sha ki paidbah ka constituency ba kaba shai hi ka long ba ngan resaiñ hadien ba la pynbna ïa ka tarik elekshon," ong u MLA Mawlai.
Shuh shuh u la ïathuh ruh ba mynta kam don shuh kano kano ka jingwit jingwa ba un mih noh na ka Congress ban leit ïakhun noh naka UDP ha ka elekshon 2023.
“Hynrei haba ïadei bad ka rai ban resaiñ kum u MLA nga la rai ba khnang ba ka constituency kan ym sepei namar ki dang bun ki skim bym pat pyndep bad ban sam paidbah bad ki dang don kiba yn dang ïoh na ka sorkar kumta kan long ka jingduhnong kaba khraw lada resaiñ noh," u la bynrap shuh shuh.
U ong ruh ba kum u MLA lada resaiñ shwa ka shiteng bnai lane shibnai ne 45 sngi kan long ka jingduh nong kaba khraw ïa ka constituency.
Shuh shuh u ong ba hadien ba la pynbna ïa ka tarik elekshon ka sorkar jylla kan ym lah shuh ban shim kino kino ki rai namar ïa ka bor synshar la don da u nongpeit shipor bad kumta ha katei hi ka por un sa resaiñ noh bad pynïasoh sha ka UDP kum u dkhot ba pura.
Shillong, Nohprah 29: U President ka Meghalaya Pradesh Congress Committee (MPCC) u Bah Vincent H Pala ha ka sngi Palei u la ong ba ka party ha kane ka kynti kaba mynta kan ïakhun ïa ka elkshon MLA da kaba ka leit sha u paidbah ban khlei ïa ka jubanlak ba ka party kan ïaleh ban kyntiew ïa ka kamai ki nongrep, ka lad aikam aijam, ka jingbym lait tuh ki khajna ba ka sorkar jylla ka dei ban ïoh lada dei ba u paidbah u pynkhamti ïa u lamkam synshar ha dien ka elekshon.
Haba kren sha ki lad pathai khubor u Bah Vincent u la ong ba ka party ka kular ba ha baroh ki district ka party ka kular ba buh ïa ki kynja karkhana ban saiñ ban shna ïa ki mar rep sha ki mar kiba kham lah dor khnang ban kyntiew ïa ka kamai ki nongrep.
“Lada ïa u synsar ngin shu die kilo beit ka dor jong u ka long 150 shi kilo lehse hynrei lada na uto u synsar ngin shna sha u synsar sar ïing ka dor jong u kan long 400 bad na ka 1 kilo la kumno kumno yn lah ban pynmih haduh 3 tylli ki synsar sar ïing bad mutdur na ka 150 ka kamai ba ki ju ïoh na ka shi kilo yn lah ban pynkylla sha ka 1,200 tyngka bad ha kane ka rukom yn lah ban kyntiew ïa ka kamai ki nongrep," u la ong.
U la ïathuh ruh ba kum u sying bad shynrai lada saiñ ne shna sha kiwei ki mar ym ban shu die beit kumba ïoh na lyngkha rep ka dor jong ki kan pher shibun bad ban leh kumnto u ong donkam ki karkhana.
“Dei na kane ka daw ngi tyrwa ba lada gin wan sha ka bor ngin peit kyrpang ïa kane ka bynta," kular u Bah Vinvent ïa ki nongrep.
Shuh shuh u la ong ba ka jingdon kum kine ki karkhana kaba donkam ha khmat eh ka dei ka bording kaba ka party hadien ba ka wan ha ka por kan peit kumno ban pynmih bording khnang ban weng ïa kane ka jingkyrduh bording kumba long mynta u la ong.
“Kumba long mynta ka jingdonkam bording ka long kumba 650 Mega Watts katba ka jingpynmih ka poi tang 350 kaba mut ka don ka jingduna marshiteng, namarkata, kum ka party ngin wad ki lad ki lynti ban weng ïa kane ka jingduna baording namar ban pynïaid ïa kitei ki karkhan ban saiñ ïa ki mar rep ruh ka bording ka long kaba donkam," ong u Bah Pala.
Haba ïadei bad ka ïohkam ïohjam ki samla u Bah Vincent u la ong ba ka party kan pah khmat kyrpang ruh ha kaba ïadei bad ka ïohkam ïohjam ki samla kiba la pyndep ki jingpule bapher bapher da kaba kan wanrah ïa ki rynsan kiba kynthup naduh ka sengkam lajong bad kiwei kiwei ki lad ïohkam ïohjam.
U la ong ruh ba ka jinglait tuh ka khajna kaba dei ban wan sha ka pla tyngka ka sorkar ka syrkhei bha ha kine ki sngi bad ong ba lada ka party kan don ha ka bor kan ym ailad ba kane ka jinglait ei ka khajna kan bteng.
“Ka jingmih khajna na ki marpoh khyndew ka jur bha hynrei ka jingdie ïa ki challan tuh kla jur bad kumta ka don ka jinglait ei ka khajna bad lada ngi wan ha ka bor ngin pyndonkam da kine ki juk stad mynta kumno ban tehlakam ïa kane ka jinglait ei ki khajna," u la bynrap.
Haba la kylli pat la ka party kan don kano kano ka jingïatehlok bad kiwei ki party shuwa ka elekshon u Bah Vincent u la jubaba, “Na ka liang jong ngi ngin ïakhun hi baroh 60 tylli ki constituency marwei namar ngi kwah ruh ba ki paidbah kin ïoh ka kabu ban pynjop bun ngut ki MLA na ka party ban don ka jingskhem ka sorkar namar ki kyrtong kiba ngi tyrwa ruh ki dei kiba kynsai ban mih khmat ïa u paidbah bad kiba don ruh ka jinglah ban leh kumta," u la ong.
Shillong, Nohprah 29 : Ka GDP ka ri India ka la jan kot sha ka 3 trillion tyngka bad mynta ka wan ha ka kyrdan ba 6 hynrei ka India ka buh thong ban poi sha ka 3 trillion tyngka ba kan wan noh ha ka kyrdan ba san.
Lada ngi phai sha ka jingnoh synniang ki jylla kane ka thaiñ sha ka GDP ngi la ïohi ka dang duna bha.
Hooid kane ka thaiñ ym tang ba ka riewspah na ka spah mariang hynrei ka long ruh kum ka ktem jong ki riewdon sap la ka dei ha ka ïalehkai sport, ka put ka tem, ka rwai ka siaw bad ïa kine ki sap bapher bapher ki la ïoh ruh ban pyni sha kylleng ka pyrthei.
Kam don jingeh ruh ban tip ïa ka jingshah lehklet jong ki jylla kane ka thaiñ ha ka sorkar pdeng naduh mynshwa.
Kumta ka por ka dawa mynta ba ka sorkar pdeng ka dei ban phai khmat bha sha kane ka thaiñ kaba la shah ïehbeiñ baroh shi katta ba kan long pat ka bor bad jingkyrshan ba rad bah ïa ka ri hi baroh kawei.
Katba ka sorkar pdeng ka dang theh ïa ki lad jingïarap ka dei pat ruh ïa ki sorkar jylla ban pynthikna ba ïa ka pisa dei ban pyndonkam hok ban ïohi ïa kata ka jingkylla.
Na ki 8 tylli ki jylla ka Meghalaya ka la sdang ban kiew suki pa suki ha kine ki san snem ba la leit noh.
Da ka jingthrang bad buh thong ba ka Meghalaya ka dei ban long ka jylla kaba hapoh ka thup ki 10 tylli ki jylla kiba kiew sted tam kumta ka sorkar jylla ka sngewthuh ba ka roi ka par, ka khaïi pateng bad ka ioh ka kot ka dei ban long arshah.
Kane ka mut ba dei ban don ki buit ki bor ki ban kyntiew ïa kane ka ïoh ka kot, ka khaïi pateng bad ka roi ka par.
Ka kam ka long kaba khraw bad eh namar lada phai sha ki kam karkhana,, kam tih mar poh khyndew, kine kin ktah jur ïa ka mariang bad jingitynnad jong ka kin duh noh.
Ka long kaba dei ba ka kam jngoh kai pyrthei ka la kyntiew bha ïa ka ïoh ka kot bad ka khaïi pateng ha ka jylla hynrei tang kane pat ruh kam lah ban kyrshan ne pynim ja ïa baroh ha ka jylla.
U Myntri Rangbah ka jylla u Conrad K Sangma kum u nongïalam uba la shemphang bha bad uba tip ruh ïa ki jingshisha baroh halor ka roi ka par bad jingkiew jongka jylla.
U sngewthuh bad tip ruh haduh katno ka buh ka jingeh wat lada ki don eh ki lad ki kabu ruh.
Dei na kane ka daw dang shen u la pynbna ba ki samla ki dei ban long ki nogseng kam seng jam lajong la ka dei ha ka rep ka riang da ki cooperative bad ter ter.
Kine ki nongsengkam sengjam ha kaba khatduh kin long ki nongai kam ym shuh ki nongwad kam.
Kane ka jingai jingmut jongu ka long kaba kordor haduh katta katta namar kane hi kan ai mynsiem bad tei ïa ka imlang ka sahlang bad kan ïarap ruh ban kiew ka ïoh ka kot ha ka jylla da kaba radbah.
Ban kyrshan ne ban prat lynti ïa kane ka thong kumno ba ki nongrep kin seng kam lajong la sdang shwa ïa ka prokram FOCUS.
Lyngba kane yn ïarap pisa ryngkat ki jingai jinghikai ïa ki nongrep kumno ban pynmih pisa shuh shuh na ki mar rep jongki.
Kumba 2.
7 lak ngut ki nongrep ki la ïoh bynta na ka FOCUS bad FOCUS + prokram bad kumba 50,000 ngut ki nongrep ne ki producers ki la don ha ka Mission Mode Project kiba phai khmat beit ban pynkhlaiñ ka rep synrai Lakadong, Sying, ri Sniang, Syiar, Dohkha bad ter ter.
Ka Meghalaya Basin Development Authority ka ai jinghikai ha kiba bun ki liang na ka bynta ki samla bad ki nongrep ba kin seng ïa ki cooperative.
Kine ki dei ka bynta ba ar ban hikai ïa ki nongrep kaei kaba kin leh hadien ba la dep kheit ne la dep lum ha thiar ïa ki mar rep jongki.
Na kane ruh ka ïarap ban ai kam ai jam ym duna ïa ka 1,00,000 tylli ki longïing lyngba ki 500 tylli ki Integrated Village Cooperative Societies.
Nalor kane ka sorkar ka la seng ruh sa ka Skills Meghalaya Program ban pyntbit shuh shuh ïa ki samla ha kiba bun rukom ki jinghikai ba kin ïeng ha la ki kjat.
Lyngba kane ruh la buh thong ba ym duna ïa ka 1.
2 lak ngut ki samla ki dei ban ïoh jinghikai.
Nalor kane ka bynta ba lai pat ka sorkar ka phai khmat wat sha ki jaka sor namar ka kwah ba ka jingkiew ka long naduh sor haduh nongkyndong bad baroh ki samla ki dei ban ïoh kam ïoh jam da kaba seng da la ki kam lajong ym ban shaniah shuh tang ha ki kam sorkar.
Kumta na ka bynta ban kyrshan ïa ki samla la seng sa ka PRIME.
Palat 1500 ki samla ki la rejister ha kane ka ka prokram.
Kine kin ïoh jinghikai bad hadien kata kin sa ïoh ka pisa ban ïarap na ka sorkar bad seng ïaki kam.
Kine ki jaka hikai ki don kawei ha Tura bad kawei ha Shillong bad kumba sa kumba 8 tylli ka jingtei ka dang ïaid shakhmat.
Lada phai sha ka liang ka IT ka sorkar ka la seng ïa ka Shillong IT Park bad lyngba kane ruh ym duna ïa ki 1500 ngut ki samla ban ïoh kam.
Ka bynta ba ar jong kane ka projek ka long kaba heh bad la buh thong ba ym duna ïa ki 4000 ngut ki samla kin ïoh kam ïoh jam tang shu dep ia ka projek.
Ka nuksa kaba bha tam ïa kine ki lai tylli ki bynta ne ki paia ba la kdew shaneng ka dei na i Catherine Dohling.
Ine i pynïaid ïew ia ki musli musla, ki shynrai, kiwei kiwei ki jingshoh jingber ha ka shet tyngrai.
Ine i ïoh ïa kine ki mar na ki Cooperative Society, kine ki society pat ki ïoh na ki nongrep.
Ine ym dei ba i die ïa kine ki mar tang ha jylla, ha ka ri hynrei sha kylleng ki ri ka pyrthei.
I la leit sha kylleng ki International Food Shows ban pyni ïa kine ki mar ba i pynïaid iew.
Hooid ha kaba sdang lah ban ong ba ka ri kum ka nuksa 5000 tyngka marwei ha ka FOCUS bad ki dei ban ïadon haduh 10 ngut ban ïoh ïa ka FOCUS kaba mut 50 hajar tyngka.
Lyngba kane ki la ïoh ban thied ïa ki tiar ki tar ban pynmih ïaki mar na ki mar rep bad kiba lah ban pynïaid ïew ym tang hapoh ka ri hynrei sha kylleng ka pyrthei.
ïa kane ka kam lada shim khia bha kan ïarap ym tang ban ai kam ai jam ïa ki samla hynrei kan kyntiew ruh ïa ka jingïoh jingkot jongki bad kan kyntiew ïa ka ïoh ka kot ka jylla.
Kat haduh mynta ka jylla Meghalaya ka dang donkam beit ka jingïarap na ka sorkar pdeng bad kumjuh ruh daka ram na shabar ri.
Hynrei ïa kane kaba pyntreikam mynta ban kyntiew ïa ki samla la pynlut beit da ka pisa jongka sorkar jylla.
Ym pat ju don sorkar lehse ban leh kumne ha ki por ba mynshwa kumno ban ïarap ïa ki khun samla.
Kane khlem pep kan wanrah ïa u soh jongka jingkmen bad jingkyrmen.
Ha kine ki san snem ka jylla ka la kiew ha kiba bun ki liang bad kyrmen ruh ba kata ka thong ba kan long kawei na ki jylla Top 10 kan urlong ha kine ki san snem ban wan.
Nongpoh, Naiweing 19: U Bah Shemphang Lyngdoh u ba dei ruh u Kyrtong jong ka NPP na Mawhati mynta ka 19 Naiwieng u la shimti syndon kum u President ba thymmai jong ka NPP Mawhati Block hadien ba u Bah Dasakhiatbha Lamare MLA u la rai ban leit ïakhun noh na Nongkrem Constituency bad la pynbna syndon ïa u kum u kyrtong ka NPP na Mawhati bala pynskhem syndon mynta ka sngi haka jingïakynduh lang jong ki nongïalam party ha Mawlasnai.
Ïa u Bah Shemphang Lyngdoh la pynskhem pura kum u President ka NPP Mawhati da u Bah Clement Mawlong President ka Ri Bhoi District ban shimti ïa katei ka kam ban dang pynkhlaiñ ïaka party ha Mawhati khamtam ban pynkhreh shaid shaid ïaka elekshon MLA ban wan ha kane ka jylla.
Na ka liang u Bah Shemphang Lyngdoh kumba u la shimti ïa kane ka bynta ban long u President ka NPP Mawhati bad ruh u kyrtong ban aireng ha kane ka election un shim ïa ka jingkitkhlieh ban pynkhlaiñ ïa ka party bad ha kajuh ka por ruh u pan ka jingkyrshan na ka paidbah ban pynjop don burom ïa u na ka bynta ki jingkylla hapoh kane ka constituency.
Shuh shuh, u la pynpaw ruh ba ka daw kaba u la mih pyrthei ban ïakhun ha kane ka election ka dei halor ka nongrim ba u kwah ban shakri paidbah bad ruh ban wan rah shibun ki jingkylla hapoh katei ka Constituency bad ban lah ban pynurlong u donkam ka jingkyrshan ba radbah ki paidbah ban pynjop don burom ïa u ha kane ka election 2023 hapoh ka jylla na Mawhati Constituency, u la bynrap.
Jowai, Naiwieng 19: Ka Food Corporation of India (FCI), FSD Jowai kaba don ha Khliehtyrshi, West Jaiñtia Hills District mynta ka sngi kala ïoh ban pynlong ïa ka Showcase ne ka jingpyni ïa ki rukom pynïaid ïa ka kam ka jam bad ki jaka buh ïa ki mar ki mata jong kane ka jaka ki jingthoh ne ki saiñ ban pynithuh ïa ki jaka bapher bapher hapoh kane ka jaka.
Ha kane ka sngi la donglang ruh u Sub Inspector of Food Supply u bah R.
Laloo, ha kaba la ïoh ban pyni ïa ka rukom treikam bad rukom buh ïaki mar ki mata na u Technical Assistant ka FCI-FSD Jowai u bah Darlet Dkhar, ha kaba ula ïathuh kum shi bynta ban ïadon lang bad ka Digital India hapoh ka jaka treikam jong ka FSD-Jowai ruh baroh ki nongtrei kila don la ka jong ka jong ka kam da ki kor Computer kaba pynsuk ïa ka rukom treikam ïa ki Staff ha ki bynta bapher bapher.
U bah Darlet ula ïathuh ba ïa FCI la seng ha u snem 1964 da ka Food Cooperation Acts, bad ka jingthmu ba kongsan jong ka FCI ka long ban pynbiang ïa ki marbam kum ïa u khaw ban pynïoh sha ki jaka ne ki shnong bym rep ïa u khaw ha ka dor kaba bit, kaba la buh ruh ïa ka thong baroh ki briew jong ka ri kin ïoh ïa ka bam lyngba ka Food Distribution System.
Shuh shuh ka FCI ka la kyntiew ïa ka rukom trei kam ka jong ka katkum ka juk ba mynta, kum ha kaba buh ïa ki sign ne ki jingkdew, ki tiar ban ïada na ka jingpluh ding bad kiwei na ka bynta ban pynsuk ïa ki briew kiba nabar bad ïa ki nongtrei, kumjuh ka jingkyntiew ïa ka jingkhuid jingsuba ha ki Go down ne ki jaka buh ïa ki mar.
Ha ka jingïadei bad ka jingkynnoh ha kaba ïadei bad ka jingbym biang ka jingthew lane ka jingsniew jong u khaw kam pat don kaei kaei kumta namar ha shwa ban poi u khaw hapoh ka kudam la dep ban pynthikna ba u dei u khaw u ba bha.
Sa kawei ruh ha ka jingïadei bad ka jingdon uta khaw ba suba plastic ha manla u khaw, ka dei kaba la buh hi da ka sorkar bad une u jiat khaw u dei pynbna uba ai jingmyntoi ïa ki briew ym dei u ba sniew hynrei lyngba ka jingtip ka tnat ba dei peit ïa ki bam ki dih hapoh ka ri.
Shillong, Naiwieng, 19: Ka KAM Meghalaya ha ka sngi Nyngkong ba la dep ka la pyllait paidbah ïa ka jingrwai ïalap elekshon ba la ai kyrteng da ka ‘Ka Kam Kan Ïalam’, da ka thong ban pynshai bad pynsngewthuh ïa ki paidbah ha shwa ba kin rai ban jied ïa ki nongmihkhmat ha ka jylla.
Ïa katei ka thup jingrwai la pyllait paidbah da ka meirad ba la 93 snem ka rta, Kong Pheril Kharsyntiew na Malki kaba dei ruh ka mei-ieid jong ka Kong Wanpynhun Kharsyntiew kyrtong jong ka KAM na East Shillong bad ruh i meirad ba la noh bha ka rta Kong Amy Rangad ba dei meisan jong ka kyrtong ka KAM, Kong Angela Rangad.
Katei ka thup jingrwai kadei ruh ban ai mynsiem na bynta ki lai ngut ki kyrtong ba hakhmat jong ka KAM kiba pynkhreh ban aireng ha kane ka elekshon MLA kaban sa long shen, kata ka Kong Angela Rangad kaban aireng na South Shillong, Kong Wanpynhun Kharsyntiew kaban ïakhun na East Shillong bad ruh u Pastor Kyrsoibor Pyrtuh na North Shillong, kiba mih ban aireng ha katei ka rynsan ïakhun elekshon ha ka nongrim ka hok, ka jingïalong mar ryngkat bad ïa burom kylliang.
Na ka liang u Bah Kampher Mark Swer u ba thoh ïa kane ka jingrwai u la ai ka jingkren lyngkot u ong ba ka dei shisha ba ka Kam kan ïalam bad ka don ka jingkyrmen ha ka jingïatrei lang ha ka lynti ka hok ka shi kyntien.
Ka “Kam" ka dei ka kyntien kaba kit ïa ka juh ka jingmut ha ka ktien Khasi, Garo, Hindi, Bengali.
Shillong, Naiwieng, 19: Kum shi bynta ban khring ïa kiwei ki samla pule na kiwei ki ri ka thaiñ Asia, ka skulbah North Eastern Hills University (NEHU) ha ka jingïatreilang bad ka Ministry of External Affairs (MEA) ka Sorkar Pdeng kan pynlong da ka tamasa ‘ASEAN Musical Festival’ ha ka 22 tarik mynta u bnai ha NEHU Campus Shillong.
Haba kren sha ki lad pathai khubor u Prof.
D.
K Nayak u la ong ba la pynlong ïa kane ka tamsa ïatem ïa put na ka bynta ban pynkhlaiñ shuh shuh ka jingïadei hapdeng ki samla pule ka jylla Meghalaya, ka thaiñ Lam Mihngi (North East) bad kiwei ki samla ba nabar ka ri India khamtam na ka thaiñ Asia.
U Prof.
Nayak u la ong ba ka long ka jingsngew sarong ba ka Ministry of Home Affairs (MHA) ka jied ïa ka skulbah NEHI Shillong ban pynlong ïa kane ka tamasa ASEAN Musical Festival ka ban dei ruh kum shi bynta ban ïakynduh lang ki nongmihkhmat ka Association of Southeast Asian Nations (ASEAN) ban ïathir kumno ban nang pynjanai shuh shuh ka jingïadei hapdeng ka ri India khamtam ka thaiñ Lam Mihngi bad ki ri kiba don ha ka thup ASEAN.
“Kum kine ki jait prokram kin ïarap ban khring ïa kiwei ki samla ki ri ba hab ha ka thup ASEAN ban wan pule hapoh kane ka skulbah NEHU ban don ruh ka jingïasam markylliang halor ki lad jingtip tynrai jong ki ri lajong" la ong u Prof.
Nayak.
U Prof.
Nayak u la ïathuh ba ha kane ka tamasa ‘ASEAN Musical Festival’ kin don lai tylli ki kynhun tem kiba napoh ka ri Indonesia, Singapore bad Myanmar ki ban wan tem lang bad ka kynhun tem napoh ka jylla kata ka Colour.
U la ïathuh ha kane ka sngi kan don ruh ka jingïatai halor kumno ban kyntiew ïa ka jingïadei hapdeng hapdeng ka ri India khamtam ka thaiñ Lammihngi bad kiwei ki ri ba don ha ka thup ASEAN bad kumno ban ïasam markylliang ïa ka jingnang jingstad tynrai bad kumno ban kyntiew ïa ka pule puthi.
Shuh shuh u la ïathuh ba ha kane ka sngi kin don ruh ki Myntri Sorkar Pdeng bad Sorkar Jylla bad ki riew shemphang ki ban ai jingkren halor ka jingmyntoi ban ïasyllok bad ki ri bapher bapher khamtam kiba don hapoh ka thup ASEAN.
Khliehriat, Naiwieng 19: Ka jing jur ka jingdheng kali ha ka national highway ha Narpuh ka la wanrah jingeh haduh katta katta ïa ki nongleit nongwan khamtam eh ïa ki kali kiba kit nongpang, kane ka jingdheng kali ka jur bha ha Tongseng, namar ba ka jingsniew bad jingjulor ka surok ka la long shaba palat khamtam ha jingkieng Tongseng.
Ki thymmei khubor ki ïathuh ba ka jingsniew bad jingjulor ka surok ha Tongsneg khamtam ha jingkieng, ka buh jingma ruh ïa ki mynsiem briew, namar ha katei ka bynta, ki jingker kiba ker ïa ka jingkieng ruh ki la julor bad ka surok ruh ka dap tang da ki thliew kiba heh kiba buh jingeh bad buh jingma ïa ki kali ban ïaid.
Kat haduh ba thoh ïa kane ka khubor, ki thymmei khubor, ki iathuh ba ka jingdheng kali ka dang jur bha ha ka thaiñ ha kaba wat ki kali kit nongpang (Ambulance) ruh ki la sahkut bad hap ban ieng laiñ lang ha ka jingdheng kali.
Ki paidbah jong ka thaiñ Tongseng, Narpuh man ka por ki la pynpaw ka jingsngew khia halor kane ka jingsniew palat ka surok bad ong ruh ba ki kynduh jingeh bha khamtam haba don kino kino ki kam kiba kyrkieh namar ka jingdheng kali ka ju neh bun kynta ha surok bah national highway bad ong ruh ba lada ka surok ka dang ïai long sah kumne kumne, ym lah shuh ban tip kaei ka ban jia ïa ki nongleit nongwan bad ïa kito kiba pang ba shitom kiba kit ha ki kali kit nongpang bad ha ki kali shimet bad ong ruh ba balei kane ka sorkar ka la shu ieh beiñ bad leh mynthi haduh katne khlem pyrkhat shuh ïa ki paidbah kiba ïaid lyngba na kane ka surok.
Shillong, Naiwieng 19: U Cultural Secretary ka Seng Khasi Seng Kmie u Bah Hammarsing Kharhmar u la ong ba ka jingbat ïa ka riti dustur jong ka jaidbynriew kan pynlong ïa u briew ban im ka mynsiem tip briew tip Blei bad kan wanrah ruh ïa ka jingtip ïa lade shimet kaban wallam pat ïa ka jingsuk mynsiem jong u briew.
Haba kren bad ki lad pathai khubor ha ka sngi Saitjaiñ kaba deei ruh ka ka sngi ba sdang ia ka prokram ba ar sngi ka Na Thymmei Festival 2022 kaba la pynlong ha Madan Weiking Jaïaw u la ong ba ka jingtip u briew bad ka jingsuk mynsiem kan wan ha u briew uba bat ïa ka riti dustur tynrai lajong namar ka jingpyrthuh bud ïa ka rong ïapan u briew un sngew long dukha mynsiem namar ym don tynrai kaba un seng nongrim ïa lade.
Haba jubab halor ka jingkylli ïa ki jingeh jingtynjuh kiba ka seng Khasi kum ka kynhun kaba ïalam lynti ban bat ban ksoh ïa ka riti dustur bad ka niam ka rukom ba la buh la seng da u ‘ñi u Kong, u Bah Hammarsing u la ïathuh ka jingwan ka juk stad mynta lyngba ki Social Media bad ka jingbeh ïa ka jong kiwei ha ka juk Globalization ka dei ka jingtynjuh hynrei watla katta u la ong ba ka Seng Khasi ka ïalam ïa kane ka lynti ban pynsngewthuh ïa jaidbynriew ba kan wanrah ïa kiei kiei kiba bha na bynta ka jaidbynriew la tip bad bat ïa la ka tynrai.
Haba kren halor ka jingthmu ka Seng Khasi ïa ka jingpyllong ïa ka Tamasa Na Thymmei u la ong ba ka jingthmu ka seng ka long ban pyni sha ka pyrthei ïa ka jingriewspah ka jaidbynriew Khasi ïa ka maïan tip Blei bad ka niam ka rukom.
U la ong ruh ka jingpyni ïa ka Phlim ne Sound and Light Show shaphang ka khanatang U Lum Sohpetbneng ka pyni ïa ka jinglong riewspah ka jaidbynriew bad ka jingpyrkhat ba jylliew bad ka rukom im u Khasi.
“Ka Khanatang u Sohpetbneng ka long ka spah jong ka jaidbynriew bad jong ka pyrthei hi bad da kane ka phlim ngi lah ban pyni ha ki dur bad jingbatai ïa kane," u laong.
Shuh shuh u la ïathuh ba ha kane ka tamasa yn sa wan shim bynta da ki tnat seng na kylleng ka ri ban pyni ïa ka rukom kyrpang kaba kita ki shnong ne ki thaiñ ki bud naduh kulong kumah.
Ha kane ka sngi kaba nyngkong jong ka tamasa la ïoh ka jingshad na ki tnat seng ba pher bapher, ka jingpyni ïa ka phlim shaphang u Lum Sohpetbneng, ka jingïakop Nai Khadsaw Synïa bad ka Lukhimai bad kiwei kiwei de ki prokram.
Shillong, Naiwieng, 19: Ki dkhot jong ka Khasi Students Union (KSU) Mawlai Mawïongrim Unit kum ka jingïakhun ïa ka jingrung kyrthep jong ki mynder sha ka jylla, ha ka sngi Thohdieng ki la khynra naphang ïa ki bar jylla kiba trei bylla hapoh u pud u sam jong ka shnong Mawïongrim khlem ki kot ki sla kiba biang.
Ha kane ka jingkhynra ba la ïalam da u President bad u General Secretary ka Unit, ka seng ka la lap ba ki nongbylla bar jylla ki dei ki bym don ïa ki kot kiba pynshisha ïalade nangno ki wan bad khlem ka syrnod ba tikna na ka tnat Pulit jong ki Jylla ba ki wan la ki dei kiba la don dak sniew ne ki dei ki riew bymman.
Ki jaka kiba ka seng ka la khynra ïa ki jaka bylla jong ki bar jylla ki long ha Silicom, ha Rymbai Filling Station bad MLP 1st Bn.
Mar mar ka seng ka la pynsangeh ïa ka jingtrei bylla da kaba bthah ba ki dei ban leit pan shwa ïa ka Work Permit na ka tnad Labour ban pyn shisha sha ka seng.
Ka Seng ka la maham ïa baroh ki nongai kam ne ki Contractor ba ki dei ban aikam shwa ïa la ki para doh para snam.
Shillong, Naiwieng, 19: “Ngin sa pynlong biang sa shisien ïa ka North Shillong Constituency kaba dap da ka jingsngew sarong," ong Kyrtong ka NPP na North Shilllong Constituency u Bah Ransom Sutnga.
“Nga ruh ruh ban pynlong ïa phi baroh kiba dap da ka jingsngew sarong sa shisien pat.
Kata ka dei ka thong jong nga," ong u Bah Ransom haba kren ha ka jingïalang pynskhem ïa ka Executive Committee jong ka 17-North Shillong Constituency ha ka sngi Saitjaiñ kaba la long ha Mawkhar.
“Ngin pynthikna ba yn don shuh ka surok kaba sniew, ka nala kaba sniew, ngin sa ïatreilang ban wanrah ïa ka jingkylla," ong u Bah Ransom uba long ruh u President ka Executive Committee jong ka 17-North Shillong Constituency ha kane ka jingïalang ba la ïashim bynta lang da u Working President ka NPP Meghalaya State Unit u Dr.
Donkupar War, u MDC ka Mawlai Constituency u Bah Teiborlang Pathaw, ka Dr.
Jasmine Lyngdoh ka kyrtong jong ka NPP na Nongthymmai Constituency, u Bah Rocky Hek u kyrtong ka NPP na Pynthorumkhrah bad kiwei kiwei.
Ha kane ka sngi, la pynskhem ruh ïa ki nongkitkam jong ka Frontal Wing, ka Womens’Wing bad ïa ka Youth Wing.
“Nga kyrpad ruh ïa ki nongkitkam jong ka Womens’ Wing ba kin trei shitom namarba phi don ïa ka bynta kaba khraw ban wanrah ïa ka jingjop ha u snem 2023," la kyrpad u Bah Ransom bad bynrap, “ki kynthei ki lah ban wanrah ïa ka jingkylla bad ki lah ruh ban wanrah ïa ka jingjop.
"“Ki samla jong ka party, phi don ka jingkitkhlieh kaba khraw ban wanrah ïa ka jingkylla.
Ki samla ki dei ka lawei jong ka North Shillong Constituency," u la ong.
U la ïathuh ba ha ki sngi ki ban sa wan, ka party kan sa pynkha ïa ki shnat treikam ha ka thaiñ Jail Road, Police Bazar, Thana Road, Oakland, Governor’’s House ha kaba ïa ki nongkitkam yn sa kynthup lang ha ka Executive Committee.
“Kane ka dei thong jong ngi ban jop.
Ka jingnangnud jong nga ka long ban ïatreilang ryngkat khnang ba ngin dup lah ban wanrah ïa ki jingkylla," la ong shuh shuh u Bah Ransom uba la shongthait kum u Executive Engineer jong ka tnat PWD (Building) ka Sorkar Jylla.
“Da ka jingai ïa ka kti kamon ka kti ka diang ngin sa ïoh ïa ka jingjop ha u snem 2023," la kyrpad u Bah Ransom.
U Bah Teiborlang Pathaw haba kren ha kane ka jingïalang u la khot bad wer ia ki paidbah ka North Shillong Constituency ba kin pynjop donburom ia u Bah Ransom Sutnga khnang ba ka NPP kan dup ïoh ïa ka jingjop kaba bun paid ha u snem 2023.
Shillong, Naiwieng 19 : Kin don haduh kumba lai ngut ei ei ki MLA jong ka National People’s Party (NPP) kiban shah pynduh tiket ha ka party ha ka jingpynkhreh jong ki na ka bynta ka elekshon MLA kaban long ha u snem ban wan ha ka jylla.
Haba pyntikna ïa kane, u President jong ka National People’s Party (NPP) Dr.
WR Kharlukhi ha ka sngi Saitjaiñ u la ïathuh ba ka daw ba don ki daw kiba pynlong ïa ka party ban ym ai tiket shuh ïa kitei ki lai ngut bad mynta ki la sdang ban leit pan tiket noh na kiwei pat ki party.
Utei u hehduh ka party ha Meghalaya ba dei ruh u MP jong ka Rajya Sabha u la pyntip ruh ba ki la don haduh 54 tylli ki constituency ba ka NPP ka la tikna ba kan poi shaduh ka final.
“Haduh 54 tylli ki constituency ngi la tikna ba ngin poi ïakhun bad kiwei pat ki party," u la ong.
Da kaba pynpaw ïa ka jingkyrmen ba ka NPP ka don ruh ka lad ba kan synshar marwei u Dr.
Kharlukhi ula ong pat ba kane ka shong pat ha ka bor jong u paidbah kaei ka rai ba un ai ha ka sngi thep vote.
Da kaba kyntait ban kren ei ei halor ka jingïateh paralok ban ïatrei lang hadien ka elekshon, u Dr.
Kharlukhi u la ong ba haduh mynta hi, ka party ka don ka jingkyrmen ba kan synshar hi marwei ha ka jylla.
“Hynrei kane ka shong ha ka rai jong u paidbah ha ka elekshon," u la bynrap biang.
Katkum ka jingong jong u, na kitei ki 54 tylli ki constituency, bun kidei kiba ka party ka don jingkyrmen ban poi sha ka thong.
U ong ruh ban ïoh ïa ka jingkyrshan jong u paidbah kum ka party hi ki hap ban leit pynsngewthuh kylleng ïa ki kam ba kane ka sorkar bad kum ka party ka la ïakhun ha kine ki snem baroh.
Nalorkata, ha kane ka sngi, utei u President ka party u la pyntip ruh ba ki don haduh 8 ngut ei ei ki MLA na kiwei pat ki party kiba thmu ban pynïasoh sha ka party ha kine ki khyndiat por ban wan.
Kumba long haduh mynta hi kiba la kham paw kyrteng shakhmat ban wan pynïasoh sha ka NPP ki long naduh u MLA ka Mylliem, MLA ka Sohiong, MLA ka Shillong West, MLA ka Shillong East, MLA ka Rambrai nalor katto katne na rilum Garo.
Nongpoh, Naiwieng 19: Hapdeng shibun ki jingeh bad ki jingtynjuh ba ka Longkmie ka mad ban bsa ïa ki khun ki kti bad ban sah tang ha ka ïing ka sem kaba jot ba rathai na ba ban ka jingduk bad mynta ka sngi pat ki ummat jong ka jingkmen ki shlei bad ki shlei ha kane ka Longkmie, kaba dei hadien ba ka Khasi Students Union, North Khasi Hills District Unit ka la aiti ïa ka ing ba la pynshna kyrpang kum shi bynta ka jingrakhe ïa ka jubili rupa kaba dei ka jingïaid lynti ba 25 snem ka KSU, North Khasi Hills District Unit naduh ba la wan suid wan shor ha u snem 1997 ha Ri Bhoi District ban shakri ïa la ki paradoh ki para snam.
Kane ka ïing kaba la bit la biang bad kaba la don la ka rong ka rup ban da ïa ka burom jong ka ïing ka sem, ka dei ïing kaba la pynshna kyrpang da ka KSU North Khasi Hills District Unit ryngkat ka jingïatrei lang ka KSU, Pahamsyiem Unit sha kawei ka Longïing jong ka Kong Silima Lymphuid kaba don 4 ngut ki khun 2 kynthei bad 2 shynrang bad ba u kpa ka ïing u la khlad noh ha ka dong Chinchana jong ka Shnong Pahamsyiem ha Ri Bhoi District.
Haiden ba la dep pura ban shna ïa katei ka ïing bad la ai rong ai rup, ka KSU North Khasi Hills District Unit mynta ka sngi ka la pynkhamti noh ïa kane ka ïing sha ka Kong Silima Lymphuid ba la aiti bad plie paidbah da u President ba rangbah ka KSU, Sengkmie, u Samla Lambok Starwell Marngar kum u kongsan bad la sakhi lang ruh da ka jingdon lang u Vice President ka sengkmie, u Samla, Biangbor L.
Palïar, u President ka KSU, North Khasi Hills District Unit, u Samla Ferdinald Kharkamni, u Vice President, Lambok Rymbai bad kynthup naduh ki nongïalam ka Nongpoh Circle bad ki Unit kiba la ïa don lang ha kane ka sngi.
La ai mynsiem ruh ha kane ka sngi da ka jingdon lang u Assistant Rangbah Shnong ka Shnong Pahamsyiem, u Bah Wanphrang Sumer, ki seng longkmie bad kynthup ki riew rangbah na ka shnong bad ki khun ki kti bad kiba haing hasem jong ka Kong Silima Lymphuid kaba la iohpdiang sngewbha ïa kane ka ïing ba la pynshna da ka KSU North Khasi Hills District Unit ha Ri Bhoi District.
Haba kren ha kane ka sngi, u President ba rangbah ka KSU, u Samla Lambok Starwell Marngar, u la ai ka jingïaroh kaba khraw ïa ka KSU North Khasi Hills District Unit bad baroh ki dkhot kiba la shim ïa ka jingkitkhlieh ban tei kyrpang ïa kane ka ïing na ka bynta ka longïong baduk ha kane ka shnong bad kane ka long ka nuksa kaba bha ba wat lada ngim don spah don phew bad phewse ka jingkylluid mynsiem bad ka jingïasnoh kti lang ngi lah ban ïarap na ka bynta ki paradoh ki parasnam kiba shem jynjar bad shem lanot ha ka ri baieit jongngi.
Kum ki nongïalam bad ki paradoh ki parasnam ngi dei ban long kita kiba kylluid mynsiem bad kiba don ka jingkitkhlieh ïa la ki paradoh ki parasnam bad kaei kaba sngewsih ka longba kiwei ki bar jylla ki ioh ïa ki ing ki sem kiba paka bad bun na ki paradoh para snam pat wat la ka jaka ka puta kim don ïing don sem, kaba dei na ka daw ba ngim kylluid mynsiem.
U la kren ruh halor shibun ki phang kiba ktah ïa ka jaid bynriew jongngi, bad kum ki paradoh ki parasnam ngi dei ban don kawei ka mynsiem na ka bynta ban ïada kyrpang ïa la ka jaid bynriew kampher ha kano kano ka kam kaba ngi trei bad ka mynsiem jong ka jingieit ïa la ki paradoh ki parasnam ka dei ban don hapoh ka mynsiem jongngi.
Shuh shuh, u la kyntu ruh ïa ki nongïalam bad wat ïa ki dkhot ka jaid bynriew ba ngi dei ban don ka mynsiem jong ka jingïakit ïabah ïa la ka jaid bynriew, namar lada ngim don kata ka jingïatrei lang ka long kaba eh ban ïada kyprang ïa la jinglong trai ne ka riti ka dustur ka jaid byrniew bad lada ngim don hi kata ka riti ka dustur ka buh jingma ïa ka jaid bynriew baieiid jongngi, u la bynrap.
La ai jingkren ruh da u President ka District, u Samla Fedinald Kharkamni, ha kaba u la ïathuh ba kane ka jingshna ïa kane ka ïing sha kane ka longïing baduk, ka dei shi bynta ka jingrakhe ka KSU North Khasi Hills District Unit ïa ka jingdap 25 snem ba ka la ïaid lynti ban shakri ha Ri Bhoi bad kum ka seng wat hadpdeng shibun ki jingeh kan ïai trei ban ïada kyrpang na ka bynta ki paradoh ki para snam hapoh ka District bad ha ka jylla hi baroh kawei.
Shillong, Naiwieng 20 : Ka All Women’s Selection Committee jong ka Meghalaya Cricket Association ka la jied ïa 15 ngut ki thei ïalehkai ban mihkhmat ïa ka jylla sha ka U-19 Women’s One Day Trophy kaba pynlong da ka BCCI ha u bnai Nohprah 2022.
Ka Meghalaya kan sdang ban ïalehkai nyngkong ha ka 7 tarik Nohprah ha New Delhi.
Ka prokram kilan met na bynta ban pynkhreh ïa katei ka lympung kan long ha ka 24 tarik Naiwieng ha Jagiroad, Assam.
Tang ki 15 ngut ki thei ïalehkai ha ryngkat ki support staff kin mih na ka Jylla ban leit sha New Delhi.
Ki thei ïalehkai kriket ka Meghalaya kiba la shah jied ki kynthup ïa ka Suruti Kumari Ray, Neelam Roy, Ankita Sharma, Sistilin Ryntathiang, Monica Lyngdoh Phawa, Marme M Sangma, Sara Daffica Kharbani, Blaridahun Dkhar, Janika Marak, Awesa G Momin, Indariakor Kharwanniang, Dubleen Nengnong, Smillin N Sangma, Dianchidora Sangma, Emisakani Warjri, Fennysha Nongrum (standby), Jaylin Mary Marak (standby) bad ka Angelica Maring (standby)Ki support staff ki kynthup ïa u Syed Nishan Fatima (head coach), Leonard Wankhar (assistant coach), Darishesha Mawroh (trainer), Sushma Thapa (physio) bad Chingche Ch Marak (manager).
Ki kynhun bad tarik ïalehkai ba ka Meghalaya kan ïakhun ki long :Meghalaya vs Chhattisgarh, 7 DecemberMeghalaya vs Saurashtra, 8 DecemberMeghalaya vs Tripura, 10 DecemberMeghalaya vs Baroda, 12 DecemberMeghalaya vs Punjab, 14 December.
Shillong, Naiwieng 20 : Ka Meghalaya ka la shah rem da ka inning bad 38 ron ha ka Jammu and Kashmir ha ki ar sngi ki jingïalehkai jong ka U-19 Cooch Behar Trophy ha ka jingïalehkai hynne ka sngi U Blei ha Mangaldai, Assam.
Ka Meghalaya ka la pynhap lut baroh ki wicket jong ka J&K ha ka jingïalehkai ha ka sngi Saitjaiñ kaba kamai 296 ron, ha kaba ka la beh ïa katei ka thong bad kamai 73 4on duh noh 2 wicket.
Hynrei, hynne ka sngi pat ka Meghalaya ka la shah pynhap lut baroh ki wicket da kaba kamai 144 ron ha ka inning kaba nyngkong bad 114 ron ha ka inning kaba ar.
Ha ka sngi Saitjaiñ ka Meghalaya ka la lah ban sdang da kaba lah ban kamai bun ron kata lyngba u Mrinal Das uba kamai 40 ron bad uba la shah pynhap wicket noh ha jingïalehkai kaba jan poi sha kaba kut.
Hynne ka sngi pat, u Mrityunjay Bharali u la pyrshang katba lah ban pynneh wicket hynrei u la shah pynhap wicket noh tang hadien ba u kamai 33 ron, katba u Sachin Kumar u la ïarap kamai 25 4on.
Ka Meghalaya kam lah ban poi sha ka thong ha kaba ka la hap lut baroh ki wicket da kaba kamai tang 144 ron.
Ha ka inning kaba ar ruh, ka Meghalaya ka khlem lah ban kamai ron, watla sa shisien u Das u la sdang da kaba kamai 28 ron.
U Sachin u kamai 19 ron katba u Avinash Rai tang ma u marwei uba la beh haduh kaba kut da kaba kamai 48 ron da kaba khyrwit hynñiew tylli ki four bad kawei ka six.
Ka Meghalaya kan pynkhreh pat ban ïakhun pyrshah ïa ka Karnataka kaban sdang ha ka 26 tarik Naiwieng.
Ki nonglehkai ba paw nam na ka jylla lada ngi peit ki dang duna palat lada ngi nujor bad ki para jylla ba rit ha ka thaiñ Shatei Lam Mihngi ka ri.
Ngi ïohi ba kiwei kiwei ki jylla ba don mar jan bad ngi kum ka Manipur bad Mizoram ki la tam shakhmat ha ka jinglah ban pynmih ïa ki nonglehkai kiba ïoh jingithuh ha ka ri.
Dang ha ki khyndiat snem ba a leit ki la mih katto katne ki nonglehkai ba kynsai na ka jylla kiba ki klob paw nam ka ri ki ïaknieh ban ïoh soi contract ba kin lehkai na ki.
Lada ngi phai dien dang tang ha kine ki khyndiat snem eh ba la leit ngi ïohi ba u Eugeneson Lyngdoh uba la shah jied noh kum u MLA, u Ricky Shabong, Redeem Tlang bad kiwei de kiba ngin dang lah ban ñiew kyrteng ki la lah ban tynshaiñ ha ka kam lehkai phutbol.
Lah ban ong ba kine ki ranglehkai kiba ka jylla ka la pynmih ka dei na ka jinglah jong ki hi bad ka jingdon kabu ruh ban shim ïa ka kam lehkai kumka kam im ja hynrei katto ngut eh ki khynnah na ki nongkyndon kiba ïoh lad ban tynshaiñ wat a ki don ka sap kaba kynsai kaba ryngkat dor bad ki nonglehkai na ki ri jong ka pyrthei.
Shiban lah ban ong ba ka jinglehkai football ha ka jylla khamtam eh ha ka jaidbynriew ka longdoh longsnam naduh ki por kiba mynshuwa eh.
Leit phi sha kino ma kino ki shong kiba rit ne kyndong eh jong ka rilum Khasi, ki bym pat don bording ilektrik ne surok, moblie network ne skul hynrei phin lap beit ba ka madan lehkai phutbol kam ju jah ha kine ki shnong.
Sngew dei ban kylli wat haduh katne ka jingieid phutbol balei pat ngi dang duna eh ki ranglehkai kiban mih khmat ïa ki klob pawnam bad ïa ka ri.
Hato dei ba kim don sap ne hato dei ba kim ïoh lad ne hato ki kloi than ka shong kurim bad ka leh rangbah….
ki hajar ki jingkylli kiba ngin hap puson bad wad ïa ka daw.
Lada phai sha ka jingïarap ka sorkar ban kyntiew ïa ki samla khamtam eh ïa ki heprit kiba donsap ha kane ka kam ruh ka dang duna shaba palat la 50 snem ngi ïoh jylla hynrei ki Football Acedemy ki dang duna palat katta ruh kiba pynïaid da ki riew shimet hynrei katno ngut eh ki kmie ki kpa na ki thaiñ nongkyndong kiba lah ban kyrshan ïa ki khun ba ki leit shah pyntbit ha kine ki shlem ai jinghikai.
Ka jylla Mizoram dang ha kine ki khyndiat snem ba la dep ka la pynbna ba ka sorkar jylla ka la ïoh song pisa na ka sorkar pdeng ban plie jin haduh san tylli ki shlem ai jinghikai khlem da kheiñ ïa kito kiba ka snoh kti lang bad ka Tata Trust.
Lada ngin peit shuwa tang ïa ki madan phutbol katno tylli eh ki madan kiba ryngkat dor bad ki madan sha kiwei ki jylla lah ban ong khyndiat ngut eh ki khynnah rit kiba ïoh ban lehkai ha ki madan phlang plastik hynrei kiba bun hi ka jingim lehkai jong ki ka kut tang ha ka madan ktieh ne madan phlang tang da ki kjat khlem pat ïoh phong tang ki but ruh.
Wat ki kmie ki kpa lada ki khun ki kwah long nonglehkai yn ym don hi kiba kyrshan ïa kane ka jingthmu namar ki la ïohi lupa ba kam don ka lawei kaba thikna bad katto eh hi ruh ki kmie ki kpa kin lah ban shan ban siew bai skul bad bai shah hikai pyntbit ha ka kam lehkai.
Lehse kine kidei ki daw ba ki nongïalehkai phutbol kum kiew ha ka jylla namar ka jingbym biang ki lad jingïarap khamtam na ka sorkar jylla namar lada ngi ïanujor tang bad ki jylla ka thaiñ shatei lam mihngi ka ri, ki ju kloi ban ïarap khamtam ban phaikhmat sha kito kiba don shisha ka sap ïalehkai da kaba ai ki jingïarap ba kin dang lah shuh shuh ban pyntbit ïalade.
Ngin peit ïa ka jylla jong ngi ka Sport Policy ruh dang tang ha sla wat la la mynjur naduh ki khyndiat snem ba la dep hynrei wat a katta sngew dei ban ai jingïaroh ïa ka sorkar ba mynta kaba la pyrshang ban maitphang da kaba ka ai song pisa bad ban sdang ai scholarship ïa ki samla pule ba la mihkhmat ïa ka jylla ha ki kam lehkai bad wat la ka kaei kaba ka la leh kam pat dei kaba heh.
Ki nonglehkai hi ym tang ha ka phutbol hynrei ha kiwei pat ruh ki jaid jinglehkai ba ban long nonghikai la kha lupa ym dei ba dang thaw hynrei kaba donkam ka long ba ïa kito kiba donsap ban kyntiew bad btin lynti.
Kum ka jylla dang donkam ban dang pynbha ïa ka kyrdan ka jinglehkai kaban ryngkat dor bad kaei kaba kiwei pat ki jylla ki la kot.
Ngin phai sha ka madan lehkai, ne ka jingleit wad ïa ki heprit donsap sha ki shnong ba kyndong eh, ka jingpynshlur lyngba ki song pisa ha ka dur ka scholarship bad ka jingpynkha ne kyrshan pisa ïa ki acedemy ban hikai ïa ki heprit donsap ban ban jied ruh kino kiba don ka talen ka ban lah ban kot bor ban kynjoh sha ki kliar ka nam lehkai.
Nongstoiñ, Naiwieng 20: Kum shi bynta ban pynkhlaiñ ïa ka party na ka bynta ka election ka ban sa long ha u snem ban wan, ka Hill State People Democratic Party jong ka Rambrai Jyrngam constituency Youth wing jong ka Rimuliang zone, ha ka sngi saitjaiñ ka la pynlong ïa ka jingïalang ha Langpih ha phyllaw jong ka Raidmynsaw Upper & Secondary school, ha kaba ki paitbah na ki shnong bapher bapher jong katei ka thaiñ ki la ïatuid sha katei ka jingïalang.
Ha katei ka jingïalang ba la pynïaid da u bah Ombarly Wanñiang president HSPDP Youth Wing rimuliang zone, la ïadon lang ruh da u samla Pynshai Joel Dkhar Organiser jong ki samla u ba dei ruh u joint secretary ka HSPDP Youth wing central body, u bah D.
P.
Wanñiang president ka HSPDP Rimuliang zone, u bah Sandondor Ryntathiang president ka HSPDP Youth wing centrel body, bah Khrawpyrkhat Marweiñ secretary ka HSPDP Ribhoi, ka kong Badariti Lyngdoh Nonglait president HSPDP Women wing central body, u bah K.
P Pangñiang president Rangbah ka HSPDP central body bad kiwei kiwei.
U bah Pangñiang haba kren ha katei ka jingïalang u la pynkynmaw ba ka HSPDP ka dei kaei ba ki paitbah kin dang ïabeh ban thep vote.
Hynrei u la ong ba ka HSPDP ka dei ka party kaba ïeng halor ki nongrim kiba skhem ban pynneh pynsah ïa ka riti, ka dustur, ïa khyndew ka shyiap bad ïa ka hok longtrai jong ka jaitbynriew.
U la ong ruh ba lada lada ki paitbah ka thaiñ muliang ki sngew nguh ïa kaei kaba u (L) bah Hopingstone Lyngdoh u la leh, ki dei ban kynmaw ba ki lai tylli ki skul ka Mawdiangsnam Govt LP, ka Langpih Govt L.
P ka Umtap Govt L.
P, ki dei ki matti kiba u (L) Maieit Hopingstone Lyngdoh u la ai.
U la pynkynmaw ruh ba ha u snem 1963, u (L) Maieit Hopingstone Lyngdoh u la pynrung ïa ki hynriew phew ar tylli ki shnong ha ka electoral roll jong ka United Khasi & Jaiñtia Hills District Council ba kin ïoh ïa ka hok kum ki nongthep vote bad ki nongshong shnong jong ka West Khasi Hills.
U bah Pangñiang u la pynkynmaw ruh ba ha ki snem ba mynshuwa ka Langpih Polling station ka la shah pynkynriah noh sha Mawsikar.
Hynrei ha u snem 2016-17 ma u ryngkat ki riew rangbah katei ka thaiñ, ki la ïakhun tyngeh ban pynphai pat ïa ka polling station sha Langpih bad u la thoh da ka shithi haduh ka Election Commission jong ka ri India, ha kaba ka Election Commission ka la mynjur bad ha ka por ba u Arunkumar Kembhavi u long u Deputy Commissioner ka West Khasi Hills, u ba dei ruh u District Election Officer, ba ka Election Commission ka la bthah ïa u ba un mynjur bad leh ïa kaba donkam bad ïa ka Langpih polling stationla lah ban pynphai biang.
Nalor kata u la ong ruh ba kiwei ki party ki ju ong ba ka HSPDP ka kut tang ha Khanapara, hynrei ha une u bnai ban wan ka lama jong ka HSPDP kan jam palat ïa ka Khanapara bad kan poi haduh Delhi ryngkat ki lama jong kiwei pat ki jylla kiba don lang hapoh ka shatri jong ka National Federation of New State (NFNS).
U la ong ba yn pynïeng ïa ki ha khmat ka Ïi,ng Dorbar Parliament ha ka por ba ka pynlong ïa ka Dorbar Tlang ban ïa dawa ïa ka Khasi Jaiñtia state ryngkat kiwei pat ki jylla kiba dawa la ki jong ki jylla.
Nongstoiñ, Naiwieng 20: Ka West Khasi Hills ka dei ka District kaba kynrei bha ki jaka jngoh kai kiba itynnad haduh katta katta, hynrei na ka daw jong ka jingbym don surok bad ka jingtlot jong ka tnad shangkai, ki jaka ba itynnad ki shu sah shrah kumto kumba ki long haduh mynta.
Haduh mynta hi dei tang ka Dewlynnong Nongkhnum ba ka tnad jngoh kai ka la pyntreikam ha ryngkat ka jingïatip lang bad ka sorkar.
Kiwei ki long tang u Lum kyllang, u LumMawthadraishan bad ki jaka ha Mawphanlur lait.
Haba phai sha kiwei pat ki jaka jngoh kai kiba kham jan na ka sor Nongstoiñ kum ki ar tylli ki bynta kiba don ha ka wah Rwiang kum ka thaiñ Mawsetlun, ka kshaid Thupthup bad ka thwei Koh Langheit kaba don haneng jong ka kshaid Thupthup ki dei ki jaka kiba itynnad haduh katta katta.
Ka kshaid Thupthup ka dei ka kshaid kaba don ar bynta kawei ka bynta ba shapoh bad kawei pat ka bynta ba kham sha jrong.
Ka kshaid kaba don ha ka bynta ba kham shapoh ka kham lyngkot bad ka jingkynjang ka lah ban don kumba san phew phut ei ei.
Hynrei ka kshaid kaba don ha ka bynta ka kham sha jrong pat ka kham jrong bad ka jingkynjang kam duna ïa ka hynriew haduh hynñiew phew phut.
Katei ka kshaid ka noh rymphum na jrong ki mawramsong bad ha ki snem ba kham mynshuwa man ka por lyiur, ki briew ki ju leit tong ïa ki doh jei kiba kiew na katei ka ka mawsiang da kaba teh da u tyllai na ka met bad hiar sha marshiteng ki sa pynap da ka jar bad tynruh da ki dieng ha kaba shisien tan ïa ka jar ki ju ïoh shiphew haduh khatsan kilo.
Kham shaneng na katei ka kshaid ka don kawei ka thwei kaba pyllun bad kaba ïar bha kaba la ju khot ka thwei koh Langheit.
Ha ki snem kiba kham mynshuwa katei ka thwei ka long kaba itynnad bha namar baroh sawdong la ker da ki khlaw, hynrei mynta u snem la lap ba mar shilliang jong katei ka thwei la dap da u shyiap bad ka la kylla long thik kum ka beach ha Nongkhnum.
Hynrei kaba sngewsih ka long ba lada leit sha kitei ki jaka ym don surok satia, lait noh ka surok ba leit kit dieng bad kit rnga ki trok na ki khaw kiba don baroh ar liang ka wah Rwiang haduh katei ka jaka ba don ka kshaid Thupthup bad ka thwei Koh Langheit.
Lada ïaid da ka kjat na jingkieng Rwiang kaba don ha ka surok bah National Highway 44 (E) Shillong Tura, ka shim por shikynta shiteng haduh ar kynta tang haduh ka kshaid Thupthup bad Kshaid haduh ka thwei koh Langheit ka dang shim por kumba khatsan minit ei ei.
Ka don kawei pat ka lynti na ka shnong Mawsiangbah kaba shim por kumba shi kynta ei ei kat kum ka jingïathuh jong ki briew na ka shnong Mawsiangbah bad kaba kham suk ruh ban ïaid, namar ha ka por tlang ki kali ki lah ban poi haduh ka shnong Mawsiangbah tangba lada ki bym pat ju leit ki shem jingeh.
Ha kaba ïadei bad kiba kum kitei ki jaka kiba itynnad, ka sorkar ka la dei ban pynkhlaiñ ïa ka tnad jngoh kai bad ba kan shimkhia ban pynpoi surok, khnang ba ki nongshang suwari kin ïoh ban leit bad kan long ruh kum ka lad ban kyntiew ïa ka ïoh kam ïoh jam bad kamai kajih ka ïoh ka kot jong ki paidbah ka West Khasi Hills baroh kawei.
Mawkyrwat, ‘Naiwieng 20: U Ma Vincent H.
Pala, Member jong ka Parliament ha ka Lok Sabha na ka Shillong Lok Sabha Constituency mynta ha ka 19 tarik u ‘Naiwieng, 2022 ha ka jingwan ban ïuhkjat hapoh ka skul jong Presbyterian Higher Secondary School, Mawlangwir (PHSSM) ula pynpaw ba ka jinglah jong ki Balang ban buh ne seng ïa ki skul ha kylleng ki jaka ka la long ka jingmyntoi na ka bynta kiba bun ban kyntiew ïa ka jingnang jingstad.
Namarkata, u la ai khublei ba da ka jingtrei shitom jong ki Balang, ki shnong bad ki seng bapher bapher ban buh ïa ki skul pule ka la pynwan dur ha rukom kaba dei ha ka liang ka pule ka puthi hapoh jong ka jylla baroh kawei namar tip lada ym don kine ki nongseng ka pule puthi hapoh ka jylla kan sa nang hiar dor.
U la ong ruh ba nalor ba ki khynnah ki ïoh ïa ka jingnang jingstad lyngba ki skul ba la pynïaid da ki Balang bapher bapher ki khynnah ki ïoh ruh ka jinghikai ïa ka akor ka burom, ka jingtip-briew tip-blei bad ki tip ruh ïa la ki jong ki riti ki dustur lyngba ka jingpynïaid jong ki niam.
U Ma Vincent Pala u la ong ba lyngba ki Balang ki la trei shitom bad ka dei ïa ki ban ai ka jingïaroh khnang ba kin lah ban pyntyllun ïa kam kham shakhmat namar wat ha ka jingïoh kaba rit ki khlem da kheiñ ïa kata bad ki la trei ïa la ka jong ka kamram.
“Ka jingïoh tulop jong ki nonghikai ha ki skul mission ka long tang ha ki 4 bad 5 hajar ha ka shibnai hynrei kiba trei ïa ki kam sorkar pat ka ïoh da ki 50 bad 60 hajar bad kane kam shym la pynduh mynsiem ïa ki ban kin shim ïa kata ka lyngkor ban kit ha ka ban ai ka jingnang jingstad ïa ki khynnah skul ha ki dong ki thaiñ jong ki", ong u Ma Pala.
U la ai ruh ka jingïaroh ba da ka jingtrei shitom jong ka Balang Presbyterian ha ki ri lum Khasi bad Jaiñtia ban pynwan dur ha ka rukom kaba dei ïa ki jaka pule ka la long ka jingmyntoi ïa ki khynnah pule bad kaba pynlong ïa ka jaidbynriew jong ngi ka jaidbynriew kaba stad bad ba shemphang namarkata, lada ka jingïatreilang hapdeng ka sorkar bad ki Balang bapher bapher ban pynwan dur ïa ka pule puthi kan sa pynlong ïa ka lawei kaba phyrnai, u la ong.
Haba kren ha kaba ïa dei bad ka Dorkhas ba kawei na ki nonghikai ka la dep ban ai ha u, u Ma Vincent H.
Pala u la ong ba ha kine ki sngi kiba la dep na ka liang jong u lyngba ka jingwan ban pynsngew na u bah Carnes Sohshang uba la buh ka jingkyrpad ban leh ei ei na ka bynta kane ka skul, ma u ruh da ka jingsngewkhia ïa kata ka jingkyrpad u la dep ban leh ïa la ka jong ka bynta bad ha kine ki khyndiat sngi un sa phah ïa ka jingpynshisha ba katno u la dep ban mang ban noh ka lad jingïarap khnang ba kan long ka jingmyntoi ym tang jong ki nonghikai hynrei khamtam eh ïa ki khynnah skul kiba wan pule ha kane ka skul.
Shuh shuh ha ka jingkren jong u, u la ai mynsiem ruh na ka bynta ki khynnah skul ba borabor ka jingsdang jong ka jingim ha ki khun ki kti ka dei ka skul namarkata long ki khynnah kiba trei shitom ba kin ïoh ban kheit ïa u soh jong ka jingjop bad lada ki pass bha, ki tip-briew tip-blei bad leh donakor ki kmie ki kpa bad kiba ha ïing ha sem kin sngewsarong bad khamtam ka jaidbynriew kan nangkiew.
U la ong ruh ki khynnah skul ki dei ban trei shitom ba lyngba ka jingshimkhia jong ki nonghikai ruh kan long ka jingïarap na ka bynta jong ki namar tang ki khynnah skul khlem don ki nonghikai kiba trei shitom kata ka bym lah long.
Kiba ïadonlang ha kane ka sngi ki long naduh u MDC ka Mawkyrwat Constituency, bah Carnes Sohshang, u MDC ka Pynthor bad kum u Nongïalam ka liang Pyrshah hapoh KHADC, bah P.
N.
Syiem, ki nonghikai lem bad ki khynnah skul lem bad kiwei de.
Ïa ka jingïalang la pynïaid da u Babu W.
K.
Syiemlieh, Headmaster jong ka Presbyterian Secondary School, Mawlangwir bud sa ka jingdwai sdang na u Tymmen Basan D.
D.
Khardewsaw, ka jingkren lyngkot na u In-charge Principal jong ka Presbyterian Higher Secondary School, Mawlangwir, u Dr.
K.
K.
Nongsiej bad ka jingdwai pynwai na u Pastor H.
W.
Nongsiej.
Nongstoiñ, Naiwieng 20: Ha kaba ïadei bad ka jingthmu jong u Conrad Kongal Sangma Myntri Rangbah ka jylla, ban wan plie ïa ka C&RD Block ha Nonglang ha ka sngi hat majai ban wan, na ka liang jong ka Ophis jong u Acting Syiem ka Hima Nongmynsaw, ha ka jingïakynduh bad ki nongthoh khubor ha ka sngi saitjaiñ ka 19 tarik Naiwieng ha ka ophis treikam jong ka hima ha Langpih, ki la pynpaw ïa ka jingsngewkhia ha kaba ïadei bad ka jingpaw kyrteng jong ka hima ha ka jingkren jong ki riew rangbah kiba la paw ha ki youtube channel halor ka jingpyrshah ban buh ïa ka C&RD Block ha ka shnong Nonglang ba ki la dawa ruh ba dei ban buh ha Tynghor.
U bah Serbilin Lyngdoh secretary ka hima Nongmynsaw u la ong ba na ka liang ka hima kam don bynta ei ei ban pyrshah ïa ka jingplie ïa katei ka Block, namar baroh shi katta kim pat poi pyrkhat ban dawa hynrei ka sorkar ka la wan ai hi.
Ha kajuh ka por u la ong ba ka hima Nongmynsaw ka sngew kmen palat bad ka pdiang sngewbha ïa katei ka Block, namar ka jingwan u Myntri rangbah ka dei tang ban wan buh ïa u maw nongrim.
U bah Lyngdoh u la ong ruh ba ki paitbah kim dei ban sngewthuh bakla ba tang mar shu dep bun maw nongrim, ka Block ka la long noh.
Hynrei ka lah ban shim por kumba katto katne snem, wat la katta ruh u la kyntu ïa ki paitbah ba kin long kiba ïaishah.
Kim dei ban sngap ïa kino kino kiba ïalam bakla, namar ki don shibun bah kiba kwah ban ïoh ïa ka Block kumta lada bakla, ka sorkar ka lah ban ai noh sha kiwei pat kiba don kam.
Mawkyrwat, ‘Naiwieng 20: Ka ophis jong u Public Health Engineering (PHE), Mawkyrwat Division lyngba u Executive Engineer, South West Khasi Hills District, Mawkyrwat ka jingpynbna ba na ka bynta ka ‘Walk-in-Interview’ jong ka post Lap Multi-Tasking Assistant kan long ha ka 24 tarik u ‘Naiwieng, 2022 ophis treikam jong u ha ka por 10 baje mynstep.
Namarkata, ka ophis jong u Executive Engineer, ka PHE Mawkyrwat Division, South West Khasi Hills District, Mawkyrwat ka pyntip ba na ka bynta ka jingpynrung kyrteng ïa ki nongwan interview kan sdang naduh ka por 10 haduh 11 baje mynstep.
Khliehriat Naiwieng 20 : Kum ka dak ka jingrakhe ïa ka jingdap 75 snem ka jingioh laitluid ka ri India (Azadi ka Amrit Mahotsav) bad ka jingdap 50 snem pura jong ka jingïoh jylla ka Meghalaya, ka Jaiñtia Eastern College, Khliehriat myn ha ka 10 traik naiwieng 2022, lyngba ka tnat jong ka Khasi bad ka History jong ka Kolej ka la pynlong ïa ka jingiakren kaba kyrpang halor ka phang ‘Ka jingim bad u synñiang jong u Kiri Dhar, uba dei u Daloi jong Elaka Shangpung, uba dei ruh u riewshlur bad u nongialeh laitluid jong ka Ri India, ïa ka prokram la ïalam da u Dr.
Phervision Nongtdu uba dei u Principal jong ka College kum shongknor.
Na ka liang u Shnongknor, u la pynshai ba ka jingthmu jong kane ka prokram bad u la pynkynmaw ruh ha kaba ïadei bad ka jingïoh laitluid ka ri India bad ka jingïoh jylla ba pura ka jylla Meghalaya bad u la pynpaw ruh ïa ka jingsngewnguh bad pyrto ïa kito kiba la pha ïa la ka jingim na ka bynta ka Ri bad ka jaitbynriew.
U bah Deibormi Nongpoh, uba dei u khlieh jong ka Department Khasi, u la ai ïa ka jingkren lamphrang kaba ïadei bad ka phang ka jingïoh laitluid jong ka Ri India bad ka jingïoh ka jylla ka Meghalaya.
U la ïathuh bad pashat jingtip shaphang ka jingïaleh jong ki nong India kiba ieng ïaleh pyrshah ïa ki bor jong ka sorkar phareng ha kito ki por, ha kaba ki la mih ki nongïalam kum u Bal Gangadhar Tilak ha kaba la tip ruh ia u ‘The maker of India Swadeshi Movement’, u Bipin Chandra Pal, ka Rani Lakmi Bai (Rani of Jhansi) u Ram Prasad Bismil, u Subhas Chandra Bose, u Mahatma Gandhi, U Pandit Jawaharlal Nehru bad kiwei kiwei de.
Ha ka jingkren jong u, u la pynkynmaw ba ka jaitbynriew jong ngi ruh ka la pynmih bun ki nongïalam kiba dei ki khla wait, kum u Tirot Sing syiem, u Mon Bhut, u Kheiñ Kongor, ka Phan Nonglait, kiba la pha ïa ka jingim bad ïeng ïaleh pyrshah ïa ka jingsynshar ka sorkar phareng (British rule), na Ri lum Jaintia la mih u Kiang Nangbah, u Suwar Daloi (Daloi Elaka Sutnga), Long Lyngdoh (Raij Pamtadong), Kha Dhar (Raij Pamtadong), U Myllon Daloi (Daloi Elaka Mynso), Monchu Sumer (Elaka Raliang) ,u Kiri Dhar Daloi Elaka Shangpung bad kiwei kiwei.
Kumjuh ruh, u bah Heibormi Sungoh, uba dei u Headmaster jong ka Khad ar Nor Upper Primary School, Shangpung, uba la ai jingkren (Resource Person) u la ai ïa ka jingkren kaba kyrpang shaphang ka jingim bad ka jingnoh synñiang jong u Kiri Dhar, uba long kum u Daloi jong ka Elaka Shangpung ha katei ka por, U la ïathuh ba la kha ïa u Kiri Dhar ha u snem 1823 ha ka shnong Shangpung, la ju khot ieid ïa u da u Kiri Chaliang, namar ba ka ryndang jong u kam da beit bha, la ong ruh ba ha shuwa ba un long Daloi u la bat ïa ka kam kum u Sangot bad u la long u nongïarap jong u Daloi ha ki kam ki jam jong ka shnong bad ha ka Elaka, dei hadien ka jingkhlad noh jong u Daloi jong ka Shangpung , u Riang Shylla, ki rangbah na ki Khad ar Nor ki la jied ïa u Kiri Dhar ba un shimti ïa ka kam kum u Daloi, kumta u la shim ïa kane ka bynta bad la pynskhem ïa u lyngba ka “Thmat-thohkhyndaw" bad dei ha ka snem 1852 u la shimti ïa ka kam Daloi ha ka rta kaba dang ar phew khyndai snem.
Hynrei ka jingshah lehbeiñ jong ki briew jong ka ri Jaiñtia ha ki bor synshar jong ka sorkar phareng, kaba la ktah ïa ki riti ki dustur, ka jingbuh khajna, ka jingjia ha Ïalong ha ka sngi saitjaiñ jong ka 21 tarik 1860 ka la pynlong ïa kiba bun ban ïaleh pyrshah ïa ki bor synshar jong ka sorkar phareng bad dei ha u snem 1862 ba la jied ïa u Kiang Nangbah ban long kum u nongïalam ban ïaleh pyrshah ïa ki phareng bad ïa u Kiri Dhar ban long kum u nongmih khmat bad u nongaiktien (Spokeman) jong ka Jaiñtia Durbar.
U bah Heibormi, u la ïathuh ruh shaphang ka jingïaleh kaba la jia ha ka 20 tarik Kyllalyngkot 1862 ïa kaba la tip kum ka “Thma Jaiñtia" u la pashat jingtip ba kane ka long kaba jur bad ki ïingshong jong ki briew sorkar kiba don ha Jowai ruh ki la shah thang bad shah pynjot ha ka 23 tarik kyllalyngkot 1862, u la pynkynmaw ruh ba haba ka jingïaleh ka la nangjur nangjur, ha ka 4 tarik Rymphang 1862, ki bor shipai ki la hiar sha shnong Shangpung ha kaba ka la mih ka jingïaleh pyrshah na ka liang ki briew jong ka Elaka ha ki bynta jong ka shnong Shangpung ha ka jingïalam jong u Kiri Dhar pyrshah ïa ki bor sorkar.
Ha kane ka jingïaleh ha Shangpung u Kiri Dhar, Daloi jong ka Elaka Shangpung u la shah siat na ka bynta ka khlieh jong u bad u la khlad noh ha ka 5 tarik Rymphang 1862.
Ka jingkren jong u Babu Deibormi, kaba u la ai ha kane ka sngi ka la long shisha ka jingmyntoi ïa kiba bun khamtam ïa ki samla pule jong kane ka Kolej ba kin tip ïa ka mynnor jong ka ri bad ka jaitbynriew.
U MDC jong ka Khliehriat, u bah Fineliness Bareh, u la ai ka jingïaroh ïa ka Jaiñtia Eastern College Khliehriat, kaba la pynlong ïa kane ka prokram bad ong ruh ba kane ka long kaba donkam bha ba ki khynnah bad ki paidbah ki dei ban tip ïa ki kam ba radbah, ki kam ba shlur jong ki khla wait jong ka mynnor.
Ha kane ka sngi, na ka liang ka Kolej ka la sam ruh ïa ki jingaisngewbha (Memento) sha kiba ha ïing jong u Kiri Dhar, kumjuh ruh sah u Daloi bad sha ki katto katne ngut ki nongshah khot sngewbha kaba long kum ka dak ban pynsahnam ïa une u ‘riew shlur uba la pha ïa la ka jingim ban iada ïa la ka ri.
Ïa kane ka prokram la pynkut da ka jingkren ai khublei na ka kong P.
Syrpailin Phawa, Assistant Professor jong ka History Department Jaiñtia Eastern College,Khliehriat.
Nongstoiñ, Naiwieng 20: Hadien ka jingujor bad ïai ujor da ki paidbah, ki saw tylli ki sengbhalang ba kynthup ïa ka MYF, WKSU, UHM bad WYF lyngba ki nongïalam ba hakhmat duh, ha ka sngi saitjaiñ ki la leit ban jngoh dalade ïa ka rukom siang rong na shnong Mawduh jong ka thaiñ Sangriang shaduh ba don ka kshaid Weinia jong ka Dewlynnong Nongkhnum.
Ha kane ka jingleit jurip da ki nongïalam, la lap ïa ka jingshisha ba ka rukom pyntrei bad siang rong ïa kane ka surok ka long kaba torti shisha bad kaba la shu leh tang dep.
Na ka liang ki nongïalam ki saw seng ba kynthup ïa u Bah Hamar Lyngkhoi President MYF, Bah D.
Sun President WKSU, Bah Moon Nongrem President UHM bad Bah D.
Marweiñ President ka seng WYF, ki la pynpaw ïa ka jingsngewkhia kaba jur halor ka jingtrei torti jong u Contractor u ba la ïoh ban pyntrei ïa kane ka surok kaba donkam tam ban leit sha Dewlynnong ba pawnam jong ka West Khasi Hills.
Namar kumba la lap, kam I dei satia kata ka rukom siang rong, hynrei ka long pynban kumba shu tah shu tabaiñ ïa ka rong halor ki maw.
Lah ban kdew hangne ba kane ka surok ka dei kaba la pyntrei lah sahteng bad la pyrshang pyntrei la bun bun snem, ha kaba ki nongshangkai pyrthei baroh shikatta ki la hap ban ïaid ïa ka surok khyndew kaba pum pum khamtam eh ha ka por tlang.
Hynrei, kaba sngewsih ka long ba mynta haba la sdang ban siang rong, pynban ka rukom siang rong ka long kaba torti sha ba palat, ha kaba lah ban khyllie ïa ka rong tang da kaba shu tyngdung da u dieng barit ruh.
“Ngi la ïohi lyngba ki dur ki dar ba la saphriang lyngba ki social media bad ngi la leit ban ïakynduh ïa u Executive Engineer ka tnad PWD, ban pyni ïa ka rukom pyntrei torti ïa kane ka surok.
Te ngim tip pat la u Engineer u la leh aiu halor kane ka bynta.
Hynrei na ka liang jong ngi kum ki sengbhalang ka West Khasi Hills, ngi la jurip hi dalade bad lap ba ka long kaba shisha kumba la ujor da ki paidbah nongshong shnong, ba ka jingtrei ka long kaba torti sha ba palat", ong u Bah Hamar Lyngkhoi.
“Na ka liang jong ngi hi ki saw seng ryngkat ki paidbah jong ka dong ka thaiñ, ngi don ban dawa na u Contractor ba siang rong bad shna ïa kane ka surok, ba u dei ban sangeh shwa bad ba dei ban trei katkum ki kyndon ha kaba dei bad ka rukom ban siang rong.
Namar kaei kaba ngi ïohi haba ngi peit bniah ka long ba ym shym la don kata ka rukom kaba dei ban leh, hynrei la shut ah rong jubor nalor jong ki maw kiba la saphred".
“Ha ka jingïohi jong ngi bad ryngkat ki paidbah ka dong ka thaiñ hi baroh kawei, ngim hun satia ïa kane namar ka dei ka jingtrei kaba torti.
Ngi dawa na ka tnad PWD ba ka dei ban shim ka jingkitkhlieh bad ba kin da wan jurip ïa kane ka rukom pyntrei ïa ka surok, lym kumta ngim banse ryngkat ki paidbah ban pyni bor da kaba khlong biang ïa kane ka rong ba la shu siang tang dep", u la ong.
U la ong ruh, “Ka long kaei kaei kaba sngewsih ban tip ba hadien ba ki la don ki nongshong shnong kiba la ujor ha u Contractor ïa kane ka rukom siang rong torti.
La mih pynban da ki kyntien bym sngew tynnad ban ong ba lada ki lah kita ki nongshong shnong, ai kin trei noh ma ki.
Kumta ka long kaei kaei kaba sngewsih ban ïoh sngew ïa kum kita ki kyntien.
Lada kita ki Contractor kim lah ban trei, kumno ki leit thep tender, namar ha ka jingshisha hi shwa ban thep tender ki la dei ban sngewthuh katno la mang tyngka na ka bynta ka jingtrei".
“Ngi sngewkmen ha ka jingshisha ba ngi ïoh ïa ki surok ha ki shnong ki thaw jong ka thaiñ Nongstoiñ bad ha West Khasi Hills.
Ka sorkar ka la mang ïa ka pisa tyngka ban trei ïa ki surok ba ki paidbah kin ïoh jingmyntoi, hynrei lada ka long kumne imat ka jingmyntoi ka kham leit khambun sha kita ki nongpyntrei.
Hooid, ngi sngewthuh ba ki nongpyntrei ki dei hok ban ïoh ïa ka jingmyntoi, namar kumno kin trei lada kim ïoh jingmyntoi.
Hynrei haba ngi ïohi kumne pat de, ka long kaei kaei ka bym lah ban pdiang ha ka imlang sahlang kum kane ka rukom pyntrei", u la ban biang.
“Sa shisien pat ngi kren da kaba shai ïa u Contractor ba pyntrei siang rong ïa kane ka surok, ba lada phim trei bha ma ngi bad ki paidbah ngim banse ban hap wan khlong biang ïa kane ka rong.
Ngi buh ka jingpyntip ïa u nongpeit nongjngoh u ba long u Executive Engineer ka tnad PWD, ba un sngew thuh ïa la ka jong ka kamram kumno ban leh", ong u Bah Hamar Lyngkhoi.
Nongpoh, Naiwieng 20: U Bah Jamberson Marak na Byrnihat Ri-Bhoi District, uwei naki tyngshop ka jylla u ba ïeid ïaka kam ak phlim bad ring dur ïaki jingrwai u ba la pynmih ruh shibun ki jingrwai (Music Video) bapher bapher, mynta ka sngi u la lah ban pynlait paidbah noh haduh 3 tylli ki Music Video haka sngi rakhe ïaka jingdap 55 snem jong u haka jingïalang kaba la long ha Nongpoh.
Kitei ki Music Video bala pynlait paidbah ha katei ka sngi ki kynthup ïaka ‘Kynsan Kynsan’ kaba la rwai haka ktien khasi, ka ‘Rehjaare Rehjaare’ haka ktien Hindia bad ka ‘Ronge Ronge’ kaba la rwai haka ktien AssameseÏa kitei ki 3 tylli ki jingrwai la pynlait paidbah da u Bah Cornelius Laloo uwei naki nongthoh khubor ba la rangbah ka dong Ri-Bhoi kum u kongsan haka jingdon lang u Bah Lansius Syiemlieh President ka Ri-Bhoi Artist, ka kong Laki Dora Kharsati kaba dei ka General Secretary ka Meghalaya Film Maker Association, u Bah Larry Suchiang u wei naki tyngshop ak phlim ba paw ka jylla bad kiwei kiwei ki riew rangbah bad ka kynhun Ri-Bhoi Artist.
Naka liang u Bah Jamberson Marak haba kren ha katei ka sngi u la ong ba ka jingpynmih jong u ïa kitei ki jingrwai ka long kum ka jingai mynsiem ban kyntiew ïaki khun samla kiba don ap lyngba ki kam shna bad pynmih jingrwai kaba dei kawei naki lad kamai ha kine ki sngi ba mynta bad ka lad iohkam iohjam namar kumba long mynta wat haka rta kaba la dap 55 snem u dang lah ban pynmih ïaki jingrwai bapher bapher.
Na ka liang riew rangbah hakane ka sngi ki la pynpaw jing sngew sarong ban iohi ïa u Bah Jemberson Marak wat la ha ka kyrta kaba 55 snem, hynrei khlem kynran dien ban pynpaw ïalaka jong ka sap haki kam ak phlim bad jingrwai bad u ba long ruh pynban u nong aikam aijam ïaki samla ki ba don laka sap ha katei ka kam bad kane ka ai mynsiem ïa kiba bun ki samla ba kin dang kiew shaphrang haka sap kaba ki don kumba ki khun samla kim duna shuh haka kam rwai, kam ak phlim.
Jowai, Naiwieng 20 : Ka West Jaiñtia Boxing Association (WJBA) bad ka Meghalaya People United Front (MPUF) ha kane ka sngi saitjaiñ kila pdiang bad leh burom ïa ki lai ngut ki rang ïakura (boxing) napoh ka West Jaiñtia Hills kiba la wan ban ïashim bynta ha ka 2nd North East Olympic Game 2022 ha nongbah Shillong.
Kine ki nongïakura napoh ka West Jaiñtia Hills ki don haduh saw ngut kiba leit ban ïakhun sha katei ka lynpung kiba kynthup ïa u Bhalang Shadap na ka shnong Narwan ha ka kyrdan 63.
5-67 kg uba la ioh rong ia ka takma ksiar, u Badon Kupar Synnah na Ladthadlaboh, Jowai ha ka kyrdan 57-60 kg uba la ioh khur ia ka takma ksiar, u Baïamutlang Sungoh na ka shnong Mynso-A ha ka kyrdan 60-63.
5 kg Uba la ïoh ïa ka takna rnong bad kawei ka kynthei ka Thridisia Lamare na Ladthadlaboh.
Na ka liang ka WJBA bad ka MPUF kila pdiang sngewbha ïa kine ki lai ngut ki rang ïakura na surok bah hajan ka pung Thadlaskeiñ ha ka jingsynran lang jong kiba haïing ha seng bad ka tnad pulit haduh ban da poi ha Ladthadlaboh hajan ka madan dai masi bad la pynlong ïaka prokram leh burom ïa ki.
U samla Baïamutlang Sungoh haba kren ula pynsngew ba kumba long mynta ki don shibun ki jingeh kaba ki ïakynduh kata naduh naduh ki jaka Hall ban kilan, ki tiar ki tar bad kiba bun ngi hap ban thied da lade, u buh ka jingkyntu lada don kiba kot ka bor kin sngewbha ban ïarap ban pynïoh ïa ka jaka kilan namar kum ki rang ïakura ki don jingmut ban ïakhun shabar jong ka jylla ruh bad ha ka juh ka por ka pynmih shuh shuh ïa ki khlur ïakura (Boxing) na ka District.
Ha ka juh ka por u kyntu ïa ki para samla ba kin don ka jingïaleh ha ka jingim la ha kino kino ki kam ïalehkai bad ban don ka jingtrei shitom haduh ban da poi sha ka thong.
Wat ha por ba kynduh jingeh ha ka liang ka pisa, hynrei kim dei pat ban long ki maw jynthut lada don ka mon bad ka jingshaniah ha u Blei ka sa long beit ka jingjop ha ka jingim.
Ha kane ka sngi leh burom la donlang u MDC ka Shangpung u ma T.
Suchiang, u Adviser ka WJBA ma Rudolf E.
Laloo , u OC ka Jowai Police Station ma S.
Manner lem bad kiwei de.
Jowai, Naiwieng 20: Ka kynhun ïalehkai jong ka Sailung Ïalong SC kala long syndon ka lahduh ha ka 1st Division Football Tournament-2022 ba la pynïaid da ka West Jaiñtia District Sports Association (WJDSA), ha ka jingïakhun phainal kaba la long ha kane ka sngi Saitjaiñ ha Kiang Nangbah Stadium, Dongmihsngi, Jowai.
Ïa kane ka lympung ïalehkai la tip ïa ka kum ka 10th U Chatister Kharkongor Memorial Trophy, kaba dei ruh shi bynta na ka jingrakhe Golden Jubilee jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun phainal hapdeng ka Sailung Ialong SC pyrshah ïa ka Mukhlaraij SC kala long kaba ïakhaid bha namar baroh ar kynhun kim shem la ïoh ban thep kol naduh ka kylla step tad haduh jong ka kylla miet, da kane ka jingïakhaid la hap ban pynïakhun da ka Extra time.
Hynrei dei ha ka minit kaba 109 u rangïalehkai ka Sailung Ïalong SC u Dauruhi Pale ula ïoh ban thep ïa katei ka shikol bad lyngba kane ka kol kala long syndon ka lahduh jong kane ka lympung mynta ka snem 2022.
Ïa ki khusnam sha ki nongjop la sam da u kongsan u bah Finely Pariat, ha ryngkat ka jingdonlang u MLA ka Jowai ma Wailadmiki Shylla, u Hony.
General Secretary ka WJDSA ma Lammat-oo Laloo, ki Dkhot ka Association lem bad kiwei de kiba la shah khot sngewbha.
Ïa ka nam Top Scorer la ïoh da u Dairuhi Pale ka Sailung Ïalong uba la thep haduh 10 kol jong kane ka lympung, Best Goal Keeper la ïoh da u Damangbha Rymbai na ka Sailung Ïalong, ka nam Man of the Match la ïoh da u BAshanbor Pale na ka Sailing Ïalong, ka nam Player of the Tournament la ïoh da u Mebakynsai Pale na ka Sailung Ïalong.
Kine ki ar kynhun kiba la poi sha ka jingïakhun phainal ka Sailung Ialong SC bad ka Mukhlaraij SC, kila ïoh syndon ban rung sha ka Super Division jong kane ka lympung ba pynïaid da ka WJDSA.
Nongpoh, Naiwieng 20: Ka kynhun ri bad pynmih sñiang naka shnong Syllei U Lar ha Ri-Bhoi kaba la tip kum ka Ngin ïai Kyntiew Producer Group (Piggery Unit) haka sngi Balang kala ioh ban rakhe ïaka jingdap 1 snem jong ka jingïaid lynti kum ka kynhun ki samla kiba trei shitom ban ieng hala ki jong ki kjat bad kumjuh ruh ka jingrakhe bad lehkmen hadien ba katei ka kynhun kala ioh ruh ïaka nam kum ka Best Producer Group na u Myntri Rangbah ka jylla dang shen.
Ha katei ka sngi lehkmen la wan ruh ban don bynta lang da u Bah MK Kharmudai District Project Manager ka Basin, ki nongïalam katei ka Producer Group naduh u Bah Ribansing Nongbsap kum u President, Bistiful Jana Secretary, ki nongïalam shnong, bad kiwei kiwei ki riew rangbah.
Kum ban shu pynpaw ba katei ka kynhun ri bad pynmih sñiang ka dei kaba la sdang ka kynhun ki samla ha katei ka shnong hadien ka jingwan jong ka FOCUS ba kila lah ban lum ban lang ïaki nongri sñiaw ban thaw ïa katei ka kynhun bad ban ioh jingïarap ruh naka sorkar bad hapdeng ka jingtrei shitom ki samla kila nang kiew bad pynheh haka kam ri jingri haduh ba kila ioh nam ruh kum kawei naki Producer Group ba treikam tam haka thaiñ Bhoirymbong bala pynbna da u Myntri Rangbah ka jylla.
Naka liang u Bah MK Kharmudai kum u kongsan haba kren ha katei ka sngi u la ai mynsiem ïaki samla ba kin dang kiew shaphrang ha katei ka kam kaba ki trei ban long ruh ki nuksa sha kiwei pat ki khun samla ba kam dei tang ka kam sorkar kaba lah ban pynim ïaki khun samla ha kine ki sngi kyrduh kam ba mynta, hynrei ban ieng hala ki jong ki kjat ka long ka jingkyrmen bad ka jingai mynsiem ïa kiba bun ki samla kiba khlem kam khlem jam.
Jowai, Naiwieng 20 : Ki bor pynïaid jong ka Ramakrishna Mission Sohra hynnin ka sngi saitjaiñ kila ïoh ban plie paidbah ïa ka ‘Ramakrishna Mission Charitable Dispensary’ ha Jalaphet Bri-Sumer East Jaiñtia Hills, ha kane ka sngi lawan ban sakhi lang da ki nongshnong shnong ka thaiñ lem bad ki khynnah skul.
Hashwa kane la don ka jingïalang bad la ïoh ki kyntien pdiang na u Secretary ka Ramakrishna Mission Sohra bad la ai khublei kyrpang ïa u ma Manbha Lyngdoh uba long u rishot bah ban peit ïa ka bha ka miat jong ka Mission hapoh kine ki thaiñ jong ka Jaiñtia Hills.
Na ka liang u kongsan uba dei ruh u MDC ka thaiñ ma Krison Langstang ula ai ki kyntien ai khublei ïa ka jingwan jong kane ka Mission hapoh jong ka shnong bad ban buh syndon ïa kane ka jaka ai dawai ei ha ka liang ka jingkoit jingkhiah jong ki paidbah.
La ïoh ruh ka jingkren na u ma Manbha Lyngdoh uba long uwei na ki nongpeit ïa ka Mission hapoh Jaiñtia Hills, shuh shuh u ong ba ka jingwan kane ka Mission ka long shi bynta ban ai jingshakri ïa ki para briew kaba mut ka jingshakri ïa u Blei.
Ula ïathuh ba ka jingplie ïa kane ka jaka ai Dawai Dispensary kan long ka jingmyntoi kaba khraw namar yn ai makna ïa kiba wan shim dawai bad ka jingleh check-up na ki Doctor.
