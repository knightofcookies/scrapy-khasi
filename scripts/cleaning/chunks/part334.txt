Nongpoh, Risaw 10: Kum ka jingpynkhreh ïaka elekshon 2023 sha ka iing dorbar thaw aiñ ka jylla, ki 2 tylli ki seng riewlum ba kynthup ïaka Hill State Peoples Democratic Party (HSPDP) lem bad ka United Democratic Party (UDP) haka jingïalang kaba la long mynta la sngi ha Bhoirymbong kila shim ïaka rai ban thaw syndon da ka kynhun synrop bala tip kum ka Regional Democratic Alliance (RDA) ban pynkhreh ïaka elekshon 2023.
Kumba long haduh mynta ka party UDP bad HSPDP haduh mynta kam pat don kyrtong ha Umroi Constituency ban ïakhun naka bynta ka elekshon MLA ha u snem 2023 bad haduh mynta kim pat shim rai ban pynieng kyrtong lane ïano ba kin leit kyrshan ha ka elekshon ban wan na Umroi Constituency kaba dei ruh ka constituency bala mih khmat da u Bah George B Lyngdoh MLA jong ka Congress u ba la leit ban pynïasoh noh bad ka party AITC.
Ki nongkitkam bad ki nongïalam jong ka RDA bala jied ha katei ka sngi ki kynthup ïa u Bah Bah PB Sylliang, Vice Chairman-Bah Peter Madur, Secretary-Bah Ailong Pariat, Asst Secretary Bah Pynskhem Sun, Organising Secretary – Bah Lumlang Lamarai lem bad 30 ngut ki dkhot jong ka executive committee.
Lyngba katei ka jingïalang kila shim ruh ïaka rai ban lum da ka General Meeting jong ki nongkyrshan ha kine ki sngi ban wan, ban sa pynthikna syndon ïa u kyrtong ba kum ka kynhun synrop kan sa pynieng lane ban ai jingkyrshan ïa uno uno u kyrtong ha kane ka elekshon ban wan.
Shillong, Risaw 10 : U National General Secretary jong ka NPP bad Myntri sorkar ka jylla, James K Sangma ha ka sngi Nyngkong u la kyntu ïa ki nongïalam jong ka All India Trinamool Congress ba kin hap ban leh ‘homework’ bha ha shwa ba kin kynnoh ba ka party jong u kam shym lah ban pynbiang ïa ki jinglut jingsep por elekshon ha ka elekshon MLA 2018.
“Nga sngew ban ong ba ki dei ban leit bad leh homework bha shwa namar nga ngeit ba kan bha ïa kat ka kyrdan nongïalam jong ki ba kin da leh homework bha.
Namar khlem da tip bha ban shu kren kumto ka long ka jingkren bym i shongnia," u la ong haba kren bad ki lad pathai khubor.
Ïa katei ka jingkynthoh, u James u la kren hadien ba u National Spokeperson jong ka AITC, u Saket Gokhale u la kynnoh ba ka NPP ka la pynkhein ïa ka hukum jong ka Iing Bishar da ka jingbym lah jong ka ban pynbiang bad phah ïa ki jingkhein halor ki jinglut jingsep kiba ïadei bad ka elekshon MLA ha u 2018.
Hynrei haba ïadei bad kane, utei u heh NPPu la kyntait bad ong ba ka party ka la dep ban bud pyrkhing ïa ki kyndon kiba la buh da ka Election Commission of India (ECI).
“Ngi la tip ïa la ka jong ka kamram kum ka kynhun kaei kaba ngi dei ban leh bad kaei kaba ngim dei ban leh bad ngi da long husiar ruh halor kine baroh," u la bynrap shuh shuh.
Shillong, Risaw 10 : Ka sur Ka Bri U Hynniewtrep (KSKBUH) ka dawa ba ka sorkar ka dei ban aiti tohkit sha ka SBI halor ka jingshah siat iap u nongïalam ba rim ka seng HNLC u bah Cherishterfield Thangkhiew.
Halor kane ka jingdawa ka seng ka la phah da ka jingthoh sha u Myntri Rangbah ka jylla u Conrad K Sangma mynta ka sngi.
Ka Seng ka pan jingïarap noh na u Nongïalam ka Liang Pyrshah u Dr Mukul Sangma bad na ki 36 ngut ki MLA na Khasi bad Jaintia ba kin banjur ïa ka sorkar ban pyntreikam ïa kane ka jingdawa.
“Da kaba pynshong nongrim ha ka kaiphod jongka Commission u Nongbishar T.
Vaiphei,ngi dawa ba ka sorkar ka dei ban aiti noh mar mar ïa ka jingtohkit sha ka CBI khnang ban paw pyrthei lut kiba donkti ha ka jingsiat iap ïa u bah Cherishterfield Thangkhiew" ong ka KSKBUH.
La pynpaw ruh ba kat kum ka kaiphod jongka Commission la pynpaw ba lada ka jingthmu ka long ban kem im ïa ubriew hynrei ka rukom leh pat kam ïahap shuh ka long kaei kaei kaba sngewsih shisha.
Kane ka jingkynthoh ha ka kaiphod ka pynsuba jur ba ka don kaei re kaei sha lyndet ban pynleit ne dkhat noh ïaka jingim jong une u nongïalam ym ban kem im satia ïa u.
“ Kumta ngi sngewdonkam ban don da ka jingtohkit kaba bniah ban paw ki jinshisha baroh bad ban pynshitom kat kum ka aiñ ïa kito baroh kiba donkti" ong biang ka seng.
Hadien ka jingtohkit ba 9 bnai ka Commission ka la aiti ïa ka kaiphod sha ka sorkar.
Ha kane ka kaiphod la pynpaw shai ba ka jingpynkhreh ban leit khynra ka long kaba biang hynrei ka jingpyntreikam pat kam long kumba la plan namar ka duna palat bad la leh ruh hapdeng ka jingkyrkieh khlem da pyrkhat sani bha da kata ka Tactical Team-I.
Ka jingtohkit ruh ka la lap ba ka jingleit khynra ha ïing jong u bah Cherish ha ka 13.
8.
2021 ha ka por 3 baje ka long kaba khlem da pyrkhat sani bha bad la shu pyndonkam palat ïa ki bor pahara kaba la wanrah haduh ka jingiap ïa une u nongïalam.
Kumta ka KSKBUH ka lap kat kum ka kaiphod ba ka jingwan khynra ka long ka bym biang satia la shu leh kyrkieh bad pyndonkam palat ïa ki bor pahara bad halor kane ka nongrim ka dawa ba dei ban aiti tohkit sha ka CBI khnang ba ki jingshisha kin paw lut bad ban pynshitom kat kum ka aiñ ïa kiba donkti ha katei ka kam.
Kham mynshwa ka sorkar ka ong ba ka dang ap ïa ka kaiphod jongka jingtohkit namar katba ym pat dep ka jingtohkit ym lah ban pynshitom ïano ïano ruh.
Hynrei haba la dep ïoh ïaka kaiphod ruh ka sorkar kam leh ei ei ka shu shong thiah thai halor ka kaiphod ban ïada ïa kito kiba donkti da kaba ai daw ban pan jubab shwa na ki ha ka jingshisha la dei ban shu leh beit da ka kam ym ban dang ïai pynslem shuh pynkut ka shithi na ka KSKBUH.
Shillong, Risaw 10 : Ka jingmih madan jong ki nongïalam Balang hapoh ka lama jong ka Khasi Jaintia Church Leaders Forum (KJCLF) ban pyrshah ïa ka ain khalai bad ruh ïa ka ishu Casino ha ka jylla, na ka liang u Myntri ka tnad Taxation, James K Sangma ha ka sngi Nyngkong u la pyntip ba un sa lum da ka jingïalang bad kitei ki nongïalam niam ban ïa kren sani halor katei ka mat.
“Kadei kaba donkam na ka bynta ka sorkar jylla ban sngap ïa kano kano ka jingsngewkhia kaba wan na ki kynhun kiba mihkhmat na ki Balang bapher bapher," ong u Myntri haba kren bad ki lad pathai khubor ha Meghalaya Secretariat.
Shuh shuh u la pyntip ruh ba lyngba katei ka jingkynduh lang bad ki nongïalam ba kin lah pat ban rai kumno ban leh.
Kumban shu kdew hangne, ka Khasi Jaintia Church Leaders Forum (KJCLF) ka la pynlong da ka jingïa duwai lang ban duwai kyrpang na bynta ka sorkar hadien ba kam shym la treh ban weng ne pynduh pyndam noh ïa ka aiñ ïakhalai ne ka Meghalaya Regulation of Gaming Act 2021 bad kumjuh ruh halor ka ishu casino.
Na ka liang ka Forum ka ieng beit ha ka nongrim ba kin don bun ki jingjïa bym itynnad kiban mih na ka jingdon jong kitei ki ktem khalai bad dei halor kane ka kyntu ïa baroh ki nongïalam jong ki balang, ki kynhun bapher bapher ban ieng tylli lang na ka bynta ban dawa khang beit ïa ki ktem khalai casino kiba thmu ban pynieng ha ka jylla.
Shillong, Risaw 10 : Ki nongtrei kontrak jong ka MeECL hapoh ka lama MeECL Progressive Workers Union (MPWU) kila sdang biang mynta ka sngi ïa ka jingïakhih kaba shi kynta ka ban bteng haduh ka Sngi Thohdieng ban pynpaw ïa ka jingdawa ba ka MeECL ka dei ban ithuh noh ïa ki nongtrei ba la trei slem kum ki nongtrei ba pura.
Ha ka 17 tarik pat ki la rai ban tur bad ïaid paidbah sha Secretariat na Lumjingshai ka ophis treikam jongka MeECL.
Ka kong Anjelina Hynniewta General Secretary ka seng ka la ïathuh ba ha kine ki sngi ki la sangeh ïa ka jingïakhih jong ki namar ba ka don noh ka jingleh niam puja bad mynta kane ka jingleh naim kala kut bad ki sdang biang ïa kane ka jingïakhih shikynta ha ka por bam ja ha khmat ophis jong ka Power House kaba don ha pyrshah ka secretariat.
La ïathuh ba ha ka 17 tarik mynta u bnai, kata ha ka sngi nyngkong ban wan baroh ki nongtrei kontrak ka MeECL na kane ka jylla Meghalaya kin shim shuti lut haka tei ka sngi ba kin ïoh ban ïa shim bynta ha ka jingïaid paidbah na Lumjignshai ka ophis treikam kaba ha khlieh duh sha ophis jong ka Power House sha Secretariat.
La ong ba lada ka sorkar kam sngap ïa kane ka jingdawa hadien ka jingïaid paidbah kin sa shim da kiwei ki lat jingïakhih ïa kaba kim pat lah ban ïathuh lypa mynta.
Ka jingïaid paidbah ban long ha ka 17/10/2022 kan long da baroh ki nongtrei kontrak ka MeECL kiba don ha kane ka jylla Meghalya.
U bah Arju Dkhar u wei na ki nongkit kam ha ka seng ki ophisar ka MeECL u la ong ba kane ka jingïakren ban ithuh noh ïa ki nongtrei kontrak kum ki nongtrei ba pura ka long naduh u snem 2018 bad ha katei ka jingïakren la thoh ha ka jingïakren ba kito kiba la trei 15 snem yn ithuh noh ïa ki kum ki nongtrei ba pura ka MeECL.
U Bah Dkhar la ong ba ki nongtrei kontrak ki don 1700 ngut tam bad kane ka jingïakhuh kan kynthup ruh ïa ki Home Guard, kane ka jingïakren ruh kala shu jah, halor ka jingong ba dang hap ban peit ïa ki kydon aiñ, kane ka dei ka jingai daw, lada ka don ka mon ka sorkar ka leh ban leh.
Haba ïa dei bad ka jnglut jignsep la ong ba kan nym ktah palat namar ka jingithuh kum ki nongtrei ba pura kam dei ha ka juh ka por hynrei ka dei tang ïa kito kiba la kynjoh sha ka 15 snem.
La ong ba ka jingduhnong jong ka MeECL ka dei namar ba ïa ka bor ding kaba ki thied ha ka jaka ban phah sha ki jaka ban ïoh nong la phah sha ki jaka ban duhnong.
Shillong, Risaw 10: Ki Khasi ba shong ba sah ha ri Bilat, ki la ïashim bynta da ki sur jingrwai bad shad tynrai ha ka Prokran pyni Kolshor ba la pynlong da ka Women of North East Support Network (WNESN) ha United Kingdom, kaba la long ha ka 7 tarik mynta u bnai ha nongbah London.
Ka kyrwoh ba la phah da u Dr.
Bremly WB Lyngdoh, ka ïathuh ba kane kadei ka prokram ban pyni ïa ka kolshor jong ki jaidbynriew bapher bapher jong ka thaiñ shatei lammihngi kiba sah ha ri Bilat bad la pynlong ryngkat ka jingïatreilang bad ka Nehru Centre, London.
Ïa ka Women of North East Support Network la seng ha ka snem 2020 ha ka por jong ka jingpang khlam COVID 19 da ka jingthmu ban wanrah ïa ka jingïatreilang jong ki jaidbynriew na kane ka thaiñ.
Na ka liang ki Khasi ki la pyni da ka jingshad tynrai ba la tip kum ka Shad Shohkba bad kumjuh ruh da ka jingrwai Sier Lapalang.
Nangta na ka liang ki paid Khasi kiba shong ha nongbah London, ki la pynpaw ka jingsngewkmen ban ïashim bynta ha ka prokram pyni kolshor kaba kum kane, namar ba ki ïoh ïa ka lad ban pyni ïa la ka jong ka Kolshor sha ka pyrthei, namar ba ka Kolshor u Khasi ka long kaba riewspah bha.
Ha kane ka Prokram la ïadonlang ruh u  High Commissioner jong ka India ha Bilat, u Vikram Doraiswami bad u Deputy Director jong ka Nehru Centre, u Sanjay K.
Sharma.
Nalor kane ka jingpyni Kolshor mynta ka sngi, la sdang ruh sa ka Exhibition ka ban pynkut ha ka 14 tarik mynta u bnai.
Shillong, Risaw 11 : Ka kynhun jong ka Meghalaya ka la shah rem noh da 28 ron ha ka Hyderabad ha ka jingïakhun sdang jong ka Senior Women’s T20 Trophy kaba long ha Bangalore hynne ka sngi.
Haba phai sha ka jingïakhun, ka Meghalaya ka la jop ïa ka jingkynting pisa bad jied ban kawang bol nyngkong bad lah ban ai kamai tang 92 ron la 7 wiket.
Hynrei na ka daw ka jingthut ka marïang ïa ka jingïakhun la hap ban pynlyngkot noh sha ka 17 over shilliang.
Ha kane ka sngi, ka Debasmita Dutta kaba dei ruh ka kapten jong ka Meghalaya ka la ïoh ban khur ar wiket da ki 22 ron, katba ka Riticia Nongbet, ka Sejal Raut bad ka Ajima Sangma ki la ïoh ban khur mar shi wiket.
Haba beh ïa ka thong, ka Meghalaya ka la shah pynsyier naduh ba sdang da kaba duh shwa ar wiket mar ïa sdang jong ki ar tylli ki over.
Hynrei dei lyngba ka jingïalehkai bha ki arngut ki nongïalehkai ba wan ïalehkai na ka Meghalaya, kata ka Vaincy Chaudhury (20 ron) bad ka Anita Lodhi (11 ron) kaba la ïarap ïa ka Meghalaya ban pynneh ïa ka jingkamai lang kaba 27 ron ha ka wiket kaba lai.
Nalor jong ki, ka jingïalehkai bha da ka Dutta (10 ron) bad ka Ajima (10 ron not out) ka la pynlong ïa ka kynhun ban kiew stet ka jingkamai ron tangba ki khlem lah satia pat ban poi sha ka thong ba la buh ban jop.
Ka Meghalaya mynta ka hap pat ban ïakhun pyrshah ïa ka Tripura la shai ka sngi.
Ha ka jingïakhun sdang ka Tripura ka la ïoh ban pynliem noh ïa ka Nagaland da ki 48 ron hynne ka sngi.
Ka kynhun ïalehkai jong ka Meghalaya ka kynthup ïa ka Debasmita Dutta, Ajima Sangma, Rubi Chettri, Riticia Nongbet, Rebeldalis Syiemlieh, Daiaka E Warjri, Sildamicresha Marbaniang, Avril K Syiem, Eiffelene K Nongkynrih, Neha Hajong, Solina Jaba, Mansi Anand, Vaincy Chaudhary (guest player), Anita Lodhi (guest player), Sejal Raut (guest player)Ki prokram ïakhun jong ka Meghalaya ki long 12tarik pyrshah ïa ka Tripura, 13tarik bad ka Andhra Pradesh, 16 bad ka Odisha, 18tarik bad ka Nagaland, 20tarik bad ka Mizoram bad 22tarik pat bad ka Uttar Pradesh.
Nongstoiñ, Risaw 11: Ka kynhun ïalehkai jong ka Mawlarshong Sports Club, ka la ïoh ban rah ïa ka nam kum ka lahduh ha ka lympung ïalehkai football jong ka 1st Division ka Nongstoiñ District Sports Association ïa kaba la tip ruh kum ka NDSA Premier League Football Tournament 2022.
Ka nam jop sha ka Mawlarshong SC ka la jia long hadien ba ka la lah ban pynliem khlem jingeh ïa ka Tiehrit SC da 5 kol la 1 ha ka final kaba la long hynne ka sngi ha madan ïalehkai ha Mawkadiang, Nongstoiñ.
Ha kane ka lympung, ïa ka nam man of the match la ïoh ban khur da u Shelblikstar K.
Shilot na ka Mawlarshong, best Goalkeeper sha u Teibor Lyngkhoi na ka Mawlarshong, Emerging player u Wankerlang Lyngkhoi na ka Tiehsaw Pengkyllut, ha ka Top Scorer ki don ar ngut u Everest na ka New Nongstoiñ bad u Balming Lyngkhoi na ka Mawlarshong, katba ïa ka nam best player la ïoh ban khur da u Balming Lyngkhoi na ka Mawlarshong SC.
Ha kane ka lympung final la donlang ruh da u Bah Macmillan Kharbani kum u kongsan, ha kaba u la shim ruh ïa ka bynta ban sam ïa ki khusnam sha ka kynhun ba rah ïa ka nam lahduh bad kumjuh ruh ïa kitei ki khusam bapher bapher.
Shillong, Risaw 11 : Ka kynhun ïalehkai jong ka Meghalaya ka la ïoh ban pynliem haduh phra wiket ïa ka Jammu & Kashmir ha ka jingïakhun sdang jong ka Syed Mushtaq Ali Trophy T20 Tournament kaba long ha Mohali hynne ka sngi.
Ïa ka jingïakhun ha katei ka sngi la hap ban pynïakhuh da mar 9 over na ka daw ka jingpynthut ki bor ka mariang ha kaba ka Meghalaya ka la jied ban kawang nyngkong.
Haba beh ïa ka thong kaba 82 ron ban jop, ka Meghalaya ka la duh noh ïa u Raj Biswa khlem ïoh kamai ron bad u Chiraq pat da tang ar ron.
Hynrei dei hadien ka jingwan jong u Punit Singh Bisht u wei na ki nongïalehkai ba wan ïarap ïa ka kynhun ba ka Meghalaya ba ka jingïakhun ka la nang itynnad shuh shuh namar u ïoh ban kamai haduh 51 ron na ki 23 ball.
Ym tang katta, utei u rangïalehkai u la ïoh ruh ban khyrwit haduh hynriew tylli ki saw ron bad ar tylli ki hynriew ron da kaba ïalehkai lang bad u Lerry Sangma uba la neh ban kamai haduh 23 ron na ki 13 tylli ki boll kynthup ïa ar tylli ki saw ron bad kawei ka hynriew ron.
Dei lyngba ka jingïalehkai bha jong kitei ki arngut ba ki la lah ban kamai lang haduh 59 ron.
Shwa kane, ka kynhun jong ka Jammu & Kashmir ka la ïoh ban kamai tang 81 ron da ki lai wiket ha kaba u Khurana, Dippu Ch Sangma bad u Abhishek Kumar ki la ïoh ban khur mar shi wiket.
Ka jingïakhun kaba bud na bynta ka Meghalya kan long pyrshah ïa ka Haryana lashai ka sngi.
Katei ka kynhun ka la ïoh ban pynliem da tang shi ron ïa ka Services hynne ka sngi.
Ka kynhun jong ka Meghalaya ki kynthup ia u Raj Biswa, Kishan Lyngdoh, Rohit Shah, Punit Singh Bisht (guest professional), Dippu Ch Sangma, Chirag Khurana (guest professional), Rajesh Bishnoi (guest professional), Lerry G Sangma, Yogesh Tiwari, Anish Charak, Kilco Marak, Abhishek Kumar, Riboklang Hynniewta, Swarajeet Das, Chengkam Sangma.
Hadien ba la dep ban ïakhun pyrshah ïa ka Haryana ha ka 12tarik, ka Meghalaya kan hap pat ban ïakhun pyrshah ïa ka Karnataka ha ka 14tarik, Maharashtra ha ka 16tarik, Services ha ka 18tarik, Arunachal Pradesh ha ka 20tarik bad Kerala pat ha ka 20tarik mynta u bnai.
Ka por ka la dei ïa ki paidbah nongshong shnong ka jylla ba kim dei satia ban shu shah pynbiej ha ki ktien jali jaum jong ki nongïalap elekshon hynrei ban da peit bad bishar bha kaei kaba u nongmihkhmat jong ki u la leh ha ki san snem ym dei eh tang na bynta ka jingmyntoi shimet jong ki hynrei na ka bynta ka jingmyntoi jong ka shnong ka thaw, ka thaiñ bad ha ka constituency hi baroh kawei.
Kane kadei ruh ka por ba ki kyrtong ki sdang ban mih pyrthei ryngkat ki kyntien kiba lah ban pynbiej ïa ki paidbah nongthep vote.
Lah ruh ban ong ba dei lyngba ka jingtbit jong ki kyrtong ba thymmai ba bun ki kyrtong ba rim ki khyllem noh lah ban ong ba dei namar ka jingbym lah jong ki ban ai jingkhein lane lah ruh ban dei ba kim ïa kotbor lane kim lah ruh trei ne pynhun ïa kaei kaba ki la kular ha ki paidbah ha ki san snem mynshwa.
Tad haduh mynta hi ka elekshon Meghalaya ka shongshit beit tang ha ki nongïalam jong kito ki party ne jong ki kyrtong bad ha kaba kut hi dei ma ki kiba tai ïa ka lawei jong ki nongthep vote.
Lada tbit ma ki ban pynkohnguh ïa ki paidbah, tang katta uto u kyrtong ba ki kyrshan u la jop bad lada kim trei bha ma ki tang katta hi ki la liem noh.
Dei ruh ha kum kane ka por ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki iing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaiing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tip ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na u nongmihkhmat kidei kiba dei hok shisha ban ïoh ne dei pynban da ki bahaiing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki bahaiing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Mawkyrwat, Risaw, 11: Ka District Mental Health Programme (DMHP), South West Khasi Hills District ha ryngkat ka jingiatrelang bad ka District Legal Services Authority (DLSA), South West Khasi Hills District mynta ka sngi ka la rakhe ïa ka World Mental Health Day 2022 ha ka 10 tarik u Risaw, halor ka phangpdeng ka “Make Mental Health and Well-being for all a global priority" ne “ban pynlong ïa ka koit ka khiah bad ka bha ka miat ha ka jingmut jingpyrkhat na bynta ïa baroh shi pyrthei ka ba donkam ne ban buh sha hakhmat na kiwei pat".
Ïa kane ka jingrakhe la pynlong ha shnong Ranikor kaba hap hapoh jong ka Ranikor Civil Sub Division, South West Khasi Hills District ha kaba ka kong E.
Shabong, Chief Judicial Magistrate ba dei ruh ka Secretary jong ka District Legal Services Authority (DLSA), South West Khasi Hills District ka la long kum ka kongsan ha ryngkat ka jingïadonlang jong u Dr.
F.
R.
Lartang, District Medical & Health Officer, South West Khasi Hills District bad u Dr.
T.
J Sangma, Medical Officer jong ka Ranikor CHC.
Ka kong E.
Shabong, Chief Judicial Magistrate ba dei ruh ka Secretary jong ka District Legal Services Authority (DLSA), South West Khasi Hills District haba kren ha ka jingïalang ka la batai halor ka Mental Health Care Act, 2017 bad kala batai ruh halor ki kyndon aiñ bapher bapher.
Ka la ong ruh ba kane ka kyndon aiñ ka trei na ka bynta ki kam ïada bad pynkyntiew ïa ka koit ka khiah, ka treikam ruh ha ka ban pynlong ïa ryngkat bad ym ban leh shiliang ha ka ban ai ki lad jingsumar kiba dei khamtam ha ka liang jong ka jingkoit jingkhiah ha ka jingmut jingpyrkhat.
Ka la batai ruh halor ka kyndon aiñ kaba 27 kaba ong, “ka hok ban ïoh jingïarap kaba ym donkam ban siew ha kaba ïa dei bad ki jingïasait-aiñ da ka ai jingthoh sha ka Mental Health Revenue Board.
Ka la ong ruh ba ki nongpang (Mentally ill Person) ki don ka hok ban ujor lada kim ïoh ïa ka jingsumar kaba biang, ki don ruh ka hok ban ïa im lang hapoh shnong ‘poh thaw khlem da shah kyntait ne i beiñ, ki don ruh ka hok ban ïoh pateng ïa ka spah ka phew bad ki jingdon jingem.
Ki don ruh ka hok ban ïoh ki lad jingïada lyngba ki dawai dashin, ka la ong.
Ka la kren ruh halor ka kyndon aiñ ba 115 kaba dei shaphang ka jingdkhat ïa la ka jong ka jingim lade ba kim dei shuh ban kheiñ ba ka dei ka jingleh pyrshah ïa ka aiñ bad ban pynduna ïa ka jingkynnoh than tang ïa u briew ba shah thombor ne ba shem jingeh hynrei dei.
“Ngi dei ban sngewthuh ba ki lah ban don ki daw ki ba pynlong ïa u ba un shim ïa ka jingim lane bad bunsien hi ka dei namr ba ki shah ktah ha ka jingpang ha ka jingmut jingpyrkhat", ka la bynrap.
U Dr.
F.
R.
Lartang pat u la pashad halor ka bynta jong ka jingshongkha khynnah ba kumno ka ktah ym tang ïa ka koit ka khiah ha ka met ka phad hynrei ka wanrah ruh ïa bun ki jingjynjar ne jingktah ha ka koit ka khiah jong ka jingmut jingpyrkhat.
U la ong ruh ba ki donkam shibun ki jingpynshai halor ka koit ka khiah kaba ïa dei bad ka jingmut jingpykhat namar bun na ngi ngim pat don bha ki jingshai halor kita ki jingpang kiba ïa dei bad ka jingmut jingpyrkhat, ki dak ki shin, ki daw, bad kumno ka ktah ïa ka jingim jong u briew.
U la ong ruh ba kum ki khynnah skul khamtam ki donkam ïa kata ka ‘School Mental Health’ namar bunsien ki khynnah skul ki shah ktah ha kane ka jingpang bad kim lah ban tehlakam ïa kita ki jingeh kiba ki ki shem ha ka jingim jong ki.
Lyngba jong kane ka skul Mental Health yn lah ban pynsngewthuh bad pynlong ïa ki khynnah ba kin khlaiñ ha ka bor kumno ban tehlakam lada ki shem ïa ki jingeh ha ki jingpule ne ha ka jingim khynnah jong ki.
Ha kajuh ka por u la batai ruh ha ka jingkordor jong ka koit ka khiah ha ka jingmut jingpyrkhat lada ki don ki koit ki khiah ha ka jingmut jingpyrkhat kin lah ban im ka jingim kaba bha bad ki lah ban ïaleh pyrshah ruh ïa ki jingeh.
Haba ong ba ngi koit ngi khiah ha ka jingmut jingpyrkhat kam shym mut ba ngim kynduh shuh ïa ki jingeh lane ngim don jingjynjar shuh hynrei ngin lah ban ïai shah bad ïaleh pyrshah ïa ki jingeh lada ki wan ha ka jingim.
Lada ki don ka jingkoit jingkhiah ba pura ha ka jingmut jingpyrkhat ngin lah ban ai ki jingai ba bha ïa ka ïing ka sem bad ka shnong ka thaw hi baroh kawei bad ngin don ruh ïa ka jingshaniah ha lade.
U Dr.
T.
J.
Sangma u la kren halor ka jingdon kam ïa ka jingbiang bad jingbha ha ka bor jingmut jingpyrkhat.
Ha ka imlang sahlang jong ngi bun ngim pat sngewthuh bad shimkhia halor ka jingkyrpang bad jingdonkam jong ka koit ka khiah ha ka jingmut jingpyrkhat bad lada ngi lap ïa ki ba don ka jingpang ha ka jingmut jingpyrkhat bunsien ngi kiar bad i beiñ bad kheiñ ba ki dei kiba leh kam sniew.
Namarkata, kum ki nongshong shnong ki dei ban sngewthuh ba kim dei ban peit shiliang ne leh shilliang ïa kum kine ki briew ba don kane ka jingpang hynrei ki dei ban long kiba kloi ban ïarap.
Na ka liang ka kong B.
Snaitang, Psychitric Nurse, District Mental Health Programme (DMHP) ka la kren ki kyntien pdiang sngewbha bad batai ruh halor ka phangpdeng jong kane ka program ka ba dei “Make mental health and well-being for all a global priority" kaba mut, “ban pynlong ïa ka koit ka khiah bad ka bha ka miat ha ka jingmut jingpyrkhat na bynta ïa baroh shi pyrthei ka ba donkam ne ban buh sha hakhmat na kiwei pat".
Ka lah pynshai ruh halor ki jingpang ha ka jingmut jingpyrkhat.
Katkum ka WHO, ba palat ïa ka 7 lak ngut ki briew kiba dkhat noh ïa ka jingim na ka daw jong ka jingkhuslai ne sngewsih sha ba palat.
Kaba kyrpang mynta ka long ban ai jingshai paidbah halor ki ‘Mental Health Issues’ ha baroh shi pyrthei bad ban ai mynsiem ïa baroh ba kyrshan ïa ka koit ka khiah ha ka jingmut jingpyrkhat.
Ha kane ka sngi ka la don ruh ki jingpynbyrngia ba kynthup ïa ka jingrwai kaba ong “Ka jingkoit jingkhiah ka long ka spah" ba la shna hi da u bah B.
Lyngdoh Marshillong uba dei u Ward Assistant, District Mental Health Programme, (DMHP) bad la rwai da ka DMHP Team.
Ka don ruh ka jingphawar na ka ophis jong ka District Legal services Authority (DLSA), South West Khasi Hills District.
La pynïaid ïa kane ka program da ka kong N.
Marbaniang, Monitoring and Evaluation officer, District Mental Health Programme (DMHP).
Nongstoiñ, Risaw, 11: Ka training ba ar taiew jong ka APPDA Mitra Volunteer phase ba 3, kaba hap hapoh ka APPDA Mitra Scheme jong ka National Disaster Management Authority (NDMA), la plie mynta ka sngi ka 11 tarik bnai risaw 2022 ha Nongstoiñ College, da u bah M Diengdoh MCS ADC West Khasi Hills District, Nongstoiñ.
Ïa kane ka training la pynlong da ka District Disaster Management Authority Nongstoiñ bad ha kane ka sngi plie, ïa don ryngkat lang da u bah P.
Marbaniang (Retd) Deputy Director DIPR kum u resource person, Deputy Controller Civil Defence & Home Guards bah W Nonglang, bah J Mawthoh DDMO, DDMA, Nongstoiñ bad Dr Mrs I Mawthoh Principal Nongstoiñ College.
Ha kane ka training la wan ban ïa shim bynta da ki Volunteer ka NSS bad NYK jong ka Nongstoiñ College bad St Francis Diesis College Siejlieh.
Haba ai jingkren u bah M.
Diengdoh u la ong ba ka Jylla Meghalaya ka ïakynduh ïa shibun ki jinglyngshop ka mariang, kumta ki nongïalam shnong ki volunteer shnong ki dei kiba nyngkong eh ban don ka jingkitkhlieh haba ïa kynduh ïa kine ki bor lynshop ka mariang.
U la ong ruh ba ki samla pule ki donkam bha ïa ka training, khnang ba kin lah ban pynïar shuh shuh ban hikai lem ïa ki paidbah ha la ki shnong ki thaw jong ki.
U la kyntu ban wan tista bad pynleit jingmut bha ha kane ka training kaba ar taiew lynter, khnang ban ïoh ïa ki jingmyntoi bad ban ïada lada wan kino kino ki bor lynshop jong ka mariang.
U la pynkynmaw ban bud ryntih bha ïa ki SOPs ne jingbthah bad ki jinghikai ba manla ka por haba wan kano kano ka jinglynshop.
Kiwei kiba la ai jingkren ki long u bah W.
Nonglang, Deputy Controller, Civil Defence & Home Guard Nongstoiñ ba la pynïaid ïa ka programme, bah P.
Marbaniang, Dr Mrs I Mawthoh bad bah J Mawthoh.
Jowai, Risaw 11: Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha Kiang Nangbah Stadium Dongmihsngi, Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi ka kynhun ïalehkai jong ka Mukhla Raij SC kala lah ban pynliem da 1-0 kol ïa ka Evergreen Mukhla SC, ïa katei ka shikol na ka Mukhla Raij SC la thep ha ka jingïakhun jong ka kylla step da u rangïalehkai jong ka u Joydeep Bamon haka minit ba 10.
Lyngka kane ka shikol kala neh haduh ba kut jong ka jingïalehkai ha kaba ka Mukhla Raij SC kala jop noh tang da shikol.
Ka jingïakhun lashai ka sngi 12 tarik kan long hadpeng ka Dulong SC pyrshah ïa ka Chutwakhu SC ha ka por 2 baje shiteng nohphai sngi.
Mawsynram, Risaw, 11: Ka Joint Action Committee (JAC) kaba kynthup ïa ki saw tylli ki Sengbhalang jong ka Sawsymper kata ka KSU, FKJGP, HYC bad HUAM hynne ka sngi ka 11 tarik u Risaw, 2022 ki la leit sha Mawsynram Police Station, East Khasi Hills District hadien ka jingshah ujor ehjahar ha u Syiem ka Hima Maharam.
Ka jingleit jong ki nongïalam ka JAC hapoh Mawsynram Police Station, East Khasi Hills District ka dei hadien ka jingleit ban jurip jong ki ïa kawei ka karkhana maw ha Umnongrim, Wahmawpat kaba long hadien ba ka ophis jong u Syiem ka Hima Maharam Syiemship ka la pynmih biang ïa kawei ka hukum ha ka 31 tarik u Nailar, 2022 ban khrong khajna ïa ki kali kit maw hapoh ka Raid Sawsymper.
Ha ka jingshah ujor ehjahar katkum ka jingïathuh ki nongïalam ka JAC ka long na ka bynta ki lai ngut kiba la ai jingkren ha ka sngi ba ki leit ban jurip jong ki ïa kawei ka karkhana maw bad khang ïa u nongan lum khajna ba um bit da lei lei ban wan khrong namar ha ka soskular kaba la ïateh da ki ‘riew rangbah ka Raid Sawsymper bad u Syiem Bamonsing ha ka snem 1944 kaba la ong, “U Syiem ka Hima Maharam u la lah ban synshar tang ïa ki khlieh briew katba ïa ka khyndew ka shyiap yn synshar hi da ka Raid Sawsymper".
Hadien ka jingleit ïa kynduh hapoh Mawsyn-ram Police Station, u bah Gilbert Kharraswai, Chair-man jong ka Joint Action Committee (JAC) haba kren ha ki lad pathai khubor u la ong ba hadien ba u Syiem ka Hima Maha-ram u la phah ïa ka jingpynbna ne notice ba kan don ka jingkhrong khajna na ki karkhana tylliat maw ha Umnongrim, Wahmawpat na ka liang ka JAC ki la ïashong kyrkhih ïa ka jingïalang ban ïa pyrkhat.
Hadien kata, dei ha ka 19 tarik u ‘Nailur, 2022 ki la leit ban jurip ïa katei ka karkhana tylliat maw bad ïa kynduh ruh ïa ki trai bad da lei lei kin nym ai lad ïa kane ka bynta ba u Syiem u la bthah ban siew ïa kata ka khajna bad ha kato ka sngi ki la maham ruh ïa u nongkhrong ba la buh da u Syiem ba um bit da lei lei ban wan khrong namar haduh mynta kane ka jaka ka dei hapoh ka jingpeit jong ka Raid Sawsymper bad ym ju don hi ruh kata ka jingsiew khajna.
U la ong ruh ba hadien kata ka jingleit, ki nongïalam jong ka JAC ki la shah khot pynban ha ki bor pulit hapoh ka Mawsynram Police Station ha kaba mynta ka sngi ka 11 tarik u Risaw, 2022 ki la leit bad lap ba ka don ka jingshah ujor na u Syiem ïa ki lai ngut ki nongïalam kiba la ai jingkren ha ka 19 tarik u ‘Nailur, 2022 bad la pynngat ruh ïa ki ha ka kyndon aiñ kaba 41(a) CrPC.
Namarkata, halor kane ka jingleh jong u Syiem, kum ka JAC da kawei ka sur ka pynpaw ka jingpynrem ïa kane ka bynta bad jingleh khawpud jong u Syiem bad kumjuh ruh kane ka jingleh jong u Syiem ka thmu ruh ban pyntiengkoh tympan ïa ki.
“Da kaba shai ka JAC ka phah ka khubor sha u Syiem ba phi lah pyntien katba phi pyntien, phi byrngem katba phi byrngem, phin ai ïa ngi katno tylli ki jingujor ne ki ehjahar, na liang jong ngi wat uwei u ‘ñiuh mat ruh un nym khih", ong u bah u bah Gilbert Kharraswai, Chairman jong ka JAC namar kum ka JAC ka ïeng beit ha ka nongrim kaba skhem.
U bah Gilbert Kharraswai, Chairman jong ka Joint Action Committee (JAC) u la bynrap shuh shuh ba kawei pat ka khubor sha u Syiem ka long ba kum ki nongïalam kim dei ki khawpud ha kaba nangne shakhmat lada u Syiem u dang pynkhluid ki ruh ki khluid, katba u dang pynshit ki ruh kin dang shit namar kum ki nongïalam shiliang ka kjat ha surok bad shiliang pat ha phatok.
Ha kane ka sngi la ïoh ruh ka jingkren na u Runningstar Kharbani, dkhot jong ka Joint Action Committee (JAC) ha ryngkat ka jingsynlang ruh da kiwei pat ki nongïalam jong ki saw tylli ki Sengbhalang jong ka Sawsymper kata ka KSU, FKJGP, HYC bad HUAM.
Nongstoiñ, Risaw, 11: Ka dei ka sien ba nyngkong ha ka history jong ka United Democratic Party ha Nongstoiñ constituency, ba wat la ka election ka dang shim por sa kumba saw bnai tam, hynrei da ki spah ngut ki longkmie kiba dei na kiwei pat ki party kum na ka HSPDP, NPP bad Congress ki la wan ban pynïasoh sha ka UDP mynta ka sngi hatmajai ka 11 tarik Risaw.
Ka sur na ki nongkyrshan hi ka long ba u soh u la nang ih bad kyrmen skhem ruh ba un dang thiang ngai ha ka risol elekshon MLA 2023.
Lah ban pynkynmaw ba dang ha u bnai ba la dep, ki nongïalam jong ka UDP ki la pynlong ka jingïakynduh lang bad ki la rai ban pynïeng ïa u bah Pullstar Nongsiej kum u kyrtong u ban ïa iareng ha ka election ban wan kaban long ha u 2023.
Kaba phylla ka long ba naduh ba ki paitbah ki la bna wer wer ba u bah Pullstar Nongsiej u ba dei u para ar kmie jong u bah L.
G.
Nongsiej MDC barim ka Nongstoiñ, ki paitbah ki la ïakhih khohreh bad phai khmat sha ka UDP wat la kim pat ithuh satia ïa u kyrtong.
Dei tad hadien ba ka party ka la jied ïa u kum u President jong ka Nongstoiñ constituency bad ki la pynthikna ba un ïa aireng ha ka election ban wan, kumta ki longkmie bad ki paitbah na man la ki shnong bad ki jaka hapoh ka constituency, ki la ïa kmen bad ki la leit ban rung syndon sha ka party na ka bynta ban ai ka jingkyrshan ba pura bad ban trei shitom ban pynpoi sha ka thong.
Hynne ka sngi ki longkmie ki la leit ban pynïasoh sha ka party bad ki la jied ïa ki nongkitkam jong ka Womens wing Nongstoiñ Circle bad la pynlong ïa ka jingïalang mynta ka sngi ha MECOFED hall New Nongstoiñ, na ka bynta ban pynskhem ïa ki bad ban pdiang burom ïa ki ba la wan ban pynïasoh sha ka party.
Shuwa ban pynskhem ïa ki nongkitkam la pynlong ïa ka jingïalang ha kaba la pynïaid da u bah Bring Kharbani President ka UDP West Khasi Hills District.
Na ka liang u bah Denes Parïong u pulit ophisar ba la shong thait, haba ai jingkren ha kane ka sngi u la ong ba ha shuwa u snem 2018 ki paitbah jong ka Nongstoiñ constituency kumjuh ruh ha West Khasi Hills District ki im suk im saiñ ka kami kajih ka kiew sted, ka ïoh ka kot ka biang ki ophisar sorkar kim ju shah pyndik hano hano.
Hynrei, kaba sngewsih ka long ba naduh u snem 2018 haduh mynta, ki paitbah hapoh ka District bad ha Nongstoiñ constituency, ki ïakynduh shibun ki jingeh khamtam ki samla ki don hapdeng ka jinglynga mynsiem ka bym lah ban bati naduh ka ioh kam ioh jam bad kiwei kiwei kaba la jur haduh katta katta.
U bah Pullstar Nongiej kyrtong jong ka party haba ai jingkren, u la ong ba ka jingwan pynïasoh jong ki longkmie kum ki nongkyrshan jong ka party, ka la nang ai mynsiem shuh shuh ïa ka party ha ki liang baroh.
U la ong ba ha ki snem ba mynshuwa ka UDP ka burom ïa u (L) Maieit Hopingstone, namar u dei u riew khraw jong ka Jaitbynriew bad kam pat kwah eh ban pynïaleh election da ki kyrtong kiba khlaiñ, hynrei ka ju ïatreilang na ka bynta ban ai jingkyrshan bad ban pynjop ïa u.
U la ong ba ha kane ka kynti pat namar ba ki paitbah ki la mad shibun ki jingeh na ka daw jong ka jingshah ïalam ha ki National Party, ka UDP kam banse ban pynibor noh, khnang ban lait na ki National Party bad ba kin ym ïoh lad shuh ban lehmon kumba ka long ha kane ka kynti ba mynta.
Ki nongkitkam jong ka UDP Womens wing Nongstoiñ Circle ki long President kong A.
Kharsyntiew, Secretary kong Aikmenhun Syiem Joint secretary kong Nabaker Nongsiej, kong E.
Marshra bad Kong P.
Lyngdoh, Treasurer kong C.
Nongsiej, Organier kong kong W.
Nongsiej, kong P.
Dkhar, Kong M.
Lyngdoh, kong S,Syiemlieh, kong B.
Syiemïong, kong A.
Syiem, kong kong Olmeba Nongrang bad kong Medalin Lyngdoh.
Nongpoh, Risaw 11: Shibynta ban pynshai halor ka thong jong ka sorkar lyngba ka Pradhan Mantri TB Mukt Bharat Abhiyan (PMTBMBA) ban rat diengkhong ïaka jingpang Tuberculosis (TB) haka ri India baroh kawei, ba ki paidbah kin don bynta lang kumno ban ïarap ïa kito kiba ioh ïa katei ka jingpang, ka ophis jong ka District Tuberculosis Officer, Ri-Bhoi District mynta ka sngi kala pynlong ïaka prokram ba kyrpang ban pynsngewthuh paidbah halor katei ka thong jong ka sorkar lyngba ka PMTBMBA haka jingïalang kaba la long mynta ka sngi ha Conference Hall jong ka ophis u Deputy Commissioner ka Ri-Bhoi District.
Kum ban shu pynpaw ba katei ka PMTBMBA ka dei thong jong ka sorkar kmie bala wanrah shakhmat naka bynta ban ïarap ïa kiba pang TB bad khamtam ba ki nongshong shnong ka Ri India kin don bynta lang naduh ki nongmihkhmat, ki ophisar, ki nongbei pisa kiba heh sha kito kiba ioh ïa katei ka jingpang, ïa kaba la plie paidbah da ka President jong ka Ri India ka Drupadi Murmu haka 9 tarik Nailar 2022.
La sakhi ruh ha katei ka sngi da ka jingdonlang u Bah Sosthenes Sohtun MLA ka Jirang, Bah R Kharbihkhiew ADC, u Dr.
M Mawrie State Tuberculosis Officer, ka Dr.
E Kalwing District Tuberculosis Officer, ka Dr.
MN Marak M&HO Governor House bad kiwei kiwei ki ophisar naka tnad ka koit ka khiah.
Ha katei ka sngi naka liang u Bah Sothenes Sohtun MLA ka Jirang u la pynbna ruh ba un ai jingïarap kumba 10 hajar ka pisa man u bnai kumba 3 snem lynter naka bynta 10 ngut ki nongpang TB ha Jirang Constiteuncy kum ka jingtynrong lem bad ai mynsiem ïa kiwei ban mih shakhmat naka bynta ki jingïarap ïa kiba pang TB.
Haba kren ha katei ka sngi naka liang u Dr.
M Mawrie State Tuberculosis Officer u la ong ba ka Ri India ka dei kaba bun tam kiba ioh ïaka jingpang TB napdeng ki ri ka pyrthei bad kumba long mynta ka jylla Meghalaya ka don haduh 3054 ngut, bad 253 ngut ki dei ha Ri-Bhoi District kiba ioh ïa katei ka jingpang bad kiba dang don hapdeng ka jingsumar.
U la ong ruh ba ka daw ba ka sorkar India kala wanrah ïa katei ka prokram ka long ban pynduhjait ïa ka jingpang TB ha u snem 2025, ba ki paidbah ki lah ban don bynta lang kumno ban ïarap ïa kiba pang TB ïa kaba la plie paidbah haka 9 tarik Nailar da ka President ka Ri India kumba kam long kaba suk ban pynduhjait ïa katei ka jingpang, bad lyngba katei ka prokram la khot sngewbha ïaki nongshong shnong ka Ri India khamtam kiba don ka lad ka lynti naduh ki kompani bapher bapher, ki nongmihkhmat bad ki riew shimet kiba don ka mon ki lah ban mih shakhmat ban ïarap ïaki nongpang TB.
“Hooid ka sorkar India kala pyrshang ban ïarap ïakiba pang TB da kaba ai ruh 500 tyngka man u bnai sha kito kiba ioh ïa katei ka jingpang, hynrei kane kam pat biang na kata ka daw ka sorkar kala shim sa kane ka sienjam ryngkat ka jingthmu ban pynïajan sha kiba pang TB ba kim dei ban shah ibeiñ lane ba ki paidbah kin don ka jingsngewpher ban ibeiñ ïaki, namar ym don kynroh ba lah ban khang ïa katei ka jingpang bad baroh ki lah ban ioh ïaka" la ong u Dr.
M Mawrie da kaba bynrap ruh wat kito kiba ioh ïa katei ka jingpang kim dei ban lehraiñ hynrei ban mih shakhmat ban leit sha ki jaka sumar naka bynta ka jingkoit namar lada ki paidbah ki lehraiñ kan dang wanrah shuh shuh ka jingsniew ban pynphriang ïa katei ka jingpang.
U la ong ruh ba ki paidbah kiba kwah ban ïarap ïa kiba pang TB ki lah ban register ïalade lyngba ka Ni-Kshay kaba dei ka web portal bala shna kyrpang, bad ki lah ban pyndap ïaki kyrteng bad ki jingdonkam ban long kum uwei naki nongïarap, ha kaba ki nongtrei ka tnad TB kin sa phone ïaki bad kin sa batai halor katei ka prokram bad katno ngut ki kwah ban ïarap, bala buh por la kumno kumno 6 bnai shaneng haduh 3 snem ba ki paidbah ki lah ban ïarap ïaki nongpang.
Namarkata naka u Dr M Mawrie bad ka Dr.
E Kalwing kila khot shakhmat ïaki paidbah bad kiba don ka mon ban mih shakhmat ban ai ka jingïatreilang namar tang ka jingïatreilang yn sa lah ban rat diengkhong ïa katei ka jingpang kumba la buh thong da ka sorkar.
Nongpoh, Risaw 11: Ban lum ban lang ïa kito ki ba don ka jingduna ha ka dkhot met ba hap hapoh ka Jirang Block, ka ophis ka District Social Welfare Officer Ri Bhoi ha ka 7 tarik u Risaw ka la pynlong da ka jingïakynduh lang kito kiba don ka jingduna ha ki dkhot met na ki shnong kiba hap hapoh ka Jirang Block ha Ri Bhoi District.
Ïa kane ka jingïakynduh lang la pynlong ha ka shnong Patharkhmah ha kaba la wan shim bynta na kylleng ki shnong jong ka Jirang Block na ka bynta ban jied ne bishar bniah ïa kito kiba don ka jingduna ha ka dkhot met khang ba kin ioh ïa ka jingithuh da ka sorkar na ka bynta ban ioh ïa ki lad jingïarap kumba la mang da ka sorkar.
Ha kane ka jingïakynduh lang (Assessment camp) la don lang ruh naduh u MLA ka Jirang, u Bah Sosthnes Sohtun, bad la don ryngkat ruh ka Kong E.
Kharshandy, District Social Welfare Officer ka Ri Bhoi, Dr Sutnga, Orthopaedic, Dr.
X Marak, ENT bad kiwei kiwei nalor kito ki khynnah ba don jingduna haka dkhot met.
Ïa kane ka jingïakynduh lang kiba don jingduna ha ka dkot met la kyrshan da ka State Resource Centre for Disability Affairs, (SRCDA) Civil Hospital ShillongKa jingthmu ba la pynlong ïa kane ka jingïakynduh lang kiba duna dkhot met ka long ban ioh ïa ka jingbishar bniah halor ka bynta ba ki long kita kiba duna dkhot met bad ban ioh rung ha katei ka kyndan kiba duna dkhot met la bishar bniah bha da ka Trained Community-Based Rehabilitation Worker (CBRW) 27 ngut la ioh ban pynrung kyrteng ha ka bhah kito kiba don jingduna ha ka kdhot met hadien ba la bishar bniah ïa ki bad lyngba jong kane ka sngi la ioh ruh ban pynrung kyteng ban ioh ïa u Aadhar Number.
Nongpoh, Risaw 11: Ka Harlibagan FC kala long ka lahduh haka lympung ïalehkai phutbol Independence Cup bala pynlong da ka All India Trinamool Congress Jirang Block hadien ba kala lah ban pynliem ïaka MMYC haka jingïakhun phainal kaba la long mynta ka sngi ha madan ïalehkai ka shnong Harlibagan.
Hakane ka sngi la wan ban pynhap pyrda ïa kane ka lympung ïalehkai da u James.
S.
Lyngdoh State Vice President ka TMC, Sunmoon Marak kyrtong jong ka TMC na Jirang Constituency, Bah Khrawbok Mannar Youth President ka Jirang Block bad ki wei ki riew Rangbah bad ki long kmie jong ka party.
Haba phai sha ka jing ïakhun phainal ha katei ka sngi hapdeng ka Harlibagan FC pyrshah ïaka MMYC, ka jingïakhun kala long kaba itynnad bad shongshit bha, hynrei hapdeng ka jingïakhun bajur bad ka jingtbit jong ki rangïalehkai ka Harlibagan kala lah ban pynliem noh ïaka MMYC da 2-0 kol lyngba u Amos Lapang bad haduh ba kut ka kylla miet ka MMYC kam shym la lah shuh ban pynphai ïa katei ka shi kol kaba la biang pura syndon ïaka Harlibagan FC ban rah ïaka nam lahduh jong katei ka lympung.
La sam ruh ïaki khusnam ha katei ka sngi ha kaba ka Harlibagan FC kaba dei ka nongjop kala ioh ban khur ïaka song pisa kaba 30 hajar lem bad ka trophy katba ka kynhun MMYC kala ioh ban khur ïaka song pisa kaba 15 hajar lem bad ka trophy, la sam ruh ïaki khusnam shimet ba kynthup ïaka nam Best Goal Keeper bala ioh da u Wanpyndap Lapang na Harlibagan FC, Best Player bala ioh da u December Khongjoh naka Umtyrnga FC bad ka Best Discipline Team la ioh da ka Harlibagan FC.
Khliehriat risaw 11: Ka long shisha kaba i jah burom haduh katta katta haba phai sha ka jinglong jingman ka surok ha sor bah Khliehriat kaba dei ka Head Quarter jong ka District, namar ka surok ka la dap sa tang da ka um ktieh kaba lang ha ki thliew kiba don ha surok national highway, ha kaba ïadei bad kane ka seng jong ki nongñiah kali, ka East Jaiñtia Drivers Association mynta ka sngi ki la leit buh da ka jingthoh ha ophis u Deputy Commissioner ka East Jaiñtia Hills Distrct ha Khliehriat bad lyngba ka jingthoh ka seng ka kyntu jur ïa u Deputy Commissioner ba un sngewbha ban tuklar lem ha kaba ïadei bad ka jingsniew, jingjulor palat ka surok ha sor bah Khliehriat kaba dei ka District Head Quarter bad ha shi lyntre ka surok national highway-6 ha East Jaiñtia Hills District.
Katkum ka shithi ba la phah sha u Deputy Commissioner, ba la soi da u President EJHDA, u bah Lambor Dkhar bad u Secretary, u bah Gerald Phawa, ka seng ka pynpaw ba kumba long myntaka surok ha Khliehriat bad ha baroh ka wei ka district ka la sniew shaba palat haduh ba ym i long shuhtang ban ïaid ruh bad la i kumba ym don shuh mano mnao ruh khamtamka tnat sorkar ka ban shim khia lem halor kane ka jingeh ba ki paidbah ki mad namar ka jinglong jingman ka surok, wat ka tnat ba dei ban peit ïa ki surok ruh kam shym la shim khia wat tang ban maramot ruh.
Ka jinglong jingman ka surok, ym tang ba ka buh jingeh ha ka leit ka wan hynrei ka buh jingma ruh ïa ka jingim briew, ha ka jingshisha ki paidbah ki donkam ban don ka surok kaba bha bad kaba sngew shngaiñ ha ka leit ka wan, hynrei kumba long mynta ka surok khamtam ha Khliehriat ka dap da ki thliew ba heh- ba heh ba dap da ka um bad ka ktieh kaba lang kaba la i ruh kum ka surok khlaw bad ka bym i dei shuh ka surok national highway.
Na ka liang katei ka seng jong ki nongñiah kali ki ngeit ba ki bor synshar district lyngba u Deputy Commissioner un peit lem halor ka jingeh ba ki paidbah ki iakynduh ha ka leit ka wan.
Haba kren sha ki pathai khubor na ka liang u bah Lambor Dkhar bad u bah Gerald Phawa, ki la pynpaw ruh ka jingsngew khia halor ka jingtrei torti ka National Highway Authorityof India kaba la shu maramot tang ban dep rukom ïa ka surok da kaba shu tap tang da ka khyndew ïa ki thliew ki syar ha kaba kane ka la nang wahrah shuh shuh ka jingeh ïa ki paidbah ym tang ïa ki nongñiah kali hynrei wat ïa kito kiba ïaid da ka kjat ruh, namar ha ka por slap ki hap ban mad ïa ka jyrsieh kaba jur bad ha ka por ba rang ba rkhiang ki mad da ka pum pum khyndew kaba jur.
Namar ka jingsniew palat ka surok ka wanrah ruh ïa ka jingdheng kali Khah Khah ha sor Khliehriat bad buh jingeh ruh wat ïa ki pulit pynïaid kali ban tehlakam ïa kane ka jing dheng kali ha Khliehriat.
Na ka liang ka seng ka kwah ba na ka liang u MLA ka thaiñ uba dei u nongmih khmat bad na ka liang u Deputy Commissioner ba kin leit ban ïakynduh ïa ki heh jong ka NHAI ban kren shaphang ka jingeh jong ki paidbah jong ka District kiba ïakynduh jingeh haduh katta katta ha ka leit ka wan namar ka jinglong jingman ka surok ka la long shaba palat.
Shillong, Risaw : Ka Nehru Yuva Kendra Sangathan (NYKS) ka la sdang ïa ka jingpynkhuid shnong Clean India program ha Shillong, Meghalaya kum shi bynta ka ‘Swachh Bharat campaign’ kaba shi bnai ha kylleng ka ri.
Katkum kane ka sienjam kaba long ha kylleng ka ri kaba la sdang ha ka 1 tarik u Risaw, ka NYKS Shillong ka la sdang ïa ka jingpynkhuid shnong Clean India Programmeha ki shnong bapher bapher lyngba ka Volunteers Youth Club jong ka bad ki kynhun bapher bapher jong ka jylla ha ka sngi ba la sdang ïa kane ka kam.
U Myntri Sorkar Pdeng ba dei khmih ia ka tnat Youth Affairs and Sports, uAnurag Thakur u la plie pyrda ïa kane ka kam kaba shi bnai ha ka 1 tarik u Risaw na Prayagrajha Uttar Pradesh.
U Thakur u la ïashim bynta ha ka jingpynkhuid kaba la long ha ka Sangam beach haPrayagraj ha ryngkat kah Nehru Yuva Kendra, ki nongtreimon sngewbha ka National Service Scheme bad kiwei kiwei ki briew.
La don ruh ka jingbamsmai Swachhtaha kane ka sngi.
U la ong ba dang pynlong ïa ka prokram Swachh Bharat 2022 ha 6 lak tylli ki shnong jong 744 tylli ki distrik ha kylleng ka ri lyngba ki kynhun samla kiba ïasoh bad ka NYKS bad ruh ki kynhun kiba ïasoh bad ka National Service Scheme.
Kane kam dei tang ka prokram hynrei ka dei ruh ka jingpyrshang shisha ban pynsngewthuh ïa ki briew shaphang ka jingdonkam ïa ka jingkhuid jingsuba, u la ong haba u la pliepyrda ïa ka Clean India 2.
0.
La lah ban lum haduh 25,00,000 kilo ki jaboh jabaiñ ha ki 10 sngi naduh ba la sdang ïa ka Swachh Bharat campaign, pynpaw u Myntri Ka tnat Youth Affairs lyngba ka twitter, kata da kaba buh thong ban lum bad pynduh1 klur kilo ki ñiut plastic lyngba ka Swachh Bharat 2022.
Ka NYKS ka dang pynlong ïa ka prokram Clean India 2.
0 naduh ka 1 tarik haduh 31 tarik u Risaw ha kylleng ka ri.
Ka la ïatrei lang bad kito kiba don kti ha kane ka kam kum – ki bor pynïaid distrik, DRDA, ki Municipal Corporation, NSS, Bharat Scouts & Guides bad ki kynhun samla, ki MahilaMandal, ki SHG, ki kynhun ha ki shnong kum ki Rotary Club, ki Lions Club, Red Cross, ki bor shnong bad kiwei kiwei kiba treikam ha ki distrik bad ki shnong.
Ha Shillong, ki kynhun Dongmusa Umphyrnai badUplifter Club ki la pyn long ïa ka prokram Clean India 2.
0 ha Umphyrnai bad Demthring Holy Child Old Age home.
Shillong, Risaw, 11: U Myntri ka tnat Public Health Engineering (PHE) u Bah Renikton Tongkhar ha ka sngi Baar u la kular ba ka tnat kan sa leh ïa ka bynta kaba khraw ban pynthikna ban pynpoi ïa ka umkor sha ki longïing hapoh ka Jal Jeevan Mission (JJM) ha ki lai bnai ban sa wan.
Hadien ba la bishar bniah ïa ka jingpyntreikam ïa ka JJM ha Meghalaya, u Bah Tongkhar u la ïathuh sha ki lad pathai khubor ba ka thong ban pyndep ïa kane ka mishon ka long haduh u bnai Nohprah mynta u snem bad haduh mnynta ka jylla ka la tam 40% ban pynpoi ïa ka um kor sha ki shnong nongkyndong.
“Ngi khlem pat weng na ka jingmareh thong bad kumba nga la ïathuh ïa phi ngi la kyntiew ïa ka jingdon jong ki longïing ban ïoh um kor bad kane ka dei kawei na ki daw kaba ngim pat lah ban kynjoh sha ka 100% hynrei ngin ïai pyrshang ban leh ïa kaba bha tam ban pyndep ïa ka thong ha kaba kut jong u Nohprah," u la ong.
U Bah Tongkhar u la ïathuh ba katkum ka thong ba la buh la kyntiew shuh shuh na ka 5.
89 lak tylli ki longing sha ka 6.
30 lak tylli ki longing.
“Na ki 5.
89 lak tylli ki longing ngi la lah ban mang pisa na ka bynta ban pynpoi ïa ka um kor haduh 5.
62 lak tylli ki longing," u la ong.
Haduh mynta, ki don 1400 tylli ki shnong kiba la ïoh ïa ka um kor shi spah na ka shispah ha ki shnong nongkyndong lyngba ka JJM.
Katkum ka jingïathuh jong u Bah Tongkhar, T.
1,600 kular ladep pynlut na ka bynta ban pyntreikam ïa ka skhim JJM ha kane ka jylla.
Haba ïathuh ba ka jylla Meghalaya dang shen ka la ïoh ïa ka khusnam ba lah ban pyntreikam bha ïa ka skhim JJM, u Bah Tongkhar u la ong, watla ki Engineer bad ki Ophisar jong ka tnat ki la trei shitom ban ai ïa kaba bha tam hynrei ka dang don pat ka lynti ban nang leh bha shuh shuh.
“Ha ka review meeting ngi la kyrpad ïa ki Engineer bad ïa ki Ophisar ba kin ai jingmut khnang ban pynjanai ïa kane ka kam khnang ba kan wanrah ïa ka jingjop jong ka tnat PHE ha kaba pyntreikam ïa ka skhim JJM.
Ka jingïakren ka la long kaba seisoh bad ban wad ruh ïa ki lad ki lynti kba ïadei bad ka jingpynslem ban siew ïa ka pisa sha ki Kontraktor," u la ong.
U la ïathuh ba ka ki Engineer ki la pynpaw ka jingsngewkhia halor ka jingslem ban phah ïa ka kaiphod sorjamin.
“Ngi la bthah ïa u Chief Engineer ban ïakynduh ïa ki kontraktor khnang ban sngewthuh ïa ka jingeh ba ki la ïakynduh bad ngi khmihlynti ban weng noh a kane ka jingeh kham kloi.
"U la ïathuh ruh lyngba ka jingai jingbit jong ka Sorkar Pdeng la pynpoi ïa ka skhim JJM sha ki 9 tylli ki Census Town bad dei na kane ka daw ba ka jingdon jong ki longing ban ïoh ïa ka um kor ka la kynjoh sha ka 6.
30 lakh.
Ha kajuh ka por, u Bah Tongkhar u la pynsngew sha ka Sorkar Pdeng ha kaba ïadei bad ka jingdonkam kyrkieh ban ïada ïa ki tyllong um kiba la sdang ban ring tyrkhong.
“Ki la don ki trai jaka kiba la wan shakhmat bad pynpaw ïa ka mon ban ai jaka lada ka sorkar ka kwah khnang ban ïada ïa ki tyllong um," ula ong.
Shillong, Risaw 11 : Mynta ka sngi ka sorkar MDA lyngba ka tnad ka koit ka khiah ka la kyntiew kyrdan ïa ki ar tylli ki Sub Centre sha ka kyrdan Primary Health Centre.
Kawei ha Tyrsad bad kawei ha Thynroit.
ïa ka Sub Centre ha Tyrsad la plie ïa u maw nongrim ban kyntiew kyrdan PHC da u Symbud Myntri Rangbah ka jylla u bah Prestone Tynsong ha ka jingïadon lang u MLA bah Eugeneson Lyngdoh bad ïa ka Sub Centre ha Thynroit la plie da u bah Banteidor Lyngdoh myntri ka tnad kam rep kam riang bad kam sport ha ka jingïadon lang u MDC bah M.
N Mukhim.
Haba kren ha ka jingïalang kyntiew kyrdan PHC ïa ka Tyrsad Sub Centre u Symbud Myntri Rangbah u la ong “ Da kane ka jingkyntiew kyrdan ïa kane ka Sub Centre sha ka PHC ki briew jongka Tyrsad bad ki shnong ba marjan kin ïoh jingmyntoi shi katdei eh namar ki la nang ïoh ïa ka jaka sumar kaba biang.
Nga khot bad ïawer ïaki paidbah ban ïatrei lang bad ka sorkar khnang ba yn dang lah ban kyntiew shuh shuh ïa ka koit ka khiah namar ka sorkar ka buh ba ka koit ka khiah ka dei kawei na ki mat treikam ba hakhmat jongka.
U la ïathuh ba dei ruh na kata ka daw ba ka sorkar ka kyntiew kyrdan ïa baroh ki jaka sumar ha ka jylla ym tang na ki Sub Centre sha ki PHC hynrei wat ki PHC sha ki CHC ruh khnang ba ki paidbah kim donkam ban ïa kiew than tang shane sha sor Shillong namar ha shnong ne mar jan shnong jongki ruh ki la ïoh ïa ki jingsumar kiba biang".
U kyrmen ruh ba lyngba kane, ki paidbah kin ïoh ki jingkyrkhu ha la liang ki lad jingsumar ha ka koit ka khiah kaba kham biang.
Ha kaba iadei bad ka Thynroit Sub Centre sha ka PHC, lah ban pynkynmaw ba ka shnong Thynroit, kaba hap ha Mawkynrew C&RD Block kaba paw bha ha ka jingdon ïa ki nongsumar ba tbit da ka jingstad tynrai bad ki dawai kynbat, ka la sakhi ïa ka jingwan buh maw nongrim ban kyntiew kyrdan noh ïa ka Thynroit Sub Centre sha ka Primary Health Centre bad kumjuh ruh ka jingplie ïa ka ïing skul ba thymmai jong ka Thynroit Government LP School da u Bah Banteidor Lyngdoh, MLA ka Mawkynrew Constituency uba dei ruh u Myntri ba dei khmih ia ka tnad kam rep bad kam ïalehkai ka Sorkar Jylla.
Kane ka Sub Centre ka dei kaba la plie naduh u snem 1981 bad kat nang ïaid ki sngi ka jingai jingshakri jong ka sha kiba pang ba shitom kam kot bor shuh watla ka dei kawei na ki jaka ai jingsumar ba tbit bha ba la ïoh jingithuh bha da ka Sorkar Jylla bad Sorkar India kumjuh.
Halor kane ka jingeh, u MLA u la shim ïa ka sienjam ban kyntiew kyrdan PHC noh ïa kane ka Sub Centre bad shen yn tei ïa ka ha ka jaka kaba heh kumba 3 acre tam ha katei ka shnong.
ïa kane ka PHC yn tei ha ka mang tyngka kaba la jan kot 10 klur tyngka bad kan long ka jingkyrkhu ïa ki nongshong ym tang na Thynroit hynrei ki shnong kiba marjan kiba la la nang roi nang heh ha ka jingbun paid kat nang mih ki sngi ki snem.
Katba ïa ka skul pat kaba la kylla dur na kaba long mynshwa kaba la don ruh 70 snem ka rta ha katei ka shnong la tei ha ka mang tyngka kaba long 37 lak.
Ha ka jingïalang plie ïa u mawnongrim ban kyntiew kyrdan ïa ka Sub Centre kumjuh ïa ka jingplie ïa ka ïing skul la ïa donlang da u Bah Martle N Mukhim, MDC Mawkynrew, u Bah Medhistar Warbah, MLA barim ka Dienglieng Constituency, Dr A Lyngdoh, DMHO East Khasi Hills, u Dr Shaji ML, Principal ka Good Shepherd Higher Secondary School, Jongksha, u Dr AK Nongbri, Dr incharge Jongksha PHC, u Bah Harkin Warjri, Sordar Thynroit, u Bah Olet Kharsahnoh, Sordar Jongksha, ki nonghikai bad khynnah skul ka Thynroit Government LP School, ki nongshong shnong nalor kiwei pat.
Haba kren ha ka jingïalang, u Bah Banteidor da kaba pynkynmaw ïa ki por ba la leit u la ong, “Ki nongshong shnong khamtam ki longkmie ki la pynsngew na ka por sha ka por ïa ka jingdonkam ban kyntiew kyrdan PHC noh ïa kane ka Sub Centre bad mynta ka la urlong ha kaba shen yn tei noh ïa ka bad kan dei ka jingkyrkhu ïa ki nongshong shnong kiba donkam ïa ka jingsumar ha ka pang ka shitom".
U la ong ba kane ka Centre ka dei kawei kaba la ju ïoh khusnam na ka por sha ka por bad kane ka dei ka kynti ban ïoh kyntiew kyrdan PHC nalor kiwei pat ki kyndon.
“Kane ka dei ka jingdonkam kaba la angnud da ki nongshong shnong bad ka dei ka jingïatreilang jong ki bor shnong, ki nongshong shnong bad ka tnad ka koit ka khiah ba kane ka jingangnud ka la urlong", u la ong da kaba bynrap ba kane ka PHC kam dei tang u mawnongrim hynrei la pynthikna ban tei noh noh ïa ka.
Da kaba pynpaw ba ka Shnong Thynroit ka paw nam na ka daw ka jingdon ki riewdonsap tynrai ban sumar ïa kiba shitom ba pang khamtam kiba kdiah shyieng da ki kynbat, u la ong ba ka surok sha kane ka shnong mynta ruh ka la kylla dur na kaba long mynshwa bad ki nongwan wad jingsumar ha ki snem ba la dep ki ju ud ïa ka jingsniew ka surok hynrei mynta pat ka shim por tang da ki minit ban ïaid na Smit ne Thansning sha Thynroit.
Halor ka skul, u la ong ba ki paidbah ki kynmaw mynshwa ïa ka long ka man ka skul bad lada ki ïa nujor mynta ka la pher bak-ly- bak.
“Mynshwa kim kwah wan skul shuh bad u Sordar u la pynsngew ïa kane ruh bad kumta mynta ngi la ïoh ïa ka building ba thymmai", u la ong da kaba bynrap ba ka rukom ai jinghikai kan nang kiew nangne sha khmat ha kane ka skul.
Shillong, Risaw 11 : U President ka BJP 18 West Shillong Youth Wing uba dei ruh u President ka BJP Lumdiengjri Unit u bah William War lem bad ki nongkitkam jong kine ki kynhun ne Unit ki la rai ban phet noh na ka BJP bad da kawei ka sur ki la rai ruh ban pynduh pyndam noh ïa ka BJP Unit ha katei ka jaka.
Ki la pynpaw ba ka daw ka long ba u briew uba pynieng ka BJP u bah Ernest Mawrie u long u briew u bym biang na ka bynta kane ka constituency.
Kumba u ong 80 % ki dei kiba duk hapoh ka Constituency hynrei haba ki briew ki leit ban pan jingïarap pat na u u ai daw da kumne kumtai bad ka long kaba eh haduh katta katta ban ïa kynduh ïa u namar ba um ju don por ban don hapoh ka constituency namar u sah sha kawei pat ka shnong.
Ki la ïathuh ruh ba hadien ba ki la dep mih kin sa shim rai pat shano ban leit pynïasoh ne ai jingkyrshan ha kane ka kynti.
Kat kum ba lah ban sngewthuh ba kine ki nongïalam ka BJP ki lah ban ai ka jingkyrshan ba pura ïa u kyrtong ka UDP u bah Paul Lyngdoh ha kane ka kynti namar ki kwah ban ïoh da u briew uba tbit ban ïasaid na ka bynta ka constituency bad ka jaidbynriew hi baroh kawei.
Shillong, Risaw, 11: U MLA jong ka Shella Constituency u Bah Balajied Kupar Synrem bad u Myntri barim jong ka tnat Kam Pohing u Bah Horju Donkupar Roy Lyngdoh ki dei ki san ngut napdeng ki kyrtong ba la pan tiket na ka United Democratic Party (UDP) ban ïakhun ïa ka Elekshon sha ka Ingdorbar Thawaiñ ha u snem 2023.
Ïa kane la pyntip da u President jong ka UDP East Khasi Hills District u Bah Titosstarwell Chyne hadien ba la wai ka jingïalang ba kyrpang jong ka Executive Committee ha ka sngi Baar.
Ha ka jingïakren bad ki lad pathai khubor u Bah Chyne u la ïathuh ba ka District Committee ka la ïoh pdiang ïa ki kaiphod na ki Circle kaba pynpaw ba ka party ka dang khlaiñ bor ha ki 10 tylli ki Constituency.
“Na kane, ngi la ïoh pdiang ïa ki aplikeshon na ki kyrtong, ïa kiba la mynjur da ki Circle.
Namarkata, ka District Election Committee (DEC) jong ka Party ka la mynjur ïa ki aplikeshon ba la phah da u MLA ka Shella u Bah Balajied Kupar Synrem, u Bah HDR Lyngdoh na Sohïong Constituency, u MDC u Bah Mitchel Wankhar na Mylliem, u Bah Olan Sing Suiñ na Mawsynram bad u Bah Anthony Kongwang na Pynursla.
Ïa kine ki aplikeshon yn sa phah sha ka State Election Committee (SEC) na ka bynta ban ai ïa ka jingmynjur kaba khatduh," u la ong.
U Bah Chyne u la ïathuh ba ki aplikeshon na ki san tylli kiwei pat ki Constituency, kata, na Mawryngkneng, Mawkynrew, Nongkrem, Sohra bad Mawphlang kim pat phah satia haduh mynta.
“Kum ki President jong ka district, ngam lah ban kam trai ba ngan ïoh ïa ka tiket hynrei ngan hap ban bud katkum ki kyndon treikam jong ka party," u la ong.
Haba kylli, une u President jong ka UDP East Khasi Hills u la ïathuh, ïa mynta ka party kam pat lah ban shim rai eiei halor u MLA ba mynta jong ka Mawphlang Constituency u Bah Eugeneson Lyngdoh la un dang ïakhun neem ha ka Elekshon ka ban sa long, hadien ba la pynkha ïa ka shnat treikam ha kane ka Constituency.
“Ngi ladep thung ïa ki Convenor ban thaw ïa ka Circle bad kaba la ai jingmut ruh ïa ka kyrteng jong u kyrtong," u la ong.
Haba kylli hato u Chief Adviser jong ka UDP u Bah Bindo M Lanong u la aplai neem ïa ka tiket ban ïakhun na Nongkrem Constituency, u Bah Chyne u la ong, “ngim pat ïoh pdiang satïa ïa ka aplikeshon haduh mynta.
".
Shillong, Risaw, 11: U National Spokesperson jong ka All India Trinamool Congress (AITC) u Saket Gokhale ha ka sngi Baar u la sangah tyngeh ïa u Myntri ka Sorkar Jylla u James PK Sangma da kaba ong ba ka jingshukor jong ka Sorkar MDA ban shukor ïa ki lad pathai khubor bad ïa ki paidbah ka jylla Meghalaya ka la long kumba shon muhor.
Haba kynthah ïa ka jingkam jong u Myntri ka Koit ka Khiah u James PK Sangma ba ki Myntri Sorkar ki ju ai jingtip sha ki paidbah lyngba ki lad pathai khubor, u Gokhale u la ong ba ki rukom leh jong ka Sorkar MDA ban pynjah ïa ki jingshisha ka la poi haduh u pud ka jinglehraiñ.
Ha ka shithi, ar tylli ki jingkylli kiba la buh la kyntait da ka Sorkar MDA.
Ha ka shithi ba u la phah u Gokhale u la pan jingynshai na u Conrad Sangma kumno ïa u Chinese Inhemeter Smart Meter la pyndait ha ingsah jong u watla u Symbud Myntri Rangbah u Bah Prestone Tynsong dang ha u bnai Naitung u la kam ba kine ki Smart Meters ym pat mynjur satia da ka Renewable Energy Certificates (REC) bad ka Sorkar India.
Shuh shuh, u Gokhalei u la pynkynmaw ïa ka National People’s Party (NPP) ba kam pat ai jingtip satia sha ka Election Commission of India (ECI) halor ka jingpynlut pynsep ha ka elekshon.
“Naduh u snem 2018, ïa ka jingpynlut pynsep ha ka elekshon sha ka Iingdorbar Thawaiñ ha Meghalaya, ha Nagaland bad Mizoram ki dang sah pongding.
Nalor kata, wat ka kaiphod ba la pynlut pynsep ha ka elekshon Lok Sabha ruh ka dang sah pongding," la kynthah u Gokhale.
U Gokhale u la kynthah ruh ïa u James Sangma da kaba buh jingkylli, “balei ka NPP kum ka National Party ka dang buhrieh na ki paidbah bad na ka Election Commission of India ïa ki jingpynlut pynsep ha ki elekshon mynta la saw snem san bnai.
Kane ka pynpaw ba ka NPP ka pyrshang ban pynkheiñ ïa ki kyndon jong ka synshar paidbah.
Haba ai jingmut ïa ka Sorkar MDA ba la ïalam da ka NPP u Gokhale u la ong, “ngi la long kiba kloi ban phah ïa ki jingkylli shaphang ki ishu bym synshar hok bad ka jingbam sap hapoh ka Sorkar MDA.
Phi lah ban shu phah da ka jingthoh/ne jingpynshai halor ki mat ba ngi la buh jingkylli.
Khnang ban pynsuk ïa phi, ngi kyrmen ba ka Sorkar kan ym lehraiñ ïa kane ka jingtyrwa khamtam lada kam don eiei ban buhrieh.
Sa pyntip ïa ngi.
".
Shillong, Risaw 10 : U nongïalam ka NPP uba dei ruh u Myntri ka tnad ka Koit ka Khiah jongka jylla u James P.
K Sangma u la ther tyngeh ïa ka Liang Pyrshah ka All India Trinamool Congress (AITC) da kaba ong ba kam don hok ban kam ba ka dei ka sur u paidbah namar ka ïoh psuh khlieh ha Meghalaya tang da kaba shu rahbor ne rong tuh ïa ki katto katne ngut ki MLA jong ka jylla.
“ Khlem da ïaleh ïa ka election ne ïoh ka jingkyrshan na ki paidbah, ka la shu wan bad rong tuh ïa ki MLA bad sdang ban ïoh ïuh kjat ha ka jylla kam mut ba ki lah ban kam ba ki ïoh ka jingkyrshan na ki paidbah bad ba ki ïeng na ka bynta ki paidbah.
Dei ha ka election keiñ ban ïa pyni bad ïa peit ïa kata ka sur u paidbah" ong u James Sangma.
ïa kane u la kren pyrshah ïa ki jingïai kynnoh ba la mih na ka AITC pyrshah ïa ka sorkar MDA ba la ïalam da ka NPP kiba khlem nongrim suda.
Ka AITC ka la don haka Liang Pyrshah hadien ba ki 12 ngut ki MLA jongka Congress ki la pynïasoh sha ka bad mynta kumba paw na ki dak ki shin ki ban neh bad ka kin don sa tang 10 ngut kata ruh lada ym don shuh ba kynthih diengkper shwa ka election.
Halor ki jingkynoh bamsap jongka AITC ïa ka sorkar MDA u Sangma u la ong ba ki briew kiba im ha ki ïing paki dulan kim dei ban kawang maw ïa ki iing jong kiwei ki briew.
U la ong ba kine kiba don haka Liang Pyrshah ki dei kijuh ki briew kiba don ha ka sorkar ha ki por ba mynshwa.
“ Ki la don bun ki jingkynnoh pyrshah ïaki ruh bad ki ruh ki dei ban jubab hakhmat ki paidbah halor ki jingkynnoh ym dei ban shu kawang maw ne kdew kti tang ïa kiwei bad kata ruh da ki jingkynnoh ba khlem nongrim bad kane ka long kaba bakla shi katdei eh" ong biang u James.
U la ong ruh ka jingkob ïatai nia jong uta u nongpathai khubor ka AITC u Saket Gokhale kam long ka bym donkam.
U la ong ba u Myntri Rangbah u la dep pynshai ba lada ma u bad ki myntri jongu kin shu lap miet ïa ka jingïatainia bym don nongrim te mano pat ban treikam ha Secretariat.
“ Ngi sngew tynnad ïa ka jingsngew khia jongu Gokhale, u don ka hok ban pynpaw ïa ki jingsngew jongu hynrei ban kob ïatai nia ïa u Myntri Rangbah bad Symbud Myntri Rangbah kam don jingmut namar lada u kwah ban wan ïakynduh ïa ki ki long kiba kloi ban ïa kynduh ha ophis treikam jongki.
Wat ïa ki lad pathai khubor kiba dei ki paia ba saw ha ka synshar paidbah ki kloi ban iakynduh bad jubab ha kano kano ka por ruh namar ki jubab ba phi kylli bad ka jubab ba ki ai ka dei beit na ka bynta ki paidbah" ong biang u Myntri ka koit ka khiah.
Halor ka jingwan rung ka AITC sha ka jylla ha kane ka kynti u James u la ong ba ki paidbah ki dei ki briew kiba stad eh ban rai la kin pdiang ne kyntait ïa ka AITC ngin sa ïohi ha u 2023.
Shillong, Risaw 11: Ka elekshon ban jied ïa u President ba thymmai jong ka All India Congress Committee (AICC) kan long ha ka 17 tarik mynta u bnai.
Ki kyrtong ban ïakhun ïa kane ka elekshon ki long u Mallikarjun Kharge bad u Shashi Tharoor.
Ki dak ki shim ki paw ba u Kharge uba long u nongïalam ba la tymmen ba la 80 snem ka rta u lah ban jop suk pyrshah ïa u Shashi Tharoor uba dang 65 snem, namar ba u Kharge u ïoh ïa ka jingkyrshan na ka ïing ka sem ki Gandhi, wat lada ki kyntait ïa kane.
Na ka liang ka Meghalaya Pradesh Congress Committee (MPCC) kam pat rai satia ïano kan kyrshan, wat lada ka don kumba san ne hynriew vote ha kane ka jingïajied ïa u hehduh ka Seng Congress ha India.
Haba ïakren bad u Bah Pynshngaiñ N.
Syiem, uba long uwei na ki Working President ka MPCC, u la ong ba kane ka jingïajied ïa u President ka AICC kan nym da shongshit eh ha jylla Meghalaya bad lada jop mano mano ruh kan nym da ktah than shane bad lada ka don ruh kan don malu mala.
Ka daw kaba u Working President ka MPCC u la ai ka long ba ki paidbah kin nym da peit than mano ba ïalam ïa ka Seng ha Delhi, hynrei kin kham peit ïa ki nongïalam ha ka jylla bad ki peit ruh ïa u kyrtong uba mih ban ïakhun na ka Constituency ba ki shong ki sah.
Mawroh, Risaw 12: Iwei i longkmie iba kyrteng i Kong Philomina Parïong, 76 snem ka rta, iba shong ba sah ha Mawroh, Eastern West Khasi Hills District, u la khlad noh hadien ba kawei ka kali Cellerio ka la lymbub ïa i ha ka surok bah NH 44E ha ka por ba i dang ïaid ban leit thied sniang na Markasa.
Kane ka la jia mynta ka sngi bad kadei ruh ha ka Shnong Mawroh.
Katkum ka jingïathuh u Sordar Mawroh, Bah T.
Sohshang, la ong ba ym shym la don ba ïohi kumno kane ka kali ka tynrah ïa ine i Longkmie, hynrei dei tad ynda la lap kawei ka kali kaba bud nadien ba kiba don hapoh kali ki la lap ba ine i longkmie i kyllon ha madan bad im tip briew shuh, Mar kumta la wan sa ki para shnong kiba rep harud ka surok bad ki la pyntip sha kiba haïing ha Mawroh bad pynkit artad ïa i sha Markasa PHC.
Hynrei namar ba i la jur ka jingshitom la pynkit noh sha Mairang Civil Hospital.
Ha kane ka Hospital la ai jingsumar katba lah, hynrei nangne ruh ki la phah ban pynkit noh sha Shillong ban ïoh ka jingsumar kaba kham bha.
Pynban hamar ba wan ka Ambulance ban kit ïa i, i la khlad noh.
Katkum ka jingïathuh u Sordar la ong ba ki Pulit ki la pyntip ba kane ka kali ba lymbub, kadei kaba mih na Wahrit ban leit kit dawai ïa ka Wahrit PHC.
Hynrei kaei kaba pynbitar ka long ba arngut ki briew, kynthup ïa u draibar kane ka kali kidei kiba la buaid.
Da ka jingpyntip ba kyrkieh ki paidbah na Mawroh bad bad kiwei de lyngba ka whatsapp groupbad kumjuh ki Pulit Mairang, la ïoh bar ïa kane ka kali ha shuwa ban poi Mairang ha ka por ba ka la wan phai na Nongstoiñ.
Ki Pulit ki la kem nih ïa kine ki arngut bad ka jingtohkit ka dang ïaid.
Shillong, Risaw, 11:Ka United Democratic Party (UDP) ka la ai jingmut ïa u Chief Adviser jong ka party u Bah Bindo M Lanong ban ïakhun na East Shillong Constituency ha ka Elekshon sha ka Iingdorbar Thawaiñ ka ban sa long ha u snem 2023.
“Ngi ai jingmut ïa u (Bah Bindo) ba un dang ïakhun beit na East Shillong namarba u don ka lad ban jop na kane ka Constituency.
Hynrei ka rai ka shong ha u," ong uwei na ki nongïalam ka UDP bym kwah pynpaw kyrteng ha ka sngi Baar.
U la ongba ka party ka kloi ban ai tiket ïa u Bah Bindo lada un ïakhun na East Shillong ba la mihkhmat ïa mynta da ka Dr.
M.
Ampareen Lyngdoh ka MLA jong ka Seng Congress ba la shah sospon.
U nongïalam ka UDP u laong ba u Chief Adviser u ïai ban ba u angnud ban ïakhun na Nongkrem ka bym dei hi ruh ka Constituency jong u.
“Ngim tip mano ba ai jingmut ïa ka kyrteng jong u haba ngi don da ka shnat treikam ha Nongkrem.
Katkum ka jingtip jong nga um shym la ïaid lyngba ka Circle (kaba long katkum ki kyndon treikam ban mynjur bad ban phah sha ka district," u la ong.
Lah ban kdew hangne ba ka Nongkrem Circle jong ka UDP ka ladep mynjur ïa ka kyrteng jong u MLA ba mynta u Bah Lambor Malngiang ban ai tiket ha ka elekshon 2023.
U nongïalam ka UDP u la ong shuh shuh ba ym tangba u Bah Lanong u dei dkhot ba la rim jong ka party hynrei kam mut pat u lah ban leh katba u mon.
“Ki don katto katne ki dkhot ki bym sngewthuh ïa ka nongrim jong ka party bad kiba kyrpad ban ai tiket ïa u hynrei ngi la pynsngewthuh ïa ki, ma ki ruh ki la mynjur ba u Bah Lanong u dei ban leit phai biang sha East Shillong," u la ong.
Shillong, Risaw 11: Ka Regional Committee na bynta ka West Khasi Hills ba la thung da ka sorkar jylla ban sorjamin ïa ki jaka ba ïa kajia pud ha ka thaiñ Langpih kan sa shong ïa ka jingïalang bad ki Rangbah Shnong jong ki shnong ba hap ha ka thaiñ langpih ha ka sngi Thohdieng mynta ka taiew ha Nongstoiñ ban ïakren ïa ki sienjam kiba dei ban shim na ka bynta ka jingpynbeit pud jong ka wat kaba ar.
“Hadien ba la dep thaw ïa ka committee bad ban jied ïa ki dkhot, na ka liang u Deputy Commissioner ka West Khasi Hills ruh u la dep ban pynbna ïa kane bad ha kane ka jingïalang ngin ïa kren ïa ki lad bad ki sienjam kiba ngi dei ban shim na bynta kane ka kam ïa pynbeit pud," ong u Chairman ka Regional Committee na bynta ka West Khasi Hills u Bah Renikton Lyngdoh ha ka jingïakren bad ki nongthoh khubor.
U la ong ruh ba kane ka jingïalang ka long beit shuwa thik ban sngap ïa kaei kaba ki paidbah ba sah ha khappud ki sngew.
Haba kylli la kan mih ne em ka jingeh ha kane ka jingïapynbeit pud, u Bah Renikton u la ong ba ki jingeh lei kin mih beit hynrei na ka liang ka committe ka la dep pynkhreh lypa ban mad ïa kata.
Ka thaiñ Langpih kan dei ka thaiñ ba jwat ha kane ka jingïapynbeit pud namar ba ka dei ka thaiñ kaba ïa shong khleh jaidbynriew bad ba ki jaidbynriew Nepali kiba la buhai shnong ha kane ka thaiñ ki kham noh ka mon ban ïaineh beit hapoh ka jylla Assam.
“Ngin leh ïa kaba bha tam, hynrei ngam lah ban kular ba kan ym don kano kano ka jingsngew pyrshah na ka liang jong ngi hi ngi kwah ba 100 na ka 100 kin hun ïa kaei kaba ngi leh hynrei la jar katta kan don hi ka jingbym hun.
Nga khmih lynti ba kito ki shnong kiba kwah ban don bad ka jylla khamtam eh kito kiba shong da ki Khasi bad Garo kin poi sha ka jylla namar ka jinglong jaidbynriew jong kito kiba shong ha kito ki shnong kan dei kawei na ki mawser ban rai sha kano ka jylla kin don bad nga kyrmen ba ka sorkar Assam ruh kan burom ïa kane" u la ong.
Shillong, Nailur, 01: U Myntri Rangbah ka Jylla u Conrad K Sangma bad u Myntri Khynnah ka Sorkar Pdeng uba peit ïa ka Ministry of Housing bad Urban Affairs ha ka sngi Palei ki la buh ïa u mawnongrim ban tei ïa ka Williamnagar Urban Water Supply Project Phase-I ha kaba la sakhi lang da u Myntri ka tnat PHE ka Sorkar Jylla u Bah Renikton Lyngdoh Tongkhar bad ki MLA ba kynthup ïa u Marcuise Marak, u Jim Sangma bad u Abdus Saleh.
Ïa ka Williamnagar Urba n Water Supply Project Phase-I la mang pisa T.
121 klur lyngba ka AMRUT 2.
0 ha kaba ka Sorkar Pdeng kan bei pisa 90 persen katba ka Sorkar Jylla kan bei pisa 10 persen.
Ïa kane ka skhim sam um la pynrung hapoh ka AMRUT 2.
0 da ka Ministry of Housing and Urban Affairs, ka Sorkar India.
Kane ka skhim kan shakri ha ka jingsam umbam umdih sha ka sor Williamnagar haduh u snem 2050.
Hapoh ka Phase-I jong kane ka projek, yn shna ïa ka jaka pyntuid um, ka jingshna ïa ka 500mm dia MS Gravity Main, ka jingshna ïa ka Treatment Plant, ka jingshna ïa ka MS Feeder Mains, ka jingshna haduh phra tylli na ki 14 tylli ki Elevated Service Reservoirs bad ka jingshna ïa ka jaka pynïaid ïa ki pipe um HDPE sha ki saw tylli ki Wards jong ka sor ha kaba 7229 hajar tylli ki longing kin ïoh jingmyntoi.
Kiwei pat ki jnit ki jnat jong kane ka projek ka long ban shna ïa ki hynriew tylli ki ESRs, ka distribution system ba thymmai ban pynpoi ïa ka um shi thliew iing, ban shna ïa ka surok, ban pynïaid ïa ki pipe um, ban shna ïa ki jaka sah jong ki nongtrei ha WTP & Control Area, ban pynkhuid ïa ka um bad ban buh ïa ka monitoring system (SCADA) ha kaba yn sa pyntreikam ha ka Phase-II.
Ha Williamnagar Urban Area, ki don 48 tylli ki dong bad ki ophis Sorkar, 56,412 hajar ki nongshong shnong bad 7,992 tylli ki rympei iing katkum ka khana samari jong u snem 2011 da kaba kynthup lang ïa ki shlem ai jinghikai bad ki ophis treikam.
Ka jingthmu jong kane ka skhim ka long ban pynkhreh lypa na ka bynta ki 15 snem ki ban sa wan kata ha u snem 2030 ka jingbun briew kan long 96447 hajar ngut bad ka jingbun briew ha ki 30 snem ban sa wan kata haduh u snem 2045 kan kot haduh 1,42,118 lak ngut.
Ïa ka tyllong um la tip kyrteng kum ka wahduid “Chibe" bad ha ka por tyrkhong um la shem ba kane ka wahduid ka dei ka bym ju rngad bad kaba lah lah ban pyndap ïa ka jingdonkam um lyngba kane ka skhim haduh 8,33,335.
00 lttar shi sngi.
Ka jingheh jong ka Treatment Plant ka long 15.
00 Million litar shi sngi.
Haba kren ha kane ka jingïalang, u Myntri Rangbah u la pynpaw ka jingsngewnguh ïa u Myntri Khynnah ka Sorkar Pdeng uba la buh ïa u mawnongrim ha ka lyngkhuh sngi kaba 75 snem jong u (L) Purno A.
Sangma.
U la pynpaw ruh ka jingsngewnguh ïa ka Ministry ka la kloi ban mang pisa na ka bynta kane ka projek na ka bynta ka bit ka biang jong ki paidbah ka jylla bad khamtam eh ka Sor Williamnagar.
U la ïaroh ruh ïa ka tnat PHE, ïa u Myntri ba dei peit, ïa u MLA kiba la shimkhia ban pynurlong ïa kane ka projek.
U la ïathuh ba ki bun ki projek hapoh ka water supply scheme ba la pyntreikam ha ka jylla baroh kawei kaba kot haduh t.
2 hajar klur.
Haba pyntip shaphang ki song pynroi ba la theh ha East Garo Hills, u la ong ba ka projek kaba T.
25 klur ban shna i aka surok ha Williamnagar ka la ïaid shakhmat.
“Ka Sorkar ka la shimkhia ban wanrah jingkylla bad ka Meghalaya kan sa nang kiew irat ha ki 4.
5 snem ban sa wan," u la bynrap.
U Myntri Khynnah ka Sorkar Pdeng u u Kaushal Kishore haba kren ha kane ka jingïalang u la pynkynmaw ba u Myntri Rangbahduh ka ri u Narendra Modi u don ka jingsngewkhia ïa ka Thaiñ Shatei Lammihngi.
U la ong ba ka Williamnagar Water Supply Project ka dei ka jingshimkhia jong ka Sorkar khnang ban pynthikna ba manla kawei pa kawei ka longing ha Williamnagar kin ïoh ïa ka umbam umdih kaba biang.
U Bah Renikton Tongkhar u la pynpaw ïa ka jingsngewnguh ïa ka Ministry of Housing and Urban Affairs kaba la mang pisa na ka bynta kane ka projek ha Williamnagar.
U la ïaroh ruh ïa u Myntri Rangbahduh ka ri uba la pynbna paidbah ïa ka prokram Har Ghar Jal ka ban sa pynkylla dur ïa ka jylla Meghalaya lyngba ka misshon ban pynïoh umbam umdih sha baroh ki rympei iing.
Shillong, Risaw, 11: Da ki spah ngut ki paidbah najan bad najngai ha ka sngi Baar ki la leit sngewlem ïa ki bahaïng hasem, ïa ki khun ki kti bad ïa ka kurim u Bah Tiklu Jyrwa ka Kong Indalin Lyngdoh Marshyllong ha ka sngi leit ontep ïa ka met ba dang sah jong u Bah Tiklu Jyrwa u nongkiew lum uba la khlad noh ha ka jingtwa u lum thah Draupada ka Dandi, Uttarakhand ha ka 4 tarik mynta u bnai.
Shwa ban rah ïa ka met sha u lum jingtep jong ka Balang Presbyterian Lumparing, la pynlong ïa ka jinglehniam da ka Balang Prebyterian Lumparing bad ka jingleh burom khatduh ïa ka met jong u Bah Tiklu Jyrwa da ki bahaing hasem, ki paralok bad ki dkhot jong ka Meghalaya Sports Climbing and Mountaineering Association (MeSCMA).
Haba kren ha kane ka sngi na ka liang ki paralok nongkiew lum lang bad u Bah Tiklu ki la ïathuh ba u dei u briew uba shisur bad uba ieid ïa ka kam kaba u leh bad uba don ruh ka thong ha kino kino ki kam kiba u leh khamtam eh ha kane ka jaidkam ïalehkai.
U Mama jong u pat haba ai jingkren na ka liang ka ïing u la ïathuh ba une u pyrsa jong u u dei u samla uba baroh ka shnong ka ieid bad ubym ju don kano kano ka dak sniew ha ka imlang sahlang hi.
“Hooid ha ki sngi ba u dang kham rit ka rta umdei uba kit khia ïa ki kam balang bad ïingmane hynrei ynda u la san ka jingïadei jong u bad u Blei ruh ka nangkhlaiñ bad haduh ki sngi ba un khlad noh ruh u dei u samla uba ieid ïa ki kam u Blei bad uba pyrshang ban leh ïa ka mon jong u" u la ong.
Ha kane ka sngi na ka liang ka MeSCMA ka la ai khublei khatduh ïa u Bah Tiklu da kaba ka pyntap ïa ka synduk jong u da ka lama jong ka seng.
Da kane ka jingkhladnoh, u Bah Tiklu u la iehnoh shadien arngut ki khun kiba dang rit, kata, iwei i shynrang bad iwei i kynthei.
Kum ban shu pynkynmaw hangne, ka kynhun ba 29 ngut ki nongkiew lum bad hynñiew ngut ki nongai jinghikai lane ki Mountaineering Instructor jong ka Nehru Institute of mountaineering (NIM) Uttarkashi District, Uttarakhand ki la shah tep im na ka jingtwa jong u lum thah katba ki dang wan phai na ka jingleit kiew ïa u lum Draupada ka Dandi ha ka 4 tarik mynta u bnai ha ka por 8:45 baje mynstep.
U Bah Tiklu uba dei u dkhot jong ka Meghalaya Sports Climbing and Mountaineering Association (MeSCMA) u la leit ïashim bynta ha kane ka jingshah hikai kiew lum da ka jingbei pisa jong ka Directorate of Sports and Youth Affairs lyngba ka MeSCMA.
Ïa ki nongleit kiew lum kiba la ïap ha kane ka jingjia, la ïoh sei da ka kynhun ai jingïarap jong ka State Disaster Response Force lem bad ki shipai suiñ Indian Air Force ha kaba ki la pynpoi ïa ka met jong kiba la khladnoh sha ki bahaïing hasem na ka bynta ban pyndep ïa ka jinglehniam kaba khatduh.
Ki bahaïing hasem jong u Bah Tiklu Jyrwa ki la pynpaw ruh ïa ka jingsngewnguh bad ka jingai khublei ïa ka Sorkar Meghalaya kaba la ai jingïarap ban pynpoi biang ïa ka met jong u Bah Tiklu Jyrwa sha la ïing.
Shillong, Nailur 01: Ka Hynñiewtrep Youths’ Council (HYC) Mawlai circle ha ka sngi Palei ka la ïoh ban bat ïa ki 10 ngut ki bar jylla ha Mawiongrim katba ki dang wan kiew na jylla Assam kiba thmu ban leit bylla sha Mawbah , Shillong.
Ka HYC ka la kynnoh ba kine ki bar jylla kim don ïa ki kot ki sla kiba biang kum ka work permit katkum ka (Meghalaya Identification, Registration (Safety & Security) Migrant Worker, Rules 2020, ka seng ka la pynlong ïa ka jingtohkit ha katei ka jaka ban pynsahngeh shuwa ïa ki shipor ban thwet ïa ki kot ki sla hapoh ka jingïalam u samla Shan Marweiñ Organising Secretary Mawlai circle.
Ka seng mardor ka la pyntip noh sha ki bor pulit jong ka infiltration halor kine ki nongtrei bar jylla ba la ïoh bat, bad la shimti noh ïa ki da ki pulit bad la bthah ban pynphai noh mardor sha ka jylla Assam.
Tura, Nailur, 01: U Deputy Chief Executive Member (Dy.
CEM) ka Garo Hills Autonomous District Council (GHADC) u Nikman Ch.
Marak u la aiti da ka jingthoh ha u Symbud Myntri Rangbah ka Jylla u Bah Prestone Tyngsong uba peit ruh ïa ka tnat sam bording ha kaba ïadei bad ka jingsahteng ka jingpynpoi bording sha ki 20 tylli ki shnong kiba hap hapoh ka Chokpot bad ban dawa ruh ba dei ban thung da ka jingtohkit halor ka jingkynnoh bamsap kaba poi haduh u pud ban iehnoh shiteng ïa ka jingring bording sha kine ki shnong.
Ha ka jingthoh, u Dy.
CEM u la kdew ba ki 20 tylli k shnong kiba hap hapoh ka Chokpot Civil Sub Division jong ka South Garo Hills, ki kynthup ïa ka Daji A•dugre, Daji Boldakgre, Daji Rongkuakgre, Rongbinggre, Waro Songgitchamgre, Minchi Chiringgre, Ka•ma Minchi Chiringgre, Waro Songgital, Waro Songgitcham, Bugakolgre, Sangma Matchok, Nokwatgre, Ganggugre, Kalbanggre, Rongmigre, Nekalpagre, Rongrugre, Chiringmagre bad ka Rongasigre ha kaba ïadei bad ka jingsahteng ka jingpynpoi ïa ka bording sha kine ki shnong.
Shuh shuh u la ong, ba ka jingthmu ban pynpoi ïa ka bording sha kine ki shnong la pynsdang naduh u snem 2010, hynrei na ki daw ki bym lah satia ban tip, ïa ka kam la shu pynsangeh la 12 snem kynthih.
U la kyrpad ïa u Myntri, ba un shimkhia lem halor kane ka jingeh jong ki paidbah jong kine ki 20 tylli ki shnong.
“Nga kyrpad ban pynstet noh mardor ïa ka jingtain bording sha kine ki shnong bad ban thung ïa ka jingtohkit halor ka jingpynslem ban pynpoi ïa ka bording sha kine ki shnong khnang ba ki Ophisar bad ki Kontraktor kiba donkti kin shah pynshitom," la bynrap u Marak.
Shillong, Nailur, 01: Ki Pulit jong ka North Garo Hills Police ha ka sngi Palei ki la kem noh ïa uwei u briew bad kurup ruh saw tylli ki biskit ksiar kiba khia shiteng kilo bad ba la antad ba ki shongdor T.
25 lak.
Ïa une uba la shah kem na Rani Point, Turala ithuh kyrteng kum u Hamidul Haque uba la 27 snem ka rta uba dei na Cooch Behar, West Bengal.
Ka jingïoh kurup jong ki Pulit ïa kine ki biskit ksiar ka dei hadien ba ki la pynlong ïa ka jingtalasi kyndit ïa ki kali ha surokbah jong ka North Garo Hills.
Ka jingïoh kem jong ki Pulit ïa u Haque ka long hadien ba ki la ïoh jingtip ba un leit Tura da kawei ka kali Bolero.
U Superintendent of Police jong ka North Garo Hills u Shailendra Bamaniya haba pynthikna ïa kane u la ong, “ngi la pynlong ïa ka jingtalasi ha surokbah ban ïohkem ïa ki tiar be-aiñ hynin ka sngi lyngba ka surok Rari bad Bajengdoba hynrei haba ka kynhun jong ngi ha kane ka por ka la pynieng ïa kawei ka kali Bolero ka bym don satia u number plate.
Ynda la pynlong ka jingtalasi ïa ka kali, la lap pynban ïa ki biskit ksiar ba la buhrieh bha hapoh ka kali.
"Ha ka jingtohkit, u Haque um shym la lah satia ban ai jubab ne ban pyni ïa kino kino ki kot ki sla ha kaba ïadei bad ka jingthied ïa kine ki biskit ksiar.
Ïa u Haque hadien ba ki Pulit ki kem noh ïa u ki rah sha kashari ban tian bishar ïa u.
Shillong, Nailur 01: U Myntri ki kam pohïing ka jylla u Bah Lahkmen Rymbui ha ka sngi Palei u la ong ba ka sorkar ka shem jingeh ban buh ïa ki pulit pahara ban peit pyrman ïoh don ka jingtih dewiong be-aiñ ha ki jaka kiba la pajih bad kiba don sha ki shnong ba kyndong bha.
Kane ka jingkren jong u ka dei halor ka jingkynnoh ba don ka jingtih dewïong beaiñ ha ki thaiñ Shallang, West Khasi Hills District.
U la ong ba kine ki jaka ki dei kiba lah jngai bad kan shim por haduh 6-7 kynta ban poi sha kine ki jaka kumta ka eh ban pynpoi ïa ki pulit.
Na ka liang u myntri u la pynpaw ïa ka jingsngew nguh ïa ki paidbah ka jylla kiba la wan ban pyntip sha ki bor ba dei khmih halor ka jingtih beaiñ ïa u dewïong sha kitei ki thaiñ.
U la ong ruh ba na ka liang ka tnad pulit kan shim khia lada ki ïoh ïa kano kano ka jingtip ba ka don ka jingtih dewiong be-aiñ la ka dei makna sha ki jaka ba kyndong eh ka jylla.
“Ki thaiñ ha South West Khasi kiba don sha ki khappud ki jynjar bha ban pynpoi pulit, hynrei watla katta ngi ïaleh katba lah", u la ong.
Shillong, Nailur, 01: Ka Education Cell jong ka Khasi Student’s Union (KSU) Central Executive Council ha ka sngi Balang ka la ujor ha u Joint Secretary jong ka Meghalaya Board of School Education (MBoSE) u Bah M.
Marbaniang halor ka jingbakla ha ka rukom thoh ïa ka kot pule Social Science ha ka Class -X ïa kaba la thoh bakla da kaba pynhap ïa ka Eastern West Khasi Hills District hapoh ka thup jong ka rilum Garo.
Ha kane ka jingïakynduh, ka Seng ka la ïoh ban ïakren ïa kane ka mat ha kaba u Bah M.
Marbañiang u la pynpaw ïa ka jingsngew bynñiaw halor ka jingthurmur ka rukom thoh kot khamtam eh ïa ka kot Social Science.
Ka Seng hapoh ka jingïalam jong u Education Secretary ka KSU CEC u Samla Raymond Kharjana ka la pynpaw ba na ka por sha ka por la ju lap ïa kane ka jingdkoh bad ka jingthoh bakla ha ki kot pule.
Na ka liang jong u Bah M.
Marbañiang u la kubur bad ka la don ka jingbakla bad yn sa pynbeit noh mardor ïa kane ka kam.
U la pynpaw ruh ba ka don ka jingdkoh ha ka rukom bishar jong ka MBoSE ïa ki kot ha shuwa ban pynlait ïa ki kum ki kot pule na bynta ki khynnah pule ha ki kyrdan bapher bapher.
Ka seng ka la pynpaw ruh ïa ka jingthrang ba dei ban pynrung noh ïa ki kot ba thoh da ki trai ri khnang ba kine ki rukom thoh thuhmur ha ki kot pule kin ym jia shuh ha ki snem ki ban wan bad ki ban ïalam bakla ïa ki samla pule bad ba ka pule puthi kan kiew arted ha ka jylla hi baroh kawei.
Williamnagar, Nailur 01 : Kum shi bynta ka jingrakhe ïa ka sngikha ba 75 jong u Lamphang barim ka Lok Sabha, u PA Sangma, na ka liang u Myntri Rangbah ka jylla u Conrad K Sangma ha kane ka sngi Ba-ar da kaba ñion ïa u budam u la phah ïa ka jingkyrshan pisa beit beit sha palat 1200 tylli ki longïing na ka skim FOCUS +, kaba buh thong ban ai jingïarap sha ki longïing kiba im da ka rep ka riang ha ka jylla.
Ha kane ka sngi ka sorkar jylla ka la pyllait haduh 32.
20 lak tyngka lyngba ka FOCUS Farmer’s Welfare Programme bad haduh 12.
69 lak tyngka lyngba ka skim ‘FOCUS+ Benefit Scheme’ kaban pynmyntoi ïa kumba ar hajar ngut ki nongrep.
Nalor kine, la sam ruh ïa ka song pisa kaba kot sha ka 11.
60 lak tyngka sha ki 23 tylli ki group hapoh ka YESS Meghalaya Youth Empowerment Programme.
Ka YESS kadei ka skim kaba la mang naka bynta ban tei bad kyntiew ïa ki kynhun jong ki samla ha ki kam imlang sahlang bad ruh ha ki kam ïalehkai.
Hapoh ka Rural Backyard Piggery Scheme, PROGRESS, la sam haduh 76 ki khun sniang sha ki nongri jingri kiba dei na East Garo Hills District.
Lyngba kane ka PROGRESS kiban myntoi kin poi haduh kumba 10,000 ngut k inongrep bad kane ka long ban kyntiew ïa ka rukom im bad ka ïoh ka kot jong ki nongrep ha ka jylla.
Kitei baroh ki prokram ki dei shi bynta jongka jingbuh mawnongrim na ka bynta ka Williamnagar Urban Water Supply Project Phase -I na ka skim AMRUT 2.
0.
ha ryngkat ka jingsakhi lang jong palat 5,000 ngut ki nongshong shnong ka East Garo Hills ha ryngkat ka jingdonlang u Myntri Khynnah ka tnad Housing bad Urban Affairs ka sorkar India, u Kaushal Kishore.
Haba kren ha katei ka jingïalang, u Myntri Rangbah u la ong ba ha kine ki saw snem tam ki la lah ban pynkylla ïa ka Meghalaya na ka jylla kaba duna bha ka rukom trei sha ka jylla kaba kiew stet bha.
“Ïa ka jingtreikam jongngi la ithuh ruh da ka sorkar India bad wat shabar ruh ha kaba ki khusnam kum ha ka kam jngohkai pyrthei, ka jingpynpoi umbam umdih, nangta ka UN Award na bynta ka IT bad bun kiwei pat.
Hynrei la katta donkam ban nang pynjur shuh shuh ka rukom treikam ban pynlong ïa ka jylla kum kawei na ki 10 tylli ki jylla kiba hakhmat duh," u la ong.
U ong ruh ba ym don ka sngi kaba khraw tam ban plie ïa u mawnongrim na ka bynta ban tei ïa katei ka projek umbam kaba 121 klur tyngka ba la beit da ka sorkar pdeng lyngba ka AMRUT 2.
0 kaban pynmyntoi ïa kumba 1.
42lak ngut ki nongshong shnong ka thain.
Shillong, Nailur, 01: Ka Khasi Students’ Union (KSU) Laban Circle ha ka sngi Palei ka la dawa ïa ka Deputy Commissioner jong ka East Khasi Hills ka Kong Isawanda Laloo ban kyndang naphang ïa kiba shong basah be-ain ha Maxwellton Estate kaba don ha Kenchs’ Trace, Oxford Rilbong bad ba ka Deputy Commissioner kan pynsahngeh shisyndon ïa ka jingkyntur pud ki shipai ha Lawsohtun Block 4.
Ha ka jingïakren bad ki lad pathai khubor, u General Secretary ka seng u Samla Reuben Najiar u la ïathuh ba ka jingujor ka KSU ha ka Deputy Commissioner ka long ban dawa ba ka dei ban kyndang ïa ki 150 tylli ki longïing kiba shong ba sah be-ain ha Maxwelton Estate namar bun bah kiba shong ha kane ka jaka ki dei kiba shu sah be-aiñ khlem ka jingtip bad ka jingai jingbit jong ka Dorbar Shnong.
U la ong ruh ba kito kiba shong basah ha kane ka jaka ki ri masi watla kane ka jaka ka dei kaba hap hapoh ka Municipal Area bad ïa ki jakhlia bad ki jaboh baroh la pyntuid beit sha ka wah duid kaba long pat ka jingma ïa ka koit ka khia kiba shong ha ki jaka ba syndan bad kane ka jaka.
U la ong ba ka ïaid ka ieng na kane ka jaka kam long kaba shngaiñ namarba dang shen kawei ka long kmie ka la shah lute ha ki briew kiba dei na kane ka thaiñ.
U la ong ruh ba kane ka jaka ka la kylla kum ka ktem awria bad ka jaka ïadie drok.
Ha kaba ïadei bad ka jingkyntur pud jong ki shipai ha Lawsohtun Block 4 na ka liang ka seng ka la kyntu ba ka Deputy Commissioner ba kan shimkha mardor ban weng ïa ki jingker nar ïa ka surok namarba kane ka surok ruh kam dei satia ka jong ki shipai hynrei ka dei kaba la shna da ka tnad PWD.
U la ong ba ka seng ka kyntu ruh ba dei ban weng noh ïa ka jingthoh ba kam trai ba ka dei ka jaka shipai kaba la thoh ha kane ka jaka namar ka jaka ka dei jong ki riewshimet bad jong ka tnad PWD.
“Na ka liang ka DC ka la kular ban shimkhia halor kane ka bynta bad ban bthah ïa ki tnat ba dei peit ban leh ïa kaba donkam" u la bynrap.
Shillong, Nailur, 01: Ki Pulit jong ka Anti-Narcotic Task Force, ka East Khasi Hills Distirct kiba la ïoh jingtip kaba bniah na ki tnat syntiat ha ka janmiet sngi Balang ki la pynlong ka jingkhynra ha ka dong Lumjingsuk Block-A, kaba hap hapoh ka shnong Madanryting, Shillong.
Ha kane ka jingkhynra kaba la pynlong ha ka por 8:00 baje mynmiet, ki Pulit ki la ïohkem ïa lai ngut ki snar khaii drok kiba kynthup uwei uba kyrteng u Ronald Laloo, 24 snem ka rta bad arngut kiwei pat kiba la tip kyrteng kum u Banphiralang Shabong uba la 41 snem bad u Thangboi Paite uba la 46 snem.
Katkum u kyrwoh ba la phah da u Superintendent of Police (city) u Bah Vivek Syiem, la ïathuh ba ha kane ka jingkhynra, ki Pulit ki la ïoh kurup 26.
61 gram u drok Heroin, 31,380 hajar ka pisa, 4 tylli ki Mobile Phone, lai tylli ki synduk thep sabon, san tylli ki tin golden thep duma, 4 tylli ki tyndong thep snam bad uwei u thyrnia injek, kawei ka scooty TVS, kawei ka kali i-10 rong saw.
Ha kaba ïadei bad kane, ki Pulit ki la register case ha Madanryting Police Station bad la pynngat ïa kine ki snar khaii drok hapoh ki kyndon 21 (b)/25/27/29 jong ka Indian Penal Code.
Tynring, Nailur 01 : U Symbud Myntri Rangbah ka jylla, Bah Prestone Tynsong ha kane ka sngi Palei u la maham lypa ba ki paidbah ba ïoh ïa ki khun sniang na ka tnad Veterinary ba kim dei satia ban leit die noh ïa ki hynrei ban ri ban sumar bad pynheh pynsan ïa ki.
“Tang kawei kaba nga kwah ban ong, don ki briew tang mar ïa sam sniang lashai ki leit die noh.
Kumta nga kyntu ïa kine kiba ïoh mynta ïa ki lai tylli ki sniang kynthei bad uwei u sniang shynrang sngewbha wat die lada phi die ngim ai shuh," u la ong ha ka jingïalang sam paidbah ïa ki khun sniang sha ki 500 tylli ki longïing kiba hap ha ka Mawryngkneng Constituency lyngba ka skim Rural Backyard Piggery jong ka National Livestock Mission.
Nalorkata, u ong ruh ba ki la dep ban khein ruh ba lada jia ba hapoh shibnai naduh mynta ka sngi lada don ki sniang kiba ïap na ka liang ka tnad mardor kan bujli noh da kiwei.
“Katkum ka jingïathuh ki riewstad, kine ki sniang tang dap phra bnai shajrong ki la lah ban kha khun arsien shisnem ha kaba kawei ka sniang kan kha 6 tylli bad 12 tylli lada khein lang ha ka shisnem.
Lada die tad eh uwei 4000 tyngka kumta lada 12 tylli ka la poi 48000 tyngka tang na kawei ka longkmie, lada lai tylli ka pisa ka la bun bad kane ka long ka jingkyrkhu ïa phi hi.
"Shwa kane, u Symbud Myntri Rangbah u la ïathuh ruh ba ka sorkar ka buh thong ban ai ïa kitei ki khun sniang sha ki 16000 tylli ki longïing bad kan dang bteng ban pynbun shuh shuh ruh kham hadien.
“La mang haduh 41 klur tyngka bad yn peit ba hapoh u Nohprah yn ai shuh shuh ym duna ïa ka 26000 haduh 30,000 tylli ki longïing kiban ïoh jingmyntoi," la pyntip biang.
Na ka liang jong u Kongsan, u kyntu ruh ïa ka Director ka tnad ba kan pyntikna ba ki ophis treikam bapher bapher jong ka Veterinary kiba don ha kylleng ka jylla ba kin pynkhlaiñ ïa ka rukom treikam khnang ba ka jingpyntreikam ïa kane ka skim kan long kaba seisoh.
Ha kajuh ka por u kyntu ruh ïa ka ban peit ruh ba ki doktor kin shimkhia ïa ka kam.
U kyntu ruh ïa ki paidbah ba lada jia ba kitei ki sniang ki pang mardor ki dei ban rah ïa kine sha ki sub centre lane ki dispensary ba sumar ïa ki jingri khnang ba kin ym ïap ei.
Na ka liang u MLA pat u la ong ba ha Mawryngkneng constituency ym duna ïa ka 75 persen ki dei ki nongrep bad nongri jingri kumta u la kyntu ïa u Symbud Myntri Rangbah ban mang kham bun shuh shuh ki nongïoh jingmyntoi na katei ka thaiñ ban ïoh ïa kitei ki khun sniang.
U ong ruh ba katei ka la dei ka jingkyrkhu kaba markhmat na ka bynta kiba bun ki longïing kiba duk ban kyntiew ïa ka kamai kajih jong ki.
“Kane ka skim ka ïadei bha na ka bynta ka thaiñ jongngi namar naduh ka jinglong ka jaka haduh ka jinglong ka mariang ka ïahap bha na ka bynta ban kyntiew ïa ka kamai kajih jong ki nongshong shnong.
Da ka jingïarap jong ka sorkar ngi don ka jingkyrmen ba ha ki 5 bad 10 snem ban wan ngin sa ïoh ban long ka constituency kaba nyngkong eh ha ka liang ka kam ri jingri bad ruh ha ka rep ka riang," u la ong.
Ha kajuh ka por, ka Dr.
A Laloo haba jubab halor ka jingkren jong u Symbud Myntri Rangbah ka la kular ban peit ba kin pyntikna ba ki doktor kin shimkhia ïa ka kam na ka bynta ka jingmyntoi lang jong u paidbah.
Ha kane ka sngi la ïoh ruh ïa ka jingkren na u MLA bad MDC ka thaiñ Bah Pynïaid Sing Syiem, nangta na u Principal Secretary ka tnad u GHP Raju, na u Secretary ka ntad u Dr.
Manjunatha bad ruh na ka Dr.
A Laloo Director ka tnad.
Mairang, Nailur 1: Kum shibynta jong ka jingleh burom ïa ki riew shlur ïaleh laitluid ka ri ha ka jingrakhe jong ka ri India ïa ka Azadi Ka Amrit Mahotsav, ka North East Zone Cultural Centre (NEZCC), Dimapur kaba long ka shnat treikam jong ka tnat pynneh riti ka sorkar India, ha ryngkat ka jingïatreilang bad ka tnat pynneh riti jong ka sorkar jylla Meghalaya, ka la pynlong hynne ka janmiet ïa ka prokram ïa kaba la ai kyrteng “Ka Phan Nonglait"-Tribute to Unsung Heroes’, kaba long ka prokram lyngba ki sur ieid ri, ki jingshad tynrai bad ka drama.
Kane ka prokram la pynlong ha shnong Nongrmai, Eastern West Khasi Hills District kaba long ka shnong, ha kaba la pun la kha bad la pynheh pynsan ïa ka riewshlur ïaleh laitluid ka ri, Ka Phan Nonglait.
Ha kane ka prokram, u Deputy Commissioner jong ka Eastern West Khasi Hills District, u Bah W.
Nongsiej u la leit kum u kongsan, ha ka jingdon ryngkat jong u Syiem ka Hima Nongkhlaw, u Pa’iem P.
M Syiemlieh, u Myntri ka Hima Nongkhlaw, u Bah Boldness L Nongum, I Assistant Director ka tnat pynneh riti ka sorkar jylla, I Kong D.
Kharjana, kiwei kiwei pat ki ophisar sorkar, u ‘Riewsaid aiñ jong ka Ïing Bishar Ba Hakhlieh Duh ka Ri India u ba long ruh u nongthoh jong ka kot “Ka Phan Nonglait- A Lady Freedom Fighter of India", u Bah Daniel Stone Lyngdoh Nonglait, u Sordar ka shnong Nongrmai, u Bah S.
Nongrang, ki dkhot jong ka kur Lyngdoh Nonglait, ki khynnah pule bad ki paidbah ka thaiñ.
Ha ka jingkren ka jong u kum u kongsan ha kane ka prokram, u Deputy Commissioner ka Eastern West Khasi Hills District, u Bah W.
Nongsiej, u la kren halor ka histori jong ka jinglong jingim jong ka Phan Nonglait bad ki kam ba khraw ba ka la leh ha ka jingïaleh laitluid pyrshah ïa ka sorkar phareng.
U la pynpaw ruh halor ka jingshimkhia jong ka halor ka jingshah thombor jong ki kynthei khynnah bad u la kyntu ruh ïa baroh kiba la sakhi ïa kane ka prokram, ba kin ring jingmut na ki kam shlur jong Ka Phan Nonglait, da kaba pynneh pynsah ïa la ka riti dustur bad ban ieng pyrshah ruh ïa kino kino ki kam thombor pyrshah ïa ki riew kynthei.
Ha kane ka prokram la ïoh ban sakhi ïa ki jingrwai ieid ri bad ki jingshad tynrai na ki riew donsap bapher bapher ka Eastern West Khasi Hills District bad na kito kiba la wan na ka nongbah Shillong ruh kumjuh.
La pyniphuh iphieng bad pynshongkhia shuh shuh ïa kane ka prokram kynmaw burom ïa Ka Phan Nonglait, da ka drama halor ka jingim bad jingïakhun jong kane ka riewshlur ïaleh laitluid, da I Kong Lapdiang Syiem bad ka kynhun jong I.
Kiwei kiwei pat kiba la kren ha kane ka sngi ki kynthup ïa I Assistant Director ka tnat pynneh riti ka jylla, I Kong D.
Kharjana, u ‘Riewsaid aiñ ka Ïingbishar Ba Hakhlieh Duh ka Ri India u ba long ruh u nongthoh jong ka kot ïa kaba la ai kyrteng “Ka Phan Nonglait-A Lady Freedom Fighter of India", u Bah Daniel Stone Lyngdoh Nonglait, u Sordar ka shnong Nongrmai, u Bah S.
Nongrang bad uwei na ki dkhot jong ka kur Lyngdoh Nonglait, u Bah Marshall Lyngdoh Nonglait.
Shillong, Nailur 01 : Ki Pulit ka Meghalaya ki la pynlong ka jingpeitngor kaba jur haba ïadei bad ka jingshah kem bun ngut ki lehnoh Jihadi ha Assam.
Haba kren bad ki lad pathai khubor ha kane ka sngi Palei, u Director General of Police, u LR Bishnoi u la ong, “Hadien ba ngi la ïoh pdiang ïa kitei ki jingtip shaphang ka jingdon lehnoh Jihadi ha Assam ngi la phah peitngor ha baroh ki district polict station bad ruh ki outpost khamtam eh kito kiba don ha khappud bad ka Bangladesh.
"Nalorkata, u ong ruh ba ki la phah peitngor wat ïa ki kam ba ju leh da kitei ki jait kynhun.
Lah ban kdew hangne ba ka Meghalaya ka ïa sam haduh kumba 434 kilometer u pud u sam bad ka Bangladesh bad kumta na ka liang ka tnad pulit ki la pynlong ka jingpeitngor kaba jur bha.
Lah ban kdew hangne ba ka ka sorkar Assam, ka la ïakren sani bha halor ka jingkylla ka rukom shong rukom sah bad ka jingkylla ki jaka shnong ki briew lane kata ka demographic change ha Assam.
Ki bor syntiat ka jylla ki la pynpaw ruh ba ki Jihadi ki lah ban rung ruh sha Meghalaya namar ba kane ka jylla ka la ïajan bha bad ka Assam bad kadei ka lynti kaba ki lehnoh ki ju ïaid lynti bha ban leit sha Bangladesh.
Shillong, Nailur 02 : Ka Mawlai Sports Club kala nang jan sha ka thong lahduh jong ka Shillong Premier League 2021-22 hadien ba ka la jop biang da kaba pynliem ïa ka Mawkhar Sports Club da ka 3-0 ha ka jingïalehkai kaba la ïaid 44 sien jong katei ka lympung ha ka sngi Thohdieng ha madan Third Ground, Polo, Shillong.
Da kane ka jingjop ka Mawlai SC (29 poiñ) kaba don hakhlieh duh na ka miej ïakheiñ poiñ ka la tam da 8 poiñ ïa ka Langsning FC (21 poiñ) kaba don mynta ha ka kyrdan ba ar.
Ka Mawkhar SC ha ka jingïalehkai kaba la long ha ka 20 tarik Naitung ka la ïakhaid khlem da ïoh ban ïathep kol bad ka Mawlai SC.
Watla ka Mawlai ka khlem lah ban thep kol ha baroh ki 90 minit ha ka jingïalehkai jong ka 1st leg ne ka kylla ba nyngkong ïa ka Mawkhar, hynrei ha ka kylla kaba ar ka khlem ailad shuh ha kaba ka la ïoh ban pynliem syndon.
Haba phai sha ka jingïakhun ha ka sngi Thohdieng hapdeng kitei ki ar tylli ki team, ka Mawlai SC ka la ïoh ban plie pyrda nyngkong ha ka minit ba 10 jong ka jingïalehkai ba la thep da u Dajiedlang Wanshnong da ka jingïarap pashat bol Nikelson Bina.
Kadei ruh ka kol kaba nyngkong na bynta au Dajiedlang Wanshong ha kane ka samoi ïalehkai OC Blue SPL.
Watla ka Mawlai ka la ïakhun tyngeh ban thep kol shuh shuh hynrei haduh kaba kut jong ka kylla step ka khlem urlong, bad dei ha ka kylla miet ka la ïoh biang ban thep kol.
U Remark Kharmalki u la ïoh ban thep ïa ka kol kaba ar na bynta ka Mawlai ha ka minit kaba 50 jong ka jingïalehkai da kaba ïoh thep napoh box ha kaba u rangap kol ka Mawkhar u Banshanskhem Kharsyntiew u la pyrshang ban kyrda hynrei ka bol ka la rung beit jlang shapoh kol.
Ka Mawlai ka la ïai bteng ban ïakhun bad shwa ban kut ka jingïalehkai (90+4min) u Banshanskhem Kharmalki u la ïoh ban thep sa ïa ka shi kol kaba la wan lyngba ka jingshut free-kick na u Bina uba la ai sha u Donlad Diengdoh, ha kaba u Donlad u la ïarap ai thep kol na bynta u Banshanskhem bad ka Mawlai SC ka la pynliem syndon da 3-0.
Watla ka Mawlai ka la mih madan khlem u Brolington Warlarpih uba dei u kapten uba la ïoh red card ha ka jingïakhun kaba lah dep, hynrei ka jingïalehkai ha ka bynta ba shadien ka skhem hi triang.
Ka Mawkhar ka la mad nam rem kaba phra sien ha kane ka lympung bad don ha ka miej kheiñ poinñ jong ka jingshah pynhiar kyrdan da kaba kamai tang 6 poiñ.
Mynta ka sngi ka jingïalehkai kan long hapdeng ka Rangdajied United FC (18 point) pyrshah ïa ka Malki SC (7 point).
Ha ka jingïakhun ba lah dep kitei ki ar tylli ki team ki la ïakhaid da 0-0.
Nongstoiñ, Nailur 02 : Uwei u khynnah samla u ba la tip kyrteng kum u Ardor Marbaniang 17 snem ka rta, khun jong ka kong Thrisfulness Marbaniang bad u bah Wanshemlin Nongbri kiba shong ba sah ha ka shnong Ladweitang Nongstoiñ West Khasi Hills District, un mihkhmat ïa ka jylla Meghalaya na ka bynta ban leit aireng sha ka lympung ka jingïalehkai Badminton, kaba la tip kum ka North East Zone Inter State Badminton Cham-pionship 2022, ka ban long shen ha ka nongbah Agartala jong ka jylla Tripura mynta u bnai Nailur 2022.
La ong ba utei u khynnah u la sdang ban ïalehkai ïa katei ka jaid jingïalehkai, naduh ka por ba u dang kynjoh sha ki rta kaba dang 10 snem ei ei, da ka jinglam lyngti jong kiwei.
Suki pa suki hadien ba u la kham tbit bad utei u khynnah u la ju ïoh ruh ban khur ïa ka nam lahduh, ha kum katei ka jingïalehkai kaba la pynlong ha sor Nongstoiñ bad ha ka District ruh kumjuh.
Utei u khynnah hadien ba u la paw bha ha ka District u la ïoh ruh ban mihkhmat ïa ka District sha ka Meghalaya Games 2022 bad u la ïoh ban khur ïa ka Bronze medal ha ka thup Under 19 single Badminton Championship Meghalaya Games 2022.
Mynta ka kynti u dang pynleit jingmut bha ha ka ban kilan met na ka bynta ban leit aireng sha katei ka lympung kaba dei na ka bynta ki jylla Lam mihngi.
Ha ka jingïakren bad u nongthoh khubor, utei u khynnah samla u la ïawer bad kyntu ïa ki samla ba kin pynmlien ha ki jingïalehkai bapher bapher, khnang ba kin lait na ki jingdih pynbuaid bad ba kan long ruh kum kawei na ki lad kamai ja kpoh ïa ka lawei jong lade ong u Ardor.
Haba bynrap ban pynkut ïa ka jingkren u la ong lada ki samla ki sakma noh ha ki jingmlien kaba sniew shaei kan poi ka jaidbynriew, namar ngi ki samla ngi long ka lawei jong ka Ri.
Shillong, Nailur 02 : Ka Nongthymmai Sports &Cultural Club kan plie ïa ka shlem ai jinghikai ïalehkai cricket ka Nongthymmai Cricket Coaching Centre kaban pynlong ha madan Nongthymmai.
Ïa katei ka shlem ai jinghikai yn plie da u Bah Gideon Kharkongor uba dei u Hononary Secretary ka Meghalaya Cricket Association (MCA) kum u kongsan ïa kaba yn sa donlang ruh u Naba Bhattacharjee uba dei u dkhot jong ka BCCI kum u special guest.
Kane ka long katkum u kyroh khubor na u Bah J.
C Cajee uba dei u General Secretary ka Nongthymmai Sports & Cultural Club (NS&CC).
Ka jingeh kpoh ka dei kawei napdeng ki jingthut ba shah ktah ha ka liang ka koit ka khiah ba sakhi hapdeng kiba bun.
Katkum ki lad jingsumar naduh ki por barim bajah la kdew ba kane ka jingshitom ka wanjia lada jur ka jinglong pjah bad ka jingtyrkhong kaba pynthut ka Nierbah bad pynthut ka jinglah ban treikam bha jong ka.
Ka jingmad kane ka jingeh kpoh ka dei kaba ym ai jingsuk bad don ruh ka por ba wallam ka jingsngew shitom.
Na ka daw ka jingbunkam ha ka jingim ba khim por jongngi, ka lah ban long ka daw ka jingmad kane ka jingshitom.
Kawei napdeng ki daw ba kham kynrei halor ka jingmad kane ka jingshitom ka dei ka jingim ba jur palat ka jingshong sah hajuh, ka jingjied ban bam ki jingbam kai bad dih kyiad, ka jingdih sikret ne ka jingbam shaba palat.
Ki don bun ki briew kiba shah ktah na kane ka jingshitom ki don ka jingsngew dap bad ka jingbym don satia ka jingsuk hapdeng ba ym lah ban pynlait bha ka jingleit khyndew.
Hynrei phim dei ban don ka jingsngew tieng! Ka jingjied ban bam ki jingbam ba riewspah ha ka jingdon ka fibre ka dei kaba lah ban pyllait na ka jingeh kpoh.
Ki jingbam ba riewspah ka jingdon ki soluble fibre ka ïarap halor ka jingpynsuk bad pynmih ka jakhlia na ka met.
Ki Soh Apul ki dei kiba riewspah ha ka jingdon ka pectin fibre, kiba la ju tip ba ki dei kiba lah ban ïarap ban pynduna ka jingkjit ka met ï a ka jingjur ban don ki fat.
Kane ka ïarap ban pynneh slem ka jinglong kdang.
Ka Fibre ka dei kaba slem ban lah ban tylliat, kaba pynneh sah ka jinglong kdang bad khanglad halor ka jinglong rhah ban kwah ban bam ki jingbam ba jur ka khleiñ bad ka shini.
Ha ka jingneh slem ha kane ka liang ki dei kiba lah ban ai jingmyntoi pat ban lait na ka jingeh kpoh bad ai jingmyntoi ruh ban pynhiar ka jingkhia.
Kine ki soh ha ki jingbam ba phi bam manla ka sngi ki dei kiba lah ban pyllait na ka jingshitom ba ktah ha u klongsnam.
Une u soh uba dap da ka jingdon ka pectin fibre, ka pectin ka don ka bor kaba kham pher, kaba lah ban ai jingïarap lang na ka jingeh kpoh bad lada don ka jingleh thlia kpoh, kaba treikam katkum ka jingdawa jong ka met.
Wat hapdeng ka um jong une u Soh ruh ka dei kaba lah ban ai jingmyntoi ha kiba bun ki liang ka koit ka khiah.
Ka um jong u Soh Apul ka ïarap ban ïakhun pyrshah ka jingeh kpoh namar ka don ka sorbitol, kaba ïarap halor ka jingpyntyllun ka jingtreikam ba ïadei bad ka jingtylliat ki jingbam.
Ha kajuh ka por ruh ka don ka iron kaba ai jingmyntoi ha kiba bun ki liang ka koit ka khiah.
Ka jingeh kpoh ka lah ban wanjia ha kiba bun ki rukom.
Ka lah ban jia tengkhat, ka jingeh kpoh kaba pynshitom jur, ka jingeh kpoh na ka jingleit lynti jngai ne hapdeng ba la noh ka rta.
Lait na ka jingleit lynti jngai, ka rta bad ka jingarmet ki don kiwei de ki daw balah ban wallam kane ka jingeh kpoh.
Ki daw ha lyndet ka jingeh kpoh : Ka jingkylla halor ki jingbam ba ngi bam : Ka jingjied ban bam ki jingbam ba jur ka umphniang ban ki jingbam ba ngi ju bam manla ka sngi ki dei kiba lah ban long ka daw halor kane ka jingeh kpoh.
Ki don katto katne ki jingbam kiba lah ban wallam kane ka jingeh kpoh ; kiba kynthup ki jingbam ba jur ka fat ne ki jingbam ba la pynkhreh lypa, ka kyiad ne lada jur palat ka caffeine.
Ka jingduna um ha ka met : Ka jingdih kumba ar litre ka um ka long kaba kongsan.
Ha ki sngi ba phi duna ka jingdih um phi lah ban mad kane ka jingeh kpoh.
Kumjuh ruh phi donkam ban tip ba ki jingdih kiba jur ka jingkhleh shini ki dei kiba ym kynthup ha kane ka jingdih ba ai jingmyntoi ïa ka met namar kine ki lah ban nang pynjur pynban ka jingeh kpoh.
Ka jingduna ban kilan met : Ka jingduna ha ka jingkilan met bad ka jingjur ban shu shong sah hajuh ka dei kaba lah ban pynsuki halor ka jingtreikam ka met ban bret ïa ki jakhlia.
Bad kane ka lah ban pynthut halor ka jingtylliat jingbam, bad lah ban long ka daw halor ka jingeh kpoh.
Ka jingdih dawai : Ka jingdih dawai ka lah ban pynsangeh ka rukom treikam ha ka met bad long ka daw ba wallam ka jingeh kpoh.
Wat ki dawai vitamin bad iron ki dei kiba lah ban wallam ka jingthut bad lada phi mad kum kane phi donkam ban leit pyni doctor.
Nongstoiñ, Nailur 2: Ki paid nongshong shnong jong ka shnong Siejlieh kawei na ki shnong kaba don ha sor Nongstoiñ West Khasi Hills District, mynta ka step ha ka por kumba 9 baje ei ei ki la leit ban tawiar bad pyrshang weng da ka bor, ïa kawei ka khyrdop pulit kaba don ha kawei na ki kyntoid jong ka shnong kaba la tip kum ka Mawïaban.
Hadien ba la mih ka jingïalum paidbah ha katei ka jaka, na ka liang jong u bah N.
Nongkhlaw o/c ka Nongstoiñ Police Station u la wan mar mar ban pynjai jai bad ban tem ïa katei ka jingkhluid ki paidbah.
La ong ba katei ka khyrdop ka la don bad ieng beaiñ hangtei mynta la kumba 3 snem kynthih, khlem da ïoh jingbit wat na ka shnong ruh bad haba ki bor shnong lyngba ka dorbar ki la ai jingthoh ban phah weng noh ïa katei ka khyrdop, ym shym la don kano kano ka jubab na ka liang jong ki bor jong ka aiñ pynban la shu ñiew beiñ bad khlem patiaw ei ei wat ïa ka bor shnong.
Ha katei ka jaka man ka sngi la pynieng ruh shisyndon da ka kali bullet proof, kaba la I kumba ka don kano kano ka jingjia kaba shyrkhei.
Phewse la don tang 2-3 ngut eh ki pulit langrut kiba dem ba thiah miet la bad sngi bad ha syndah ka ïing dara jong ki, la dap satang da ki bilor kyiad bad ki plastic.
Nalor kata ha katei ka jaka ym don toi wat tang ka jaka leit bar na ka bynta ki nongap pahara ha katei ka khyrdop.
Lada kren shaphang ka bamsap, katei kadei ka bynta kaba baroh ki sngewtynnad bha ban ïa kren khamtam eh ban ïoh kynthoh ïoh lorni la ka long ha ki iing ki sem, ki shnong ki thaw bad ruh wat ha ki jaka treikam bapher bapher la ka long ha sor wat haduh nongkyndong ruh.
Hynrei lada kren pat ïa ka jingshisha, ym lah ban tip ba haduh katno ngut kiba sngewthuh ïa ka jingmut jong ka kam bamsap la ka long ha ka jylla ne wat ha ka ri? Bunsien la ju ïohsngew ba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnong kam thaw, ki kam ïing kam sem, kam seng, kam niam bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi kadei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingïa pyrshah bad kiwei kiwei kiba long thik kum ki thliem kiba kjit bad bam klop ïa ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ïa ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ïa pyrkhat arsien na ka bynta ban shim ïa ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Kumba ong ka ktien riewstad, “ wat peit ïa u thngiat kiwei, hynrei peit shuwa ïa u khung….
" bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.
Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh.
Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.
Lada ngi kwah ba ka imlang ka sahlang kan long kaba khuid to ngin ïa phai khmat khyndiat kiei ki jingjot ba wan rah ha ka imlang ka sahlang da ka jingdon ka kam bamsap.
Khlempep ka jingjot kaba wanrah na ka jingbam sap ka ktah lut ba baroh ki bynta jong ka imlang ka sahlang ha kaba lada phai sha kino kino ki bynta ruh ngi la long lypa kita kiba shah knieh jubor ne knieh jyndat ïa ka hok kaba ngi dei ban ïoh.
Bad dei namar kata ba ki shnong ki thaw, ki ri ki Raid bad ka jylla ka dang sahdien ha baroh ki liang kiba dei ki daw tynrai ba mih na ka jingdon ka jingbamsap bam phong.
Namarkata, shim ïa ka jingkitkhlieh ïalade shimet bad manla u nongshong shnong na ka bynta ban pynduh jait ïa ka ka kam bamsap kaba long ka tynrai ban wan rah ïa ka jingsahdien ha ka jylla bad ka ri.
Shillong, Nailur, 02:Ka North Eastern Council, ha ka jingïatreilang bad ka B-School Incubator IIM Calcutta Innovation Park, ka la sdang ïa ka North East Entrepreneurship Development Programme (NEEDP) kaba nyngkong duh mynta ka sngi hangne ha NEC Secretariat, Nongrim Hillsha Shillong.
Ïa kane la ithuh kum ka sienjam kaba nyngkong kaba kdup lang ïa kito kiba dei ban ïoh jingmyntoi na baroh 8 tylli ki jylla ka thain bad kane ka sienjam ka thmu ban lap bad pynkupbor ïa 270 ngut ki nongseng kam lajong na ka thain shatei lammihngi lyngba ki prokram kiba btin kti ïa ki ha ki por ba dang sdang ïa ka kam bad hadien ba la sdang ïa ka kam.
Ïa ka program NEEDP la pyllait paidbah da u Secretary ka NEC, u K.
Moses Chalai, IAS.
La ïadon lang ruh ki ophisar na ka North Eastern Council bad ki nongmihkhmat na ka IIM Calcutta Innovation Park, uPranjal Konwar, COO, IIMCIP, uRajarshi Sarma, Program Head, NEEDP & Flo Oberhofer.
U Program Head, Prime Hub Meghalaya ruh u la ïadon lang ha kane ka sngi.
Ka R.
Lalrodingi, Advisor, BIT ka la ai jingbatai bniah shaphang kane ka program.
Ha ka jingkren jong u, u K.
Moses Chalai u la ong ba ka long kaba donkam bha ban wanrah ïa ka jingsaindur thymmai bad ka teknoloji ha ki startup bad ki kam khaii barit baria khnang ban kyntiew ïa ki.
U la ong ruh ba u sngewthuh bha ba yn sa don ki startup kiba long kiba jop bad ruh ki unicorn na ka thain shateilammihngi.
“Kane ka thain ka don shibun ki samla kiba don sap bad ka jingstad jong ki, ka ai mynsiembeit.
Ka jingplie lad plie lynti bad ka jingai ïa ki rynsan kan wanrah ïa ka lawei kaba shai ïa ki bad kan kyntiew ruh ïa ka ïoh ka kot jong ka thain shatei lammihngi," u la bynrap.
La pliepaidbah ruh ïa ka bynta kaba nyngkong jong kane ka sienjam, ka NE Entrepreneurship Challenge (Hunt) ha kane ka sngi.
Kane ka dei ka jingkyllumlang ïa ki sienjam bapher bapher kiba thmu ban shem ïa 270 tylli ki jingthmu startup kiba biang tam na ka thain.
Kane kan kut ha ka Reward and Recognition Summit, ha kaba ki 270 tylli ki startup kiba shah jied kin ïoh ïa ka song pisa, ki certificate bad ka jingpynrung hapoh ki prokram Incubation bad Pre-Incubation.
Ka prokram Pre-Incubation ka thmu ban ïalam lynti ïa 150 tylli ki jingpyrkhat / jingsaindur ïa ki startup khnang ba kin don ka rukom treikam kaba don lut ki bynta kiba donkam ban long ka kam kaba jop bad kaba ïohnong.
Man na kine kin ïoh ruh ïa ka prototype grant kaba T.
1 lak, bad ki 25 tylli kiba lah ban treikam kham bha kin ïoh shuh shuh sa T.
4 lakshuwa ban kut ka prokram pre-incubation.
Ïa ka prokram Incubation yn pynïaid lang ha kajuh ka rukom ïa ki 120 tylli ki startup kiba don ka Proof of Concept lane ka jingkamai.
Kane ka prokram ka thmu ban pynskhem ïa ka jingsngew-thuh ki startup ïa ki kam kiba ïadei bad ka kam khaii bad ban ïarap ïa ki ban kyntiew bad pynïaid iew ïa ki kam.
Kine ki startup kin ïoh man T.
3 lak kum ka commercialization grant, bad ki 20 tylli kiba trei kham bha kin ïoh shuh shuh sa T.
7 lak haba kut ka prokram.
Ka jingshongshit ha ki kam startup ba seng dalade ka la sdang kiew ha kane ka thain ha kine ki 5 snem ba la dep.
Ka thain ka la ïohi ïa ki lad kiba bun ha ki kam lajong kiba lah ban pynbeit ïa ki jingeh kiba bun kiba kynthup ruh ka jingbym ïoh kam bad ka jingduna ka jingïohi ka ri baroh kawei ïa ka kolshor bad ki jingdon jingem jong ka thain.
Katba ki la don ki sienjam ban kyntiew ïa ka jingseng kam lajong ha ki jylla da ki sorkar jylla, kane ka dei ka sien kaba nyngkong ba la sdang ïa ka prokram kaba heh haduh katne na ka bynta ki nongseng kam lajong ha baroh kawei ka thain shatei lammihngi.
Nongstoiñ, Nailur, 2: Watla ka aïom ba ki syntiew cherry ka dang shim por sa kumba shibnai kynthih, hynrei kawei ka kynhun jong ki samla na Nongstoiñ ka Oh Hai Marchnong kaba la ïalam da u bah G.
J.
L.
Sangriang kum u President bad u samla F.
Marweiñ Secretary bad u bah Josephas Thongni ryngkat bad kiwei kiwei ki dkhot jong ka kynhun, ki la pynkhreh shait shait ban pynlong ïa ka tamasa cherry blossom ha Nongstoiñ.
U bah G.
J.
L.
Sangriang President ryngkat kitei ki nongïalam haba ïakren bad ki lad pathai khubor ha ka sngi palei ka 1 tarik Nailur, u la ong ba ka jingthaw ïa katei ka kynhun ka long na ka bynta ban kyntiew ïa ka sap ka phong kaba ki para nongshong shnong hapoh ka District naduh ki khynnah, ki samla, bad ki rangbah ki don la ka long ha ka sap ïalehkai, ka rwai ka siaw, ka put ka tem ka suh ka thaiñ ka shna jingshna bad kiwei kiwei.
Nalor kata u la ong ba katei ka kynhun ka don ruh ïa ka thong ban pynsngewthuh ïa ki khynnah bad samla, ba kin kiar na ki kam ki bym ai jingmyntoi ha ka jingim jong ki, da kaba pynmlieh ha kiwei pat ki kam kum ki kam ïalehkai, ki kam thaiñ jingthaiñ, shna jingshna bad kiwei kiwei.
Haba kylli pat ba kiei ki jait tamasa kiba kham itynnad ne kiba kham khring ïa ki paitbah nongpeit kai kitei ki nongïalam ka kynhun ki la ong bha ki don bun jait ki tamasa kum ka jingïapynisap ha ka rwai ka siaw, ka put ka tem, nangta kan don ruh ka jingpyninam ïa ki tiar tynrai,bad kiwei kiwei ki bynta.
Ha kajuh ka por ki la ong ba hadum mynta kim pat lah ban pynbiang lut ïa ki jingdon kam baroh hynrei kin sa nang pyntip shuh shuh hadien ynda ki la dep pynbit pynbiang lut.
Shillong, Nailur, 02: Ka Border Security Force Meghalaya Frontier mynta ka sngi ka la rakhe ïa ka jingngeit jong ka Azadi Ka Amrit Mahotsav ha ka “run up to Teachers’ Day" bad leit jngoh ïa 65 tylli ki skul ha ki jaka khappud bad ki jaka ba marjan bad kine bad pynlong ïa ki prokram bapher bapher.
U IG, BSF Meghalaya Frontier, u Inderjit Singh Rana u la ai khublei ïa ki nonghikai bad ong ba kilong ki nuksa ïa ki samla ki ban long ki rishot jong ka ri ha ki por ban wan.
Ka BSF ka la thaw ïa ki kynhun bapher bapher ha ki Frontier, Sector bad Unit bad ha ki prokram bapher bapher, la pyni ïa ki documentary halor ka BSF ban pynshlur bad ai jinghikai ïa ki samla shaphang ka rukom pynrung kam jong kane ka kynhun shipai.
Da ka jingthmu ban pynrung shuh shuh ïa ki samla hapoh ka kynhun shipai BSF, la sam ïa ki kot lyngkdop halor ka rukom pynrung kam na ka bynta ki kyrdan Constable, Assistant Sub-Inspector, bad Sub-inspector & Assistant commandant hapdeng ki samla pule ban pynsngewthuh halor kane.
Ki heh ophisar jong ka BSF bad ki Jawan ki la ai ki jingkren pyrshah ïa ki drok bad ki kam thombor ha ka imlang sahlang.
La pynlong ruh ïa ka jingpyni nam ïa ki tiar ïaleh ha ki skul bapher bapher ha kylleng ka Jylla.
Ka BSF ka thmu ban pynshlur ïa ki samla bad wanrah ka mynsiem ieid ri, ka jingïatylli ka ri ha ki bad pynshlur ïa ki ban nohsynniang sha ka roi ka par jong kawei ka ri bad ki jaka khappud.
La khmih lynti ba ki prokram ba la pynlong kin kyntiew ïa ka mynsiem ieid ri, ka jingïatylli ka ri bad ka jingïashim bynta ki pateng ban wan khnang ba kin long ki nongshong shnong ka ri India kiba ai jingmyntoi bad kiba don jingbahkhlieh na ka bynta ka ri.
Mawkyrwat, ‘Nailur, 02: Ka Synjuk Seng Samla Shnong Warsan Lyngdoh Area (SSSSWLA) ka pynpaw ka jingsngewbitar kaba khraw ïa ka jingleh bym suidñiew, ka jingleh beiñ, ka jingbym kheiñ briew jong ka kompani ba ïoh ban pyntrei ïa ka Intermediate Road Nongstoiñ-Wahkaji.
Ha ka kyrwoh khubor la ong ba naduh ba kane ka kompany ka la sdang ban tih khyndew, bun bah ki kali na ka thaiñ Warsanlyngdoh, Phlangdiloiñ, Mariem Area, ki la shem shitom haduh katta katta ha kaba bun ki kali ki shu lait da kaba hap ban ïa khynñiat, ban shu ïa thep maw hi bad don bun bah ki kali ba hap ban sahmiet bad hap ban shu tan da ki lwei pat ki kali.
“Kane ka jingtrei khlem da pyrkhat ïa u paitbah da kane kompany ka la wanrah ka jingeh kaba khraw ïa ki paitbah nongleit nongwan bad khamtam eh kiba pang ba shitom bad kiba armet", ong ka kyrwoh.
Ki la kdew ruh ba kane ka surok ba la sniew palat pud ka dei naduh Demnar, Mariem ter haduh Lum Kyllai Longsngun.
Namarkata, ka Synjuk ka kyrpad ïa ka kompani, ïa ka PWD (R) bad ïa ka Deputy Commissioner, South West Khasi Hills District ban pynbha kloi ïa kane ka Surok.
Ha kawei pat ka liang, ka Synjuk ka maham ruh ba lada ki bor ba dei peit kim shimkhia kloi kum ka synjuk kan hap ban shim da kiwei pat ki sien jam ban pynlong da ki program ïa khih.
Kane la long ka kyrwoh khubor na u bah Thrangbor Wanniang, General Secretary ka Synjuk Seng Samla Shnong Warsan Lyngdoh Area (SSSSWLA) bad na u bah Zandy Myrthong, President ka Synjuk Seng Samla Shnong Warsan Lyngdoh Area (SSSSWLA).
Khliehria Nailur 2: Ka public hearing lane ka jingpynsngew paidbah ha kaba ïadei bad ka jingthmu ban pyntrei ïa ki ar tylli ki par mawshun kiba don ha Lumshnong ba la pynlong mynta ka sngi ka la ïaid beit khlem kano kano ka jingpyrshah, kitei ki par marshun ki dei kiba la long trai da u bah Lamshwa Kyndoh bad u bah Tenson Dkhar kiba na shnong Lumshnong.
U Environmental Engineer jong ka tnat Meghalaya State Pollution Control Board, u bah S.
Syiem u la pynsgew ba Ka par mawshun jong kitei ki ar ngut ki dei kiba ha ka jingheh kaba 1.
07 hecter bad 2.
4 hecter bad ka dei kaba hapoh 500 miter ka jingjngai kawei na kawei, la ong ba kitei ki ar ngut ki la aplai ban ïoh tih mawshun bad ki la ïoh ïa ki jingdonkam ha kaba ïadei bad ki kot ki sla bad la donkam ban pynlong ïa ka jingpynsgew paidbah kaba la pynlong mynta ka sngi ha shnong Lumshnong.
Ïa ka public hearing la pynïaid da ka ophis jong u Deputy Commissioner ka East Jaiñtia Hills District ha kaba u Additional Deputy Commissioner u bah G.
Warjri, MCS u la long kum u shnongknor ha ka jingïalang ha ka jingïa don ryngkat lang ki heh na ka tnat Meghalaya State Pollution Control Board, u Extra Assistant Commissioner ka East Jaiñtia Hills District u bah S.
Marwein, ki trai par, ki nongïalam bad ki dkhot jong ka East Jaiñtia Mineral and Traders Association, ki nongialam bad ki dkhot jong ka East Jaiñtia Mineral and Supplier Exporter and Importer Association, u Waheh Shnong Lumshnong, u bah Monlang Ladong, ki paidbah lem bad kiwei kiwei ki riew rangbah jong ka thaiñ.
U President jong ka East Jaiñtia Mineral and Supplier Exporter and Importer Association,u bah Wanshwa Nongtdu, u la pynsngew ïa ka kaiphot jong ki jingkular jong ki ar ngut ki trai par kiba kynthup u bah Lamshwa Kyndoh bad u bah Tenson Dkhar.
Katkum ka jingpynsngew na u bah Wanshwa Nongtdu, la ong ba kitei ki ar ngut ki trai par ki ban sa pyntrei ïa ki par mawshun, ki la kular ba kin ïaid katkum ki kyndon ki ban ïada ïa ka mariang bad ki ban wanrah ïa ka mariang kaba khuid bad kaba koit ka khiah ka ban nym ktah ïa ki paidbah jong ka thaiñ, la ong ba ki la kular ruh ban thung ïa ki dieng ki siej, ban ker ïa ka jaka ba don ki par mawshun, ym tang katta ki la kular ruh ba kane ka long ruh ka lad ai kam ai jam ïa ki paidbah ha kaba yn sa ai ruh ïa ki jinghikai ïa ki nongtrei ha kata ka rukom ba kin pyntrei ïa ki par da ki kor ki bor jong ka juk ba mynta.
Ki kor ki bor ki ban buh ha ki par mawshun ki long ki ban nym pynmih than ïa ka jingsawa ki ban pynwit ne pynthut ïa ki paidbah, ki trai mawshun ki kular ruh ban buh ïa ki medical camp na ka bynta ki nongtrei bad na ka bynta ki paidbah jong ka thaiñ, ki kular ruh ban long phikir bha ha kaba ïadei bad ka koit ka khiah jong ki paidbah.
Ki la kular ba ki buh ïa ki Engineer kiba tbit ki ban peit ïa ki kor ki bor kiba yn pyntrei ha kane ka par, kumjuh ruh ki la kular ba ïa ki khyndew bad ki maw ki bym donkam shuh kin buh bha ha ki jaka ki biang bad da kine ki maw ki khyndew yn tep biang ïa kito ki jaka kiba long thliew.
La ong ruh ba ki kot ki sla kiba biang la dep ïoh na u District Forest Officer bad na u Director of Mineral Resource ki ba pynshisa ba kine ki trai par ki la lah ban pyntrei ïa ki par marshun.
Hadien ba la pynsngew ïa kitei ki kaiphot jingkular, u bah Wanshwa Nongtdu, u la ai ka jingkhubei kitbok kitrwiang ïa kitei ki ar ngut ki rangbah jong ka thaiñ ba kin nang kiew shaphrang ha ki kam ki jam ki ban long ka jingmyntoi ïa ki paidbah ka thaiñ, ka ban long ruh kum ka lad ban kyntiew ïa ka ioh ka kot bad kyntiew ruh ïa ka khajna jong ka sorkar jylla.
U waheh Shnong Lumshnong, u bah Monlang Ladong, u la ïathuh ba kitei ki riew rangbah kiba dei ki trai par ki khlem ïaid lait na ka dorbar shnong ha kaba ki la pan ruh na ka Dorbar Shnong ïa ka Mining Lease bad la wanrah ïa kane ha ka dorbar shnong bad ki paidbah nongshnong shnong ruh ki la rai ban kyrshan ïa kane ka public hearing bad khmih lynti ba kane kan ïarap shibun ha ka ioh kam ioh jam jong ki nongshongshnong.
U President jong ka East Jaiñtia Mineral Miners Traders Association, u bah Kermiki Dkhar, u Vice President jong ka East Jaiñtia Mineral and Supplier Exporter and Importer Association, u bah Heral Dkhar, u Secretary Shnong Lumshnong, u bah Embhah Lamare, u Doloi ka elaka Narpuh, u ma Manbha Kyndoh bad kiwei kiwei kiba la ai jingkren ki la ai ka jingkyrshan ïa kane ka public hearing.
Ha kane ka public hearing ym shym la don mano mano ruh ba pyrshah bad lah ban ong ruh ba kane ka public hearing na ka bynta ban pyntrei ïa ki par mawshun jong u bah Lamshwa Kyndoh bad u bah Tenson Dkhar, ki long kiba iaid beit bad ba jop.
Nongpoh, Nailar 02: Ki khynnah skul jong ka Alpha English Higher Secondary School mynta ka sngi kila ioh ban rakhe ïaka sngi kyrpang ban burom ïaki nonghikai (Pre- Teachers’ Day) kaba la ju rakhe ruh ha man la ka 5 tarik jong u Nailur man la u snem kum ka jingrakhe donburom ïaka sngikha jong u khraw pyrkhat ka Ri u Dr.
Sarvepalli Radhakrishnan haka jingïalang kaba la long mynta ka sngi ha phyllaw jong katei ka skul.
Ka phang pdeng jong kane ka jingrakhe ka long ‘The Teacher is not a Transmitter of Knowledge but a Guide to the Child’s Own Discovery of the World’La sakhi ruh ha kane ka prokram ba ki khynnah skul ki la pdiang burom ïa ki nonghikai hashwa ban sdang ka prokram bad la pyniphuh iphieng ruh da ka jingïashimbynta ki khynnah skul naduh kiba rit haduh kiba la san ha ki jingshad jingrwai bad ki prokram bapher bapher bad ka prokram kyrpang bala shim bynta da ki heprit haki jingpyni riam.
Ka Kong W.
K Blah Principal jong kane ka skul ka la pynpaw ïa ka jingkmen kaba khraw ba kum ka skul hi kan ïoh ban pyndon burom ïa ki nonghikai kiba dei shisha kita ki rishot bad ki nongthawdur naka bynta ka lawei jong ki khynnah skul kiba long ruh kum ki kmie ki kpa ba ar ha kane ka pyrthei.
Kum ka khlieh duh jong ka skul ka Kong WK Blah ka la ai khublei kyrpang ïa baroh ki nonghikai, ki khynnah pule bad ki kmie ki kpa kiba la lah ban pyniphuh iphieng ïa kane ka jingrakhe bad kum ki nonghikai kin dang ai ka jingshakri kaba bha tam sha ki samla pule naduh ki heprit ha katei ka skul.
Sawsymper, ‘Nailur 02: Ka Federation of Khasi Jaiñtia & Garo Peoples (FKJGP) jong ka Sawsymper Circle ha ka u bnai ba la dep ka pynpaw ka jingbynñiaw halor ka jingkuman jong ka Sorkar ban kyntiew kyrdan noh ïa ka Sawsymper Sub Center sha ka PHC.
Halor kane ka bynta, u President ka FKJGP jong ka Sawsymper Circle, u samla Runningstar Kharbani u la pynpaw ba na ka liang jong ki paidbah ka dong ka thaiñ la slem bah ki la angnud la slem ban ïoh noh la ka jong ka Primary Health Center (PHC).
Ka seng ka la kren pynpaw ruh ba na ka liang jong ka sorkar ka la kren ruh sha Assembly halor ka phang ban kyntiew kyrdan noh ïa ka Sawsymper Sub Center sha ka PHC hynrei kat haduh mynta ympat ïohi dak satia ba ka sorkar kan buh ïa ka mang ha kaba ïadei bad kane ka jaka sumar.
Kumjuh ruh ki paidbah jong ka dong ka thaiñ ki la long ba la khreh wat ban ai ïa ki jaka puta katkum ka jingdonkam jong ka, u la ong.
Na ka liang jong ka nongtrei ha kane ka jaka sumar ne ka Nurse In-charge ruh ka la pynpaw shai ba ka Sub Centre Sawsymper ka la dei kawei na ki Sub Centre ba la heh duh bad ba bun paid bha hapoh ka Mawsynram CHC bad dei na kane ka daw ka la shem jingeh shibun ïa ki ban ai ïa ka jingshakri ba paka ïa ki paidbah namar ka jingduna jong ki nongtrei hapoh ka Sub Centre bad ruh ka jingbym biang jong ka um, ki soap-pit bad ki drainage ban pyntuid ïa ki jakhlia.
Namarkata, ka seng ka kyntu ïa ka sorkar ba kan shimkhia mardor halor kane ka bynta na ka bynta ka jingsuk jong ki paidbah namar katkum ka jingdonkam ha kaba ïadei bad ka jingdon ki nongshong shnong ka Sawsymper Sub Center ka la kot shaduh 13 hajar duna ki paidbah, kumta ka la dei hok ban ïoh ïa ka kyrdan sha ka PHC.
Ka seng kan sa ïoh ruh ban bud-dien ïa ka kane ka kam shaduh DHS bad shaduh u Myntri ba dei peit ïa ka koit ka khiah jong ka Jylla, khnang ban kin ïoh jingshai halor ka jingkuman jong ka sorkar kaba pynlong ïa ki paidbah ba mad ïa ki jingeh bad ruh ban duh ïa ki mynsiem ba kordor tang namar ka jingbym biang ka jaka sumar.
Nongpoh, Nailur 02: Shuwa ba ki paidbah kin shim biang ïa ka rai ban pynthymmai ïa ki nongmihkhmat sha ka ïing Dorbar thaw aiñ ka jylla ha kane ka election jong u snem 2023, ki nongïalam ka UDP bad NPP na Umsning Constituency mynta ka sngi ki la wan ban pynïasoh noh sha ka party HSPDP na ka bynta ban kyrshan ïa u Bah Primson Makdoh kum u kyrtong ka HSPDP na Umsning Constituency.
Kine ki nongïalam ka UDP bad NPP kiba la wan ban pynïasoh mynta ka sngi sha ka party HSPDP ha ka jingïalang kaba la long ha Umjarasi ki kynthup ïa ki nongkyrshan ka UDP ha ka jingïalam u Bah Sumarlang Swer kum u Youth President barim ka UDP Ri Bhoi bad ki nongkyrshan ka NPP ha ka jingïalam ka Kong Bobby Khongsngi.
Ïa kitei ki nongïalam ka UDP bad ki nongïalam ka NPP la pdiang burom ïa ki sha ka party HSPDP da u President ka HSPDP Ri Bhoi District, u Bah Pynwanbor Sylliang ha ryngkat ka jingdon lang u kyrtong ka HSPDP na Umsning, u Bah Primson Makdoh, u State Youth President, u Bah Sandondor Ryntathiang bad kiwei kiwei ki nongïalam bad ki nongkyrshan ka party HSPDP na Umsning Constituency.
Kumba la pynpaw da u Bah Sumarlang Swer, u nongïalam barim ka UDP bad uba la wan ban pynïasoh sha ka HSPDP party, u la ong ba ka daw kaba la pynlong ïa u ban wan pynïasoh sha ka HSPDP ka dei halor ka nongrim ba u kyrtong ka HSPDP party u dei u samla uba don ka jingangnud ban wan rah ïa ka jingkylla na ka bynta ki paidbah ha Umsning Constituency bad ruh ba ka party HSPDP ka dei ka party kaba don ïa ka nongrim ban ïada kyrpang ïa ki trai muluk ki trai jaka bad ruh ban ïada ïa ka khyndew ka shyiap kaba long ka dawbah jong ka jaid bynriew.
U la ong ruh nga kwah ban ïa trei lang bad ka HSPDP na ka daw ba kane ka party ka dei kawei na ka party riewlum kaba la rim tam bad kaba la don bynta ruh ban ïa khun ban pynioh la ka jong ka jylla ha ka jingïalam jong u Maieid Hoping stone Lyngdoh, bam kwai ha Dwar U Blei.
Kitei ki nongïalam ka HSPDP naduh u President ka District, u Bah Pynwanbor Sylliang, u Kyrtong ka HSPDP na Umsning, u Bah Primson Makdoh bad u State Youth President, u Bah Sandondor Ryntathiang, ha kane ka sngi ki la pynpaw ka jingkmen ba kine ki nongïalam ka UDP bad NPP Ki la wan ban pynïasoh sha ka party HSPDP bad ka daw hi ka long ba ki wah ban wan rah ka jingkylla bad khamtam ban ieid kyrpang ïa la ka jaid bynriew ba kane ka party ka ieng ban shakri na ka bynta ka jaid bynriew bad ban ïada kyrpang ïa la ka riti ka dustur bad ka khyndew ka shyiap jong ka jylla.
Na ka liang kitei ki nongïalam nalor ba ki la kren halor shibun ki mat treikam jong ka party HSPDP, ki la kyntu ruh ïa kine ki nongïalam ba kin dang trei borbah ban pynkhlain ïa ka party khnang ba ka party HSPDP kan lah ban pynurlong ïa ki mat treikam ba ka party ka don ïa ka thong ban wan rah ki mat treikam kiba ïada kyrpang ïa la ka ri bad ka jaid bynriew.
Nongpoh, Nailar 02: Ka Ri Bhoi Dorbar mynta ka sngi kala lum syndon da ka jingïalang ba kyrkieh ban pynpaw ïaka jingsngewkmen bad ai ka jingkhublei ba kyrpang ïa u Myntri Rangbah ka jylla u Conrad K Sangma halor ka jingdonkam ban ioh noh ïaka Patharkhmah Civil Sub-Division hadien ba u la kren shai ba ka Patharkhmah ka la dei hok ban ioh hadien ka jingïalang jong ka tnad Animal Husbandry and Veterinary Department haka sngi Balang ha Byrnihat.
Haba kren sha ki lad pathai khubor mynta ka sngi naka liang u Bah RB Shadap President ka Ri Bhoi Dorbar u la ong ba ka Patharkhmah Administrative Unit kala Don mynta kumba 33 snem bad kala dei ka por ba ih bha ban kyntiew kyrdan noh sha ka Civil Sub Division kumba ka Ri Bhoi Dorbar kala dawa mynta la bun phew snem bad wat ka jaka ruh la dep ban ai da ka shnong Patharkhmah naduh u snem 1998 naka bynta ban shna ïaki jaka treikam jong ka Civil Sub Division.
U la ong ruh ba ka Civil Sub Division ha Patharkhmah ka dei ka jingangnud bala slem jong ki paidbah lah bun phew snem kumba ka Dorbar hi kala ju dawa naduh ki por ba mynshuwa halor ka jingdonkam ban ioh noh ïaka Civil Sub Division, kaba ka Patharkhmah ka don ruh ïaka jingheh kumba 48 hajar hectare, bad ki don kumba 110 tylli ki shnong bad katkum ka khana samari jong u snem 2011 ki don kumba 35 hajar ngut ki nongshong shnong.
Kumta naka liang ka Dorbar ka kyrpad sha ka sorkar khamtam u Myntri rangbah ban pynkloi Ia katei ka Civil Sub Division naka bynta ka jingdonkam bad ka jingbit jingbiang jong ki paidbah bad kyrpad ruh ba katei ka jingkren jong u Myntri Rangbah kan long ka jingkyrkhu kaba khraw ïaki paidbah nongshong shnong ha katei ka thaiñ khamtam ban ïajan bad ki ophis sorkar.
Shillong, Nailur : Ka Deputy Commissioner (Excise), ka East Khasi Hills District, Shillong, da kane ka pyntip ba ka tnat Excise jong ka district ka dang ïai bteng ban pynlong ka jingkhynra halor ki kam die kyiad bad kiwei ki jingdih ba beaiñ da kaba pynlong ïa ki jingkhynra hapoh ki Restaurant, ki dukan bad kiwei pat ki jaka ha ki bynta jong ki jaka sor bad khap sor kumjuh.
Ha ka jingkhynra ba la pynlog ha u bnai Naitung ba la dep, ki staff jong kane ka tnat kila rejistar khyndai tylli ki case bad ïoh ban kurup 35.
300 litar ka kyiad pyrsi bad 6.
390 litar ka kyiad phareng.
Halor kane la kem ruh ïa hynñiew ngut ki briew hapoh ki kyndon jong ka tnat Excise.
Ka jingtohkit halor kine ka dang ïaid shakhmat.
Shillong, Nailur 2 : U Myntri Rangbah ka jylla u Conrad K Sangma mynta ka Sngi Thohdieng u la pynbna ba kum ka dak ban pynsahkynmaw ïa ka jingrakhe ïa ka lyngkhuh snem Sngi Kha ba 75 jong u (L) P.
A Sangma, yn pynbha briew lut ïa baroh ki jingtei bad jingshna ba la tei bad shna ha ka por jongu ha kane ka jylla baroh kawei.
U la pynbna ïa kane ka jingleit jngoh ïa ka Tura Super Market kaba la tei bad plie ha ka por u kpa jongu u (L) Purno Agitok Sangma, ha nongbah Tura, West Garo Hills ha u snem 1998.
U la ong kane ka ïew paki dulan ka dei kaba la saiñdur da u kpa jongu kumta ki nongshong shnong ruh ki ai nam ïa ka ha u.
Kane ka ïew paki dulan kaba la tei saw mala ka la treikam mynta la palat 20 snem bad ka dei kawei na ki ïew paki dulan kaba heh ha kane ka thaiñ shatei lam mihngi ka ri India.
Kiba bun ki la ïa pynpaw ha ki por ba mynshwa ba kaba kum kane ka ïew ym donkam satia ha Tura ba ka dei ka sor rit, hynrei mynta kane ka projek ka la long ka jingsarong ïa ka ri lum Garo baroh kawei.
U Myntri Rangbah u la ong ba kane ka ïew ruh ka la donkam ban pynbha bad pynthymmai biang ïa ka bad halor kane ka sorkar kan sa pynkhreh kumno ban pynbha bad pynthymmai ïa ka khamtam ban shna ïa kiei kiei kiba ka dang duna kum ki jaka leit bar bar ter ter.
U la ong ba ka sorkar kan sa shong ban pyrkhat bad pynshongdor katno yn pynlut na ka bynta ban pynbha bad pynthymmai ïa baroh ki jingtei ba la tei ha ka por u P.
A Sangma ha kane ka jylla baroh kawei.
Ha kane ka jingleit jngoh ïa kane ka ïew u myntri rangbah ula ïoh ruh ban ïakren bad ïa khana bad ki trai dukan kiba don ha katei ka ïew bah ban twad jingmut ruh na ki kiei ki jingdonkam ban pynbha bad pynthymmai ïa kane ka ïew.
Shillong, Nailur 2 : Ka sorkar ka sngewsynei ïa baroh ki nongtrei Casual kiba trei la bun bun snem ha MeECL, kiba duna eh ruh 10 snem kumta kan sa pynkhem hi ïa baroh kiba la trei tang shu la bit la biang ka pisa namar ïa mynta ka tnad ka dang don hapdeng ki jingeh ha ka liang ka pisa tyngka, ong u Symbud Myntri Rangbah uba peit ïa ka tnad Power ha ka jylla u bah Prestone Tynsong.
U la ïathuh ba ki don palat 1000 tylli ki post kiba lait ha ka tnad MeECL hynrei ka daw ka long bym pat biang ka pisa tyngka kumta ym pat lah ban thep bad pynskhem ha kitei ki post, tang shu la lah ka MeECL ban ïeng ha la ki kjat ïa kitei ki post baroh kiba lait ym pynskhem da kine ki casual kiba la don lypa mynta.
ïa kane ula ong hadien ba ki nongtrei Casual jongka MeECL hapoh ka lama MeECL Progressive Workers Union (MePWU) ki la pynlong ka jingïakhih da kaba deng lama ïong ha kine ki khyndiat sngi naka bynta ban dawa pynskhem ïaki bad pyllait ruh ïaka arear jongki.
U Symbud Myntri Rangbah ula kyntu ïa ki nongtrei Casual ban ïai shah shipor bad ka MeECL khnang ba tang shu biang ka fund yn ïoh ban pynskhem lut noh ïa baroh.
“ Ka jingkyrpad jong ki nongtrei Casual ka long kaba dei eh, nga sngewthuh haduh katno ki don ka jingsyier namar wat hadien 15-18 snem ba la trei ruh ym pat shah pynskhem nalor ba ki dor ki mur ki la nang kiew ha ki ïew ki hat hynrei nga kyrpad ïaki ban ïai shah shipor tang shu la biang ka pisa khlem pep yn pynskhem beit ïaki khamtam hadien ba la dep siew ïa ki ram ba dei ban siew dep baroh" ong u bah Pretone.
“ Mynta ngi pyrshang ban lah ban ïeng ha la ki jong ki kjat bad tang shu la biang ka MeECL ka jingkular ka long ban pynshkem beit ïa baroh ki nongtrei Casual".
Pynkut u bah Prestone Tynsong.
New Delhi, Nailur, 02: Ka ri jong ngi ka don ha ka khep jong ka jingkylla kaba khraw bad ngi don ka lad kaba heh bha ban wanrah ka jingkylla ha ki jaka nongkyndong jong ka IndiaNgi dang ïaid shisha ha ka lynti kaba dei, da ki sienjam kiba dei, ha kaba ngi ïohi mynta ba ka IMIS jong ka Swachh Bharat Mission Grameen (SBM-G), ka prokram kaba kyrpang jong ka Sorkar India, ka la kot sha uwei pat u mawmer – ka jingithuh hi da 101462 tylli ki shnong kum kiba la long ODF (open defecation free) Plus.
Kine ki shnong ki dang kyrshan ïa ka jinglong ODF jong ki bad ki don ïa ki lad ban pynkhuid ïa ki jaboh kiba mih na ki paiñkhana bad kin dang bteng ha ka jingïaid jong ki ha ka jingkhuidjingsuba da kaba pynkhuid shuh shuh ïa ki shnong jong ki ban pynlong kham jyrngam bad ban wanrah shuh shuh ka koit ka khiah.
Lah jan 8 snem mynta ba u Myntri Rangbah Duh ka ri, u NarendraModiu la pynbna ka jingsdang ïa ka Swachh Bharat Mission na Red Fort, da ka jingthmu ban pynlong ïa ka ri kaba lait na ka jingleit shabar pathar kum ka jingai burom ïa u Mahatma Gandhi ha ka lyngkhuh sngi kha kaba 150 jong u.
Hapoh ka jingïalam jong u, ka ri ka la ïatrei lang ban wanrah ïa ka jingkylla kaba heh tam ha ka pyrthei bad ka la kot sha ka thong ha ka 2 tarik u Risaw, 2019, 11 snem shuwa ka thong SDG-6 ba la buh da ka United Nations, ha kaba ki jaka nongkyndong jong ka ri ki la lait na ka jingleit shabar pathar.
Hynrei ka mission kam shym kut hangne, ka la buh nongrim ïa ka jingïakhun kaba kham heh hynrei kaba donkam bha kaba long ka jingpynthikna ïa ka sampoorn swachhata lane ka jingkhuid kaba pura, ha kaba ki shnong ha ki jaka nongkyndong ki long ODF Plus.
Ka jingdon palat shi lak ki shnong kiba la kot sha ka thong ODF Plus kam dei ka kam kaba rit haba ngi sngewthuh ba ka jingpynkhuid ïa ki jakhlia kiba mih na ki paiñkhana ka dei ka kam teknikal bad kaba dang thymmai ha ki jaka nongkyndong jong ka ri.
Ka jingpynbiang ïa ki paiñkhana ka la ïalam sha ka jingdonkam ban pynkhuid ïa ki jaboh kiba mih na ki.
Shuh shuh, lyngba ka jingpynbiang um dih ha ki iing, ka la mih kham bun ka um jaboh na ki iing kaba donkam ban pynkhuid bad pyndonkam biang; ha ryngkat ka jingkylla ha ka rukom im bad ka jingpyndonkam ïa ki mar bam ba la song, ka jingjaboh na ki plastic ka la kham heh ha ki jaka nongkyndong bad ka la long kaba donkam ban pynbeit ïa kane.
Kane ka dei ka kam hapoh ka bynta kaba ar jong ka Swachh Bharat Mission-Grameen (SBM-G) – ban pynbeit ïa ki jingeh kiba mih na ki jaitjaboh bapher bapher ka ban wanrah ïa ka jingkhuid ha ki shnong bad ka ban plie lad kamaijakpoh ïa ki longiing ha ki jaka nongkyndong bad plie ïa ki lad kamai kiba thymmai ha ryngkat ka jingpyndep ïa ki jingdonkam jong ki Sustainable Development Goals.
Ka SBM-G ka pynkhlain shuh shuh ïa ka jingkut jingmut ka Sorkar ban kyntiew ïa ka jingkhuid jingsuba bad kyntiew ïa ka rukom im jong ki briew ka ri.
Haba sdang, ka DDWS ka la wanrah ïa ki bynta bapher bapher ha ka kam ban ai jingithuh ODF Plus, namar ki don bun ki shnong kiba lah ban shem jingeh ban kot sha ka thong kiba ïadei bad ka biodegradable waste management (BWM), plastic waste management (PWM), greywater management (GWM) bad faecal sludge management (FSM) shuwa ba kin ïoh jingithuh ODF Plus.
Ha ka thupODF Plus – Aspiringmynta, ngi don 54734 tylli ki shnong ha kaba ki iing bad kiwei kiwei ki jaka ki ïoh bynta ha ki kam ka jingkhuidjingsuba lyngba ki paiñkhana, ha kaba ki don ki SWMlaneLWM; kito ha ka thupODF Plus – Rising ki long 17121 tylli ki shnong kiba don ïa ka LWM bad SWM ha ryngkat ki kam kiba hap hapoh ka thup Aspiring.
Ki don 29607 tylli ki shong kiba la ithuh kum kiba la long ODF Plus – Model ha kaba don lut kine ki lad halor bad ha kaba ki khubor IEC ki dei kiba la buh ha ki jaka kiba biang bha ban ai jingtip ïa baroh.
Kane ka mut ruh ba ki don 99640tylli ki shnong ha ka ri kiba don lad ban pynkhuid ïa ki jaboh kiba mih na ki paiñkhana; 78937 kiba don ïa ki lad pynkhuid ïa ki jingjaboh na ki paiñkhana; bad 57312 tylli ki shnong kiba don lad ban pynkhuid ïa ki jaboh bad ki um jaboh kiba mih na ki paiñkhana.
Ki 5 tylli ki jylla kiba la trei kham bha ha kane ka kam ki dei ka Telangana, Tamil Nadu, Odisha, Uttar Pradesh bad Himachal Pradesh ha kaba la bun tam ki shnong kiba la ïoh jingithuh ba ki la long ODF Plus.
Dang ai jingïarap katba lah ïa kine ki jylla ha kaba ïadei bad ka jingpynbiang pisa, ka teknoloji bad ka jingkyrshan ban ai jinghikai pyntbit.
Ka jingdon ka pisa: Ka Sorkar India, ha u Rymphang 2020, ka la ai jingmynjur ïa ka Phase-II jong ka SBM (G) ha kaba ka jingmang tyngka haduh T.
1,40,881 klur ban peit ïa ka jingïaineh jong ka jinglong Open Defecation Free (ODF) bad ka jingpynkhuid ïa ki jakhlia bad ki um jakhlia kiba mih na ki paiñkhana.
La pynkhreh ïa ka SBM (G) Phase-II ba kan long ka kam kaba kyrpang ha ka jingïatreilang ka jingbei tyngka bad ki skhim bapher bapher jong ka Sorkar Pdeng bad ki Sorkar Jylla.
Lah ruh ban ïoh ïa ka pisa lyngba ka 15th Finance Commission bad ka jingpynïasoh bad ka MGNREGA.
Ka jingkyrshan teknikal: Dang peit bniah ban pynkhlain ïa ki jingnang jingstad jong kito kiba don bynta ha ka kam ha ki jylla, ki distrik, ki block bad ki panchayat khnang ban pynthikna ïa ka jingpyntreikam kaba stet bad kaba biang.
Ka DDWS ka la pynbiang ïa ki jingthoh kiba ïadei bad ka rukom treikam ka prokram ha kaba la batai ïa ki bynta teknikal, ki jait teknoloji ba lah ban jied, ki jingantaddor, ki jingdroteknikal bad kiwei kiwei, ïa ki bynta bapher bapher ka ODF Plus kiba don ha ki kot teknikal bad ki toolkit.
Ki jylla pat ki dang pynkylla ktien ïa kine ki kot sha ki ktien tynrai.
Kine ki kot kin ïarap bha ha ka jingpyntbit jong kito kiba peit ïa ka kam pynïaid shnong ha ki jaka nongkyndong.
Ka jingpyntbit: Ka jingpynkhuid ïa ki jakhlia bad ki um jaboh na ki paiñkhana ka dei ka kam teknikal bad ban pyntbit ïa kito kiba peit ïa kane ka kam, donkam shibun ki nongai jinghikai.
Kum shi bynta kane ka kam, ka DDWS ha ka jingkyrshan ka UNICEF ka ai ïa ka jinghikai kaba 5 sngi kaba tip kum ka 5-day Training of Trainers (ToTs) halor ka jingpyntreikam ïa ka SBM (G) II ha ki jylla.
Hapoh kane, ki Master Trainer (MT) na ki distrik bapher bapher ki dang ïoh jinghikai bad ki ai jinghikai kylla ïa ki Sarpanch/Pradhan, ki secretary shnong bad kiSwachhagrahi halor ki kam kiba ïadei bad ka ODF Plus.
Ka SBM-G ka bteng ban long ka jingïakhih paidbah: Baroh shi katta, ka SBM (G) Phase-II ka dei kaba la pynkhreh kyrpang ban pyndonkam ïa ka sap jong ki briew bad ki shnong ha ki jaka nongkyndong ka India ban wanrah ïa ka jingïakhih paidbah ban pynthikna ïa ka jingïaineh ka jinglong ODF ha kaba ki briew ki bteng ban im ka jingim kaba khuid ba suba bad ha kaba ki shnong ki don ïa ki lad ban pynkhuid ïa ki jakhlia bad ki um jaboh na ki paiñkhana.
Ha kaba ïadei bad kane, ka jingnoh synniang ki rangbah bad ki longkmie ha ki shnong ka long kaba la ïarap bha.
Ki la bteng ban trei na ka bynta ka ODF Plus kum ki Swachhagrahi, ki Mistri, ki driver lane ki Green Ambassador.
Ngi la ïohi shibun ki briew kiba la trei borbahhynrei ki bym shym la paw pyrthei:U Ajmer Singh, uba long u nongrep na Sehbajpurha Raikot block jong ka Ludhiana distrik ha Punjab u la kyntait ïa ka jingthang khlaw bad u la seng ïa ka biogas plant kaba pyndonkam ïa ki niut bad ka eitmasi ban pynmih biogas ha ka phyllaw iing jong u.
Ka longiing jong u kaba don lai dkhot mynta ka ïoh ei ïa ka lad shetjingshet kaba khuid bad ka sboh kaba lait na ki dawai.
Ha kajuh ka por, katba ka Richhawati, kaba dei ka dkhot ka SHG bad kaba mihkhmat bha ha ki kam shnong, ka la ïohsngew ba la pynsangeh ïa ka biogas plant ba la dei ban ai ïa ka Gram Panchayat (GP) jong ki ha u 2021-22 namar ba ym don jaka bad pisa ban pynïaid ïa kane, ka la noh synniang bad ai 2500 sqphut ka jaka lajong na ka bynta kane ka projek ka ban pynbiang ïa ki lad shetjingshet kiba khuid ïa ka shnong.
Kane ka jingsbun jong ka ka la ïalam sha ka jingshna ïa ka Gobardhan plant kaba don mynta ha Salmatta GP ha kaSitarganj Block jong kaUdham Singh Nagar distrik haUttarakhand.
Nga ai jingïaroh ruh ïa ki Swachhagrahi – kito kiba trei ïa ka kam bad ïa kiba ngi tip da kiwei kiwei ki kyrteng ha ki jylla bapher bapher, kiba lah ban bah ïa ka kam ban kyntiew jingtip bad kiba khring ïa ki briew ba kin ïashim bynta ha ki kam kiba ïadei bad ka jingpynkhuid bad jingbret ïa ki niut ha ka rukom kaba dei.
Ki kam ki dang bun ha kine ki lai snem ban wan ….
Hynrei nga ngeit skhem ba ki briew jong kane ka ri kin ïatrei lang ban pynurlong ïa ka Swachh bad Swasth Bharat.
Shillong, Nailur, 02: Shi sngi hadien ba ka Sorkar ka la rai ban pynkynriah ïa ki 342 tylli ki longiing ka Sweepers’ Colony na Them Iew Mawlong sha ki Quarters jong ka Shillong Municipal Board (SMB), u Nongïalam ka Seng Congress u Bah Vincent H Pala ha ka sngi Palei u la kynnoh ba ka don jingïasuhbuit ha lyndei ka jingshimti jong ka Sorkar ïa ka jaka ha Them Iew Mawlong khlem da ïaid katkum ki kyndon kiba ïadei bad ka jingshimti ïa ka jaka.
Haba sangah tyngeh ïa u Bah Pala, u Bah Tynsong u la ong, ‘haoid, ka dei ka jingjop kaba khraw namarba baroh shikatta ki snem ka jingïasoi na ka bynta kane ka jaka ka dei hapdeng ka ophis ong u Syiem ka Hima Mylliem bad ka Shillong Municipal Board tang na ka jaka kaba rit.
Hynrei hadien ka jingïakren kaba la bunsien bad ka ophis u Syiem ka Hima Mylliem lem bad ka Dobar Hima, ngi la pan ban aiti noh ïa ka jaka sha ka Sorkar.
Namarkata, ainguh ïa U Blei namarba ki la mynjur ïa ka jingtyrwa bad ki la aiti ïa ka jaka ha Them Iew Mawlong.
"U la ong ruh ba u Bah Pala u lah ban ïakynduh ïa u lada um sngewthuh ïa ka jingïapher ïa ka kyntien hapdeng ka ‘land acquisition’ bad ka ‘lease agreement.
’“Lada jia ba um (Pala) sngewthuh shaphang ka ‘land acquisition’ bad ka ‘lease agreement’, ong ia u ban wan iakynduh ia nga bad ngan sa batai bniah bha ia u," u la ong.
Haba pynpaw ba ka don ka jingiamynjur na ki lai mamla hapdeng ka Hima Mylliem, ka SMB bad ka Sorkar, u Bah Tynsong u la ong, “kam don kano kano ka jingsiew pisa.
Kane ka dei tang ka jingiamynjur.
Kane ka jingiamynjur ka long tang ban shim wai.
"“Lada u Bah Pala um sngewthuh, nga kloi ban batai bniah," u la ong.
Ha ka 29 tarik Risaw, 2021 ka Sorkar Meghalaya ka la shimti ia ka jaka ha Iew Mawlong khnang ban pynkynriah noh ia ki briew kiba sah ha Sweeper’s Colony hadien ba la siew ia ka pisa kaba T.
2 klur sha ka ophis u Syiem ka Hima Mylliem.
Ka jingshimti ia ka jaka kaba heh 12,444.
13 sqm ka long katkum iasoi ban shim wai kaba la iamynjur ha ka 31 tarik, Lber, 2021.
Ki lai mamla ki la iasoi ia ka dulir shimwai hapdeng ka sorkar Meghalaya, ka ophis u Syiem ka Hima Mylliem ba dka Shillong Municipal Board.
Ia kane la leh hadien ba ka Sorkar Jylla ka la rai ban pyntreikam ia ka jingai jingmut jong ka High Level Committee (HLC), kaba la aiti ia ka kaiphod ha ka 28 tarik, Nailur, 2021.
Shillong, Nailur 02: Ha ka sien kaba nyngkong eh ka Meghalaya kan mad ne ïohi ïa ka jingtreikam jong ka I-PAC ne kata ka Indian Political Action Committee kaba la seng da u Prashant Kishore.
Kane ka kynhun kaba don ka ophis mynta ha Nongthymmai ka treikam na ka bynta ka Seng Trinamool Congress ha Meghalaya namar kala ïasoi kontrak bad kane ka Party ban trei na ka bynta jong ka ha kane ka elekshon 2023.
Katkum ka jingtip ba la ïoh, la ïathuh ba ka I-PAC ka don da ki spah ngut ki nongtrei ha Meghalayam kiba rung lut sha ki kyndong kynshrot jong ka jylla lane ban rung ha kiba bun tylli ki Constituency ban wad ïa ki jingtip kiba bun naduh ka roi ka par, ka jingpyntreikam ïa ki skhim bad ban twad jingmut ruh halor ki riewpawkhmat kiba lah ban ai jingmut ne ai jingtip halor ka saiñpyrthei ha ka jylla.
“Ngi ïoh da ka jingsiew haba ngi leit kylleng kylleng ban wad jingtip na ki paidbah, na ki nongïalam shnong halor ka jingpyntreikam ïa ki kam pynroi bad ki saiñpyrthei ruh", la ong kawei ka Samla kaba la buh ban wad jingtip ha kawei ka Constituency.
Ka la ïathuh ba kam pat pynïasoh bad ka Seng Trinamool, hynrei ka trei beit na ka bynta ka I-PAC katkum ka jingbthah jong ki ban wad jingtip.
“Ka jingïadei bad ka Seng Trinamool kadei beit bad ki baheh bahaiñ ka I-PAC’, ka la ïathuh, da kaba bynrap ba ynda ladep kane ka kam kan leit ban bteng biang ïa ka jingpule ha ka Master Degree.
Katkum ki khubor, la sngewthuh ba ka TMC ha Meghalaya kan sa pynbna kyrtong hadien ba ka kynhun IPAC ka ladep ban leh ïa kane ka jingjurip ne ka jinwad bniah na kylleng kylleng ki Constituency.
Shuh shuh la ïathuh ba wat na ki Constituency kaba ki paidbah kim poi pyrkhat ba ka TMC kan don ne kan khlaiñ, hynrei ki Party ka lah ban sei kyrtong hadien ba ka la sngap ïa kane ka jingai repor kinto kiba rung sha ki shnong ki thaw.
Kum ban shu pynkynmaw hangne ba u Prahshant Kishore, udei na Bihar bad udei uba la ju trei bad ka UNP ha ka liang ka jingwad jingtip halor ka koit ka khiah.
Hynrei hadien u la ïatreilang ba ki Party bapher bapher kum ka BJP ha ka por ba u Narendra Modi u dang long u Myntri Rangbah ka Gujrat.
Nangta ba ka Janadal (United) bad ka Congress, AAP bad bun kiwei pat ki Party.
Namar ka jingtbit ka buit bad ka rukom treikam jong u, bun ki Party ki wad ïa ka jingïarap jong u kumno ban jop elekshon.
Shillong, Nailur 02: Ka Mawkhar Christian Higher Secondary School, Shillong ha ka sngi Thohdieng ka la rakhe ïa ka jingdap ba 131 snem ïa ka jingsdang ïa ka bad ruh ïa ka lyngkhuh snem ba 10 ïa ka jingsdang jong ka kyrdan Higher Secondary ha kane ka skul.
Ha kane ka sngi la wan sakhi lang da u Symbud Myntri Rangbah ka jylla u Bah Prestone Tynsong uba la pyndep ruh ïa ka jingpule matrik na kane ka skul ha u snem 1983, u MLA ka North Shillong u Bah Adelbert Nongrum kum u synbud kongsan ha ryngkat ka jingïadonlang u Pastor SS Majaw u President ka Governing Body ka skul, ka District School Education Officer ka Kong M Lyngwa, u Pastor ER Kharkrang, U Babu RS Synrem Principal ba rim, ryngkat ki nonghikai ba ki khynnah skul nalor kiwei pat ki nongshah khot sngewbha.
Haba ai jingkren kum u Kongsan bad u khynnah skul barim u Bah Prestone u la ong ba kum ka skul ka dei ban pyrshang ban ïohbat biang ïa ka jingkhraw nam kumba ka ju ïoh ha ki por ba mynshuwa kata shuwa u snem 1990 namar ha kito ki por kane ka skul ka la dei kawei na ki skul kiba paw tam ha Shillong.
“Mynshuwa ha ka por jong ngi lada ong ba ngi dei na Mawkhar Christian wat ki khynnah skul ki skul ba paw mynta kum ka St Anthony’s ne St Edmund’s ki kyiuh that that namar ki tip ba ki khynnah jong kane ka skul ki dei kiba proh jabieng bad kiba khlain ka bormet" u la ong.
“Naduh u snem 1987 shakhmat ngam ju bna shuh ba ki khynnah skul kin rung ha ka thup ki khynnah ba poi sha khmat tam ha ki eksamin, ka dei ka kamram jong ka skul bad jong ki khynnah pule ban trei shitom ban ïoh bat biang ïa kane ka nam ba ka ju bat mynshuwa" u la ong.
U Bah Adelbert ha ka jingkren jong u, u la khot la wer ïa ki samla pule baroh ba kin durut khui ha ka jingpule khnang ba ka lawei ka ri kan long kaba shngaiñ lyngba jong ki.
“Ngim dei shuh jong ka lawei hynrei ki jong ka mynta, bad ka mynnor hi ka la leit ngim lah leh eiei shuh, hynrei maphi keiñ ki samla pule ba mynta phi dei ka lawei ka ri bad ka jaidbynriew.
Kumno phi im bad kaei phi leh mynta kan rai ïa ka lawei jong ka jylla" ong u Bah Adelbert Nongrum bad u la bynrap, “Phi dei ka snam, ki thied snam bad u klong snam ka jaidbynriew kynmaw ïa kane ka wei ba phi dei ka jingim jong ka jaidbynriew ba lada phim im bha ka lawei jong ka jaidbynriew ruh ka dei kaba dum"Na ka liang u President jong ka Governinbg Body jong ka skul bad u Pastor SS Majaw u la pynkynmaw biang ïa ka dorkhas ba ka skul ka la aiti sha ka sorkar ban ïarap bei tyngka na bynta ban tei thymmai ïa ka iingskul ba la jot rathai kaba kot sha ka 1.
3 klur tam eiei.
