Kane ka jingweng ka sorkar pdeng lyngba ka hukum u President ha ka jingshisha ka long kaba be-aiñ namar katkum ka Article 372 ka ong ba ki aiñ kiba la don lupa naduh shuwa ban wan ka Riti Synshar ym lah ban pynkylla tang da ka hukum u President hadien lai snem ba ka Riti Synshar ka la treikam ha ka ri.
" u la ong.
U la ong ruh ba ka jingbym ong eiei ka sorkar hadien ba ka sorkar pdeng ka weng noh ïa ka ktien Khasi bad Jaintia na ka thup ka jinglah ban pyntreikam ïa ka ILP kan kham pynjwat ïa ka jingdawa ban ïoh ILP bad ong ba ka lynti ka dei beit ban pyndam noh ïa katei ka hukum u President.
U la ong ruh ba ka jingdawa ba ka jylla kan hap ha ka Aricle 371 ka ri India kaba mynba u dang don ha ka HSPDP ruh u kren bha yn pynrung namar kane kane ka dei ka stieh ban ïada ïa ka hok longtrai ki trai muluk ïa ka khyndew ka shyïap bad ba ki aiñ ka sorkar India kin ym lah ban treikam khlem da ïoh jingmynjur na ka assembly.
Haba kylli pat halor ka jingdawa Khasi Jaintia kaba kum ka party kaba u don mynshuwa kan ïoh jaka ne em ha ka manifesto ka VPP u Bah Ardent u la ong, “Mynba nga don ha ka HSPDP wat la ka dei ka psrty kaba kren bha halor ka jingdonkam ïa ka Khasi Jaintia hynrei lada phi peit bha ba kum ka party ha kato ka por ngim da khohreh ban dawa jylla bad kumba long mynta ha ka VPP ngin ym pynrung satia ïa kane ka mat namar gim ngeit ba ki jingeh kiba mih ha ka jylla yn lah ban weng tang da kaba phiah jylla hynrei kum ka VPP ngi ngeit ba ki don da kiwei pat ki lynti halor ka jingdon lang ki ar jaidbynriew ha ka jylla Meghalaya.
"Haba kylli halor ka Reservation Policy u Bah Ardent u la ong ba ka party kam shu kwah ban bam jakhluit ïa kane ka mat.
“Lada ki paidbah ka jylla ki ai bor ha ngi ban bat ïa u lakam ba ngin peit biang ïa Reservation Policy bad ngi kular ban thung da ka Expert Committee ban pule bniah ïa ka," u la ong.
Shillong, Kyllalyngkot 22 : Ka National Peoples Party (NPP) ka la pynpaw hato ka jingkular ka TMC ïa ka WE Card ïa ki longkmie bad MYE Card ïa ki khun samla bym ioh kam ka dei ka jingpynap shrip ïa ka jylla ne ka jingthmu shisha ban kyntiew ïa ka jylla? Namar na ka liang u Myntri Rangbah ka jylla uba dei u National President ka NPP u Conrad K Sangma dang shen u la ong ba kane ka WE Card ka dei ka Lakshmir Bhandar scheme jongka West Bengal bad katei ka jylla ka la dap ram mynta na ka daw jong kane ka skhim.
U Myntri Rangbah u la ong ba ka jingdap ram jongka jylla West Bengal ka la kiew na u snem sha u snem bad ka daw bah ka dei na kine ki skhim transfer pisa jongka sorkar TMC.
“Ka jingkular ban siew 1000 tyngka shibnai sha ki longkmie kaba mut 12000 tyngka shisnem.
Ki don 7 lak ngut ki longkmie kaba mut ha ka shisnem hap ban siew 840 klur.
Na ka bynta ki samla bym ioh kam hapdeng ka rta 21 haduh 40 snem ruh la kular hi kumjuh kata 1000 tyngka shibnai bad shisnem ka long 12000 tyngka, Ki don 11 lak ngut ki samla kiba ha katei ka rta bad lada 50 % na ki ki bym pat ïoh kam ka la kot sha ka 700 klur tyngka shisnem.
Baroh ar ki skhim kan kot beit sha ka 1500 klur tyngka bad kane ka long mar shiteng na ki skhim pynroi ha ka jylla", ong u ong pathai khubor ka NPP u Marcuise M Marak.
Kumta u la ong kane ka paw shai ba kine ki jingkular ki long tang ki jingpynbieij election ïaki paidbah.
U la ong ka TMC ka la dei ban wad bniah bha shwa ban kular namar ki la kam ba ki la lah ban pyntreikam hok ha West Bengal.
U la ong ha Bengal ka jingmang ïa kane ka skhim ka long 13,000 klur tyngka kaba ai jingmyntoi tang ïaki 1.
6 klur ki longkmie katba kat kum ka jingbatai ki Liang Pyrshah ki la ong ba ka Myntri Rangbah katei ka jylla ka la pynkheiñ ïa ki kular namar kiba ïoh ki long tang 1.
6 klur katba ki long kmie kiba dei ban ïoh ki long 5 klur ngut.
U la kynnoh ba ka jingpynrung kyrteng ban ïoh ïa katei ka skhim ha katei ka jylla ruh ka long tang kito kiba pynrung da ki nongïalam ka party ym dei kiba leh da ki bor synshar ne da ki BDO namar ym shym la leh ïaka online registration ruh.
La kynnoh ruh ba bun ki MLA ka TMC ha katei ka jylla ruh ki ud bha mynta namar kim lah ban pynhun ïa ki nongbud jongki kumba la kular.
La kynnoh shuh shuh ba ka sorkar West Bengal ka la dap ram bha namar na ka 19,500 klur ka jingduna pisa ha u 2012-11 ka la kiew sha ka 53.
431 klur tyngka ha u 2021-22 bad kane ka long ha ka jingsynshar ka TMC ïa katei ka jylla.
U la ong lada ka jylla Meghalaya ka shim ram ruh 90 % ka dei kum ka Grant na ka sorkar pdeng bad ka rukom pyntreikam ruh ka long kaba pyrkhing bha namar la bud dien beit da ki Bank ne ki tnad ba shim ram.
Kumta ban shim ram ruh hap ban ïoh ka jingmynjur ka sorkar pdeng.
U Marcuise M Marak u la kynnoh ruh ba ka sorkar hapoh ka jingïalam u Dr Mukul Sangma naduh 2010-2018 kiba bun ki kam ki dei beit na ka M-LAMP projek.
Ka IFAD kaba bei tyngka ïaka jylla ka la jan khang ïa ki projek jongka ha u 2018 namar ba khlem pyndonkam ïa ka fund hynrei mynta ki projek ki la ïaid bha shakhmat.
Ka sorkar MDA hapoh ka jingïalam ka NPP ka la lah ban khring ïa ki nong wan beit tyngka na na shabar ba la kot palat 10,000 klur tyngka bad kaba bun na kane ka dei ka grant katba ha u 2018 la lah ban khring tang kumba 2,300 klur tyngka.
Kumta u la ong kumno ka TMC ne u Dr Mukul un pynshai bad pynshisha halor kine ki card ba ki la kular ban ym buh ïa ka jylla ha ka jingma.
Wat u Myntri Rangbah u Conrad K Sangma ruh ula ong ba lada pyntreikam ïa kitei ki skhim ka jylla kan ngat ha ka shrip jong ka jingdap ram kumba la jia ïa ka West Bengal.
Sohra, K’Lyngkot 22 : U kyrtong ka NPP na Sohra, Bah Alan West u la ong ba u sngew lehraiñ haduh katta katta haba ki paralok ki ju ong ba watla ka Sohra kadei ka shnong kaba la pawnam ha ri Khasi ha ka jingnang jingstad bad ka jingshemphang hynrei kam pat lah pat ban sei MLA da u trai shnong.
Haba kren ïa kane ha ka jingïalang jong ki nongkitkam ka party ha Sohra ha kane ka sngi Saitjaiñ, u Bah Alan u la ong ruh, “Ka shnong jong u ABKD da dei ban jied MLA pat hap shim kylliang.
Hato ym long mo ban pyneh rngiew shisien da u trai shnong.
Nga dei ka jubab bad nga wanphai sha shnong ban jubab.
"Shuh shuh u ong ruh lada u jop kum u MLA um kwah ban kut tang ha ka sam skim MLA, sam tine ne skim maramot iing namar kitei baroh lah ban leh da ki ophisar ruh.
Hynrei u ong ba ka jong u, ka long ban phaikhmat sha ka ïoh ka kot bad ruh ha ka ïohkam ïohjam.
Haba kren pat halor ka distrik, u la ong ba u dei uwei na kiba ïalum lang ban dawa distrik ha Sohra.
U ong ruh ba ki pangmet haduh katta katta ba ha ka por ba pynbna pat ïa ka distrik, la poi pynban sha Mairang.
Shuh shuh u ong ruh ba u khlem mut satia ban ïaleh elekshon hynrei dei da ka jingwan kynduh jong u Bah Prestone Tynsong bad u Conrad Sangma ba u la kynmaw ba khlem pep ki nong Sohra kin sa kylli shaphang ka Distrik bad kumta u la shim kabu ba lada ki rai ban ai distrik ma u ruh un kular ban ïakhun.
Nalorkata, u ïathuh ruh ba ka don ka por ba ma u bad ka kynhun ki la mut ruh ban weng noh na katei ka jingthmu hynrei dei da ka jingkular jong u Myntri Rangbah ba dei ruh u National President ka NPP kumjuh u Bah Prestone ba la pynbeit ïa ka jingïalang ha Sohra ha ka 05tarik u Kyllalyngkot mynta u snem.
“Hadien ba la pyntikna ba ïa ka Headquarter jong ka distrik ba thymmai kan dei ha Sohra, ha katei ka sngi hi nga sngew ba ka la dei ka jingjop namar watla ngam dei u MLA ne MDC pynban nga thrang ban ïasaid lang bad ki nong Sohra.
"U Bah Alan u la ïaroh ruh ïa u MLA ka Mairang da kaba ong ba utei u nongmihkhmat u ïalam hi dalade na khmat ym ban phah da ki paidbah ban leit dawa distrik.
“Ka Mairang ka ïoh distrik ba MLA u ïalam nakhmat ym da kaba phah tang ïa ki paidbah," u la bynrap biang.
Ha kane ka sngi u la kren ruh halor ka MCCL kaba la khyllem ka rukom treikam watla kadei ka pliang ja jong ki nong Sohra, nangta ka ïoh ka kot bad bun kiwei kiwei ki phang.
Ha kane ka sngi la ïoh ruh ïa ka jingkren na ka Kong Carmel Sawian kaba wan na Australia ban synran ïa utei u kyrtong ka NPP na Sohra.
La ïoh ruh ïa ka jingkren na u Vice President ka NPP East Khasi Hills, Bah Jansing Tynsong bad kiwei kiwei.
New Delhi, K’lyngkot 22: Ka sorkar pdeng lyngba ka tnat Agriculture and Farmers Welfare ka la pynbna ïa ka jingrep shynrai lakadong kum kawei na ki prokram pynroi jong ka ha kaba ka la mynjur ruh ban thaw da ka “Tumeric Cluster" ha West Jaintia ha kaba yn mang pisa na bynta kane ka prokram kumba 52.
31 klur tyngka.
Ïa kane ka jingmang ïa kane ka song pisa la pynbna da u Secretary ka tnat ha ka jingïalang kaba la long ha New Delhi u Manoj Ahuja.
Lyngba kane ka prokram ka sorkar kan pynleit jingmut kyrpang ban ïarap ïa ki nongrep shynrai ha kaba thung, ka ïew bad ka jingpynkyrpang ïa u shynrai ban pynmih khnang ban lah ban ïaryngkat dor ban lah ban shalan shabar ri bad satlak ka pyrthei.
Shillong, K’Lyngkot 22 : Ar tylli ki longïing ki la shah pynjulor ha ka ding ba khlaiñbor kaba la pynlong ïa 12 ngut ki briew kynthup ïa i khunlung ba dang shi bnai ban hap kynriah noh mardor sha kawei pat ka jaka hadien ba katei ka ding ka la bamduh naphang lin ïa ka jaka sah jong ki ha Laban.
Ka la don ruh ka jingkynnoh ba wat hadien ba la pyrshang da baroh kynthup na ka police station ba don hajan hynrei ka shimpor haduh kumba 40 minit ei ei ban poi.
La kynnoh ruh ba kat ban da poi kitei ki kali pynlip ding, kitei ki ïing baroh ki la julor lut bad kitei kiba shong ba sah hangtei ki la kylla khlem ïing khlem sem shuh.
Ka longing jong Gauri Das bad Sujata Thapa ki la duh lut ïa ki jingdon jingem jong ki baroh ha katei ka ding kaba la bam duh lut ïa ka ïing Assam-type kaba don hajan Laban Bengalee Girls’ Higher Secondary School kaba don ruh tang kumba katto katne pruh na Police Station Laban.
La ïathuh ba ka Das ka la ïohi nyngkong eh ïa ka ding kaba la suba ba ka lah ban dei na ka jingthut ha ka bor ding ha ka por ba ka dang bunkam ban kren ïa ki paralok ha katei ka janmiet sngi u Blei.
Katba ka Thapa pat bad ki bahaïing ki dang don ha ïing mane.
“Ngi la mih lut shabar ïing ngi khlem lah shuh ban sei ei ei.
Ka don ka laptop bad katto katne ka pisa ruh baroh ki la leit lut," ong ka Das da kaba ïathuh ruh ba ka tapmoh ba ka tap ïalade ruh kadei jong ka khun.
Ka Thapa pat ka la ïathuh ba ka la shong wai hangtei na ka bynta lai snem bad ka sah hangtei bad ka kmie ryngkat ka khun.
Katba ka Das pat ka sah bad u kurim jong ka, u Bipul Das kynthup ka khun kaba sah lang.
Ki la leit ban sah ha katei ka ïing san snem mynshwa ha shwa ban shongthait u kurim jong ka.
Kitei ki ar tylli ki longïing ki thmu ban sah noh ha ki ïing jong ki bahaïing katba kim pat ïoh ïa ka jaka sah kaba biang.
Na ka liang ka trai ïing, ka Bijoya Wahlang ka la pynpaw ba kam don shuh ei ei ban ong haba ka ïohi ba ka ding ka la bamduh ïa ka ïing jong ka hynrei ka ong pat ba bha bok ba ym shym la don mano mano ruh ba mynsaw ne kino kino ki jingjia ba sngewsih.
Na ka liang ki heh pulit ki la ïathuh ba mynta ki dang ap ïa ka report na ka tnad Fire and Emergency Services ban pynlong ka jingtohkit la shai ka sngi ban lap ïa ka daw jong katei ka jingjia hashwa ba kin ïaid shakhmat ïa ka kam kumba dei ka lynti.
Shillong, Kyllalyngkot 22 : Ha ka Sngi Saitjaiñ ka NPP ka la pynbna ba lai ngut na ki kyrtong jongka ki ban ïakhun ïa ka election MLA 2023 ki dei kiba dang don hapdeng ka jingïakhun mukotduma halor ki jingshah pynngat kyndon jongki.
Kine ki long I Dr Ampareen Lyngdoh na East Shillong, bah Teibor Pathaw na Mawlai bad u Thomas Sangma na North Tura.
Ka NPP ka la hap ban leh ïa kane namar ka dei ka hukum kaba la wan na ka Election Commission of India (ECI) ba kino kino ki party kiba pynïakhun ïa ki kyrtong kiba shah pynngat kyndon ki dei ban pynshai sha ki paidbah balei ba ki hap ban pynïakhun da kitei ki kyrtong.
ïa I Dr Ampareen la register case da ka CBI naduh u snem 2020 halor ka kam tah siah lieh bad la pynngat ha ki kyndon 120 B, 420,467,468,471,201 IPC bad Section 12 (3) PC Act.
Ka jingbishar ïa kane ka dang ïaid bad ym pat don kino kino ki sakhi sabut ban pynshisha ïa ka jingdonkti jongi.
\ Kumta ka NPP ka la pynshai ba namar ba i dei iba pynlut ïa ka por bad bor ha kaba shakri ïa ki paidbah bad ka dei kaba don burom ha ka imlang ka sahlang, iba la trei shitom bha ha ka por jongka jingpang khlam COVID ruh,nalor kata ki jingkynnoh ki dang dei tang ki jingkynnoh ïa kiba ym pat shym la shah rai pynrem ha ka ïing bishar kumta ka party ka shem ba i long iba tbit ban ïa aireng na ka NPP ha kane ka election MLA ban jied nongmihkhmat ha ka 27 Rymphang 2023.
U bah Teibor Pathaw pat u la shah pynngat kyndon 420,406 IPC C.
R.
No 38(S) 2017 bad ka mukotduma ka dang sahteng ha ka ïing bishar Chief Judicial Magistrate.
Une u la shah pynngat kyndon ha ka CBI namar ka don ka jingshah ujor ba ma u lem bad arngut ki heh ka NEIGRIHMS ki khlem siew ïaka pisa Employeers Provident Fund (EPF) kaba ki nongtrei jongu ki dei ban ïoh.
Ka NPP ka la pynshai ba u bah Teibor u dei uba la trei bha na ka bynta kiba duk bad uba trei bha na ka bynta ki paidbah kumta namar ba ym pat don kano kano ka jingshah rai pynrem na ka ïing bishar ba ka jingbishar ka dang ïaid shakhmat kumta ka party ka la ibit ban pynïakhun ia u na ka Mawlai Constituency.
Uba lai uba la shah pynngat kyndon bad ka jingbishar ka dang ïaid u dei u Thomas Sangma na North Tura.
Une u la shah pynngat kyndon 376 r/w Section 506 IPC Sadar P.
S Case No 156(6) 2021.
ïa une ruh ka NPP ka la pynshai ba namar ba ka jingbishar ka dang ïaid bad ki jingkynnoh ki long ki bym don nongrim bad namar ba u dei uba la shakri bha ïa ki paidbah kumta ka NPP ka pynïakhun biang ïa u ha kane ka kynti na katei ka constituency.
Shillong, K’lyngkot, 22: Katba ki sngi ban jied ïa ki nongmihkhmat ba thymmai jong ka jylla kan sa long ha ka 27 tarik, Rymphang, ki bor Pulit jong ka Ribhoi District kiba la pynlong ïa ki jingkhynra bad ki jingpynap shrip ki la ïoh kurup san tylli ki biskit ksiar kiba shongdor T.
30 lak bad ïa ka kyiad beaiñ.
Hynnin ka miet sngi Saitjaiñ, ki Pulit jong ka Ribhoi District kiba la pynlong ïa ka jingkhynra ha Nongpoh, Wahlakhar, Rajabagan, Mawhati, Byrnihat, Kyrdeng, Umïam Pilangkata, Patharkhmah bad Baridua ki la ïoh ban kurup 9.
915 litar ka kyiad phareng (IMFL) bad 81.
5 litar ka ka kyiad pyrsi.
Ha South West Khasi Hills District, ki Pulit ki la ïoh ban kurup 105 litar ka kyiad pyrsi ha ka sngi U Blei ha ka shnong Gomaghat.
Ha kaba ïadei bad ka jingïoh kurup ïa ki biskit ksiar ki Pulit kiba la pynlong ïa ka jingtalasi ïa ki kali ha lad Umsning kum ka jingpyntreikam ïa ka Model Code of Conduct (MCC), ki la ïoh bat ïa kawei ka kali kaba don ïa u nombar AS 01DT-6749.
Ki Pulit kiba la talasi ïa kane ka kali ki la lap san tylli ki biskit ksiar na uwei u briew uba la tip kyrteng kum u Sahidul Islam.
U Chief Electoral Officer (CEO) ka Jylla Meghalaya u Bah Frederick Roy Kharkongor ha u kyrwoh ba la phah sha ki lad pathai khubor u la ïathuh ba ïa kine ki biskit ksiar la kurup noh mardor bad ïa ka kali bad ha kajuh ka por ki Pulit ki la pyntip noh ïa kane ka jingjia sha u District Election Officer (DEO) na ka bynta ban leh ïa kaba donkam.
Hadien kane, ïa kine ki biskit ksiar la thew da u Bah Binsing Kharphuli jong ka dukan die ksiar ba la tip kum ka B.
Kharphuli Jewellers, ha ryngkat ka jingsakhi lang jong u Majistor uba long ruh u Assistant Returning Officer-Election bad hakhmat ki nongsakhi.
Ka jingkhia jong kine ki biskit ksiar ba la ïoh kurup ki long 570 gram bad kiba shongdor T.
30 lak.
Hadien ba ladep thew ïa ka jingkhia bad ïa ka jingheh, la song bad la pyndait laha hakhmat jong u ARO, u Additional Superintendent of Police ka Ri Bhoi District bad ki nongsakhi, la ïathuh u Bah Kharkongor.
Ïa kine ki biskit ksiar la buh ha ka kut jong ki Pulit ka Umsning Police Station.
Dang ha ka miet sngi Palei, ki Pulit ka East Jaiñtia Hills District ki la ïoh ban kurup T.
10.
72 lak ka pisa.
Ïa kane ka song pisa la ïoh kurup la ka jong ka por da ki Pulit jong ka Umkiang kaba hap hapoh ka Sutnga-Saipung Constituency da ka jingsakhi lang jong u Majistor.
Ka pisa kaba la ïoh kurup ha kane ka sngi ki long, T.
1.
85 lak, sa T.
2.
875 lak bad T.
6 lak.
Shillong, K’lyngkot 22: U President jong ka VPP u Bah Ardent M Basaiawmoit u la ong ba ka jingpheil jong ka seng riewlum baroh ban ïeng ha ka nongrim kaba ki la seng bad ka jingkloi jong ki ban ïapeiñ ïa ki nongrim jong ki tang ban don beit ha ka liang ka sorkar ka pynlong ïa ki riew rangbah bad ki khraw pyrkhat ban wad da kiwei ki lynti bad kata ban pynkha ïa ka seng riewlum kaba thymmai kaban kren ïa ki nongrim kaba kine ki seng riewlum kiba la slem ki la ieh shrah noh.
Haba ïakren bad ki lad pathai khubor u Bah Ardent u la ong ba ka jingmih ka VPP ka dei hadien ba ki seng baroh kim pushe shuh ïa ka nongrim kaba la seng ïa ki ha kata ka jingkhwan bor palat.
“Phin peit ki seng riewlum baroh kim don budlum shuh bad ki kloi bha ban ïapeiñ ïa ka nongrim tang ban don beit bad ka sorkar bad dei na kane ka daw hi ba la pynkha ruh ïa ka VPP kata ban pyndap ïa ka jaka ba thylli namar ka jingbym don seng riewlum shuh ba ïeng ha ka nongrim," u la ong.
Haba kylli pat halor ka jingtreikam ka sorkar MDA u Bah Ardent u ong ba ka long ka jingtreikam kaba lymmuh bad khlem tip shano ban jam namar la shu kthong beit ïa ka jingmyntoi shimet ki nongsynshar.
“Lada ngi ihun ïa ka jingtreikam ka sorkar MDA ngin ym pynkha satia ïa ka VPP," u la ong.
Haba kylli pat la u don ne em ka jingangnud ban don noh tang kawei ka seng riewlum ha ka jylla bad la un pyrshang ne em ban pynïatylli ïa ki seng riewlum, u Bah Ardent u la ong ba um kwah ban shu ïa tylli tang na bynta ka jingjop elekshon um sngew kwah ban tylli ki seng riewlum.
“Ban ïatylli tang shuwa ka elekshon ngam kwah bad lada dei ba ka don shisha ka jingkwah ïa tylli ka dei halor ki nongrim bad ka thong treikam na bynta ka jingmyntoi u paidbah ym tang ban ïa tylli ban jop elekshon," u la ong.
Haba kylli pat halor ka jingpynkha jong u ïa ka VPP ka dei mo ka buit ba u la shim kylliang na ka Aam Aadmi Party (APP) ha Delhi u Bah Ardent u la jubab, “Ym dei ba ngi shim kylliang na ka AAP hynrei dei ka AAP kaba shim kylliang na ngi halor ka Clean Politic.
Ngi ryngkat bad ka kynhun naduh u snem 2010 ngi la sdang ïa ka jingïalap ba donkam ïa ka Clean Politic hynrei ka AAp lei ka sdang ha u 2011 hynrei ki paidbah hangtei ki kham kloi ban sngewthuh ïa ka jingdonkam ka synshar kaba khuid ha kaba ka AAP ka la ïoh synshar mynta la ar term ha Delhi.
".
Jowai, K’Lyngkot 23: Ka Dorbar Shnong Pdengshakap kaba pynïaid ïaka jingïalehkai phutbol jong ka ïa kaba la tip kum ka 9th Secondary School Football Knock-Out Tournament 2022-23, kala sdang ïaka jingïalehkai 2nd round ba nyngkong ha kane ka sngi saitjaiñ bala dep,ha kaba ka Thangbuli Yswc kala lah ban pynliem noh ïaka Nongmadan SC daka jingïashut Tie-Breker.
Hapdeng jong ka jingïalehkai ba ïa biang bor bha ka Thangbuli YSWC tang haka minit kaba 2 kala lah ban thep kol lyngba u Chanmitre Thma hynrei ka Nongmadan SC kala lah ban pynphai kylla lyngba u Embracestar Lyngdoh haka minit kaba 15.
Haba ki nongpynïaid kila rah sha ka jingïashut Tie-breker ka Thangbuli YSWC kala jop da 3-0.
Haka jingïalehkai ba ar pat ka Umsalait SC kala lah ban pynliem noh ïaka Nohron SC da 1-0 bad ïa kane ka shi kol jong ka Umsalait SC la thep da u Marbiang Suchiang haka minit ba 49.
Naka liang jong ka Tournament Committee kan bteng biang ïaka jingïalehkai ha kane ka sngi saitjaiñ ban wan kata haka 28 tarik mynta u bnai ha kaba ka jingïalehkai ba nyngkong kan long hapdeng ka Amlanai YB pyrshah ïaka Nonglamin FC haka por 12 baje katba ka Pohplet FC kan ïaleh pyrshah ïaka Nongrah SC (Shillong) haka por 2 baje nohphai sngi.
Sa shisien Tournament Committee ka khot bad wer ïa baroh ki paitbah riewieit phutbol jong ka thaiñ ba kin ïawan sakhi lang ïa kane ka jingïalehkai khnang ba kan long kaba itynnad bad ishongkun.
Khliehriat rymphang 26 : Ki kynhun jong ki nongtrei sorkar kiba dei ban leit sha ki polling station, ki la sdang ban mih naduh hynnin ka sngi saitjaiñ bad ki la don haduh 151 tylli ki kynhun kiba la mih na Head Quarter na Khliehriat ban leit sha ki jaka thep vote bapher bapher na ka bynta kane ka Meghalaya Legislative Assembly Election, kaba yn pynlong ia ka jingthep vote ha ka 27 tarik u rymphang 2023.
Napdeng kitei ki 151 tylli ki kynhun, khat wei tylli ki kynhun, ki la mih naduh mynsngi saitjaiñ kiba leit sha ki shnong ba kham jngai kum sha Khongoi, Moulsei, Thuruk.
Hingaria, Huroi, Lahaleiñ, Lrjri, Moullian, Moulsei-B, Moulhoi bad Saibual.
Ki kynhun (polling parties) jong ka 5-Sutnga Saipung Constituency (ST) Assembly Constituency bad jong ka 6- Khliehriat Constituency (ST) Assembly Constituency, ki la leit da kaba rah lang ruh ia ki Electronic Voting Machines (EVMs), Voters Verifiable Paper Audit Trails (VVPATs), lem bad ki jingdonkam baroh kiba donkam ha ki polling station bad la synran lang ïa ki da ki kynhun pahara haduh ba kin da poi suk sha ki jaka.
Jowai, Rymphang 26: Kumba shisien shisnem ka Proseshon Iukharist, ka Parish Nangbah Jowai Diocese kala pynlong ïa kane ka Proseshon Iukharish hynne ka sngi 26 tarik ha Nangbah, ha kaba da ki hajar ki paid riewngeit na ki Parish bapher bapher jong ka Dioceses, kila ïawan shim bynta ha kane ka Proseshon.
Ha ka por 10 waje mynstep hapoh ka jinglamkhmat u Rev.
Father Ferdinand Dkhar uba long ruh u Diocesan Administrator ka Jowai Diocese ha ryngkat bad ki Phadar kiba wan na ki Parish ka Diocese, la pynlong ïa ka jingkñia Mass Iukharish, ha kaba da ki hajar ki paidriewngeit kila ïashim bynta ha kane ïabam ka ïasip ïa u kpu u rynsi uba long ka met bad ka snem jong u Trai Jisu Khrish.
Ha ka por 1 baje shiteng nohphai sngi la pynlong ïa ka jingïaid Proseshon kaba la sdang na madan Parish bad ïaid lyngba ka dong Dukhu-Dong lumshor, Iawmusiang leit phai biang sha madan Parish.
Hashwa ban ïoh ka jingkyrkhu ba kyrpang da ka Sacrament bakhuid tam ka duwan na kti u Phadar Ferdinand Dkhar, la ïoh ïa ka jingkren sneng kren khraw bad jingkyntu kynpham kaba sngewtynnad ïa ki paid riewngeit da u phadar Kitbok Mylliem Umdang bad pynkut da ka jingkyrkhu da ka Sakrament bakhuid tam ka duwan.
Nongpoh, February 26 : Kumba ka 27 tarik u Rymphang 2023 ka dei ka sngi kaba ki paidbah kin jied thymmai ïa ki nongmihkhmat ka la poi hapoh ka jylla ha kaba na ka liang ki bor sorkar ki la pynkhreh ban pynïaid beit ïaid ryntih ban ym mih kano kano ka huri hura kaba ktah ïaka shongsuk shongsain ki paidbah bad ha Ri Bhoi District katkum ka jingtip ba la ioh lum ki don haduh 95 tylli ki Polling Station kiba don jingma (Critical) bad 54 tylli ki Polling Station kiba kham don jingma shuh shuh (Vulnerable).
Ïa kene la pyntip da u District Election Officer ka Ri Bhoi, u Arpirt Upadhaya haba kren bad u Nongthoh Khubor mynta ka sngi u Blei shuwa ba ki nongtrei sorkar bapher bapher ki la kreh la ki tum ki tam ban poi sha ki Polling Station na ka bynta ban pynïaid beit ïaid ryntih ïa kane ka jingjied ïa kita ki Nongmihkhmat na Ri Bhoi District.
U la ong ruh nalor kitei kitei ki 95 tylli ki Polling Station ba don jingma bad 54 kiba kham don jingma shuh shuh ki ar tylli ki Polling Station ki dei kiba don jingma bad khamma shuh shuh kata ka kynthup ïa ka Polling Station ha Tyrso A bad Tyrso B ba hap ha ka Mawhati Polling Station.
“Ban ïaid beit ïaid ryntih kane ka jingjied ïa ki nongmihkhmat na ka liang ka bor synshar district ka la peitngor bha bad la phah ruh ïa ki bor pulit bad ki CRPF sha man la ki Polling Station bad khamtam ha kitei ki jaka ba don jingma la pynjur da ki bor pahara khnang ban ïaid beit ïaid ryntih kane ka election jied nongmihkhmat ha ka jylla" ong u District Election Officer ka Ri Bhoi.
Shuh shuh, u la buh ruh ka jingkyrpad sha baroh ki paidbah nongshong shnong ka Ri Bhoi ba kin leit ban jied ïa ki nongmihkhmat da ka jingtip briew tip blei bad ba kin ai ka jingïatrei lang bad ka bor sorkar na ka bynta ban ïaid beit ïaid ryntih kane ka election jied nongmihkmat khnang ba kan nym ktah ïa ka shongsuk shongsain ki paidbah hapoh ka District, u la bynrap.
Ha kawei pat ka bynta, kumba long mynta ka sngi, la sakhi ba ki nongtrei sorkar na Ri Bhoi District kynthup naduh ki Returning Officer, Assistant Returning Officer, ki Sector officer bad ki Zonal Magistrate ki la bun kama ban leit shim ïa ki tum ki tam kiba kynthup naduh ka EVM, VVPAT, CU bad kiwei kiwei ki jngdonkam ban pynpoi sha man la ki Polling Station ha Ri Bhoi na ka bynta ka jingïaid beit ïaid ryntih kane ka election jied nongmihkhmat na Ri Bhoi District.
Kine ki ophisar sorkar bad ki nongtrei sorkar ki la leit sah lypa naduh mynta ka janmiet sngi u Blei ban poi sha ki Polliong Station ba la bynshet kam ïa ki bad kum ki nongtrei sorkar da ka jingkitkhlieh ki la wan shim ïa ki tum ki tam kum ka jingpynkhreh ban pynïaid beit ïaid ryntih ïa ka election ba la sakhi ba ki la wan shim ïa ki tum ki tam na EVM bad Material Cells ba la buh ha Nongpoh kum ka Head Quarter ka Ri Bhoi district.
Lah kut ka put ka tem, ka shad ka kmen, leh tamasa bad ka bam ka dih kyrhai.
Mynta ka sngi ngin ïa rai ïa ka lawei 5 snem jong kane ka jylla.
La ïoh sngew ba ki don kumba 300 tylli ki jingrwai kiba la thaw da ki koitar bapher bapher na ka bynta kane ka elekshon.
Ngim tip la kita kiba pynwan dur ïa ki kyntien bad kiba thaw ïa ka sur ki da mut shisha ïa kaba ki ong bad kyntu ïa ki nongjied ne ki shu kheiñ ïa ka kum ka kam kaba ki trei bad ka lad kamai pisa ha kine ki por mynta.
Ka jingleh shongshit jong kiba bun ki nongshong shnong ha kylleng ka jylla la i kumba imat ki la ïoh lut ïa kaei kaba ki donkam na ka bynta ka bha ka miat jong ka shnong ka thaw.
Hynrei tang shu la dep ñiew vote bad lah thaw sorkar kan sa sdang sa ka jingkyrmen ka ban bud sa ka jingkhnium bad jingbymhun ïa kita ki MLA ba ki lah jied, namar kin sa shem ba ki lah bakla ban pynshong nongrim bha ha ka por ba ki leit jied ïa ki.
Mynta ka sngi, 27 tarik u Rymphang keiñ ka dei ka sngi ha kaba ngin rai kut ïano ban jied.
Hato yn jied ïa kita kiba lah shu ther da ka pisa rynïeng ne ngin peit ïa kiba i lah ban shaniah ba kin kit ïa ka eh ka shon ki paidbah, khamtam sha ki nongkyndong kiba lah shah ieh beiñ? Dei hangne keiñ ma ngin ïa pyrkhat radbah shi ïing shi sem lem bad ki khun samla bad ban pynshong nongrim ïa kaba kum kano ka lawei ngi kwah naduh mynta haduh 2028.
Ha kine ki san snem ki ban wan donkam shibun bah ki kam kiba dei ban pyntrei.
Nyngkong eh kiba shimti ïa ka sorkar ki dei ban pynkhlaiñ shuwa eh ïa ka nongrim ki skul primary.
Ka sorkar kmie ka pyntrei kam ïa ka skim SSA khnang ba baroh ki khynnah naduh kiba 4 snem haduh 14 snem kin lah ban ïoh ïa ka pule puthi kaba biang khlem da donkam ban siew pisa ei ei ruh.
Hooid kiba bun ki ïing ki sem kiba duk ki la pynpep skul noh ïa ki khun kiba dang 12-14 snem bad ki lah phah ap masi ap blang noh ïa ki namar ba jur ka jingduk ha ïing.
ïa kum kine ki ïing ki sem kiba hap hapoh kata ka Below Poverty Line (BPL) lah dei ban ai jingïarap kaba kham kyrpang khnang ba ki khun kin ïoh ban leit pyndep ïa ka skul la kumno kumno haduh ka Klas 12.
Ha kine ki skul kiba don sha nongkyndong dei ban ai jinghikai kumno ban trei da ka kti bad pynmih ïa kiba bun ki jait tiar kiba ïaid dor (Vocational Education).
Haduh mynta lah shu hikai da ki kot kiba ym ïahap ei ei ruh bad ka rukom im rukom man jongngi shane sha ki lum Khasi-Jaintia.
Ki kot ki dei kiba thoh da ki nongthoh ha Delhi bad kim ïarap ïa ki khynnah jongngi ba kin pynïahap ïa kaei kaba ki pule bad ka jingim jong ki kaba man ka sngi.
Ki kot kiba dei ban pule hangne dei hi ban thoh hi da ki briew kiba nangne khnang ba kaei kaba don ha ka kot lah ban pyndonkam ha ka jingim kaba man la ka sngi.
ïa kane la khot ka ‘functional education’ ha ka ktien phareng.
ïa ki samla kynthei ruh lada lah ban phah leit skul haduh Klas 10 kan jin da lah bha shibun eh namar kin lait na kata ka jingïoh lok kloi bad ka jingkha khun khlem dei por (teenage pregnancy).
Lada lah ban bat ïa ki samla kynthei haduh Klas 10 kin suk ban leit sha ka Klas 12 bad lehse sha ki jingpule kiba kham shajrong.
Ki shnong jongngi ki pynmih ïa u sying uba bha eh hynrei haduh mynta ym pat don satia kita ki kor ki ban pynkylla umphniang sying kumba leh sha ka jylla Kerala.
Kane ka umphniang ka ïaid dor bha.
Nalor kata ki shnong kum ka Nongjrong ki pynmih u sohñiamtra uba ïaid ïew bha hynrei lada lah ban pynkylla um soh na u sohñiamtra lah kham lah ban ïoh ka dor kaba kham heh bad kata kan ïarap ïa ki nongrep ba kin kham ïohnong.
ïa kane lah dei ban peit da ka Block Development Office (BDO) kaba ïoh ïa ki skim bun tylli na ka sorkar kmie.
Hynrei sngewsih ban ong ba ki Block Development Officer kim kitkhia ban pyrshang wanrah ïa kine ki skim sha ki shnong.
Ki bapli ki nongkyndong ki sah ha ka um-dum bad ki sngew ba tang ba la wanrah ïa ka skim MNREGA ka lah biang palat.
Em kam long kumta.
Ki nongpynïaid shnong ki dei ban wad jingtip ïa ki skim bapher bapher jong ka sorkar kmie na Delhi kaba wan shane bad bishar bniah la ki ïoh jingmyntoi ne em na kito ki skim.
Nga ïakren bad katto katne ki nongrep la ki ïoh jingïarap ne em na ka skim FOCUS ha kaba ka sorkar ka sam 5000 tyngka ïa uwei pa kawei ki nongrep ba kin ïa pynlong ka kynhun kaban ïatrei lang khnang ba ki bor jong ka ïew lane ki nongthied kin ym lah ban khniot dor ïa ki jingthung jong ki.
Uta u Bah nongrep u ong ba u khlem ïoh ïa ka pisa namar um pat don ïa ka account ha ka bank.
Mynta ki skim sorkar baroh ki wan beit sha ka account jong ki nongrep bad kiwei kiwei.
Lada khlem don ka account ha bank te kumno ki ïoh jingsiew ïa ka NREGA kaba dei ban leit beit sha ka account jong ki? Dei hangne ba ki BDO ki dei ban ai jinghikai lane ka ‘awareness campaign’ na ka por sha ka por.
U BDO bad ki nongtrei jong u ki dei ban don sha ki shnong bad ki paidbah ban sngewthuh ïa ka eh ka shon jong ki.
Kim dei ban shu shong ha ophis bad khmih lynti ba ki briew ka shnong kin wan sha ki ophis ka Block.
Ka synshar ka khadar ka poi sha ki nongkyndong lyngba ka Block.
Lada ïoh u/ka BDO ki bym trei kam bha dei ban pyntip sha ki bor kiba shajrong.
Dei namar ba tlot ka Block ophis ba sa sahdien ki shnong baroh naduh ka jingpynpoi um bam um dih haduh ban pynpoi ïa ka bor ding elektrik.
Dei na kane ka daw ba ki rangbah shnong kiba ngi jied ruh ki dei ban long kiba nang thoh nang pule bad kiba lah ban ïakren khlem riej bad ki BDO, bad u/ka MLA, bad ki minister ruh ban ïasaid na ka bynta ka shnong.
Lym kumta kan myntoi aiu ban long sordar ne rangbah shnong?Ka ïarap shibun eh lada ïoh da u/ka MLA kiba kitkhia bad kiba poi sha ki shnong na ka por sha ka por, ym tang ha ki por ba shah khot sngewbha.
Sngewsih ba kiba bun ki shnong ki ong ba u MLA uba ki jied u wan poi tang ynda lah dei ka por elekshon.
Kum ïa uta ne kata hato ki paidbah kin dang ïai jied hi? Lada jied kum ïa kita ka mut ba ki paidbah ki kyntait ïa ka roi ka par bad ki jied pynban ïa ka jingsahdien.
Ka lawei ka shong ha ka jingjied jongngi iwei pa iwei mynta ka sngi.
To U Blei Nongbuh Nongthaw un ïalam lynti bad pynshai ïa ki jingmut jingpyrkhat jongngi ba ngin leh ïa kaba dei na ka bynta ïalade bad ïa ki khun ki ksiew jongngi.
Shillong, Rymphang 26: Katba ka jingjied ïa ki MLA kiba thymi ka jylla ka la poi artad sha ka sngi kaba ki paidbah kin rai da kaba pyndonkam hok ïa ka hok lyngba ka shi vote la sakhi ruh ba ka jingleit phai ki jong ki nongthep vote ba sah na kawei ka shnong sha ka shnong kaba ki don ka vote ka la sdang naduh ka sngi Thohdieng bad sngi Saitjaiñ hynrei lah ban sakhi namar ka jingshah bat ki kali kamai na ki thaiñ nongkyndon kiba kamai sha sor bad kiwei pat ki thaiñ la ïohi ba ka don ka jingïaknieh kali kaba jur bha namar bym don kali kamai kumba ka ju don baroh shikatto.
Kane ka jingsyrtok na ka jingduna ki kali kamai ha ki thaiñ nongkyndong ka la sdang la jan artaiew eiei ïa ki paidbah kiba nabar ka sor Shillong, kiba kwah ban wan sha Shillong ban pyndep ïa ki kam ki jam ba lai phew jait kynthup ka jingwan shim dawai dashin bad kiwei kiwei.
Kane ka jingduna kali ha kine ki taiew kiba la dep ka dei namar kiba bun ki kali kamai kim treh wan kamai shuh shasor ïoh kin shah bat ha ka Tnad Election ban pyndonkam ïa ki ha ka kit ka rong ïa ki nongthep vote bad ki nongpynïaid elekshon.
Haba ïa kren bad ki nong ñiah kali ki ba ïoh lad ban kit ïa ki nongleit nongwan ki la ong ha ka por bym dei ka election ki hap ap ma ki ïa ki nongleit nongwan ban wan bad ki hap ap da ki kynta ruh teng teng kat haban dap hynrei ha kine ki sngi la ong ba kim don kam ban ap mar ïa poi ka kali ha stand la kiew hi ki briew da ka ba shu ïa knieh kat ba ïoh rung nyngkong.
Haba kylli ïa ka daw jong ka jingsalia jong ki ban leit sha ki duty elekshon ki la ïathuh ba ka daw ka dei namar ka dor kaba ka tnad ka siew kam ïahap satia bad ka bor kaba ki la pynlut.
“Pyrkhat maphi kin ai ka bai kali bad ka bainong jong ngi hadien bun bun bnai bad ka dor kaba kin siew ruh ka long kaba rit palat ym tang ba ki seiw rit hynrei ka jinghap bunkam ban pyndap ïa ki kot ki sla ka la nang pynsngew jlep ïa ngi dei na kata ka daw keiñ ngi kiar ka kamai sha sor," la pynpaw ki katoo katne ngut ki nongñiah kali.
Shillong, Rymphang, 26: Hapdeng ka jingïaid lynti kaba jwat ka Jaïaw Ehrngiew Transport Society ka la ïoh ïa ka jingbit na u District Transport Officer bad Secretary ka Regional Transport Authority, East Khasi Hills ha kaba ïadei bad ka jingaplai ïa ka Provisional License na ka bynta laiphew sngi ban pyntreikam hapoh ka Meghlaaya Taxi Agregator Operational Rules, 2019.
Ka JETS kan dei ruh ka kynhun banyngkong eh jong ki samla trai jylla ban pyntyllun ïa ka kamai kajih lyngba ki thuk thuk ar shaka ha nongbah Shillong kaba ïa syriem thuk kumba long ka Rapido kaba nabar ka jylla.
Ha u kyrwoh ba la soi da u President ka JETS u samla Pynskhemlang W.
Uriah bad u General Secretary u samla Ritik R.
Malngiang ka JETS ka la khot bad wer ïa ki trai bad ïa ki nongñiah thuk thuk ar shaka sha ka jingïalang ban ïa pynbeit ïa ka bai shong kali tang hapoh ka nongbah Shillong ka ban sa long ha ka 28 tarik, Rymphang, 2023 ha Upper Jaïaw Lan Sona Lane, Shillong.
Shillong, Rymphang, 26: Ki shipai BSF kiba ap pahara ha Nayabazar bad ha Ryngku dang shen ki la ïoh kurup ïa ki pisa India bad Bangladesh ha ki ar tylli ki jingkhynra ha khappud jong ka ri India bad Bangladesh.
Ha ka thaiñ Nayabazar, ki shipai BSF kiba la ïohi ïa ki briew kiba ïaid ha khappud ki la pynsangeh ban tohkit hynrei kine ki runar ki la phet krad da kaba shim kabu ïa ka jingdum jong ka miet bad ka jingrben jong ka khlaw.
Na kane ka jaka ki shipai BSF ki la ïoh kurup ïa kawei ka pla kaba don 18 lak tyngka ka pisa jong ka ri Bangladesh.
Ha kawei pat ka jingjia, ki shipai BSF kiba ap pahara ha Ryngku, East Khasi Hills ki la pynpulom ïa ka jingthmu jong ki runar kiba kit ïa ka pisa India haduh 3.
12 lak tyngka.
Shillong, Rymphang 26 : Ka Election Commission of India (ECI) mynta ka Sngi U Blei ka la ai da ka show cause notice sha ka All India Trinamool Congress (AITC) namar ka khubor social media ba pynkheiñ ïa ka por ba jar jar ne ka ‘Silence Period’ ba 48 kynta hadien ba kut ka por ïalap elekshon.
Kane ka notice ba la ai da u Chief Electoral Officer (CEO) Bah FR Kharkongor sha u President ka Meghalaya Pradesh Trinamool Congress ka ong ba ka Party kala pynkheiñ ïa ka kyndon 126 (1) (b) jong ka Representation of People Act, 1951 da kaba buh ïa ka appeal ban vote ïa ka TMC ha ka Meghalaya Deserves Better Facebook page bad Instagram ha ka por 22:17 jong ka 25 tarik Rymphang lane por 10:17 baje mynmiet jong ka 25 tarik Rymphang.
Kane ka video ba la buh ka dei kaba la ai kyrteng “TMC is the only credible alternative".
“Katba, ka kyndon 126 (2) jong ka Representation of People Act 1951 ka ong ba kino kino ki briew kiba pynkheiñ ïa ka kyndon sub section (1) kin shah pynshitom da ka jingset along kaba lah ban poi haduh 2 snem lane ka kuna, lane baroh artylli.
Namar kata, la ailad ïa phi ban pynbeit noh kham kloi bad ban ai jingpynshai halor ka nongrim jong ka Party ban pynkheiñ ïa kane ka kyndon" ong u CEO.
U CEO ula bthah ïa ka AITC ba kan phah ïa ki jingpynshai hapoh ka por 5 baje jong ka 26 tarik Rymphang.
Ka Election Commission lyngba ka jingpynbna ba pynmih ha ka 18 tarik Kyllalyngkot kala buh ba ka por ïalap elekshon kala sdang naduh 7 baje mynstep haduh ka por 4 baje janmiet jong ka 25 tarik Rymphang bad ka 48 kynta kan sdang naduh ka por 4 baje janmiet jong ka 25 tarik Rymphang.
Ka kyndon 126 (1)(6) jong ka Representation of Peoples Act, 1951 kala khang ban pyni sha ki paidbah ïa kino kino ki kam ba ïadei bad ka elekshon la ka dei lyngba ki cinema, TV lane kino kino kiba ïasyriem ha ki Polling area hapdeng ka 48 kynta ba kut da ka kynta bala buh ban pynwai ïa ka jingïalap elekshon.
Nalor kane, ka kyndon sub Section (3) jong kajuh ka kyndon 126 ka batai ba ki kam elekshon ki mut ïa kino kino ki kam kiba thmu ban khring ne ba ktah ïa ka result jong ka elekshon.
Shillong, Rymphang, 26: Ka Bharatiya Janata Party ha ka sngi U Blei ka la mudui da ka ejahar ha ki Pulit bad phah ruh da ka jingujor sha ka tnat pynïaid elekshon jong ka jylla halor ka jingshim kabu jong ki briew ban pynphriang ha Social Media ïa ka shithi ba shu thok ba u kyrtong ka BJP na North Shillong Constituency u Bah M.
Kharkrang u la weng noh na ka jylli ïakhun ïa ka elekshon sha ka Iingdorbar Thawaiñ ka Jylla ka ban sa long ha ka Lah Sngi U Blei.
Katkum kane ka shithi thok ba la pynsaphriang ha ka Social Media la pynpaw ba u Bah M.
Kharkrang u la phah da ka shithi sha u State President ka BJP u Bah Ernest Mawrie kaba ong ba u la weng noh na ka jingïakhun ïa ka elekshon na North Shillong Constituency.
Shuh shuh la pynthohbria ruh ha kane ka shithi da kaba kynnoh ba u Bah M.
Kharkrang u la kyntu ïa ki nongkyrshan ki jong u ban khanglad ïa ka VPP ban jop ïa ka eleshon na North Shillong Constituency.
“Ka (shithi) dei kaba shu thok bad kane ka pyni ïa ka jingsyier thot thot jong ki party kiba ïakhun pyrshah kiba leh ym dei tangba ki syier ba ki la tip lypa ba kin rem bad kin rem khlem raiñ.
Tangba kin ïoh shu ïoh bat noh khyndiat khynsoit noh ïa ita i vote jong ki ban ym rem khlemraiñ ki pynmih sa da kato.
Kane ka dei ka jingleh pohdor jong kito party.
"“Ki klet noh ba ka North Shillong Constituency ka dei ka Constituency kaba ki briew ki dei kiba la nang la stad lut bad ki klet noh bad ki kheiñ ba ka North Shillong ka dei ka jaka kaba shi spah na ka shispah ka dei ka Constituency kaba ki briew ki dei kiba la nang la stad," la ong u Bah Kharkrang haba ïakren bad ki lad pathai khubor ha ka janmiet sngi U Blei.
U la ïathuh ruh ba ka la don sa kawei ka jingpynphriang ïa ka jingthoh kaba lamler kaba ong ba ka jingwan jong u Myntri Rangbahduh ka ri u Narendra Modi sha Shillong ban ai jingkren ha Khyndai Lad kaba dang hap hapoh ka North Shillong Constituency kan ym pynjop satia ïa ka BJP hapoh ka North Shillong Constituency.
“Ki briew ki la sngew sammut ban ïohi haduh katto ba kiwei ki seng saiñpyrthei kin leh ïa kum kito ki buit poh jong ki," la ong u Bah Kharkrang.
Haba pynksan ïa ka jingshah kynthoh ba ka jingwan jong u Modi ha Shillong kam pynmyntoi eiei ïa ka BJP, u Bah Kharkrang u la bynrap da kaba ong, “ka jingwan jong u Myntri Rangbahduh ka ri, ka la pynkhlaiñ shaba palat ïa ka BJP ha North Shillong namar baroh shikatta ngi kren shaphang ki song pynroi.
Ha ka jingwan jong u Myntri Rangbahduh ka ri u la ai ka jingkular.
Ka jingïapher kaba la ai jingkular da u Myntri Rangbahduh ka ri bad ka jingkular jong kiwei pat ki seng saiñpyrthei ka ïapher haduh katta katta namarba kano kano ka jingkular kaba la khlei hi da u Myntri Rangbahduh kam shu kut tang ha ka jingkular ba un ai ïa ka lawei baphyrnai sha ka jylla Meghalaya lada synshar ka BJP.
Ki briew ki ngeit ïa kata bad u (Modi) la pynshisha ruh ïa kata ha kiwei kiwei ki jylla.
".
Nongpoh, Rymphang, 26: Ha kawei ka jingjia aksident ba shyrkhei, kawei ka Mahindra Bolero kaba don ïa u number AS 26 B 7908 ka la pra phum hadien ba kawei trok kit dewbilat kaba don ïa u number WB 41 G 7628 ka la jam na shilliang sha shilliang surok bad thom beit ïa ka Bolero sha kynroh dukan ha ka janmiet sngi U Blei.
Ha kane ka jingjia 6 ngut ki mynsiem briew ki la khladnoh hashen katba ar ngut kiba dei u nongñiah bad nongbud trok ki la mynsaw jur.
U kyrwoh ba la phah da u Bishop jong ka Bongaigaon u Most Rev.
Thomas Pulloppillil, la ïathuh ba ïa kine kiba khladnoh la ithuh kyrteng kum u Fr.
Mathew Das uba long u Parish Priest jong ka Barama Parish.
Lai ngut ki Sister ki dei na ka Fatima Convent ha Barama bad na Baganpra bad ka nonghikai jong ka St.
John’s HS School, Barama.
Ïa kine ki lai ngut la tip kyrteng kum ka Sr.
Melagrine Dantes, Sr.
Promila Tirkey bad Sr.
Rossie Nongrum.
Katkum ka khubor ba la ïohlum la ïathuh ba kane ka la jia ha ka por kumba 2:30 nohphai sngi ha ka shnong Umbang Sumer, Ribhoi District katba ka Bolero Mission jong ka Jylla Niam Bongaigoan, Assam ka dang thmu ban kiew sha nongbah Shillong hynrei ynda poi ha ka jaka ba kham khongdong ha ka shnong Umbang kawei ka trok kaba kit dew bilat kaba dang wan na ki thaiñ Jowai kaba la pynher sted bha ka la jam beit sha shilliang surok bad tynrah beit ïa ka Bolero haduh ba kan da kylla khongpong ar ne lai sien bad kiew ruh ïa kawei ka kynroh bad ka trok ka la ban ruh syndon ïa ka Bolero shapoh jong ka.
Ha kane ka jingjia, 6 ngut ki mynsiem briew kiba shong ha ka kali Bolero bad kynthup ïa u nongñiah, lai ngut ki Sister, uwei u Father, uwei u Brother jong kawei ka skul Mission na ka jylla Assam ki la duh noh syndon ïa la ka jingim.
Ka la shimpor katto katne kynta ban sei ïa kine kiba la khlad napoh ka kali.
Na ka liang jong ki paidbah bad ki Pulit ki la ïarap ruh ban sei ïa ki met jong ki hynriew ngut na ka kali Bolero da kaba ot ïa ki nar da ki mashin namarba ka Bolero ka la dam syndah na ka jingshah ban katei ka trok bad shem jingeh ban sei ïa ki hynriew ngut bad pynkit noh sha Civil Hospital, Nongpoh.
Shuh shuh ïa u nongñiah jong ka trok bad ïa u nongbud kiba la mynsaw jur la pynkit noh sha jaka sumar sha nongbah Shillong ban ïoh ka jingsumar bapaka bad na ka liang jong ki Pulit ki dang pynlong ka jingtohkit halor kane ka jingjia.
Tura, Rymphang 26 : Uwei u Polling Officer uba dang mih bad ka kynhun pynïaid elekshon ha Ri-lum Garo, u la khlad noh namar ka kali (Mahindra Pick Up) kaba kit ïa ki nongpynïaid ïa ka jingïathep vote ha ka Jangrapara Polling Station ka la kylla kongpong noh hajan Tikrikilla, West Garo Hills hynnin ka miet.
Une u Ophisar ba dang 30 snem u kyrteng u Chesan Ch Marak ba na Chandmari, Tura, ba trei kum u Technical Assistant ka MGNREGA ha Gambegre Block, ula shah thung kum u Second Polling Officer ka Jangrapara Polling Station ha Tikrikilla.
Ula mih na Tura bad phra ngut ki kynhun pynïaid elekshon na Tura hynnin ka sngi kum shibynta jong ka kynhun ba nyngkong ba la thung ban pynïaid ïa ka elekshon.
Kane ka kynhun ka la leit da ka Mahindra Pickup haba u nongñiah, uba la pynher bha ïa ka kali, um shym la lah ban tehlakam ïa ka kali kaba lam sha ka jingkylla khongpong.
Kane ka jingjia kala jia ha ka shnong Potamati.
U Nongñiah ula phet na kane ka jaka bad ieh ïa kane ka kynhun pynïaid elekshon hapdeng ka jingmynsaw kynthup u Chesan uba mynsaw na ki bynta jong ka khlieh.
Ka kynhun leit ai jingïarap ba kynthup ïa ki trai shnong kila kit noh ïa kine kiba mynsaw sha ka hospital ba marjan ba kin ïoh jingsumar kyrkieh bad ki doktor ki la lap ba une u Second Polling Officer u dei uba mynsaw jur tam.
Mar mar ïa une u Ophisar la kit noh sha Guwahati ban ïoh ïa ka jingsumar ba paka hynrei ula khlad noh na ka jingmysaw hynne ka step Sngi U Blei.
Arngut ki shipai BSF bad uwei u Pulit Home Guard kiba leit synran ïa kane ka kynhun ruh ki la mynsaw lang.
U Zonal Magistrate ula poi ha katei ka jaka ban shimti noh ïa ki EVM bad ki VVPAT bad ula hiar hi dalade sha Jangrapara Polling Station ha ryngkat ka kynhun bala buh ban bujli.
Ka jylla Meghalaya ka la pyndep ïa ka jingïathep vote ha ka lah sngi U Blei bad kaba sah mynta ka long satang ka result ka ban pynbna ha ka 2 tarik u Lber ha kaba ka jingïañiew vote kan long ha katei ka sngi.
Na ki phew lak ngut ki paidbah kiba la wan ban thep vote mynta ka sngi ym tip kaei ka rai kaba kin ai ha katei ka sngi.
Ka khubor kaba sngewtynnad na kane ka jingïathep vote mynta ka sngi ka long ba ka ka jingïajied ki paidbah ka la long kaba ïaid beit bad kam don kano kano ka jingjia ka ban ktah ïa ka elekshon ha ki 59 tylli ki Constituency ka kiba la pynlong ïa ka elekshon, namar ba ka Sohïong ym shym la lah ban pynlong na ka daw ka jingkhlad noh jong u kyrtong ka UDP, u Bah HDR Lyngdoh.
Katkum ki Exit Poll kaba la pynlong da kiba bun ki National News Channel, ka paw ba ka NPP kan long ka Party kaba jop bun eh ki MLA.
Nangta ka bud sa ka Seng TMC bad bud sa kiwei pat ki Party kum ka UDP, BJP bad kiwei kiwei de ki Party.
Lada kine ki Exit Poll ki long kiba dei kaba mut ba ka Meghalaya kan wan biang ha ka sorkar khleh khaw lang ne ka sorkar synrop.
Ha kane ka sorkar baladep, baroh ki Party ki la ïasynrop lang ban thaw ïa ka sorkar Meghalaya Democratic Alliance, lait noh ka Congress.
Tangba ka Congress ka la pait noh, ha kaba la mih ka TMC bad kham hadien ka Congress lei lei kam shym la don MLA shuh, na ka daw ba ki MLA jong ka nalor ba ki la phet bun sha ka TMC, ki la don ruh kiba phet sha ka NPP, UDP bad kiwei kiwei deki Party.
Kane ka jingpyni ne ka jingïoh ki Exit Poll, ka pyni ba ka seng NPP kaba la ïalam ïa ka sorkar ha kine ki san snem baladep, kala ïoh biang ïaka jingkyrshan ki paidbah.
Ka jingpynpaw ki paidbah lyngba ki Social Media kam ïahap satia katkum ka jingthmu jong ki paidbah kiba leit ban thep vote.
Kane kadei kaba ju jia ha ha man la ki elekshon.
Ka jingpynpaw jingbitar ki paidbah ha ki Social Media ne ka jingthnum ha ki ïew ki hat ka shu kut tang ha ka jingthnum bad kam shym la long pat ban jied pyrshah ne ban pynkut noh ïa ki Party kiba ïalam ïa kane ka sorkar.
Ha kiba bun ki khep ki jingïakhih paidbah, ki jingpynpaw pyrshah ki paidbah kim ju poi pat sha ka jingpyrshah ïa ki Party ha ki por elekshon.
Kane kadei ka jingeh kaba ka jylla Meghalaya ka ju ïakynduh na kawei ka elekshon sha kawei ka elekshon.
Baroh san snem ki paidbah ki lah ban thnum ïa ka sorkar, hynrei ynda la poi ka elekshon pat ki jingthnum ki jingpyrshah sorkar ki shu jah noh tang ha ka por elekshon.
Hynrei wat lada ka result ne ka rai jong ki paidbah ka long kumno kumno ruh, ki paidbah ka jylla ki hap ban pdiang ïa rai jong uba bun ba lang lane kata ka majority kaba ki ong.
Ka kam kaba hakhmat ka long ba ki Party kiban thaw ïa ka sorkar ka long ban peit ïa kiei kiba ka sorkar ba thymmai kadei ban leh.
Lada dei ba ki Party kiba don ha kane ka sorkar ba thymmai kin dei ki juh kiba don ha ka sorkar barim kaba mut ki kam kiba la trei da ka sorkar MDA kin dang bteng.
Hynrei lada jia ba wan da ki Party kiba thymmai ka mut ka lah ban don ki jingtreikam kiba thymmai.
Tangba ki Exit Poll ki sah hi ki Exit Poll, namar ki don ki khep kiba ki Exit Poll ki ïapher bun na ka result lane na ka rai jong u paidbah babun ba lang.
Namarkata ka daw kat ba ym pat dep hi ka jingïañiew vote , hap ban ïa ap hi ïa ka rai jong u paidbah ha ka 2 tarik u Lber 2023.
Shillong, Rymphang 27 : Ka Laitkyrhong ka la ïoh rah ïa ka nam lahduh jong ka lympung ïalehkai phutbol 3rd Mawkynrew Cup 2022-23 kawei na ki lympung ïalehkai kynjat bol ha heh tam ha ka thaiñ Mawkynrew ba la pynïaid da Mawkynrew Cup Committee (MCC).
Ka Laitkyrhong ka la ïoh rah ïa ka nam lahduh da kaba pynliem ïa ka Mawkynrew da 2-1 kol ha ka jingïalehkai phainal ha ka sngi Saitjaiñ ha madan phutbol shnong Umtong.
Haba phai sha ka jingïalehkai hapdeng kitei ki ar tylli ki team ban ïaknieh ïa ka nam lahduh ka la long kaba shongshit bha na ka jingwan sakhi ki paidbah jong katei ka dong ka thaiñ.
Baroh ar ki kynhun ki la ïakhu tyngeh ban ïoh thep kol.
Hapdeng ka jingïakhun kaba ïakhaid bha, ka Mawkynrew ka la ïoh ban pynkhih jar nyngkong lyngba u Borlest Nongpluh ha ka jingïalehkai kaba la ïaid 17 minit bad lyngba katei ka shi kol ka la ai mynsiem ïa ka kynhun ban nang ïakhun tyngeh shuh shuh.
Ki rangïalehkai jong ka Laitkyrhong ruh khlem da duh mynsiem ki la ïapashat bol ha ka rukom kaba itynnad bha bad ñion sha ka kut jong ka Mawkynrew.
Bad lyngba katei ka jingïalehkai ha ka minit ba 32, u Evereststarly Rynjah u la ïoh ban thep ïa ka kol pynïakhaid na ka bynta ka Laitkyrhong.
Hadien ka jingïathep ba mar shi kol ka jingïalehkai ka la nang shongshit ha baroh arliang ha kaba baroh ar ki kynhun ki la ñion shakhmat ban thew beit shapoh kol, hynrei haduh kaba kut jong ka kylla step baroh ar ki kynhun ki la leit sha la ki jaka khreh da kaba ïathep mar shi kol.
Haba wanphai sha ka jingïalehkai jong ka kylla miet, baroh ar ki kynhun ki la pynkylla ïa ki rukom ïalehkai.
Watla ki la pyrshang ban thep kol hynrei bun tylli ki kabu ki la pynlehnoh ei noh.
Dei ha ka minit ïalehkai kaba la ïaid 72 minit, ka la pynkmen ïa ka kynhun jong ka Laitkyrhong hadien ba u Evereststar Rynajah u la thep sa ïa ka shi kol bad ka kol kaba ar na ka bynta ka Laitkyrhong.
Da kaba tam da 2-1 kol, ka Laitkyrhong ka la nang ïakhun tyngeh bad khlem da ailad ïa ka kynhun ïalehkai pyrshah ban thep kol bad haduh kaba kut jong ka jingïalehkai ka la lah ban pynliem syndon da 2-1 kol bad khur ïa ka nam lahduh.
Ha kane kajuh ka sngi la ïoh ban pynïalehkai phainal hapdeng ki kynthei, ha kaba ka Syniasya ka la khur ïa ka nam lahduh da kaba pynliem da 3-2 lyngba ka tie-breaker ïa ka Kharang.
Ïa katei ka lympung ïalehkai phutbol kaba la sdang ha ka 27 tarik Nailar 2022 la wan ban pynhap pyrda noh da u Vibhor Agarwal (IAS), uba dei u Deputy Chief Secretary bad Director jong ka Sports & Youth Affairs jong ka sorkar Jylla kum u kongsan.
La ïadonlang ruh u Dikos Lymba, Bah Tyngkai Nongspung Sordar Raid Rngi, Bah Traibor Nongrum Sordar Umtong, ki riew rangbah bad ki dkhot jong ka Mawkynrew Cup Committee.
Ha kaba kut jong ka jingïalehkai la sam ruh ïa ki khusnam ba kynthup naduh ka khusnam lahduh ha kaba ka Laitkyrhong ka la ïoh khung ïa ka song pisa ba T.
1.
50 Lak ryngkat ka trophy, ka Mawkynrew kaba wan ba ar ka ïoh T.
80 hajar ryngkat ka trophy.
Ka Syniasya kaba jop lahduh ha ka liang ki kynthei ka ïoh khung ïa ka song pisa ba T.
30 hajar katba ka Kharang kaba wan ba ar ka ïoh T.
20 hajar.
La sam ruh ïa ki khusnam ha ka jingïaid March Past ha kaba ka Laitkyrhong ha ka liang ki shynrang kaba la jop kyrdan ba nyngkong bad ka Mawlai ha ka liang ki kynthei ki ïoh mar T.
10 hajar.
Shillong, Rymphang 26 : Lashai ka sngi ka 27 tarik Rymphang 2023, ki 21,40,453 ngut ki nongthep vote ( lait noh ka Sohiong Constituency) kin rai ïano ban jied napdeng ki 369 ngut ki kyrtong ha ki 59 tylli ki Constituency ki ban leit mih khmat sha ka ïing Dorbar Thawaiñ ba 11 jongka jylla.
Ki nongpynïaid ïa ka election ki la mih lut ban ïapoi sha ki Polling Station naduh ka Sngi Saitjaiñ haduh mynta ka Sngi U Blei.
Ka jingthep vote kan sdang naduh ka por 7 baje mynstep haduh ka por 4 baje janmiet.
Napdeng ki kyrtong ki ban ïakhun kiba pawkhmat ki long kum u Myntri Rangbah bad National President ka NPP u Conrad K Sangma u ban ïakhun na ka South Tura, u Lamphang ka ïing Dorbar Thawaiñ uba dei u President ka UDP u bah Metbah Lyngdoh ban ïakhun na ka UDP na ka Mairang Constituency, u Nongïalam ka Liang Pyrshah u Dr Mukul Sangma u ban ïakhun na ka TMC na Songsak bad Tikrikilla bad u MP ka Lok Sabha uba long u President ka MPCC u ma Vincent Pala u ban ïakhun na ka Sutnga- Saipung Constituency.
Na kitei ki 369 ngut ki kyrtong 36 ngut ki dei ki kythei.
ïa ka Election na ka bynta ka Sohiong Constituency la hap ban pynsangeh noh na ka daw ka jingkhlad ba kyndit jong u kyrtong ka UDP u bah HDR Lyngdoh ha ka 20 tarik mynta u bnai.
ïa ka tarik ban long ka election ha kane ka constituency yn sa pynbna da ka Election Commission kham hadien.
Haka jingshisha ki don 21,75,236 ngut ki nongthep vote ha ki 60 tylli ki constituency hynrei na ka daw ba pynsangeh noh ïa ka Sohiong mynta ki don 21,40,453 ngut ki nongthep vote na ka bynta ki 59 tylli ki constituency.
Ki don haduh 3419 tylli ki Polling Station ha kine ki 59 tylli ki Constituency.
Ki nongthep vote kynthei ki don 10,81,342 ngut bad ki shynrang 10,58,929 ngut.
Ki kyrtong ki long na ki 14 tylli ki seng saiñ pyrthei bad saw tylli ki dei ki National Party.
Na ki National Party tang ka Congress bad BJP ba pynïakhun na baroh 60 seat.
U Chief Electoral Officer (CEO) ka jylla u bah F.
R Kharkongor u la ïathuh ba la dep pynbit pynbiang lut nadong shadong na ka bynta banpynïaid beit pynïaid ryntih ïaka jingthep vote ha baroh ki 59 tylli ki constituency.
Nalor ki Pulit ka jylla,ki CRPF la wanrah ruh sa 119 pyrton ki Central Armed Police Force (CAPF) ban pahara ha ki Polling Station ban lait na kino kino ki jingkulmar.
Napdeng ki 60 tylli ki constituency ka Mawlai Constituency ka dei kaba heh tam namar ka don haduh 50,058 ngut ki nongthep vote kaba kynthup 23,114 ngut ki shynrang bad 26,914 ngut ki kynthei.
Ka Dalu ka dei ka Constituency kaba rit tam kaba don tang 22,099 ngut ki nongthep vote ba kynthup ïa 10,982 ngut ki shynrang bad 11,117 ngut ki kynthei.
Nongstoiñ, Rymphang 27: Ka long ka khubor ba kham phylla lehse, hynrei ka dei pat kaba shisha ba uwei u rangbah u ba la tip kyrteng kum u bah Marcus Kharbani na ka shnong Mawbyrngem kaba hap ha ka 34 Mawshynrut Assembly Constituency, ha ka sngi saitjaiñ ba la dep ka 25 tarik u la hap na ka ïing ar mala shapoh bad u syngkai u la shitom jur.
La ong ba kiba haïing hasem jong u ki la pynkit noh mar mar sha ka shnong Mawroh kaba don shaneng ka shnong Markasa, ban phah sop dawai kynbat bad u la hap ban sah ha katei ka jaka ba u shah sumar.
Hynrei, namar ba mynta ka lah sngi u Blei ka dei ka sngi thep vote, utei u rangbah um shah satia ba un duh thep ïa ka vote jong u.
Kumta kiba haïing hasem ki la hap ban leit shaw na katei ka jaka sumar da ka kali bad haba la poi ha polling station, ki rangbah ki la ïarap ban pynrah ïa u haduh ka jaka thep vote.
Ki rangbah na katei ka shnong haba ïakren bad u nongthoh khubor ha katei ka jaka, ki la ong ba hadien ba u la dep ban thep ïa ka vote jong u la pynkit biang ïa u sha ka jaka sumar bad wat hapdeng ka jingshitom, pynban u la hun ka mynsiem ba u la pyndep ïa la ka kamram.
Lah ban kdew hangne ba ki shnong kiba hap ha katei ka polling station Mawbyrngem ki don lai tylli ki shnong, kata ka Mawbyrngem, ka Rwiang bad ka Tiniang bad ki nongthep vote baroh ki don 395 ngut bad mynta ka sngi kiba wan thep vote ki don kumba 387 ngut.
Nongstoiñ, Rymphang 27: Kumba ka Election Commission of India ka la pynbeit ba ka jingthep vote ha ka jylla Meghalaya kan long mynta ka sngi ka 27 tarik Rymphang, kumta ka la pynkhreh kyrpang ruh ïa ki dara kiba itynnad ha ki polling station kiba hap ha ki model village.
Ha West Khasi Hills ka Rambrai Jyrngam Assembly constituency, ka shnong Nonglang ka dei kaba la ithuh da ka sorkar kum ka model village.
Kumta ha kane ka election ba mynta ka sorkar ka la pynkhreh kyrpang ban pynitynnad bad ban pynphuh pynphieng ïa ka jaka thep vote kaba dei ha ka Nonglang Secondary School building.
Ha ka jingleit jurip ïa ka jinglong jingman jong katei ka thaiñ mynta ka sngi, la lap ba ka jingthep vote ka ïaid beit ïaid ryntih bha bad ki paitbah ruh ki ïa mih ryntih ban thep ïa ki vote jong ki.
Ha kaba ïadei bad ka jingïoh thep jong ki paitbah ïa ki vote jong ki ym shym la lah ban sdang ha ka por ba biang, namar ka jingthut jong ki mashin EVM.
Ki don katto katne tylli ki polling station kiba la hap ban sdang dier por ban thep vote kum ha Langja, Kyrdum bad Langpih, namar ka jingthut jong ki mashin.
Wat la katta ruh ki paitbah nongthep vote ki lah ban ïaishah haduh ban da lah ban pynbei.
Mawkyrwat, Rymphang 27: Ki paidbah nongshong shnong kiba dei ki nongthep vote ha ki ar tylli ki konstitwensi Mawkyrwat bad Ranikor, mynta ka sngi ki la mih paidbah naduh dang step phyrngap ban leit thep ïa ki vote ba jied ïa ki nongmihkhmat sha ka Ïing Dorbar Thawaiñ 2023 jong ka Jylla Meghalaya.
Lah ban kdew ba hapoh 36 – Mawkyrwat Constituency kaba don 65 tylli ki Polling Station ka jingwan jong ki nongthep vote na ka bynta ki phra (7) ngut ki kyrtong ka long 87.
88%.
Katba ha 35 – Ranikor Constituency kaba don 77 tylli ki Polling Station pat ki nongthep vote ki poi 89.
12% na ka bynta ki hynñiew (9) ngut ki kyrtong.
Kane ka jingkheiñ ïa ka jingwan poi jong ki nongthep vote ka dei tat haduh ka 7 baje janmiet katkum ka jingïoh lum jingtip.
Ha kane ka sngi la ïoh ruh ban ïa kren bad ki katto katne ngut ki kyrtong kiba la mihkhmat ban ïa khun ha kane ka MLA Election 2023 ha kaba ki la kyntu ïa ki paidbah ba kin ïa mih ryntih ban wan thep ïa ki vote jong ki khlem da pynleh noh ei namar ka dei ka hok jong ki ban leh ïa kata ka bynta ban jied ïa u nongmihkhmat ba ki ki mon.
Khliehriat Rymphang 27: Katba ki bor district bad ki bor pulit ki dang ïa bunkam ha ka election ban pynïaid beit pynïaid ryntih ïa ki kam jong ka election, ka kynhun pynlip ding (Fire Service Team) jong ka company dewbilat jong ka Star Cement Pvt Ltd, Lumshnong East Jaiñtia Hills District, mynta ka sngi ki la lah ban pyllait im ïa u nongñiah bad u nongbud jong kawei ka trok kaba la kem ding kynsan bad ki la lah ruh ban tem ïa ka ding kaba klang, ka jingkem ding jong kane ka trok kit jingkit ka la jia ha ka por 8 baje mynstep.
Ki thymmei khubor, ki iathuh ba hadien ba katei ka trok ka la iatyngkhuh bad kawei ka trok hywa (dumper) ka la leit ban tyllun sha kawei ka jaka riat ba long khlaw bad kem ding kynsan hangta, ka kynhun pynlip ding (Fire Service Team) jong ka Star Cement, tang shu ïoh jingtip ïa kane, mar mar, ki la mareh ban ai jingïarap bad ha kajuh ka por la lah ruh ban pynlip ïa ka ding ba klang ha kaba la lah ban tehlakam ïa ka jingpur ka ding bad ka ding ka khlem ioh ban pur sha kiwei pat ki jaka ba long khlaw.
Nongstoiñ, Rymphang 27: Ka West Khasi Hills ka la kynjoh 78.
59 % ha ka jingpoi jong ki nongthep vote, kiba la pyndep ïa ka hok ban jied ïa la ki jong ki Nongmihkhmat ha ki 3 tylli ki constituency jong ka District.
Katkum ka jingkheiñ ba la ïoh na u District Election Officer (DEO), ka jingpoi thep vote ha Nongstoiñ constituency ka la kot 73.
26%, ka Rambrai Jyrngam ka la kot 74.
42% bad ka Mawshynrut ka la kot 88.
2 %.
Ha Eastern West Khasi Hills, ka jingpoi jong ki nongthep vote ka la kynjoh haduh 90.
25% ha baroh ar tylli ki constituency ba kynthup ïa ka Mairang bad ka Mawthadraishan.
Ha Mairang constituency, kiba thep vote ki la kot 90.
4% katba ha Mawthadraishan ki la kot 90.
1%.
Ha South West Khasi Hills, ka jingpoi jong ki nongthep vote ka la kot 86.
38% ha baroh ar tylli ki constituency ba kynthup ïa ka Ranikor bad ka Mawkyrwat constituency.
Ka Mawkyrwat ka la kot haduh 86.
13% katba ka Ranikor ka la kot 86.
62%.
Jowai : U District Magistrate ka West Jaiñtia Hills District u bah B.
S.
Sohliya, IAS, ula ai ka jingpynbna paidbah ba ka kyndon 144 CrPC kaba la pynmih dang shen hapoh ka District ka dang iai bteng haduh mynta ka sngi bad ruh ha kine ki sngi ban sa wan kat bym pat pynbna da ka wei pat ka hukum.
Katkum kane ka kyndon dang khang ïa ka jingialum kynhun ki briew ha kajuh ka jaka palat ïa ka 5 ngut.
La khang ban rah ïa kino kino ki tiar pynmynsaw, kum ki wait, ki tari bad kiwei kiwei.
Ym shah ban pyntieng pynsmiej ïano ïano lane ban leh donbor ïa kiwei pat ki briew, ka long kaba donkam haduh katta katta ban pynneh pynsah ïa ka shongsuk shongshngaiñ ha ki shnong ki thaw hapoh ka District baroh kawei.
Na ka liang jong u District Magistrate ka West Jaiïtia Hills ula bthah ïa baroh ki nongshong shnong ban kohnguh ïa kane ka hukum namar ka long kaba pyrkhing bha bad lada lap ïa kino kino kiba ïaleh pyrshah kin shah pynshitom katkum ki kyndon jong ka aiñ.
Jowai, Rymphang 27: Ka jingwan poi ki nongthep thep vote ha West Jaiñtia Hills kaba la long mynta ka sngi nyngkong kala kynjoh sha ka 89.
24%Haba phai sha ka jingwan thep vote jong ki paidbah nongshong shnong hapoh ka District hi baroh kawei kala long kaba ïaid beit ïaid ryntih khlem da don kino kino ki jingmih klumar, hynrei ka la don ka jingthuh ki machine thep Vote ha ki katto katne tylli ki Polling Station ha Jowai hynrei la lah pat ban pynbha kloi ïa ki.
Katkum ka jingïoh jingkheiñ naduh ka por 10 baje mynmiet hapoh ka 1-Nartiang kiba wan thep vote kala kynjop sha ka 88.
69 %, ka 2-Jowai kala poi 85.
95%, ka 3-Raliang kala poi 88.
56%, ka 4-Mowkaiaw kala poi 91.
05% katba ka 7-Amlarem kala kynjop bad kaba bun eh haduh 90.
98%.
Ha ka jingleit jurip ha ki katto katne tylli ki shnong hadpoh West Jaiñtia la ïoh sngew ïa ka lyer ki Candidate kiba mih nala ki shnong la jong ki kham ïoh bun ka Vote lada ïa nujor bad kiwei ki kyrtong hynrei ki lah ban duna na kiwei pat ki shnong jong kiwei pat ki kyrtong.
Katba na ka liang ki katto katne ngut ki nongthep vote thymmai hapoh ka sor Jowai kila pynsngew kane ka dei ka sien ba nyngkong ïa ki ban ïoh jied ïa ki nongmihkhmat, kumta ki pynpaw ka jingsngewkmen ban ïoh kum kane ka lad jied nongmihkhmat.
Ki kyrmen skhem ba ka jingjied jong ki ïa ki nongmihkhmat ha kane ka kynti kan wanrah shisha ïa ka jingkylla ha ka synshar khadar, bad ki kyrmen ban ïoh ïa ka synshar kaba khuid ba suba bad ka jingroi jingpar ha baroh ki liang.
Khliehriat Rymphang 27 : Ka jinthep vote jong ki paidbah mynta ka sngi, ha East Jaiñtia Hills District ha baroh ki polling station, ka ïaid beit ïaid ryntih khlem don kano kano ka jingwit, ki nongthep vote ki la ioh ban thep ïa ki vote jong ki kaba dei ka hok jong ki kum ki nongthep vote jong ka ri, ka jingpoi ki nongthep vote sha ki polling station ka long haduh 89.
68 percent na ka 5- Sutnga Saipung Constituency bad 90.
74 percent na ka 6-Khliehriat ConstituencyKa East Jaiñtia Hills District, kaba don ïa ka jingheh (Geographical Area) kaba 2,115 Sq Km, ka don ïa ki khappud bad ka ri Bangladesh kaba haduh 54 km bad ka khappud bad ka Assam kaba 120.
68 km, ka don ar tylli ki Assembly Constituency ba kynthup ka 5-Sutnga Saipung Constituency bad ka 6-Khliehriat Constituency, kaba don haduh 91,713 ngut ki nongthep vote, ba kynthup 45055 ngut ki shynrang bad 46658 ngut ki kynthei, ka don 151 tylli ki polling station ba kynthup 78 tylli kiba dei jong ka 5-Sutnga Saipung Constituency bad 73 tylli jong ka 6-Khliehriat constituency.
Ha kitei ki ar tylli ki constituency ki la don shiphew ngut ki kyrtong kiba la ïa ai reng ha kane ka Assembly election jong u snem 2023 kiba kynthup hynriew ngut na ka 6-Khlriat Constituency, u bah Kyrmen Shylla na ka party UDP, , u bah Nehlang Lyngdoh na ka party NPP, u bah Damewanhi Rymbai na ka party VPP, u bah Bhayes Chyrmang, na ka party BJP i kong Jhanika Siangshai, na ka party INC bad u bah Sunida Bareh na ka party TMC.
Ki saw ngut kiwei pat ki kyrtong kiba ïakhun na ka 5-Sutnga Saipung Constituency, ki kynthup u bah Shitlang Pala na ka party UDP, u bah Vincent Pala na ka INC, ka kong Santa Mary Shylla na ka party NPP bad u bah Krison Langstang na ka party BJP.
Shillong, Rymphang 27: U Chief Electoral Officer (CEO) ka jylla u bah F.
R Kharkongor ula ïathuh ba ka tnat pynïaid ilekshon kala ïoh pdiang ka jingujor naka ka kyrtong jong ka KAM Meghalaya kaba la kynnoh ba ka la don ka jingsam pisa ha South Shillong constituency.
Haba kren sha ki lad pathai khubor u bah Kharkongor ula ïathuh ba hadien ka jingïoh pdiang ïaka jingujor, naka liang u District Election Officer (DEO) ula phah ïaka kynhun Flying Squad ban leit tohkit.
“Hadien ba ka kynhun Flying Squad ka poi sha kato ka jaka kumba la ujor daka kyrtong jong ka KAM Meghalaya ryngkat bad ka jingkynnoh ba la don ka jingsam pisa, ka kynhun Flying Squad kam shym la lap eiei hynrei naka liang ka tnat pynïaid ilekshon kala shim khia halor kane ka jingujor" la ong u bah Kharkongor.
U bah Kharkongor ula ïathuh ruh ba ka tnat pynïaid ilekshon kala ïoh jingujor na kiwei ki jaka kum na Tikrikilla konstitwensi kaba hap ha West Garo Hills bad naka liang u District Election Officer (DEO) ruh ula leh ïaka ba donkam ban phah tohkit haka kynhun Flying Squad hynrei ka kynhun kam shym lap eiei.
Ula ong ba kane ka jingbym lap eiei ka kynhun Flying Squad haba ki leit tohkit ka lah ban dei ruh ba ki Video bala ring bala kam ruh ba ka don ka jingsam pisa ka lah ban dei ba la ring ïa kine ki Video ha kawei por bad haka por ba ka kynhun Flying Squad ka poi ha kato ka jaka kim shym la lap eiei shuh.
Nongpoh, Rymphang 27: Mynta ka sngi hadien ba la sdang ka jingthep vote la sakhi ba ki paidbah ki la mih ban poi sha ki Polling Station ban ap ïa la ka pali na ka bynta ban ioh ïa ka hok ban thep vote ka hok ban jied ïa la ki nongmihkhmat ban mihkhmat sha ka ïing dorbar thawaiñ ka jylla.
Ha Ri Bhoi District ka jingthep vote ka la ïaid beit ïaid ryntih ha kaba ki paidbah ha kylleng ki Polling Station ki la leit ban ap ïa la ka pala ban ioh thep vote bad kumba long haduh ba la thoh ïa kane ka khubor ki dang bun kiba ym pat ioh ïa ka pali ban thep vote bad ki dang ap khmih lynti ban ioh la ka pali na ka bynta ban ioh ïa la ka hok thep vote.
Ka jingthep vote ha ki Polling Station ka la sdang naduh ka por 7 baje mynstep bad tang mar ïa sdang ki paidbah nongthep vote ki la ieng laiñ ban ioh ïa kata ka pali ban leit thep ïa la ka vote.
Kumba long haduh mynta ka jingthep vote lane ka jingjied ïa kita ki nongmihkhmat ka la ïaid beit ïaid ryntih wat la ki don haduh 95 ki Polling Station ba don jingma bad 54 kiba kham don jingma kumba la pynpaw da ki bor pynïaid election ha Ri Bhoi.
La sakhi ruh ha kane ka sngi, ki paidbah ki don ïa kata ka jingangnud ban leit thep vote ha kaba bun na ki dukan ki la khang khyrdep bad ki jaka paidbah ki la kynjah, namar ba bun ki paidbah ki la ïa tuid sha ki Polling Station na ka bynta ban leit thep vote.
Kumba la ioh lum jingtip haduh ka por 5 baje janmiet ka jingwan poi ki nongthep vote ka la kot sha ka 73.
18 percent bad lah ban dang kiew ki nongthep vote ha kaba ka jingthep vote ka dang ïaid shaphrang ha jan baroh ki Polling Station kiba don ha Ri Bhoi.
Haba khein katkum ka jingwan poi ki nongthep vote ha ki san tylli ki constituency ha Jirang ki poi 75.
25%, Mawhati 70.
02%, Nongpoh 76.
44%, Umroi 75.
12%, bad Umsning 69.
37%.
Lyngba jong kane ka sngi, la ioh ruh ban ïa kren bad ki katto katne ki kyrtong ba kynthup u kyrtong ka UDP na Nongpoh, u Bah Mayral Born Syiem, u kyrtong ka NPP na Jirang, u Bah Sosthenes Sohtun, u kyrtong ka NPP na Umsning, u Bah Jason Mawlong, u kyrtong ka TMC na Umroi, u Bah George B.
Lyngdoh, ka kyrtong ka BJP na Nongpoh, ka kong Marian Maring bad u kyrtong ka HSPD na Umsning, kine ki kyrtong wat la ïa ka rai ki paidbah ym pat lah ban ai jingkheiñ, hynrei ki la pynpaw ïa kata ka jingkyrmen ba kin poi sha ka thong bad ka rai kaba khatduh hi ka long ha ka 2 tarik Lber 2023 mano ban shah jied napdeng baroh ki kyrtong ha ki san tylli ki constituency ha Ri Bhoi.
Shillong, Rymphang 27: U Chief Electoral Officer (CEO) ka jylla u bah F.
R Khanrkongor ula ïathuh ba ka jingthep Vote ha ki 6 tylli ki Polling Station jong ka Block-II, kiba hap hapoh ka Mawhati konstitwensi Ri-bhoi District ki ïaid beit ïaid ryntih namar ka jingïatreilang hapdeng ka sorkar Meghalaya bad Assam.
U bah Kharkongor ula ïathuh ba naka liang ka tnat Election Commission of India (ECI) kala shim khia hadien bala ïoh khubor ba uwei u MLA napoh ka jylla Assam uba la byrngem ban pyndik ïaki nong Meghalaya kiba sah ha ki thaiñ khappud lada ki mut leit thep Vote.
“Naka liang ka ophis CEO bad ka sorkar Meghalaya kila shim khia bad na ka liang ka Chief Election Commissioner (CEC) ruh haka 13 tarik mynta u bnai kala kular ba baroh kiba don kyrteng ban thep Vote ha ki 6 tylli ki Polling Station kiba hap ha Mawhati konstitwensi ki dei ban ïoh ïaka hok ban thep Vote" la ong u bah Kharkongor.
U bah Kharkongor ula ïathuh ba naka liang u chief secretary (CS) ka Meghalaya ula ïakren bad u CS ka Assam bad naka liang ki bor district naduh ki Deputy Commissioner (DC) bad ki Director General of Police (DGP) jong baroh artylli ki jylla kila ïatreilang ban pynthikna ba ki nongthep Vote kiba don palat 2000 ngut ki ïoh ka hok ban leit thep Vote.
“Haduh mynta kam shym la don kano kano ka jingshah pyndik ïaki nongthep Vote ha ki 6 tylli ki Polling Station kiba hap ha Mawhati konstitwensi bad naka liang ka tnat pynïaid ilekshon ka ai khublei ïaka sorkar Assam kaba la ïatreilang naka bynta ban wanrah ka jingshngaiñ ïaki nongthep Vote kiba don ha ki thaiñ khappud Meghalaya-Assam" la ong u bah Kharkongor.
Shillong, Rymphang 27 : U National President ka NPP, Conrad K Sangma ba dei ruh u Myntri Rangbah kumjuh u National Vice President, Bah Prestone Tynsong ba dei ruh u Symbud Myntri Rangbah ki la kob ba ka NPP kan tam wat ïa kaei kaba ki ïoh ha u 2018 ruh.
Lah ban kdew hangne, ba ka jingjied ïa ki nongmihkhmat thymmai ka dei shwa tang ha ki 59 constituency hadien ba la hap ban pynsangeh shwa ïa ka Sohiong naka daw ka jingkhlad kyndit u kyrtong ka UDP, Bah HDR Lyngdoh.
“Ngi dap da ka jingkmen kaba khraw ban ïohi ïa kane ka lyer bad kumta ngi kyrmen ba ngin lah ban jop kham bun mynta kakynti ban ïa kaba ngi ïoh ha ka samoi ba la dep ruh," ong u Conrad haba kren bad ki lad pathai khubor da kaba kob lypa shwa ban pynbna ïa ka result kaba la buh ban pynbna ha ka 02tarik Lber.
Shuh shuh u la ïathuh ruh ba katei ka jingantad lypa katno tylli ki constituency ba kin jop la ju leh shwa san ne hynriew sngi shwa ban thep vote.
“Kumta, ha kine ki san bad hynriew sngi,ngi la ïohi ba ka la ïaid shakhmat bad ngi khmih lynti ba ka jingdon kiba jop kan tam wat ïa kaba rim," u la bynrap biang.
Haba kren pat bad ka jingpynkhreh ban thaw ïa ka sorkar, utei u heh ka NPP u la ong ba ka nongrim jong ki kadei kaba shai ba kin trei na ka bynta ka bit ka biang jong ka jylla bad dei na kata ka daw ki kwah ban ïoh ïa ka sorkar kaba skhem.
Hynrei haba ïadei pat bad katei ka jingthaw ïa ka sorkar u la ong ba kin sa shim ïa ka rai ynda la poi ka por.
Nalorkata, um pat treh ruh ban kren ei ei la bad no kin thaw ïa ka sorkar hynrei u la shu ong ba kin peit shwa tad haduh ban da dep shwa ka jingñiew vote.
Shillong, Rymphang 27 : U Chief Electoral Officer ka Meghalaya, u Bah FR Kharkongor ha ka sngi Nyngkong u la ïathuh ba mar ïa sdang ban pynbna ïa ka tarik elekshon ha ka jylla, mardor ki la sdang ïa ka jingkhynra naphang ha baroh kawei ka jylla.
Haba kren bad ki lad pathai khubor, u CEO u laïathuh ruh ba utei u drok ba ki ïoh kurup u la kot haduh 33.
25 klur tyngka tad haduh ka 26tarik mynta u bnai, kaba pynlong ïa ka jylla ban ïoh kurup haduh 74.
18 klur tyngka nalor ka pisa bad kiwei kiwei ki mar.
Katkum ka jingong jong u, katei ka jingseisoh ka jingkhynra kadei ruh da ka jingtrei borbah jong ki tnad ka sorkar ban ïakhun pyrshah ïa ka jingkynrei u drok ha ka jylla.
“Kane ka jingïoh kurup ka la dei haduh 20 shah ban ïa kaei kaba ngi ïoh kurup ha ki snem ba la dep," bynrap shuh shuh u CEO.
Katkum ka jingong jong u, ha u 2018 ka tnad ka la ïoh ban kurup tang kumba 1.
15 klur tyngka.
U CEO u la ong ruh ba na ka 74.
18 klur tyngka, tang ka pisa ba ïoh kurup ka long 8.
71 klur tyngka, ka kyiad 2.
26 klur tyngkat katba ki mar remdor kum ka ksiar ki poi 91lak tyngka, ki tiar sam paidbah ba kot 28.
69 klur tyngka na baroh ki kylleng jong ka jylla.
– HT WellsShillong,Rymphang 27: U pui pui jong ka jingpynkhreh general election sha ka Meghalaya Legislative Assembly u la sdang ban hiar khyndew bad jaijai, namar ki ’erlangthari jong ki candidate ruh ka la nang tlot bor kumba tlotbor ka Amphan cyclone, hynrei kaei kaba ngi sngewsahnud ka long ha kaba ïa dei pat bad ka rukom pyniaid jong ka Election Commission.
Kumto ngi la sakhi ïa ka jingpynwit ïa ka leit ka wan jong ki paidbah, ki khynnah skul, kiba leit trei office, kiba leit bylla bad kiba beh ban ïa kynduh doctor sha ki hospital ne sha ki clinic ha man la ki district headquarter jong ka Meghalaya tang na ka daw jong ka jingleit file nomination paper jong ki candidate.
La jan baroh ki kyrtong kiba kwah ban pyni ïa ka jingbunpaid, ki ïalam da ki spah bad hajar ngut ban synran ïa ki bad kumjuh ruh, ha ka Scrutiny ka por ba ki kyrtong ki leit ban jurip bniah ïa ki kot ki sla jong ki.
Kum ka nuksa, ka sor Shillong ka dheng kali naduh dangstep haduh ban da miet na khlieh hakjat jong ka nongbah, la jan baroh shitaiew tang na katei ka daw ba la kdew haneng.
Ha ka jingshisha ïa katei ka jingeh lah ban weng da kaba suk, ha kane ka juk jong ka science and technology, ban File nomination papers ka dei ka simple procedure, lah ban leh ïa ka da kaba leh Online ruh, kata kan pynsuk shibun eh wat ïa ki officials jong ka Election commission ban kham pynsting kam.
Lada ïa ki khynnah entrance test, kiba ïaleh interview, la hukum ban leh Online naduh ki application form bad kiwei, kam long satia kaba eh ïa ka Commission ruh ban pyrshang noh da katei ka lad.
Lada,kata kam treikam, rah noh ïa kitei ki procedures sha ki madan ba sha kyndong kynshrot ban lait na ka sohsat jong ki paidbah.
Kam lah ban long ba tang ban biang kitei ki kyrtong yn jynjar lang u paid nongshongshnong, kan long pynban kumba phi pynïap dohmasi na ka bynta ka miaw.
Ha kajuh ka rukom,da ki phew hajar ngut ki samla pule bad kiba la trei shabar ka jylla kiba kwah ban pyndep ïa ka hok thepvote jong ki (to exercise their adult franchise) hynrei tang na ka daw ba ktah ka jinglut jingsep bad ka jah bun sngi na ki kam bad jaka pule.
Kan long kaba suk bha lada ka Election Commission kan shim ïa ki lad ki lynti ban ailad ïa ki ban kin thep vote online na ki jylla ba ki don namar ki la don la ki jong ki Epic,kata kan pynlait ruh ïa u Candidate ban khroh vote (influence the voters) da kaba siew baileit baiwan,wai kali bad kumta ter ter ter.
Kata kan wanrah shuh shuh ïa ka jingshim bynta kaba bun bha (maximum participation).
Nalor nangta, tang shu pynbna sngi thep vote ha kato ka 18.
01.
2023, kat kum ka order No.
SHEL.
V/29/2002/60/15 dt.
25 th January 2023 ka Commission ka la hukum ruh ba kata ka Model Code of Conduct (MCC) kan treikam noh, kata ym bit shuh ban dangpynpaw paidbah ïa ki Hoardings,Advertisement jong ki nongïalam jong kano kano ka party.
La mana ruh bym bit shuh ban thungkam, transfer, aikam contract bad la mana wat ïa ki media ruh (print, electronic, television, radio etc) ban rahskong ïano ïano bad kumta ter ter.
Hynrei kaei kaba pynlyngngoh ka long ba ki party ba hehspah kum ka BJP,TMC bad kiwei ki danglah ban ai advertisement haki kotkhubor bad ha ki social media haduh ka sngi bakut jong ka jingïalap elekshon, bad kata ruh da kaba phah shon full page syndon, kat haduh ba ïa ka space jong ki paid nongpule khubor la tuh noh na ka front page jong ki.
Balei ka Election Commission ka phai da ka khmat matlah sha katei ka liang ne don kaei kaei ka jingpynbeit kaba na sha lyndet.
Hato kata ka dangdei kat kum ka kyndon jong ka Commission ban ïoh ïa kata ka “Free and Fair Poll".
Haduh mynta ka sngi thep ngim shym ïohi ba la reprimand ne pynshitom ïa kano kano ka political party.
Imat kiba khlaiñbor te leh katba mon ruh ym don ba nud ban saham.
Kumba la report, uwei u Sector Officer jong ka Sabroom Assembly Constituency South Tripura lei u shah sospend ha ka 25.
01.
2023 tang na ka daw ba u phah tahrong (defaced) weng ïa ka hoarding jong u Narendra Modi, hato hangtei da kawei ka Commission bad ha India da kawei pat.
Lada u shah pynshitom tang na ka daw ba u leh hok ïa ka duty lajong, te mano ba nud shuh ban pyndep duty ha ki por ban sa wan khamtam pyrshah ïa kiba khlaiñbor.
Hato ki bor pahara, ki lah ne em ban pynsangeh ïa ka jingtuid jong ka peisa ha ka por mynmiet hapoh ki sawphewphra kynta hadien ba la kut ka campaign khamtam ha kito ki Constituency ba jur ka jingïaleh ki heh saipan.
Namar ka long kaba shisha, kitei ki 48 kynta shwa ban thep ki dei ki por ba ki tur bha ki hehsaipan ban leit sam sbairupa sha ki paidbah ban thied vote, khamtam lada ki i ba kim donlad shuh lyngba ki campaign jong ki.
Ha kawei pat ka liang, kumba la report ïa ka khubor ba sngewsih halor ka jingkhlad noh jong ki arngut ki polling officers ha ka 44-Raksamgre Assembly Constituency, kata u Chesan Ch Marak (Technical Assistant MGNREGS) Gambegre Block bad uwei pat u nongïarap jong u ha ka 25.
02.
2023 katba ki dangleit sha ka polling station sha 44/8 Jangrapara LP School,la ïathuh ba ki hap ban leit tang da ka pickup na Assam ha kaba u driver um pat da tip bha ïa ka jinglong jingman jong ki surok bad la jia katei ka jingjia ba sngewsih.
Hynrei,kaba sngewlyngngoh kat kum kawei ka tyllong khubor ka long ba ki sector/returning officer wut wut ki kloi ban leit wad ïa ka EVM/VVPAT machine jong ki ban ïa kaba ïarap nyngkong eh ïa kiba la mynsaw.
Kaba mut ki polling official kim don security ei ei haba ki leit ban pyndep la ka duty ne wat hadien ba ki la dep duty ruh namar ym don ba patiaw ban leit buh ne leit on ïa ki shaduh sha ki jaka sah jong ki wat la miet la ïong katno katno ruh.
Mutdur maphi kaei ban jia khamtam ïa ki polling official kynthei ha bym don public transport shuh.
Kane ka buh ïa ka jingma kaba khraw.
Nangta,ka hukum ban pynduh noh ban leit sam identity slip da ki candidate sha ki iing ka long kaba bha hynrei kumba long ha kiba bun ki shnong, ki briew jong ka Commission kim lah pat ban leit sam sha ki thliewiing wat 24 kynta hashwa ban thep, kane kan buh jingeh bakhraw ïa kiba bun ki voters, shano jah kito ki hajar ngut ki casual employee ba thung na ka bynta kata ka kam bad balei tynrong ïa ka kam ha ki Dorbarshnongï.
Khatduh eh, hato ka Election Commission ka la hukum ne em ïa ki political parties ban leit weng noh ïa ki banner, ki poster bad ki hoardings jong ki na ki lynter surok ba ki advertised.
Namar lada kam phah weng, ym tang ba ka pynjakhlia ïa ka jingitynnad jong ka sor hynrei ka pynsngewsih jur ruh ïa ki candidate ba rem namar kan kyrjaw mluh sah ïa ka jingmong jong ki haba ki ïohi shi ïohi ïa kitei ki banner.
Shillong,Rymphang 27: Kawei ka longkmie kaba la tip kyrteng kum ka Kong Rejoice Indalin Rynjah, kala pynpaw ïaka jingbitar ba ha ka por ba ka leit ban thep vote namar ka la lap ba ïa ka hok jong ka la pyndonkam bakla da kiwei pat ki briew kaba ki ong ha ka ktien nongwei ka proxy.
Kane ka longkmie kala lap ïa kane hadien ba kala leit sha ka jaka thep vote ha Lawjynriew, Nongthymmai ban shem ba ïa ka vote jong ka, la don ba pyndep da kiwei pat ki briew.
Ka kong Rejoice kala ong, ba ki bor pynïaid ïaka elekshon kim shym la shah shuh ïaka ban thep vote hynrei ka la ïeng skhem haka nongrim ba kam pat wan ban thep ïaka Vote bad hadien ba la dep ban pynkut noh ïaka jingthep vote, ki bor pynïaid elekshon kila phah ïaka Kong Rejoice ban thep noh ïaka Vote da Ballot Paper.
Halor kane ka jingjia, u Deputy Commissioner ka East Khasi Hills u SC Sadhu uba long ruh u District Election Officer (DEO) ula ong ba mar ïa ïoh jingtip halor kane ka jingjia, kila weng noh ïa ka kynhun baroh kaba la pynïaid ïa kane ka jingthep vote bad la buh noh da kiwei pat bad la ai jingbthah syndon ïa baroh ba ki dei ban da peit bniah ïa ki kot ki sla jong ki nongthep vote hashwa ba kin ïoh thep ïa ka vote ka jongki.
“Ngin phah tohkit halor katei ka jingjia ha ka Lawjynriew Polling Station bad katei ka jaka thep Vote kadei ruh ka jaka thep vote kaba leh ïaka Web Casting bad hadien ba kila dep ban bishar bniah ïaka Video, ngin sa tip shai kdar kaei kaba jia bad yn sa shim da ki sienjam kiba tyngeh katkum ki kyndon aiñ" la pynkut u DC.
Ha kaba ïadei bad ka jingkynnoh bad kawei ka nongïalam jongka seng BJP kala sam pisa ïa ki nongthep Vote ha Oakland, kaba hap ha North Shillong Constituency, u SC Sadhu ula ong, ba ula leit jurip hi dalade ïa kane ka jaka thep vote bad ula phah ïaka kynhun jong ki Pulit bad ki Flying Squad hynrei katkum ka kaiphod bad ki jingtip kiba la iïh, ka paw ba kam shym la don satia kano kano ka jingsam pisa hynrei kala don tang ka jingïalum paidbah hynrei la phah noh ïaki ba kin ïapra noh na katei ka jaka ym ban ïalum paidbah.
Nongpoh, Rymphang 27: Hapdeng u lyoh badum bad ki ummat kthang ïa kiba ïeid ba thoiñ bad ki bahaïing ha sem, ïaka met ba sah jong ki 6 ngut kiba la khlad noh haka jingjia aksiden hynnin ka sngi ha Umbang Sumer ba kynthup ruh 3 ngut ki Sister jong ka Fatima Convent, Barama, u phadar, u nonghikai lem bad u nongñiah ka kali Bolero la rah noh mynta ka sngi sha Bongaigoan Diocese ban pyndep ïaka jinglehñiam ba khatduh hadien bala pyndep ïaka Post Mortem ha Civil Hospital Nongpoh.
Kitei ki 6 ngut kiba la khlad noh ki kynthup ïa u Rev.
Fr.
Mathew Das, uba dei u Parish Priest jong ka Barama Parish, Sr.
Milagrine Dantes, Sr.
Pramila Tirkey, Sr.
Rossie Nongrum kiba dei ki Sisters jong ka Fatima Convent, u Mairan Ranger ba dei u nonghikai jong ka St.
John’s HS School, Barama bad u Sanjay Swargiary uba dei u nongñiah jong ka Bolero ba ki shong, kiba la mad ruh ïaka jingjia aksiden hynnin ka sngi u Blei haka shnong Sumer Umbang, Ri-Bhoi District hadien ba kawei ka trok kit dewbilat kala rat ïaka Bolero kaba ki shong bad ban ruh ïaka kali haduh ba kila khlad hajuh ha katei ka jaka bad mynta ka sngi naka liang ki doctor jong ka Civil Hospital Nongpoh, ki la ïoh ban aiti noh ïa kitei ki met ïap sha ki bahaïing hasem ha ryngkat bad ki sister bad father kiba la wan ban synran lang.
Ïa kitei ki riew ñiam kiba kynthup ïa u Rev.
Fr.
Mathew Das yn pyndep lashai ka 28 tarik Rymphang da kaba mass Christ Light of the World Cathedral Church Bongaigaon bad yn tep ha St.
Jude’s Prayer Tower, Kajalgaon naduh kapor 2 baje janmiet bad ïa kitei ki 3 ngut ki sisters yn pyndep donburom lashai ka sngi ha ka por 10 baje mynstep ha St.
Paul’s Pastoral Center Rangia, ïaka met jong nonghikai Mairan Ranger yn rah noh sha jaka sah jong u ha Darjeeling, bad Sanjay Swargiary sha jaka sah jong u ha Bongaigaon.
Naka liang u Fr.
Peter Syiemlieh Parish Priest jong ka Nongpoh Parish u la ong ba kum ki paid riew ngeit ka Balang Katholik ki ïam briew bad dap da ka jingsngewsih kaba khraw halor katei ka jingjia ba khlem poi pyrkhat ba u Blei u la shim noh ïa kitei ki 6 ngut ki mynsiem briew bad pynpaw ruh ka jingsngewnguh kaba khraw ïa broh kiba la don bynta ban ai mynsiem ban pyntngen, naduh ki Father ki Sister, ki Doctor ki nurse jong ka Civil Hospital, ki bor pulit jong ka Ri-Bhoi kiba la trei shitom ban pyndep ïaka kam haka por ba biang, ki nongmihkhmat ka Jirang bad Nongpoh kiba la pynbiang ïaki Ambulance, u Thomas Pulloppillil Bishop ka Bongaigaon u ba la phah ïaki sister bad ambulance mar sien tip halor katei ka jingjia, bad kumjuh ïaki paidbah jong ka dong Ri-Bhoi kiba la wan ban ai mynsiem ha kum kane ka por ba sngewsih.
Naka liang u Father Peter Syiemlieh u phah ruh ïaka kyrwoh sngewlem sha baroh ki bahaïing ha sem bad kiba ïeid bathoiñ jong kitei 6 ngut ba u Blei un don ryngkat bad ki ha kum kane kapor ka ba sngewsih kthang bad u Blei un ai ka jingjahthaid ka bym jukut ïa kitei ki 6 ngut ki riewngeit jong ka balang katholik kiba la duh noh ïaka mynsiem.
Pynursla, Rymphang 27: U MLA ba mynta ka Pynursla uba dei ruh u Symbud Myntri Rangbah ka jylla u Bah Prestone Tynsong ha ka sngi Nyngkong u la pynpaw ïa ka jingsngew skhem ba un wanphai biang kum u MLA ka Pynursla ha ka sien kaba san.
Haba kren bad u Mawphor hadien ba u la dep ban thep ïa ka vote jong u, u Bah Prestone u ong ba ka jingjop ha kane ka kynti ka la long kaba thikna na ka bynta jong u bad un tam ruh da bun hajar ïa u kyrtong ban wan ba-ar.
“Shibun ki kam kiba nga la leh kum u MLA ka Pynursla ha kine ki 20 snem kiba la leit bad dei ki kam kiba nga la leh kin long hi ka daw ba ki paidbah ka thaiñ kin bynshet biang ha nga ïa kane ka lyngkor bad ngam don tang shisapit ruh ka jingartatien ba ngan jop beit bad ka jingjop ruh kan long da ka jingtam kaba bun bun hajar vote ïa u kyrtong uban wan ba-ar," ong u Bah Prestone.
Haba kylli ïa ki kam kiba u la leh ha kine ki 20 snem kum u MLA, “Ngam lah ban jer namar ki la bun than lada thoh da ka kot ruh ka la bun volume bha bad u paidbah hi ka thaiñ u la sakhi ïa kane hyrnrei ki don ruh ki kam kiba dang sahteng kiba ngan pynleit jingmut ha kine ki san snem kiban wan," u la ong.
“Kawei kaba nga kwah ka dei ban pynjanai ïa ka Civil Sub-division, ban kyntiew ïa ka Pynursla CHC sha ka Sub Divisional Hospital bad ban pynkha sa ka laiñ Commorce bad Science ha Riwar College khnang ban lah ban ai jingshakri kab paka ïa ki paidbah ka thaiñ," u la bynrap.
Lah ban kdew hangne ba u Bah Prestone Tynsong u MLA ba mynta ka Pynursla u la jop la saw sien kum u MLA na ka thaiñ Riwar ha kaba u la jop nyngkong eh ha u snem 2003 nangta ha u 2008 na Lyngkyrdem Constituency na ka party Congress bad hadien ba la phiah thymmai ïa ki constituency ha kaba ka Lyngkyrdem bad ka Nongshken Constituency ka la kylla long noh tang kawei ka Constituency kata ka Pynursla ha u 2013 bad u la jop biang ha kane ka kynti ruh na ka Congres bad kumjuh hadien ba u la ïakhun noh naka NPP ha u 2018 u Bah Prestone u la jop biang kum u MLA.
Haba ïakren bad u Bah Anthony Kongewang u kyrtong ka UDP u la pynpaw ba um kob lupa ba un jop namar dei tang u paidbah uba tip ïano u kyrshan ban phah sha ka dorbar kum u MLA ka thaiñ.
“Ngam ong lupa ba ngan jop hynrei ngin ap keiñ ïa ka 2 tarik namar ka sur u paidbah kan shai ha katei ka sngi hynrei na ka liang jong ngi ngi la ai ïa kaba bhatam ban kynjoh sha ka thong bad u paidbah hi un rai ïano u ibit," u la ong.
“La seng ïa ka VPP namar ka jingdonkam jingkylla ha ka jylla bad nga ngeit ba kane kan phalang ha ka 2 tarik.
Lada nujor ïa ka campain jong kiwei ki party bad ka jong ngi ruh kan pher bha.
Ngim don pisa ruh ban ai bai sngi ne khawai sha ne khawai ja ïa ki nongthep vote.
Ki samla bad ki nongshnong shnong ka thaiñ kiba sah ha kiwei ki bynta ka jylla bad ha sor lada ki wan ban thep vote ban kyrshan ïa ngi ruh ki tip hi ïa ka bai leit bai wan ngim don pisa kum kiwei ban siew bai kali bad pynkreh bos bad kane ka la dei lupa ka jingjop kaba don burom bad ngam artatien ba kiba bun ki samla bym don spah da kane ka nuksa kaba ki la ïohi kiba don ka thong ban shakri kin nud ban mih shakhmat ban tyrwa sha u paidbah," ong u Bah Manbhalang Thabah u kyrtong ka VPP.
Shuh shuh haba ïakren bad u Bah Edmund Khongngai u kyrtong ka AITC u la ong, “Nga don ka jingïohi ba ki paidbah ki la angnud shisha ïa ka jingkylla ha kane ka kynti kaba mynta bad nga ngeit ki la vote ruh da kata ka nongrim ban wanrah jingkylla ai ngin ap ïa ka rai kaba u paidbah u la shim kaba ngin sa ïohi ha ka sngi ñiew vote.
".
Shillong, Rymphang 27 : Ka Iewduh kaba dei ka ïew kaba heh tam ha nongbah Shillong ha ka sngi Nyngkong ka la kynjah jar jar ha kaba jan baroh ki dukan ki la khang khyrdep lut bad jan baroh ki basa ki kynjah lut jar jar.
Ym tang katta, wat ka Motphran kaba ju dap da ki kali kumjuh ki nongleit nongwan ruh hynrei hynne ka sngi ka la kylluid war war.
Nalorkata, ka surok bah naduh Motphran ter ter shaduh Khyndailad ka la sakhi lang ïa kajuh ka jinglong jingman ha kaba baroh ki dukan heh bad dukan rit ki khang lut.
Halor kane, haba ïoh ban ïa kren bad katto katne ki dukan rit kiba plie ha ki katto katne ki jaka ki la ïathuh ba lehse ka daw ka jingkhang dukan ka lah ban dei ba ki nongshong dukan ki leit ban thep vote.
“Kane ka pynpaw ba imat baroh ki leit ban thep vote lane ki thait ban wan iew namar ki artatien ïoh ym don iew don hat," ong i Kong ba die kwai ha ki bynta jong ka Motphran.
Katkum ka jingong jong i, kane ka jingkynjah ka la neh kumjuh naduh ka por mynstep tad haduh ka por 4:00 baje janmiet.
Ym tang katta i ïathuh ruh ba wat ka die ka thied ruh ym don satia namar ka jingduna ki nongleit nongwan.
Na ka liang ki kali kamai pat kiba don katto katne tylli ha Motphran ki la pynpaw ba man ka sngi, jan man ka minit ki don beit ki briew kiba mih na Motphran ban leit sha ki bynta jong ka Khyndailad, IGP, Malki ter ter wat shaduh Dhanketi ne Laitumkhrah ruh.
Hynrei ha kane ka sngi, ki la ong ba ym don satia ki paidbah kiba leit wat tang ha Khyndailad ne IGP.
“Imat ba dei artad ba ka sorkar ka ai shuti thep vote kumta naduh ki nongtrei sorkar haduh ki jaka pule ki khang lut," u la ong.
Lah ban kdew hangne ba ki la don haduh kumba 75 persen ki nongthep vote kiba la poi sha ka jingjied ïa ki nongmihkhmat ba thymmai ha ki 59 tylli ki constituency jong ka jylla hynne ka sngi, kata lait noh ka Sohiong.
Shillong, Rymphang 27: Hadien ba ki paidbah ka jylla mynta ka sngi kila pyndep ïa la ka hok ban jied ïa ki nongmihkhmat shaka ïing Dorbar Thawaiñ ka jylla, kala don ka jingbatai lypa ïa kaei ka resol kaba lah ban mih haka 2 tarik u Lber kaba dei ka sngi ñiew vote bad katkum ki Exit Poll la kdew ba ka NPP kan dei ka seng ka ban jop bun tylli ki Seat ha ka Election MLA 2023.
Katkum ka Exit Poll la kdew ba u Conrad K.
Sangma uba ïalam iaka National People’s Party (NPP) kan dei ka seng kaban jop haduh 20-26 tylli ki Seat bad ka don ïa lad ba kan bteng ban ïalam biang ïaka sorkar synrop lang ha ka jylla namar kumba ka par ka NPP kan ym lah ban jop palat ïaka 31 ngut ban thaw sorkar marwei bad yn hap ban thaw ïa ka sorkar synroplang.
Ka seng kaba lah ban wan Baar kadei ka Trinamool Congress (TMC), kaba lah ban jop haduh 8-14 ngut ki kyrtong.
Ha ka jylla Meghalaya ki don 60 tylli ki Constiyuency bad ban thaw ïaka sorkar marwei donkam ban jop 31 ngut ki MLA.
Ka jingpynlong ïaka elekshon mynta ka nsgi kala long tang ïa ki 59 tylli ki Constituency namar ïaka Sohiong ym shym la pynlong namar ka jingkhlad noh jong u Bah HDR Lyngdoh uba long u kyrtong ka UDP ha ka 20 tarik mynta u bnai bad ka ECI kam pat pynbna ïaka tarik ban pynlong ïa ka elekshon ha kane ka Constituency.
Ka Election Commission of India (ECI) kala khang pyrshah ban pynmih ïa ka Exit Poll haduh ka 7 baje mynmiet jong ka 27 tarik u Rymphang.
Kat kum Exit Poll kaba la leh da ki kynhun bapher kum ka India Today-My Axis India, Zee News-Matrize bad Peoples Pulse-Big TV bad Times Now-ETG.
Katkum ka Peoples Pulse-Big TV Exit Poll: Ka NPP ka lah ban ïoh 17 – 26 seat, ka TMC kan 10 – 14 seat, UDP kan ïoh 8 – 12 seat, ka BJP kan ïoh 3 – 8 seat, ka Congress kan ïoh 3 – 5 seat, ka VPP 1 – 2 seat, ka PDF 1 – 2 seat, HSPDP 1 – 2 seat, ka GNC 0 – 1 seat bad kiwei kiwei 1 – 2 seat.
Katba ka Zee News-Matrize kala buh ba ka NPP kan jop 21-26 seat, ka BJP 6-11 seat, 8 – 13 ïa ka TMC bad 3-6 seat ïaka Congress bad 10-19 seat ia kiwei pat.
Ka India Today-My Axis India kala buh ba ka NPP kan jop 18-24 seat, ka Congress kan ïoh 6-12 seat, ka BJP kan ïoh 4-8 seats bad kiwei kiwei kin ioh 17-29 seat.
Na ka liang jong ka TimesNow-ETG kala buh ba ka NPP kan ïoh 18-26 seat, ka TMC bad ka UDP kin ïoh mar 8-14 seat bad 3-6 seat ïaka BJP bad ïa kaba tam yn leit sha kiwei pat ki seng saiñ pyrthei bad ki kyrtong shimet.
Hynrei kitei ki jingbuh ne jingïathuhlypa jong ki Exit Poll kim long kiba paka ne thikna hynrei ki ai pat ïa ka buit ban sngewthuh kumno ka result kan long haka 2 tarik u Lber.
Ki jinglap bad ki DawKa Peoples Pulse–Big TV kala pynlong ïaka Exit Poll haka 27 tarik u Rymphang haki 15 tylli ki Constituency da kaba pynshong nongrim katkum ka Probability Proportional Methodology (PPS) ha kaba la jied ïa ki 4 tylli ki jaka thep vote ha kawei ka Constituency.
Na kine ki jaka thep vote la shim ïa ki ‘Sample’ bad na kawei ka Jaka Thep Vote la shim haduh 20 tylli ki Sample bad baroh ki sample kiba la lum ki long 1200 tylli ban tip ïaka jinglong jingman ha kaba ïadei bad ka jinglong riewlum, niam bad ka rta, ka jingailad ban don bynta lang ki kynthei bad shynrang.
Na ka bynta ka seng NPP, ka Exit Poll kala pynpaw ba kawei na ki dawbah jong kane ka seng, kadei ba ki paidbah ki ñiew burom ïa u (L) PA Sangma uba long u nongseng jong ka NPP bad udei uba ki paidbha haduh mynta ki dang burom bha khamtam ha rilum Grao bad ka ïing ka sem ka jongu kadei kaba lah bha ban pynkohnguh bad ïoh ïa ka jingkyrshan na ki paidbah ka rilum Garo.
Lada dei ba kam don ka jingkynnoh halor ka kam bamsap kaba long kawei na ki ishu, ka seng NPP kala dei ban nang khlaiñ shuh shuh.
Ka Trinamool Congress (TMC) kadei ka kynhun jong ki 12 ngut ki MLA kaba la ïalam da u Myntri Rangbah barim ka jylla u Dr.
Mukul Sangma ïa kaba la ñiew ïa u kum uta u nongïalam ba radbah uba ar hapoh ka rilum Garo hadien jong u (L) PA Sangma.
U kren bun jait ki ktien ha kaba u lah ban ïadei bha bad ki jaidbynriew bapher bapher.
Hynrei ka jingkynnoh ba ka seng TMC kadei kaba nabar ka jylla kala ktah ïa ka dur ka dar jong ka seng bad kam shym la lah ban suhthied bha hapoh ka rilum Khasi bad Jaintia kiba don haduh 36 seat.
Ha kaba ïadei bad ka BJP, la shim ba kadei ka seng kaba pyrshah ïa ki Khristan bad ki kyrtong ka BJP kin jop ïaka elekshon ym ha ka kyrteng jong ka seng hynrei kadei hi na ki kam shimet kaba ki trei kum ki kyrtong bad na ka jingpawnam ka jong ki.
Ka jingïakhun hapoh rilum Garo kan long hapdeng ka NPP bad Trinamool Congress katba ha rilum Khasi bad Jaintia Hills kaba don 36 seat ka jingïakhun ka long hapdeng bun tylli ki seng saiñ pyrthei kumba ju long ha ki elekshon ha ki por bala dep.
Haba peit kyllum lang haka jylla baroh kawei, ka jylla Meghalaya kan ym ïoh ïaka seng kaban thaw sorkar marwei hynrei kan shong ha ka jingïapynbeit jong ki seng saiñ pyrthei bapher ha kano ka dur kin thaw ïaka sorkar synroplang hadien bala dep pynbna ïaka result haka 2 tarik u Lber.
Shillong, Rymphang 27 : Wat la ka jingïathep vote ha ka jylla ka long kaba ïaid beit ïaid ryntih khlem kino kino ki jingjia ba sngewsih, hynrei lada phai pat sha ka jingwan ki nongthep vote ki duna bha ban ïa ka election MLA 2018.
Namar mynta ka sngi kiba poi thep vote ha baroh kawei ka jylla kat haduh ka 5 baje janmiet ki long 75 % na ki 21,40,453 ngut ki nongthep vote ha ki 59 tylli ki constituency katba ha u snem 2018 kiba poi thep vote ki long 86.
9 %.
Ki don 369 ngut ki kyrtong kiba ïakhun sha kane ka election bad ki kynthei ki don 36 ngut.
Ki nongthep vote shynrang ki long 10,58,929 ngut bad ki nongthep vote kynthei ki long 10,81,342 ngut.
Haba ïakren bad ki lad pathai khubor u CEO u bah F.
R Kharkongor u la ïathuh “ Kat haduh ka por 5 baje kiba wan thep vote ki long 75 % hynrei kane ka lah ban dang kylla namar ka jingtip kaba thikna kan long haduh lashai mynstep.
Ka daw ka long ba ki don ki Polling Station kiba ka jingïathep vote ka lah ban poi shaduh ka por 9 baje mynmiet ruh.
Kiba kum kine ki Polling Station ki don kumba 400 tylli.
Tangba tang kawei kaba sngew tynnad ka long ba ka jingïathep vote ka long kaba ïaid beit ïaid ryntih ha baroh kawei ka jylla".
U la ïathuh ba ki don katto katne ki Machine kiba thut ha ka por ba sdang hynrei ïa kine la kylliang noh da kiwei bad kam don kano kano ka jingthut jong ka jingthep vote.
U CEO u la ïathuh ba ka la don ka jingpyrkhat ba ki lah ban don hynriew tylli ki polling station kiba lah ban don ka jingpynthut ha ka jingthep vote kiba ha Mawhati Constituency hynrei kine ruh ki ïaid beit da ka jignïarap ki pulit ka Assam bad ki pulit ka jylla khamtam ka jingïatrei lang jong baroh ar ki sorkar kata ka sorkar Meghalaya bad ka sorkar Assam.
Kumta ki nongthep vote ha baroh kitei ki polling station ki la ïoh ban thep vote baroh shisngi khlem kino kino ki jingpynwit.
Haba la kylli kaei ka daw, u bah F.
R Kharkongor u la ïathuh ba ki la ïoh pdiang ïa kawei ka video kaba uwei u MLA na Assam u la ken ba kito baroh kiba sah ha Assam kim dei ban leit thep vote namar un ym shah ïaki ban leit thep vote.
U CEO u la ïathuh ba ka CEC ka la kular skhem ba kino kino kiba la don kyrteng ha ki Electoral Roll ha kino kino ki Polling Station yn ym don ba lah ban khang ïa ki ban leit pyndep ïa ka hok thep vote jongki.
“ Kumta kam shym la don kano kano ka jingpynwit mynta ka sngi bad ngi sngewnguh ruh ia ki bor ka sorkar Assam kiba la ïatrei bad ïarap ban peit ba kine ki nongthep vote kin ïoh ban leit hthep vote" ong u bah Kharkongor.
U CEO ula ïathuh ruh ïa ki jingeh ba ki nongpynïaid election ki hap ban mad haba leit sha ki polling station na ki jaka riat jaka ram, ki wah, ki khohruh khohram bad kiba kum kine ki don haduh 183 tylli.
U ai khublei ïa ki bor pulit kiba la ïarap ban buh haduh 264 tylli ki Police Radio Stations ban pynthikna ba yn ïoh ban ïakren bad baroh ki nongpynïaid election.
Nalor kane la lah ruh ban buh ïaka temporary polling station ha Leoprosy Centre Nongpoh Constituency khnang ba kito ki nongpang kin ïoh ban ïashim bynta haka jingthep vote.
U la ïathuh shuh shuh ba 91.
8 % kiba 80 snem shaneng bad 95 % kiba don ki jingduna dkhot met ki la ïoh ban ïashim bynta ha ka jingthep vote.
New Delhi, Rymphang 28 : Ka jylla Odisha ka la shah jied kum ka jylla kaba hakhmat eh ban kyntiew stet ïa ki kam ïalehkai ha ka Ri baroh kawei.
Kane ka dei hadien ka lympung Odisha Open ka la long kaba seisoh bad mynta pat sa ka jingpynkhreh ban pynlong ïa ka FIFA U-17 Women’s World Cup.
Ka Odisha ka la ioh ïa ka khusnam Sportstar Aces Award ha ka Taj Mahal Palace ha Mumbai kaba long ha kane ka sngi Nyngkong.
Ha kane ka sngi, u Myntri Rangbah ka jylla Odisha u Naveen Patnaik u la long u nongpynïaid bad nongpdiang ruh ïa ka khusnam na ka kti jong u rangïalehkai kriket ba kynsai ka ri u Sunil Gavaskar bad ruh na u Sureh Nambath, Editor ka The Hindu.
Haba kren ha katei ka jingïalang, u Myntri Rangbah u la ong ba ki sngewkmen haduh katta katta ba ki ioh pdiang ïa katei ka khusnam kaba long ka jingithuh ha ka jingïakhun ban kyntiew ïa ka jingïalehkai hockey ha kine ki khyndiat snem ba la dep.
“Ha ki 15 bnai ba la dep ngi la lah ruh ban tei ïa ka stadium hockey kaba heh tam ha ka pyrthei.
Ngi ngeit ruh ba ka jingpynlut na ka bynta ban kyntiew ha ki kam ïalehkai kadei ruh ka jingplie lad bad ka jingailad ïa ki samla bad ka lawei jong ki," la ong u Myntri Rangbah.
Katei ka jylla kaba don ia ka stadium kaba paka tam ha Bhubaneswar, Cuttack bad Rourkela ka la kylla long ruh kawei na ki jylla ba bïang tam ki jaka ïalehkai ha ka Ri.
Hadien ba ka la jop ban pynlong ïa ka Odisha Open bad ruh mynta ïa ka lympung ïalehkai FIFA U-17 Women’s World Cup, ka Odisha ka la pyni ruh sha ka pyrthei ba ka la long ka jylla kaba biang tam ha ki lympung ïalehkai ha u snem 2022.
Tang ha u snem ba la dep, katei ka jylla kala lah ruh ban pynlong haduh 14 tylli ki lympung ïalehkai pohiing (National) bad ruh ki jingiakhun barri kynthup naduh ka badminton, football, hockey, athletics bad ruh ka basketball.
Ym tang katta, ka la kyrshan ruh bun bha ki nongïalehkai ha kaba ki la don haduh 33 ngut kiba mihkhmat ïa ka India kynthup naduh ki nongïalehkai ba kynsai tam ha ka hockey kum u Amit Rohidas, Deep Grace Ekka bad ka thei mareh ba pawnam ka Dutee Chand.
Ki la don ruh haduh 40 ngut ki nongïalehkai kiba la ioh ban khur takma ha ki lympung ïalehkai ha ka Ri katba 114 ngut pat kiba ioh ban khur takma ha ki lympung iakhun barri kaba pyni shisha ïa ka jingpynleit jingmut jong ka jylla ban kyntiew ia ki kam ïalehkai bad ruh ban kyrshan ïa ki nongialehkai.
Mynta, katei ka jylla ka la mang ruh haduh 1426.
51 kur tyngka na ka bynta ban pynbïang lut pura ha kiwei pat ki jaka kiba dang hap ban pynbiang.
Kato katne na kitei ki prokram ki kynthup naduh ka jingwad ïa ki nongïalehkai ba kynsai ha ki 14 tylli ki jait jingïalehkai na baroh ki block haduh ka jylla, nangta san tyli ki jaka ai jinghikai kiba ïahap katkum ki kyndon jong ka FIFA, ka jaka ai jinghikai ha ka hockey bad ki jaka hikai jngi ha baroh ki distrik.
Lah ban kdew hangne ba ki dkhot jong ka Sporstar Aces 2023 ki kynthup ïa u nongïalehkai kriket bairm ka Ri u Sunil Gavaskar, kapten barim ka kynhun ïalehkai hockey ka ri u M.
M.
Somaya, u rangïalehkai chessba pawnam ka ri u Viswanathan Anand, kapten barim ka kynhun ïalehkai phutbol ka ri u Baichung Bhutia bad ruh u rangïalehkai bakhur takma ksiar na ka Olympic u Abhinav Bindra nalor ka Anjali Bhagwat bad ka Aparna Popat.
Ka long kaei kaei kaba itynnad bad ihun ban ïohi ba ka jylla Meghalaya lehse ha ka sien ba nyngkong eh ka la lah ban pynlong ïa ka election kaba ïaid beit ïaid ryntih khlem da don kino kino ki jingjia ba sngewsih, kum ki jingïashoh ïadat, ki jingpynjulor ïaki EVM, ka jinghap ban thep vote biang kumba ju long ha ki por ba la leit noh.
Ka jingïaroh ka long nyngkong eh sha ki paidbah kiba la pynpaw ïa ka jingstad bad jingshai jongki namar wat hapdeng ki jingïashad ïa kmen bad hadien ki jingïakawang ktieh jong ki kyrtong na rynsan hynrei kane kam shym la pynlong ïa ki paidbah ban ïa khluit wat haba ki ïa kynduh smam mar khmat ha ka por ïa ïaid rally ruh.
Nalor kata ka jingïaroh kan leit ruh sha ka tnad election kiba la shim khia ban pynshai bad pynsngewthuh sha ki paidbah ïa ka jingkordor jongka election bad ka vote jongki.
Dei na kane ka daw ba sa poi ka jingthep vote shaduh ka 85.
25 % ha ka jylla wat la khlem pat da ïoh kheiñ lang ïa ka Sohiong Constituency namar ka election ha katei ka constituency kan dang long kham hadien namar ka jingkhlad noh ba kyndit jong u kyrtong ka UDP u bah HDR Lyngdoh.
Nalor kane kaba kham kongsan kaba dei ban ïaroh ka long ïa ki bor synshar district bad ki bor pahara jongka sorkar jylla bad sorkar pdeng kiba la pyrkhing bha ïa ka rukom pahara ban khanglad ba kino kino ki jingjia kin ym ïoh lad ban jia.
Hynrei ka jingkyntu kyrpang ïaki paidbah lei lei ka long ba kim dei ban ïaleh shongshit hadien ka jingmih ka result ha ka 2 tarik namar ha ka jingïaleh ka don ka jingjop bad jingrem kumta wat lada uta u kyrtong uba ki kyrshan ne ka kyrtong kaba ki kyrshan ka rem ruh kim dei ban ïaleh shongshit ban ïashoh ïadat namar kine kiei kiei kim poi shano shano ruh.
Ki paidbah ki dei ban kynmaw haba uno uno u kyrtong u la shah jied kum u MLA ka mut u dei u MLA jong baroh ym tang jong kito kiba pynjop ïa u.
Ka kamram jongu ka long ban shakri salonsar khlem da peit shilliang khmat ïano ïano ruh.
Kumta khnang ban ym ïadon ka jingïabuh khoh kynmaw ban ym ïaleh shongshit ne ïashoh ïadat ha ka 2 tarik hadien ba la mih ka result.
Lada jop ïashad kmen bad lada jia ba shah rem ruh leit phai sha la ïing da kaba jai jai ym ban thaw kino kino ki jingkulmar.
Kumba la ïalong baroh shi katta ban shu ïa shad ïakmen beit ha la ki sur jingrwai jong ki kyrtong ba ïa kyrshan kumta kane ka mynsiem ka dei ban ïai bteng bad ai ba ka jylla Meghalaya kan long ka nuksa ïakiwei ruh namar lehse kiwei kiwei ki jylla kim long kumba long ha kane ka jylla ban ïashad da ki paidbah ha ki madan ba long rally bad kynthei bad shynrang.
Kane ka rukom ïashad kmen ha ka por election ka la kren briew sha kiwei kiwei ki jylla ka ri India namar haba ki ïohi na ki social media ki i phylla haduh katta katta ba kam don kano kano ka jingkulmar wat la ïashad kmen bad kynthei bad shynrang ruh.
Kumta bat ïa kane ka burom bad ka akor kaba bha tam hakhmat kiwei.
Mawkyrwat, Rymphang, 28: U Superintendent of Police jong ka South West Khasi Hills District, Mawkyrwat u la ai ïa kane ka jingpynbna paidbah ba namar ka jingñiew vote ha ka 2 tarik u Lber, 2023 kumta la khang ïa ka lynti ïaid kali na Lad Sakwang shaduh Jakrem bad kumjuh ruh na Jakrem sha Lad Sakwang bad ïa ki lynti ïaid kali la pynbeit kumne:Ym shah ban rung na Lad Sakwang ka ban kiew sha DC ophis ha kaba ki kali kiba wan na Mawkyrwat bad kiba thmu ban leit sha Jakrem ki hap ban ïaid lyngba ka Lad Sakwang lyngba ka Pyndensakwang-Sakwang sha Jakrem.
Nangta, ym shah ban rung na ka lynti Jakrem sha Laitlawsang.
Ha kajuh ka por kiba thmu ban leit na Jakrem sha Mawkyrwat ki hap ban ïaid lyngba ka lad Mawthawpdah (Jakrem) lyngba ka Sakwang-Pyndensakwang sha Mawkyrwat.
Kane ka jingpynbna kan treikam naduh ka por 6 baje mynstep tat haduh ban da dep ïa ka jingñiew ïa ki vote.
Nongstoiñ, Rymphang, 28: Ha ka thaiñ Nongtrai kaba hap ha Mawshynrut Civil Sub Division, la lap watla ki surok ki la poi la jan ha man la ki dong bad ki thaiñ, hynrei katba nang mih ki snem ki nang sniew kat haduh ba kim long shuh ban ïaid kali.
Kawei na ki surok ha katei ka thaiñ kaba la sniew sha ba palat ka dei ka surok na Mawdiang sha Langdongdai, kaba dei ka surok kaba la shna lyngba ka skhim shi spah sngi.
Ha kaba ïadei bad ka jingsniew jong ka surok u Bah Arful Mangsang Secretary ka Synjuk Rangbah Shnong Langdongdai Area (SRSLA) bad u Bah Kardening Rongrin, ki la ïathuh ba katei ka surok ka long kaba donkam haduh katta katta, namar katei ka thaiñ ka dei kaba bun bha ki mar rep kum u sying, u kwai, synsar, ki soh ki pai bad kiwei kiwei.
Ki la ong ruh ba ha ki snem ba la leit noh, ki paidbah na ki 14 tylli ki shnong kiba marjan, ki ju pynlong ïa ka jingmih paidbah ban maramot da kaba trei bor met.
Hynrei kim lah satia ban pynbiang kat haduh ba ki kali kin lait suk ban ïaid.
Ki la ïathuh ruh ba ki longkmie kiba thmu ban leit kha khunlung ha Riangdo CHC, ki hap ban ïaid da ka kjat haduh lai bad saw kynta haduh ban da poi ha ki jaka ba lait kali.
Ki la ong ba ka jingeh kaba kham hakhmat eh ka dei ïa kiba pang ba shitom namar ba hap ban pynkit da u briew haba ki mut ban leit phah sumar.
La ong ba dei namar kitei ki jingeh ba ki paidbah na katei ka thaiñ, ki hap ban shaniah beit ha ki nongai dawai kynbat khlaw haba ki pang ki shitom bad wat ki longkmie kiba armet ruh ki hap ban shaniah ha ki dawai kynbat, namar ki shem jingeh ban leit sha Hospital namar ka jingbym don ïa ka surok kaba biang.
Kitei ki rangbah ki la dawa ïa ka sorkar ba kan phai khmat lem sha katei ka thaiñ ban pynbha bad maramot ïa katei ka surok, khnang ba ki paidbah kin lait na ki jingeh ha ka leit ka wan.
Nongstoiñ, Rymphang, 28: Ka Hynñiewtrep Youth Council HYC Lai Lyngdoh Circle, ha ka taiew ba la dep ka la leit jurip ïa ka surok ban leit sha Nongkhlaw, Nongstoiñ West Khasi Hills District ka ban long ka jingïaseng Samla KJP Synod Sepngi ha ka 3 haduh 5 tarik Lber 2023.
Mynta ka sngi pat hapoh ka jingïalam u Samla Wandappynkmen Marweiñ President bad Samla Willbirtson Kharsyiemlieh General Secretary HYC Lai Lyngdoh Circle, ka la leit ïakynduh ïa u Executive Engineer ka PWD ha Nongstoiñ, ha kaba u la ïathuh ha ka seng ba la dep mang kumba 6 klur ïa katei ka surok.
Ka seng pat ka pynrem ïa ka jingleh sting ka PWD, namar katei ka surok na Pingbah ha Nonglyngdoh sha Nongkhlaw lah shu siang torti bad stang palat.
Katei ka 2 kilometer na Nonglwai 2 haduh Mawkaïang ha Nongkhlaw, jaka pynlong jingïaseng lei lei, tang ban tih surok ruh pat dep haduh mynta.
Ha ka jingshisha la mang ban siang maw bad siang rong.
“Kane ka pynpaw ka jingbym kit khlieh ka Department.
Ha ka jingshisha katei ka 6 klur ka dei ban ai jingmyntoi ïa ki paitbah ba wan Synod bad ïa ka thaiñ.
Pynban imat ka la long ka jingmyntoi pynban tang ïa ki Contractor kiba dei ki briew jong ki Nongmihkhmat", ong u samla Wandappynkmen Marweiñ President.
Mawkyrwat, Rymphang, 28: U samla Donbestar Syiemlieh uwei na ki nongïakura uba la mih khmat ïa ka Meghalaya ha ka Mixed Martial Arts mynta ka sngi u la rah ïa ka nam jop ha lympung ïakura jong ka Club War 21 Four Men’s Tournament Fly Weight ba la pynïaid da ka Bidang Mixes Martial Atrs and Fitness Gym Assam ba la pynlong hapoh ka Bidang MMA& Fitness Gym, RGB Roads, Sunderpur.
Une u samla Donbestar Syiemlieh u dei uwei na ki samla napoh ka South West Khasi Hills District bad uba la long ruh uwei na ki samla ba la pyni ka nuksa ba bha ïa kiwei de namar lyngba ka kam ïalehkai u la ïoh shibun ki jingmyntoi.
Katkum ka jingïathuh jong une u samla ba ha kane ka jingïalehkai ka dei ha ka Flyweight 56kg bad ula ïoh ban ïa khun pyrshah ïa u nongïakura na Nagaland bad na Uttarakhan.
Katba ha ka jingïakhun ha ka wat ba khadduh pat u la ïa kynduh bad u nongïakura na Uttarakhand ha kaba u Donbestar Syiemlieh u la ïoh khur ïa ka nam jingjop.
“Ki nongïakura ki don baroh 6 ngut bad 2 ngut ngi ïoh ïa rah ïa ka takma ksiar ne gold medal kata u Amos Nongrang bad u Donbestar Syiemlieh, kiwei pat de ki long u Jonibor Tron, U Kenedy Mawïong Wankyrpang Dame Cuchiang, u Cleverwell Pariong kiba la don lang ban ïa mihkhmat ha ka Ground and Pound MMA Gym Meghalaya ba ïalam da u nonghikai u bah Cores Marweiñ bad katei ka lympung ka dei ba la pynïaid da ka Club War 21 Four Men’s Tournament Guwahati Assam", ïathuh u bah Marweiñ.
Nongstoiñ, Rymphang, 27: Ka sngi thep vote ka la dep bad kaba sah ka dei satang ban ñiew ïa ki vote, ban pynbna ïa ki kyrteng jong ki kyrtong kiba jop bad kiba rem, kumjuh ka jingïoh vote ka jong ki nongmihmkhmat naman la ki polling station.
Haba pyrshang ban twad jingmut na ki paitbah nongthep vote jong ki lai tylli ki Constituency jong ka West Khasi Hills ka 32 Nongstoiñ Assembly Constituency, ka 33 Rambrai Jyrngam Assembly Constituency bad ka 34 Mawshynrut Assembly Constituency, ka sur kaba mih na ki paitbah ka long ba lada jop uno uno u kyrtong u ba dei na kano kano ka party ruh ka biang beit, namar kim kwah shuh ba kine ki MLA ba rim kin dang jop.
Bun ki pynpaw ba kim shuh ba kine ki MLA ba rim kin jop biang, ka dei namar ka long kaei kaei kaba sngew lehraiñ haduh katta katta ban ïoh sngew ba wat ki khynnah rit ruh ïa ka kyrteng high level ka sawa khlem kut shuh.
Ym tang ka ktien high level hynrei ka jingleh shilliang khmat ha man la ki bynta, ka la paw pyrthei ym tang ha la rympei hynrei ha man la ki rynsan social media bad haman la ki lad pathai khubor la ki dei lyngba ki Channel bad ki kot khubor.
Don kiba ong ba ha u 2018 ki paitbah ka Nongstoiñ constituency ki la trei shitom ban pynjop ïa u MLA, namar ba ha ki jingïalang paitbah u la kular ban hapoh 180 sngi un pyllait ïa ka jingkhang ban tih bad shalan ïa u dewïong.
Nangta ban ai kam sorkar uwei naman la ki thliew ïing, hynrei ynda la pynjop ïa u, ka mih kata ka kynhun high level bad kiba ïoh lad ban shalan dewïong ki dei tang ki briew jong ki high level.
Haba phai ha ka thung kam thung jam ruh kumba ka la paw pyrthei ha ki lad pathai khubor, ka la don ka jingnoh shilliang kaba jur haduh katta katta kumba ka la paw ha ka shithi ba u SE ka tnad PHE Western Circle u la pan map na u Deputy Commissioner halor ka jingthung kam sop sop.
Ha thaiñ Rambrai pat ki paitbah ki la ong ba lada u bah Kimfa S.
Marbañiang u neh ha ka party Congress, baroh ki nongkyrshan jong u kin ym kynriah.
Hynrei, ka jingleit pynïasoh jong u sha ka NPP ka la pynsngewsih ïa baroh ki nongkyrshan.
U bah Bormanding Nonglang u nongïalam ba hakhmat duh jong ka thaiñ Mawdoh, u la ong ba ka jingleit pynïasoh jong u bah Kimfa S Marbañiang sha ka NPP, ka la pynsngewsih ym tang ïa ki paitbah nongkyrshan, hynrei ïa baroh ki nongïalam ba hakhmat jong ka Congress napoh ka Constituency.
U la ong ruh ba ym tang u bah Kimfa, hynrei ka jingkren lap lah jong u bah Bajop Pyngrope MDC u ba don lang ha ka NPP, ka la pynsngewsih lut ïa ki paitbah ka constituency baroh kawei.
U la ong ruh ba ka liang jong u, u da kwah eh ba ki paitbah ki dei ban pynrem don burom ïa u bah Kimfa ha kane ka kynti.
Ha Mawshynrut Assembly Constituency, ki la ong ba ki la pynjop ïa u bah Gigur Myrthong ha u 2018 da ka jingkyrmen ba un leh ei ei na ka bynta ka Mawshynrut constituency, namar ka dang dei kaba dang sah dien hynrei um shym la lah ban leh ei ei satia lait na kaba wanrah ïa ki coke factory beaiñ.
U bah P.
Shyrkon uwei na ki riew rangbah ka thaiñ Maweit, u la ong ba ka long kaei kei kaba sngew lehraiñ ba ha ki snem ba mynshuwa ïa ka surok na Nongstoiñ sha Maweit, la kular ban pynpoi haduh Kulang Nongjri haduh Maheskhola.
Ka jingkular ka long da ka two lane, hynrei mynta ka la kylla Intermediate lane bad ka jingpyntrei ruh ka dei tang 23 kilomitar kaba poi beit thik tang ha Mawdom ka jaka kaba don ar tylli ki dukan kyiad.
U la ong ruh ba kane ka pyni shai ba ka sorkar MDA ka dei ka sorkar kaba sngew tynnad ban ïohi ba ki samla kin ngop ha ka jingdih kyiad.
Kane ka pynsngewsih haduh katta katta ïa ki paitbah, lait noh tang ïa kito ki ba la ïoh jingmyntoi na u MLA.
Hynrei palat marshiteng na ki paitbah ka thaiñ Maweit, ki la ngiah bad kim kwah shuh ba u bah Gigur Myrthong un dang jop ha kane ka election ba mynta.
Tangba kine ki jingkren kynthoh jong baroh kin sa paw pat ha ka 2 tarik, namar lada jop biang ki juh ïoh lehse lane kin nang wanrah shuh shuh ïa ki jingkylla kumba ki la dep leh ha ki san snem ba la dep.
Nongpoh, Rymphang 28: Kum uwei na u nongïalam ki paidbah ha ka thaiñ Block II ha Ri Bhoi bad uba dei ruh u President ka Synjuk ki Rangbah Shnong Border Area jong ka Raid Nongtung ha Ri Bhoi District, u Bah Blikshon Sohtun mynta ka sngi u la ai khublei kyrpang ïa u Deputy Commissioner ka Ri Bhoi bad kumjuh ruh ïa u Superintendent of Police ka Ri Bhoi halor ka jingshim khia jongki ban wan rah ïa ka shongsuk shongsaiñ ki paidbah ha katei ka thaiñ Khappud ba ka jingjied ïa ki nongmihkhmat sha ka ïing Dorbar thaw aiñ ka jylla ka la ïaid beit ïaid ryntih khlem kino kino ki huri hura ba ki paidbah khappud ki la ioh lad ban pyndep ïa la hok ban jied ïa kita ki nongmihkhmat.
Kum ban pynpaw paidbah, u Bah Blishon Sohtun u la dei uwei na u riew rangbah bad u nongïalam uba la kit ïa ka khia ka shon bad ka bha ka miat ki paidbah jong ki paid Khasi ha ka thaiñ Block II ryngkat kiwei kiwei ki nongïalam bad ki riew rangbha ki la ju trei borbah ban wan rah ïa ka shongsuk shongsain ki paidbah bad ruh ka roi ka par ki paidbah ha ka thaiñ Block bad ha kane ka kynti ki la pynpaw pat ka jingsngewkmen ba ki paidbah katei ka thain khlem kano kano ka jingpynthud ki la ioh lad ban leit thep vote na ka bynta ban jied ïa kita ki nongmihkhmat sha ka ïing Dorbar thaw aiñ ka jylla Meghalaya.
Haba ïa kren bad ki Nongthoh Khubor, u Bah Blikshon Sohtun, President ka Synjuk ki Rangbah Shnong Border Area ka Raid Nongtung, u la ong ba kum u nongïalam u da pynpaw ka jingkmen halor ka jingkitkhlieh ka bor synshar District ha ka jingpeit jingkhmih u Deputy Commissioner, u Arpit Upadhaya bad u Superintendent of Police ka Ri Bhoi, u Giri Prasad bad dei lyngba ka jingshim khia jongki ban pynbiang ïa ki bor pahara ba ka jingjied nongmihkhmat ha kitei ki shnong khappud ki la ïaid beit ïaid ryntih khlem da don kano kano ka jingpynthud ïa ki paidbah kiba wan ban thep vote sha ki Polling Statino bapher bapher ba don ha katei ka thaiñ Block II ha Ri Bhoi District.
U la ong ruh kum ka synjuk naduh kaba sdang ki la shim khia ban ïa kren sha ki bor synshar District bad la dep ruh ban ai da ka jingthoh sha u Deputy Commissioner ka Ri Bhoi ban pynthikna ba ki paid nongthep vote na ka thaiñ Block II kim dei ban shah ktah ne shah pynthud bad ka long pat ka jingsngewkmen kaba khraw ba lyngba ka jingpynbiang ia ki bor pahara da ka ophis u Deputy Commissioner bad ka ophis u SP ka Ri Bhoi ka jingjied ïa kita ki nongmihkhmat ha ki shnong khappud ka Block II ka la long kaba jop bad ki paidbah ruh khlem kano kano ka jingshah pynbor ne pyntieng pynsmiej ki la ioh lad pyndep ïa kata ka kamram ban jied ïa kita ki nongmhkhmat khlem da thaw ïa uno uno u kyrtong jong ki political party.
“Ka synjuk ka kmen ruh ba naduh sdang ban ïa kren bad ban ai da ka jingthoh, u Deputy Commissioner ka Ri Bhoi ula dep ban kular ban pynbïang ïa ki bor pahara ban nym thud ka jingjied ïa ki nongmihkhmat bad kumba u la kular ka la urlong shisha ha kaba ki bor pahara kam dei satia tang na ka jylla Meghalaya bad wat ki bor pahara na Assam ruh ki don bynta lang ban peitngor ban nym don kano kano ka jingpynthud ïa ki paidbah ba wan thep vote" ong u Bah Blikshon Sohtun.
U la ïathuh ruh baroh ki shnong khappud naduh ka Shnong Sabuda, Jatalong, Umtlieh, Madan Umwang, umlaper bad kiwei kiwei ki shnong ki la ioh lad ba wan jied ïa kita ki nongmihkhmat bad la jin ba u Deputy Commissioner bad ka ophis u SP ka Ri Bhoi kim shim khia kin don shibun ki jingpynthud kiba ktah ïa ki paidbah ban wan thep vote ha kaba dang shen ruh uwei na u MLA na ka thain West Karbai Anglong u la maham lypa ba nym shah ïa ki paid khappud ban wan thep vote sha Meghalaya.
Namarkta, na ka laing ka Synjuk bad kum u nongïalam katei ka thaiñ ki ai ka burom kaba kyrpang ïa u Deputy Commissioner ka Ri Bhoi bad ruh ïa u SP ka Ri Bhoi halor kine ki jingshim khia jong ki ban wan rah ïa ka shongsuk shongsaiñ ha kane ka jingjied ïa kita ki nongmihkhmat bad kum ki nongïalam ki khmih lynti ruh ba kin dang shim ïa kata ka jingkitkhlieh ban wan rah ïa ka shongsuk shongsain nangne shakhmat bad ruh ban wan rah shibun ki kam pynroi kiba ai jingmyntoi na ka bynta ki paidbah ha kitei ki shnong khappud ka Block II ba dang ïa kajïa pud hapdeng ka Assam bad Meghalaya, u la bynrap.
U Dr Phervision Nongtdu, u dei u khun jong i kong Misdress Nongtdu (bam kwai ha dwar u Blei), u dei ruh u Principal jong ka Jaiñtia Eastern College Khliehriat, kaba dei ka colege kaba nyngkong eh ha East Jaiñtia Hills District, ha kajuh ka por u dei ruh u riew khraw pyrkhat (scholar), uba ju sngewtynnad ha ka thoh ka tar bad ruh uba ju don ka jingthmu ban kyntiew ïa ka pule puthi ha ka thaiñ.
“Nga don ka jingsngew tynnad ban leit jurip ne leit jngoh ïa ki shnong ki thaw khamtam kito ki shnong ba don ki khana tang ba don nam, ha u snem 2013 nga la thoh bad pynmih ïa kawei ka kot ba la ai kyrteng Unorganised Coal Mine Workers in Meghalaya, kane ka kot ka dei kaba nga la thoh shaphang ki nongbylla dewiong" pynpaw u Dr Phervision Nongtdu.
Dei ha u snem 2018 u Dr Phervision Nongtdu u la pynmih sa kawei ka kot ba la jer kyrteng ‘Ka Thymmei-Ka Elaka Rymbai (The Origin of Elaka Rymbai) bad ka jingthoh ba u la thoh shaphang ka Hima Jaiñtia ka dei kaba la sot na kane ka thup ba la pynbit pynbiang da u Dr P.
Nongtdu.
Ka Hima JaiñtiaHa ki por mynhyndai, ha kane ka ri lum khasi bad Jaiñtia kaba don mynta hapoh ka thaiñ shatei lam mihngi jong ka ri India , ka la ju don Ka Hima Sutnga kaba la ju tip ruh ka Hima Jaiñtia.
Ki nongsnhnong shnong jong ka, ki dei ki khun Khasi -Pnar bad ki don ruh kiwei de ki bym dei na kajuh ka jaidbynriew.
Ka hima ka long kaba heh bad kaba la paw hynrei kam don ki jingthoh ba thikna ban pynksan shaphnag ka jingiaid lynti jong ka.
Ki jingiathuhkhana pateng jong ki longshuwa manshuwa ki ïathuh ki don ki dak ki shin kiba la jan duh noh kum ki mawbynna, ki mooknor bad kiwei kiwei de kiba don ki jingiadei bad ka riti dustur ka jaidbynriew Khasi-Pnar ki la sakhi ïa ka jingdon jong katei ka hima.
Halor kane ka phang u Dr.
Homiewl Lyngdoh ha ka kot jong u “ Ki Syiem Khasi bad synteng", ka jingiathuhkhana pateng shaphang ki syiem hyndai kiba la ju synshar ïa ka ri lum khasi bas Jaiñtia.
U iathuh, napdengki ki syiem Khasi bad ki syiem Sutnga, ki dei ki Syiem Madur-Maskut ka Hima Malniang (Kiba la tip ki syiem Malngiang) kiba la mih nyngkong eh.
Kine ki syiem ki long kiba khlaiñ bor bad la tip ruh ïa ki “Ki syiem-blei".
Ki la synshar ïa ki bynta jong kane ka ri lum Khasi bad Jaiñtia kaba kynthup ïa ki jaka ha ri thor (Bangladesh) bad katto kane ki bynta jong ka Hima Sutnga.
Ka hima Malngiang ka ïar naduh Damera (Nowgong) shatei lyngba ki lum Khasi bad Jaintia bad shathie haduh Kuwan(Shylet).
Ka nongbah bad ka kut ba skem jong ka hima, ka don halor u lum uba don hajan ka jaka ba ki khot ka “Iaw Dai ja" 2.
La antad ruh, ha ka por ba kane ka hima ka dang ieng rasong bha, ka Hima Sutnga ka la don bad ka dang long kaba dang rit bad kaba tlot bor haba ïa nujor bad ka Hima Malngiang.
Ki jingiathukhana pateng jong ki longshuwa mashuwa ki iathuh ki syiem ka Hima Malngiang bad ka Hima Sutnga ki long kiba khlaiñ bor bad kiba shlur.
Ki la ju ialeh tham pyrshah khah khah kawei iakawei pat ka hima.
Ki Syiem Sutnga (la antad ha ka por synshar u syiem Bor Kuseiñ-I) ki la jop thma ïa ki syiem Malngiang bad ki la ioh ban pyniasoh shibun tylli ki jaka bad ki shnong ha rilum bad ri thor(bangladesh) hapoh ki hima.
Halor katei ka phang u.
S.
N Lamare, u iathuh wat lada u Syiem Bor Kuseiñ –I , um dei u nongseng jong ka Hima Sutnga hynrei ula long pat u nongsaiñdur jong ka Hima Jaiñtia.
Ka dei ha ka porsynshar jong u , la ioh ban pyniasoh ïa ki jaka bad ki shnong ha ri thor hapoh kawei ka hima.
U la suid la shor ïa kane ka hima ba thymmai ka “Hima Jaiñtia “, ki nongshynshar jong ka, ki dei kiba la hiar pateng na ka ïingsyiem Sutnga hi (Sutnga dynasty) bad u la long ruh u syiem ban nyngkong eh jong ka “Hima Jaintia".
Ka Hima Jaintia ka long ka hima kaba heh ha ka jingdon ki shnnong bad ki pud ki sam, ka la bna bad paw bha ha kane ka dong shatei lam mihngi jong ka Ri India bad ha ri thor (Bangladesh) Ki pud saw ki saw ki sam bad ki sam bad ka jingheh jong ka kata haduh ka por ba ka sorkar Bilat (British Governement) ka la knieh noh ïa ka bor synshar na u syiem Rajendra Singh ha u snem 1835 , ki long kumne;- Shatei-ki jaka kiba don ha ri thor (Jaintia pur Purganas, Shylet district Bangladesh) Shatei:- ki jaka kiba don ha ri dkhar kyntup ïa ki bynta ka Nowgong District, Assam (Gobha) bad Mihngi haduh ka wah Kupli 4.
Kane ka hima ka la neh kumba saw spah snem duna hapoh ka jingsynshar jong ki syiem Sutnga hyndai bad u syiem Rajendra Sing(1832-35) u la long u syiem ba khatduh eh jong ka 5.
Ka Jingsdang bad ka jingpynlong ïa ka Hima Sutnga ha kane ka ri hum kat kum ki jingiathuhkhana pateng jong ki longshuwa manshuwa ki iathuh u Shyngkleiñ Am, u khun ksiew jong ka Li Dokha, u la sdang nyngkong ïa ka hima bad u la long ruh u Syiem ba nyngkong eh jong ka.
U la jied ïa ka Shnong Sutnga ban long ka nongbah bad kakut ba skhem jong ka hima.
Hynrei, ki syiem kiba la wan kham hadien ki la pynkynriah pat ïa ka nongbah jong ka hima sha ka Shnong Nartiang.
Ki jingiathuhkhana pateng ki iathuhnaduh ki por mynbarim, Ka shnong Nartiang ka la long lypa ka shnong kaba heh bad ka khat khaïi pateng kaba ju iakynduh ki nongïew nonghat na ri lum bad ri dkhar.
Kumjuh ruh, ka lynti bah (Highway) ba pyniasoh ïa ka Damera (Nowgong) bad ka Jaiñtiapur, Bangladesh, ka ïaid lyngba kane ka shnong.
Nalor kata, ka don ruh byllai ki jaka kiba heh bad kiba sei soh kiba lah ban pynlong kum ki jaka rep lyngkha bad kiwei kiwei de ki jingdonnkam, kitei ki jinglong jngman jong ki jaka, ki la ktik ïa ka jingmut jingpyrkhat jong ki syiem Sutnga bad kiba khraw batri kiba la wan kham hadien ban pynkynriah ïa ka nongbah jong ka hima Sutnga sha ka shnong Nartiang.
Ki don ruh ki jingiathuhkhana jong ki longhswa manshwa kiba iathuh ka jingpynkynriah ïa ka nongbah jong ka hima na ka shnong Sutnga.
ka dei ka jingiashylla jong ki khun ki hajar kiba don ha ri lum pyrshah ïa ki syiem Sutnga hyndai kiba la pdiang ïa ki jinghikai jong ka jingngeit niam Hindu.
Shuh shuh, ki jingiathuhkhana pateng jong ki longshuwa manshuwa ki iathuh nyngkong eh ïa ka Hima Sutnga la ju tip ruh ka Hima Shri Hatta (Shlhet) kaba ju don ha ri thor Jaintiapur, Bangladesh.
Kane ka hima ka long kaba heh bad kaba bun briew.
Ka la pynkup ïa ki shnong ha ri lum bad ri thor (Jaintiapur, Bangladesh), ka la don naduh ka spah snem ba khat wei (11 century), ki pud ki sam jong ka, ki long kumne:- Shathie haduh ri thor ( Bangladesh), shatei haduh ri dkhar Damera (Gobha.
Nowgong Assam) kynthup ïa ki karto katne ki jaka kiba don ha ri lum Khasi bad Jaintia.
Ki nongshong shnong jong katei ka hima, ki dei na ka jaitbynriew Khasi-Pnar, kiba shong ba sah ha ri lum bad ka jaitbynriew Bengali kiba dei na ka niam Hindu bad Mahammedan kiba shong ba sah ha ri thor (Bangladesh) bad la khot ïa ki kum ki ‘Khar Jaintia’Ki nongsynshar jong ka hima (Hima Shri Hatta) ki dei ki briew kiba la wan na ka long ïing long sem jong ka jait Brahmin, ka kyrteng jong ki katba lah ban ioh ka long kumne:- u Kedareswar Ray u Dhaneswar Ray, u Kandarpa Ray bad u Jayanta Ray, ki jingiathuhkhana ki iathuh ruh ba u syiem Jayanta Ray u long u nongsynshar ba khatduh eh jong katei ka hima.
Ki jingiathuhkhana pateng jong ki longshwa shaphang ki syiem Sutnga hyndai kiba la ju synshar ïa kane ka ri lum Jaiñtia ki iathuh ki dei ki syiem kiba la wan hiar pateng na ka long ïing long sem jong ka Li-Dohka, ka briew kaba la kylla na ka dohkha, kane ka khana puriskam ka la bna ha kylleng ki shnong bad ki jaka jong kane ka ri lum Khasi bad Jaintia.
Kumjuh ruh ka la don kawei pat ka khana puriskam shaphang ka Muchurdee (Puri-Dohkha) kaba la paw bha ha ri thor (Jaintiapur), ki iathuh ka dei ka thymmei ba la pynlong ïa ka hima Sutnga.
Kitei ki khana puriskam ( ka Li-Dohka bad ka Muchurdee) ki don ka jingiasyriem shaphang ka jingpynlong iakane ka Hima Sutnga ha ri lum bad ha ri thor (Jaintiapur)Ki Jingiathuhkhana pateng ki iathuh u syiem Jayanta Ray , U long u nongsynshar ba khatduh eh jong katei ka Hima Shri Hatta (Shyllet), ha ka jinglong tymmen, u la Khuslai bad pisa mynsiem namar ban um don khun shynrang ban shimti ïa ka khet syiem hadien jong u.
U la pynlong ki jingduwai khlem da pud ha ki blei ba kin ai khun shynriang ïa u.
Ha kawei ka miet, katba u dang ioh thiah , kiblei ki la bthah ruh ïa u ban jer kyrteng ïa kata ka khun ka “Jaintia Hapdeng katto katne, ka mahadei, ka la kha ïa ita i khun bad la pynheh pynsan ïa ka kumba ba bthah ki blei.
Haba ka la samla bha , u syiem u la pyniathoh.
Nongpoh, Rymphang 28: Kumba la sakhi ha kane ka kynti ka jingjied ïa kita ki nongmihkhmat ha Ri Bhoi District ka la dei kawei na ka election kaba la khluid bad kaba shongshit bha, ha kaba la sakhi ha man la ki jaka ki paidbah ki ïa khih mynsiem ban pynjop ïa la u kyrtong uba ki kyrshan na ki party bapher bapher kiba don ha Ri Bhoi District.
Haba khein kyllum ha Ri Bhoi District, na ki san tylli ki Constituency ki don haduh 35 ngut ki kyrtong kiba mih ban aireng ha kane ka election na ki party bapher baphher bad kynthup ruh ki kyrtong shimet bad kiba bun na ki paidbah ki la kwah ban tip noh mano napdeng kine ki kyrtong ki ban ioh khur ïa ka nam jop hadien ba ki paidbah ki la pyndep ïa kata ka kamram ban jied ïa kita ki nongmihkhmat kiba dei katkum ka jingpeit jingkhmih lane ka jingsngewbit jongki ban pynlong kum kita ki nongmihkhmat sha ka ïing Dobar thaw aiñ ka jylla.
Haba kren kyllum halor kane ka election 2023 na Ri Bhoi District, khlem da shah liang ïa uno uno u kyrtong ba aireng ha kane ka election, hynrei ki kyrtong kiba kham don jingkyrmen ban jop na ki san tylli ki constituency ki kynthup ïa ki kyrtong ka party UDP, NPP, Congress ba ka lyer ka kham beh jur bad ym lah pat ban tip kumno ki paidbah kin ai ai rai ha ka jingthep vote ha Ri Bhoi ka la ïaid beit ïaid ryntih khlem da don kano kano ka jingthud ne kiba ktah ïa ka shongsuk shongsaiñ ki paidbah.
Kumba la lum jingtip da u Nongthoh Khubor, Hooid, ka jingjied ïa ki nongmihkhmat ka la dep ba ki paidbah ki la ioh ïa kata ka hok ban jied ïa ki nongmihkhmat ba ki angnud, hynrei kane kam pat pynhun ïa ka mynsiem jong ki nongthep vote ba ka daw ka long ba ym pat lah ba ñiew ïa ki vote lane ban pynthikna mano na ki kyrtong kiba ki la dep ban kyrshan kin poi sha ka jingjop lane ban long kum uta u nongmihkhmat sha ka ïing Dorbar thaw aiñ ka jylla.
Haba kren ïa kane ka bynta, ym dei tang ki paidbah kiba la pyndep ban jied ïa kita ki nongmihkhmat kiba la khih mynsiem ban tip noh mano na ki kyrtong ban jop na kitei ki 5 tylli ki Constituency, hynrei ka jingbym pat lah ban ñiew ïa ki vote ka la pynkhih mynsiem khtam ïa ki kyrtong bad ki nongïalam kiba la trei shitom kumno ban ioh jingieid na ki paidbah lane ban pynpaw ïa la ki nongrim da ka jingthmu ban poi sha ka thong jong ka jingjop kaba ki angnud ban long kum kita ki nongmihkhmat paidbah.
Shuh shuh, khlem da jer ïa kino ki nongkyrshan jong ki kyrtong ne ki party bad baroh naduh ki kyrtong bad ki Nongïalam ryngkat ki paidbah nongkyrshan ki la ap khmih lynti bad ka la don ruh ka jingkhih mynsiem ban poi noh kata ka sngi ban ñiew ïa ki vote khnang ba ki paidbah kin tip ïano ki paidbah ki la ai rai ban long kita ki nongmihkhmat na ki san tylli ki Constituency ka Ri Bhoi ba kynthup ïa ka Umroi, Umsning, Mawhati, Jirang bad ka Nongpoh Constituency.
Shillong, Rymphang 28 : Wat la ki Exit Poll ki batai ba ka NPP kan jop hapdeng ka 20 haduh 26 ngut ki MLA hynrei na ka liang u Symbud Myntri Rangbah uba dei u National Vice President ka NPP u la ïathuh, kat haduh mynta ka sngi la ïoh jingkheiñ bad ïoh ruh ka khubor na ki tnad syntiat ba ka NPP kan poi beit sha ka thong ban ïoh ïalam ïa ka jingsynshar ha ka jylla.
“ Khlem pep ngin tam beit ïa u number 30 bad ngin ïoh beit ban synshar ha ka jylla ha kane ka kynti ba mynta.
Kane ka pynpaw shai kdar ruh ba wat hapdeng ki jingshah kynnoh bad shah kynthoh ba shirynjaiñ ha ki social media, hynrei ki paidbah ki don ka jingshaniah ha ki nongïalam ka seng NPP" ong u bah Prestone.
U la ong shuh shuh wat la ki exit poll ki la batai lypa ïa ka jingjop jingrem hynrei kaba kongsan kan long beit ha ka 2 tarik kaba dei ka sngi ban pynbna ïa ka result.
Hooid bunsien kaei kaba ki lad pathai khubor ki leh ïa ka exit poll kam da don eh ka jingïapher kaba haduh katta katta haba la mih ka result hynrei to ngin ïa peit aiu kan jia na kine ki exit poll bad ka result ka ban mih ha katei ka 2 tarik.
Kat kum ki Exit Poll kaba la leh da ki kynhun bapher kum ka India Today-My Axis India, Zee News-Matrize bad Peoples Pulse-Big TV bad Times Now-ETG.
Katkum ka Peoples Pulse-Big TV Exit Poll: Ka NPP ka lah ban ïoh 17 – 26 seat, ka TMC kan 10 – 14 seat, UDP kan ïoh 8 – 12 seat, ka BJP kan ïoh 3 – 8 seat, ka Congress kan ïoh 3 – 5 seat, ka VPP 1 – 2 seat, ka PDF 1 – 2 seat, HSPDP 1 – 2 seat, ka GNC 0 – 1 seat bad kiwei kiwei 1 – 2 seat.
Katba ka Zee News-Matrize kala buh ba ka NPP kan jop 21-26 seat, ka BJP 6-11 seat, 8 – 13 ïa ka TMC bad 3-6 seat ïaka Congress bad 10-19 seat ia kiwei pat.
Ka India Today-My Axis India kala buh ba ka NPP kan jop 18-24 seat, ka Congress kan ïoh 6-12 seat, ka BJP kan ïoh 4-8 seats bad kiwei kiwei kin ioh 17-29 seat.
Na ka liang jong ka TimesNow-ETG kala buh ba ka NPP kan ïoh 18-26 seat, ka TMC bad ka UDP kin ïoh mar 8-14 seat bad 3-6 seat ïaka BJP bad ïa kaba tam yn leit sha kiwei pat ki seng saiñ pyrthei bad ki kyrtong shimet.
Shillong, Rymphang, 28: Kawei ka kali Alto kaba don ïa u registration number ML05 B 8625 ka la kylla lyndang harud ka surok Mawkynroh Umshing, ha syndah ka skulbah NEHU ha ka por kumba 1:00 baje nohphai sngi ha ka sngi Baar.
Katkum ka tyllong khubor ba la ïohlum la ïathuh ba kane ka kali ka dang hiar na ka thaiñ Mawkynroh ban leit sha ka thaiñ Umsning hynrei ka la kylla khongpong na ka daw ka jingpynher sted bad ha kane ka jingjia ym shym la don mano mano ruh ba mynsaw.
Shillong, Rymphang 28: Hadien baladep ka jingïathep vote, kiba bun ki paidbah ki la sdang ban phla ïa ka jingïoh pisa na ki kyrtong ha kane ka elekshon ba dang shu dep.
Kiba bun ki nongthep vote kiba la ïoh ban ïakren ki la ïathuh ba ki ïoh pisa shisha ha kane ka elekshon.
Ki don kiba la ïathuh ba ki ïoh 1000 tyngka.
Don kiba la phla ba ki ïoh 2000 tyngka.
Don ruh kiba la ïathuh ba ki ïoh 5000 tyngka.
Hynrei ki don bun ngut ruh kiba la phla ba kim shym la thep pat sha ki kyrtong kiba la ai pisa ïa ki, hynrei ki thep pat shawei.
Haba la kylli kaei ka daw ba ki leh kumne, kiba bun ki la ong ba namar mynta ki la ïoh jingpynshai bad sngewthuh ba kane ka pisa kaba la sam sha ki shuwa ka elekshon kadei tang ka jingpynbieit ban ïoh vote kam dei satia ka jingai jingïarap.
Bun ki Samla ki la pynpaw ruh ba kane ka jingleh kumne ka long ban ai jingsneng ïa ki Kyrtong kiba ju mlien ban sam pisa por elekshon bad lada baroh baroh ki leh kumne, kaba mut kan poi ka por ba ki Kyrtong kin nym nud shuh ban sam pisa por elekshon bad kin hap ban pyntreikam hok beit ïa ki lad jingïarap ne ki skhim kiba dei hok jong ki paidbah.
Ki la ïathuh ruh ba kiba sam pisa ym dei tang kawei ka Party, hynrei la jan baroh ki Party ki la sam pisa lait noh tang iwei ar ki Party ki bym sam pisa hi tdot.
Ki don bun ruh kiba shim pisa na ki Party bapher bapher tang ba ka vote pat ki thep sha ki Party ne Kyrtong bym ai pisa.
Hynrei ha kajuh ka por ki la pynpaw ruh ba lehse kiba long kum kine kiba shim pisa bad bym ai ka vote ki dang duna than, hynrei kiba bun hi ki dang leh hok bad ai hok ïa ka vote jong ki sha kita ki kyrtong kiba ai pisa.
“Ka por ka la dei ba ki paidbah kin ai jingsneng ïa ki kyrtong kiba mlien ban sam pisa namar kane ka wanrah ïa kaei kaei ka bym sngewtynnad bad pynjaboh ïa ka synshar khadar", ki la ong.
Shuh shuh ka jingïoh lum khubor ka ïathuh ba wat lada ki Exit Poll ki pynpaw ïa ka jingïoh Seat ki Party, hynrei kiba bun hi ki kyrtong kim ïoh jingkheiñ satia, bad kim nud kam ba kin jop beit na ka daw ba ki paidbah ki shet kylla.
Shillong, Rymphang 28 : Ka ïing bishar High Court jong ka jylla mynta ka sngi Baar kla shong bishar ïa ka mukotduma PIL kaba ïadei bad ka jingtih bad jingkhaïï be-aiñ ïa u Dewiong haka jylla.
ïa katei ka mukotduma PIL la ujor da u Champer M Sangma.
Ha katei ka hukum, ka Division Bench kala pynpaw ba ha hukum kaba la dep ban pynmih teng, kala pynpaw ba ka sorkar Meghalaya bad Assam ki la dep ban aiti ïa ki Affidavit ki jong ki.
U Nongmudui ula kam ba u Respondent No 14 udei u Khliehduh ba pynïaid beaiñ ïa katei ka kam.
U Nongmudui ula kdew ba u don ïa ki sabut da ki kot ki sla ban pyni ba watla u don u dewiong uba nabar uba la wan rung shapoh ka jylla hynrei kumba 40,000 MT u dewiong ula mih na ka jylla Meghalaya.
U Nongmudui ula ong, ba katei kan ym jia lada dei ba kam don ka jingtih be-aiñ ïa u dewiong bad ka don ruh ka rukom treikam ha kaban pynïaid ïa u dewiong.
Kan ym don ruh kano kano ka jingartatien ba u Respondent No 14 un pynslem khnang ïa ki kam ki jam.
Ka ïingbishar kala bthah ïa u Muktiar uba mihkhmat ïa u Respondent No 14 ba udei ban phah ïa ka Affidavit kaba ïadei bad katei ka jingmudui bad kumjuh ruh ha kaba ïadei bad ka Affidavit kaba la aiti da ka sorkar jylla bad sorkar Assam hapoh shi taiew.
La buh tarik ban shong bishar biang ïa kane ka mukotduma haka 13 tarik u Lber.
Pynursla, Rymphang 28: Ha kawei ka jingjia kaba sngewsih ha ka wah Ranei kaba don harum ka shnong Nongsohphan kaba don harum Pynursla ha ka sngi Nyngkong ha kaba arngut ki rangbah ki la duh ei ïa la ka jingim katba uwei pat u la mynsaw namar ka kali kaba ki shong ka la thung baji sha riat.
Kane ka kali kaba ki shong ka don ïa u registration number WB 12 A 7277Kine ki arngut ki rangbah kiba la khlad noh ki kyntup ïa u Bah Haliroi Kongwieng uba dei ruh u Rangbah Shnong ka Nongsohphang bad u Bah Cornelius Khongrymmai 41 snem ka rta bad u Bah Baklajied Kongwieng 26 snem uba la lait im na kane ka jingjia ba sngewsih.
Haba ïakren bad u Mawphor u Bah Baklajied u la ïathuh ba kane ka jingjia ka dei katba ki dang wanphai na ka jaka ba ki wan sum ban leit phai noh sha shnong.
“Dei ynda ngi la dep ban wan thep vote ngi la leit ban sum sha wah hynrei ynda wanphai noh na ka daw ka jingbakla u nongñiah ka kali kaba ngi shnong ka la thung baji sha riat kaba jylliew bha bad ha kane ka jingjia namar nga la hap napoh kali bad sakhut ha shiteng riat ba nga lait im katba arngut pat ki paralok jong nga ki la mad ha kane ka apot kaba sngewsih," u la ong.
Shuh shuh u la ïathuh ba hadien ba la jia katei ka jingjia ka shimpor ïa u haduh shikynta ban kiew shalor ka riat ban pan jingïarap na ki briew kiba ïaid lynti lyngba katei ka jaka.
U la ïathuh ba um shym la kynmaw shuh ha ka por kumba katno baje eiei ka jia kane ka jingjia hynrei u kynmaw ba dei kumba 8 baje eiei janmiet ba u kyndit na ka jingïapler ba u sa sngewthuh ïa kane ka jingjia.
Shillong, Rymphang 28: U kyrtong ka All India Trinamool Congress (AITC) na Ranikor konstitwensi u Tengsim G Momin hynne ka sngi ula ujor sha ki Pulit pyrshah ïa u Sailus Sangma halor ka jingkynnoh pynjah ïaki kot ki sla ba donkam (Original Documents)jong u.
Haka ejahar sha u Superintendent of Police (SP) ka South West Khasi Hills, u Tensim G Momin ula kynnoh ba u Sailus Sangma u ba shong ba sah ha Goalsora South West Khasi Hills District u ba dei ruh u Adviser/Election Agent ula pynjah ïa ki kot ki sla (Original Documents) kum ka Nomination Papers, Voter ID Transfer Paper bad kiwei kiwei ki kot ba donkam.
Ula kynnoh ba u Sailus ula pynjah khnang ïa kine ki kot ba donkam da kaba kwah pynthoh bria ïa u bad ïa ka Party baroh kawei.
Halor kane naka liang u Tengsim Momin ula kyntu ïa ki bor Pulit ban shim sienjam pyrshah ïa u Sailus namar kane ka jingleh jong u ka lah ban wanrah ka nam sniew ïa u bad ïa ka Party.
Shillong, Rymphang 28: Ka Election Commission jong ka ri India lyngba ka tnad elekshon ha jylla, kala ïoh lut ïa ki jingkheiñ ha kaba ïadei bad ka jingwan thep vote ki paidbah ha ki 59 tylli ki Constituency jong ka jylla.
Katkum ka jingkheiñ ba la pynmih da u Chief Electoral Officer jong ka Meghalaya, u Bah Fredrick Roy Kharkongor, ka Mookaiaw Constituency kadei kaba bun eh ha ka liang ka Percentage ha kaba ka poi haduh 92.
73%, kata 36,102 na ki 38,932 ngut ka jingdon ki nongthep vote.
Hynrei ha kaba ïadei bad ka jingbun eh kiba wan thep vote kaba wan ba nyngkong kadei ka Sutnga- Saipung kaba ki nongthep vote ki wan 42,643 na ki 46,962 ngut,kata 90.
80%.
Ha kaba ïadei bad ka Percentage ka Mawthadraishan Constituency ha Eastern West Khasi Hills District ka wan ba ar ha kaba ki nongthep vote ki la wan 91.
70% kaba mut kiba wan ki long 40,105 ngut na ki 43,734 ngut.
Ka Amlarem ka wan balai ha ka liang ka Percentage, haba ka ïoh 90.
97%, kaba muit ki nongthep vote ki wan 35,608 ngut na ki 39141 ngut ka jingdon ki nongthep vote.
Ka South Shillong kadei ka Constituency kaba wan duna eh ki nongthep vote ki wan tang 21,074 ngut na ki 33,934 ngut kaba long tang 62.
10%.
Kiwei pat ki Constituency kiba hap ha Sor Shillong kum ka North Shillong, ka East Shillong, ka West Shillong ki wan tang hapoh 65%.
Ka Nongthymmai ruh ka wan tang 66.
58%.
Kumjuh ruh ki artylli ki Constituency kiba hap ha ka sor Tura, kata ka North Tura bad ka South Tura ki wan tang hapoh 76%.
Ïa ka jingpang Tuberculosis la ju bna paidbah kum ka TB bad ka dei ka jingpang kaba la pynlong da ki khñiang jingpang kiba la tip kum ki Mycobacterium Tuberculosis.
Ka dei ka jingpang kaba saphriang lyngba ka lyer kaba pynïabit na uwei u briew sha uwei pat tang da kaba shu jyrhoh, synriah, lane da kaba shu kren jam ka sur.
Ym baroh ki briew kiba ïoh ïa une u khñiang jingpang kin ïoh ïa ka jingpang TB, hynrei ka jingma kaba lah ban ïoh ïa ka jingpang ka shong ha ka rukom im bad ki rukom ïoh jingsumar.
Kawei na ka daw ka long na ka jingbym biang ka bam ka dih, khamtam haba u briew u tlot met.
Ka bam ka dih kaba don ïa ki jingbam teimet ka pynkhlaiñ ïa ka bor met jong u briew katba ki bym bam ïa ki jingbam ba teimet kin kham tlot bor bad ki kham kloi ban ïoh ne ïabit ïa ka jingpang TB.
Hapoh ka National TB Elimination Programme (NTEP), ki nongpang ki ïoh ei ia ki jingsumar bad ki dawai.
Dei ha u snem 2018, hapoh ka Scheme Nikshay Poshan Yojana ka Sorkar ka la ai T.
500 (san spah tyngka) manla u bnai sha baroh ki nongpang TB kiba la pynrung kyrteng hapoh ka Nikshay tad haduh ba kin da pyndep pura ïa ka jingshah sumar.
Hynrei, wat hapdeng ki jingpyrshang baradbah jong ka Sorkar, ka thong ban pynduhjait ïa ka jingpang ka paw kumba ka long ka kam kaba jwat khlem ka jingïatreilang bad ka imlang ka sahlang.
Ka jingïashim bynta lang jong ka imlang ka sahlang ka dei ka bynta kaba kongsan ban kynjoh sha ka thong ban pynduhjait ïa ka jingpang TB.
Ka Ministry jong ka Health & Family Welfare, lyngba ka Central TB Division, ka la wanrah ïa ka jingïalap (campaign) shaphang ka ‘Pradhan Mantri TB Mukt Bharat Abhiyaan’ (PMTBMBA) ha kaba la pynshlur bad iawer ïa ka imlang ka sahlang ban shimti ïa ki nongpang TB bad ban ai jingkyrshan ïa ki da kaba ai ïa ki jingbam teimet, ki lad ai kam ai jam, ka jingai jingkyrshan na ka bynta hynriew bnai lane kaba kham jlan haduh lai snem.
Ha ka 9 tarik, Nailur, 2022, ka President badonburom jong ka ri India ka la pynbna ïar sha ka ri India baroh kawei shaphang ka jingïalap ïa ka PMTBMBA.
Hapoh kane ka prokram, ïa ki nongai jingïarap la khot kum ki Nikshay-Mitra.
Ki Nikshay-Mitra ki lah ban long ki riewshimet, ki kynhun treimon sngewbha, ki Co-operative Societies, ki kynhun jong ki jaitniam bapher bapher, ki Cooperate, ki Seng Saiñpyrthei bad kiwei kiwei.
Uwei u Mitra u la lah ban ai jingiarap ym duna ia uwei u nongpang TB ba dang don hapdeng ka jingshah sumar na ka bynta hynriew bnai khnang ban ai ïa kino kino ki jingkyrshan sha ki nongpang.
Ïa mynta, ka jylla Meghalaya ka don 1988 ngut ki nongpang TB kiba la mynjur ban ïoh sa ïa ka jingkyrshan na ki Nikshay-Mitra, ha kaba na ki 513 ngut ki nongpang ki la ïoh ïa ki lad jingïarap lyngba ki 59 ngut ki Mitra ba la pynrung kyrteng.
Kane ka la ïarap ban khate ïa ka pla pisa jong ki longing ki nongpang TB ba la ïoh jingkyrshan da kaba pynïoh ïa ki jingbam teimet sha ki nongpang.
Ka jingïashim bynta pura jong ka imlang ka sahlang ban pynduhjait ïa ka jingpang TB kan pynkoit ïa ka sohkhliang kaba ïadei bad kane ka jingpang.
“Ha kaba ïadei bad ka jingtrei shitom jong ka Sorkar, ka imlang ka sahlang bad ki kynhun bapher bapher ruh ki lah ban long ki bynta kiba kongsan ha kaba ïakhun pyrshah ïa u khñiang jingpang Tuberculosis," ong u State TB Officer u Dr.
M.
Mawrie.
“Ka jingtreimon sngewbha jong ka imlang ka sahlang ym tangba kan ïarap ban pynphriang ïa ka jingïalap paidbah shaphang ka jingpang TB hynrei kan pyntyllun shakhmat ïa ka jingïatreilang jong ka imlang ka sahlang ha kaba ïakhun pyrshah ïa ki jingshah kynthoh," u la ong.
Ka jingpang TB ka kham ktah bha ïa kiba dang don hapdeng ka rta kaba dang dei ban trei ban ktah (15 snem haduh 45 snem) kaba lam sha ka jingduh ïa ki sngi bylla bad kaba khynñiat ïa ki nongpang TB sha ka jingduk.
Ka Assistant Program Officer jong ka State NTEP, ka Dr.
Amica J.
Rynjah ka la ong, “katto katne ngut na ki nongpang ki dei ruh tang ki nongbsa jong ka ing ka sem bad nalor ba ki shah ktah ha ka jingpang TB, ka ing ka sem baroh kawei ruh ka mad ïa ka suhsat.
" Ka jingduhnong ha ka khih ka kamai ka dei kawei kaba ïatyngkhuh bad kaba ktah bha ïa ki nongpang TB.
Namarkata, nalor ki jingbam teimet ïa ki nongpang TB, lah ruh ban ai ki jingkyrshan ai jinghikai ban pyntbit ïa ki (vocational training).
U Bah Greenwell, uwei na ki nongpang TB uba la mynjur ban ïoh jingkyrshan, u la dap da ka jingsngewkmen ban tip ba la don uwei na ka imlang ka sahlang ba la kwah ban ïarap ïa u ha ka por ba u dang don ha ka jingshah sumar.
“Nga kwah ba ai khublei ïa u nongïarap jong nga uba la pynïoh ïa nga ki jingbam manla u bnai bad kyrshan ruh ïa nga ba ngan ïakhun pyrshah ïa u khñiang jingpang," u la ong.
