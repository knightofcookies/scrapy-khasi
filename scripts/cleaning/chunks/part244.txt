Ha ka dorkhas ba la phah sha u Symbud Myntri Rangbah u Bah Prestone Tynsong, ka ACHIK ka la ong, “(ngi) kwah ban ïaiban ba ka seng ha ka kyrteng jong ki paid A·chik kan ieng beit halor ka nongrim ba kan ym lah ban ïapeiñ halor u snem ot kyrteng bad ka seng ka ieng beit halor ka nongrim ba u snem 1972 un treikam na ka bynta ka roster system haba pyntreikam ïa ka Meghalaya Job Reservation Policy kaba long ka lad ban wanrah ïa ka jingïaryngkat ïa ka jingshah leh bym hok jong ki paidbah A·chik.
"Ka Seng ka la maham, lada ka don kano kano ka jingleh bym hok ïa ki paidbah A·chik people, kan pynlong da ki jingïakhih katkum ki kyndon jong ka riti synshar paidbah kumba ka seng ka ladep lum lut ïa ki paidbah ha baroh kawei ka rilum Garo.
Ka ACHICK ka la byrngem ban leit tied wat ïa ka jingkhang jong ka ingbishar Supreme Court lada ki paid Achic ki shah leh bym hok lada ka don ka jingshim rai da ka Kynhun Myntri lane ha ka jingïalang jong ki seng saiñpyrthei halor ka mat kaba ïadei bad ka Roster System.
Ha kajuh ka por, ka ACHIK ka la kyrpad ïa u Symbud Myntri Rangbah ha kaba ïadei bad ka jingpynlong ïa ka Tura kum ka Nongbah baar jong ka jylla Meghalaya.
Katkum ka ACHIC, ka jingleh shiliang khmat jong ka Sorkar ha kaba ïadei bad ka jingbym wanrah ïa ka winter capital/nongbah baar ha Tura ka la pynlong ïa ki paidbah Achik ban shah iehbeiñ ha ka khih ka kamai, ka jingshah ibeiñ ha ka imlang ka sahlang, ka jingshah kyntait wat ha ka saiñpyrthei bad kumta ter ter.
Shillong, Ïaïong 13: U Myntri Rangbah ka jylla Meghalaya u Conrad K Sangma u ïohbat ïa ka kyrdan ba 9 ha ka jingdon spah napdeng ki 30 ngut ki Myntri Rangbah jong ki jylla bad ki Union teritory ha ka ri pynpaw ka Association for Democratic Reform (ADR).
Kane ka jingpynmih ïa ka jingdon spah ki Myntri Rangbah ka dei ka kaiphod la pynkhreh da ka ADR hadien ba la bishar bniah ïa ki Affidavit kaba ki la aiti ha ka por ba ki thep kyrteng shuwa ban ïakhun ïa ka elekshon.
Ka kaiphod ka ADR ka kdew ba u Conrad K Sangma u don ka spah ka kot haduh T.
14 klur tam bad udei ba bat ïa ka kyrdan kaba 9 napdeng ki 30 ngut ki myntri rangbah hapoh ka ri India baroh kawei.
Ka kaiphod ka ADR ka kdew ba u Myntri rangbah ba riewspah tam hapoh ka ri India udei u Myntri Rangbah ka jylla Andhra Pradesh u Jagan Mohan Reddy u ba don ïa ka spah haduh T.
510 klur, ïa ka kyrdan ba ar la bat da u Myntri Rangbah ka jylla Arunachal Pradesh u Pema Khandu u ba don T.
163 klur bad ïa ka kyrdan ba lai la bat da u Myntri Rangbah ka jylla Odisha u Naveen Patnaik u ba don T.
63 klur.
Kat kum ka kaiphod, dei ka Myntri Rangbah ka West Bengal ka Mamata Banarjee kaba duna tam ha ka jingdonspah kaba don tang 15.
38 lak tyngka,.
Shillong, Ïaïong, 12: Ka Khun Hynñiewtrep National Awakening Movement (KHNAM) ha ka sngi Palei ka la ong ba ka jingpynlip bording khah khah ka dei ka jingpynkheiñ ïa ka hok ban pyndonkam ïa ka bording da ka Meghalaya Energy Corporation Limited (MeECL) katkum ba la kdew ha ka “Electricity (Rights of Consumers) Rules, 2020" bad ba la pynbna da ka Sorkar Pdeng.
Ha u kyrwoh, u vice president jong ka KHNAM u Bah Thomas Passah u la ong ba ka tnat Sam Bording jong ka Sorkar Pdeng ka la wanrah ïa ka rul ba la kdew ïa ka hok jong ki nongpyndonkam ïa ka bording ha ka ri baroh kawei.
U ong ba u Myntri Khynnah uba peit ïa ka tnat Power and New & Renewable Energy u la ong, “kine ki rul kin pynkup bor ïa ki nongpyndonkam bording bad bynrap ba kine ki rul kin pynïaryngkat na ka jingpyndonkam ïa ka bording bad ba ki nongpyndonkam ki don ïa ki hok ban ïoh ïa ka jingshakri kaba pura bad ka jingpynbiang bapura ïa ka bording.
"U Myntri u la ong ba ki Distribution Companies ha baroh kawei ka ri ki dei ki nongsam bording, la ki dei na ka Sorkar na ki kompeni shimet bad ki nongpyndonkam kim don lad namarkata ka long kaba donkam ba ïa ki hok jong ki nongpyndonkam bording dei ban bsut hapoh ki Rul bad ka jingpyntreikam ïa kine ki hok ban da pynbna paidbah, ong u Bah Passah.
Katkum ka jingong jong u, ki mat ba kongsan kiba la kdew ha ka rul ki long, ka hok jong ki nongpyndonkam bording bad ka kamram ban ai ïa ki laisen, ka jingpynbiang pura ïa ka bording, ka rukom pyntreikam jong kiba la ïoh laisen bad ka jingsiew bailutksan.
“Ki jingpynlip bording khah khah ba la mad da ki paidbah ka dei ka jingpynkheiñ ïa ka hok jong ki nongpyndonkam katkum ki rul jong ka Sorkar Pdeng bad ka Sorkar Jylla ka dei ban shimkhia halor kane," la dawa une u nongïalam ka KHNAM.
Shuh shuh u la ong, ha kajuh ka rukom ka jingkyrduh kaba ki paidbah kiba sha ki jaka Municipal ka long kaba palat liam wat hadien ba ki paidbah ki la siew ïa ka khajna sha ka Sorkar bad ka um ka dei ka bynta kaba kongsan ha ka jingim briew.
“Namarkata, lah ban ong ba ka jingkyrduh um kaba khah khah ka dei ka jingpynkheiñ ïa ki hok ban im jong ki paidbah nongshong shnong jong ka jylla," u la ong.
Shillong, Ïaiong 13 : Ka Election Committee ba la jied da ka CEC jong ka Khasi Students’ Union (KSU), ban pynïaid ïa ka elekshon kaba 15 sha ka ophis trei kam jong ka KSU na ka bynta ka samoi trei kam 2023-2026, ka pynbna ba ka elekshon kan long ha ka 06 tarik u Jymmang, 2023 naduh ka por 8 baje mynstep haduh 3 baje janmiet ha Dinam Hall, Jaïaw, Shillong.
Ha kaba ïadei bad kane ka phang, kane ka Committee ka khot ka wer ïa baroh ki khun samla kiba la ih jong ka Bri u Hynniewtrep, khamtam na ka liang ki dkhot jong ki unit bapher bapher ka KSU ba kin mih shakhmat ban ïakit ïabah lem ïa ka lyngkor ba khia jong ka KSU na ka bynta ka ri bad ka jaitbynriew, da kaba ïashimbynta shitrhem kum ki kyrtong ha katei ka elekshon.
Ka kyrwoh na ka seng ka ong ruh ba ïa ki nomination paper yn sdang ban ai naduh ka 14 tarik u Ïaiong haduh ka 20 tarik u Ïaiong, 2023 naduh ka por 11 baje mynstep haduh 5 baje janmied na ka Ophis trei kam ka KSU.
La pyntip ruh ba na ka bynta ban pynpoi ïa ki nomination paper kan long naduh ka 15 tarik u Ïaiong haduh ka 20 tarik u Ïaiong, 2023 haduh ka por 5 baje janmiet bad ka jingweng kyrteng lada don kan long ha ka 21 tarik u Ïaiong haduh ka por 5 baje janmiet.
La pytnip ruh ba ka jingbishar ïa ki nomination paper kan long ha ka 22 tarik u Ïaiong, 2023 ha ka por 1:00 baje nohphaisngi.
La ong ruh ba ïa ki nomination paper dei ban pynpoi ha lane shwa jong katei ka tarik ba la kdew haneng ha u Chairman lane Secretary ka Election Committee.
Ka Seng ka ong ruh ba ka Election Committee ka bthah ïa baroh ki Unit, Circle, Area Unit, Division bad District Unit ban pynpoi ïa ki kyrteng jong ki nongjied kaba long 10 ngut na kawei kawei ka unit hapoh ka 25 tarik u Ïaiong, 2023 ha Ophis trei kam jong ka Seng ha Jaïaw.
Ki post ki ban pynïakhun ki long President, Vice-President, General Secretary, Assistant General Secretary, Education Secretary, Organising Secretary, Information & Publicity Secretary, Office Secretary, Sports & Cultural Secretary bad Environment Secretary.
Haba ïadei bad ka result la pyntip ruh ba yn sa pynbna ha kane kajuh ka sngi.
Ka Committee ka pyntip ba ka la jied ïa ki katto katne ki riew rangbah ki nonghikai bad kumjuh ruh na ka liang ki lad pathaikhubor ban long kum ki nongpeitpyrman ïa ka jingïaid beit ïaid ryntih jong kane ka elekshon.
Kane ka long katkum ka kyrwoh na ka Chairman ka Election Committee jong ka KSU, Bah Danny M Khyriem bad ruh na u Secretary ka Committee, Bah SamueL B Jyrwa.
Shillong, Ïaiong 13 : Ka HSPDP ka la kam ba ki arngut ki MLA jong ka, kiba donlang mynta ha ka sorkar synrop MDA 2.
0 ba kin ym mih satia na ka party ban leit ïasoh noh bad ka National People’s Party kaba ïalam mynta ïa ka sorkar.
Haba kyntait ïa ka jingmih ki khubor hamsaïa halor kane, u President ka party, Bah KP Pangniang u la ong, “Kam dei satia ba ki leit pynïasoh sha ka NPP hynrei kadei ka jingleit treilang bad ka sorkar MDA kaba ïalam da ka NPP.
"Ki arngut ki MLA ka HSPDP ki kynthup ïa u Bah Shakliar Warjri MLA ka Mawthadraishan ba dei ruh u Myntri ka tnad Sports bad kumjuh ruh u MLA ka Mawshyntur, Bah Methodius Dkhar.
Katei ka jingkren jong u, ka mih ruh hadien ba la phriang kylleng ki khubor ba arngut ki MLA jong ka PDF kin sa leit ban pynïasoh noh shen sha ka NPP.
“Mar ïa thaw ïa ka sorkar MDA 2.
0, ki la mih ki jingkylli la kitei ki MLA ki la pynïasoh sha ka NPP.
Kam dei satia ba ki leit ban pynïasoh sha ka party hynrei kadei tang ka jingleit ban ïa treilang bad ka sorkar ba ïalam da ka NPP," u la pynshai shuh shuh.
Shuh shuh u la pynshai ruh ba ka jingthmu jong ka party ban leit treilang bad ka sorkar ka long ban pynurlong ïa ki mat ba ka party ka buh na ka bynta ka bit ka biang jong ki paidbah.
Ka Kashari High Court Meghalaya, kaba tip bad bud bniah ïa ki kyndon Aiñ Bishar (Judiciary) bad ïa ki nongrim kiba don ha ka Art 245 jong ka Constitution bad kiwei ki mat kiba ïajan hapoh ka Constitution ka Ri India, ka la dep kdew naduh ka 3.
4.
23 ba ka sorkar Meghalaya hi kan rai, naduh lano yn pyntrei kam ïa katei ka nongrim aiñ- Roster System, halor ka bynta kaba ïadei bad ki riti thung kam thung jam sorkar.
Ka shai kdar, ba ha ka por ba ka Sorkar jylla kaba la kynjoh sha ka kyrdan Sorkar naduh ka 21.
01.
1972, kam shym don ei-ei kaba kum kata ka rukom thung kam ha ka nongrim khein ‘Roster’, katkum ka jingpynbna (Resolution) No- PER 222/71/138 dated 12.
01.
1972Tang ban shu pynkynmaw, ha katei ka 12.
01.
1972, ka sorkar Meghalaya ka dang dei tang ka sorkar shylluit (Autonomous State) haba la wan plie da ka Prime Minister Indira Gandhi dang ha ka 2.
4.
1970.
La kyntiew pat ïa ka sha ka kyrdan jylla bapura (Full State) naduh ka 21.
01.
1972 Hapoh katei ka bhah thung kam sorkar ba la kdew haneng, la buh mar 40 percent na ka bynta ki Khasi-Jaiñtia bad Garo ruh, 5 per cent pat ïa kiwei ki riewlum Scheduled Tribe (ST) ka jylla.
Ym shym don jingkdew ei-ei halor kata ka ‘ Roster’, kaba dei ka rukom kheiñ por ha ka liang ka thung bad trei kam.
Ka Roster SystemDei tang naduh ka 10.
05.
2022, ba ka Sorkar Meghalaya ka pynrung ïa katei ka Roster System ha ka thung kam-thung jam hapoh ka Sorkar, tang ha ki kam kiba neh skhem (permanent), ym ïa kiwei kiba shu thung synjor shipor- arpor (temporary).
Ka long kaba dei eh, namarkata, kumba la kdew ruh da ka kashari High Court (Division Bench) ba kan shong ha ka Sorkar jylla, naduh lano kan pyntrei kam ïa katei ka ‘Roster System,’ ha ka rai kaba ïadei halor ka mokotduma (Case) ka Zanera R.
Marak pyrshah ïa ka Sorkar Meghalaya, ha ka 3.
4,2023.
Ka High Court ka ong, " ba ïa ka tarik/por ban khein, naduh mynno yn sdang pyntreikam ïa katei ka nongrim Roster thung kam, la naduh mynshwa haba dang thung kam, lane kham hadien, kan hap pynshong nongrim bad rai hi da ka Sorkar jylla.
"Ka shai kdar namarkata, ba ha katei ka por thung kam, January 1972, ym shym don ei-ei halor kata ka Roster System, hynrei ka Sorkar jylla ka la pynmih ïa ka Roster System tad haduh u bnai May 2022, dei naduh kane ka tarik kan shong nia-shong aiñ ban kheiñ ïa ka Roster System.
Haba biang ka nongrim, ka nia bad ka aiñ, kan shitom ïa kiba kwah kynsha ba kin pyrshah.
Kiba dang pyrshah, ai ki leit ud sha kashari.
Kane kan pynthanda noh ïa kane ka mat kaba da thnam ha kine ki por bad kan wanrah jingsuk-jingsaiñ bad jingïatylli hapdeng para ma ngi ki trai hapoh ka jylla Meghalaya.
Shillong, Ïaïong 13: Ka Hynñiewtrep Youth Council (HYC) ha ka sngi Balang ka la leit ban aiti ïa ka dorkhas sha ka chief Secretary ka jylla u Bah DP Wahlang ban dawa ba ka sorkar jylla kan pynbeit biang ïa kiba bun ki jingdkoh bad ki sohkyrdot ha ka jingpyntreikam ïa ka Roster System na bynta ka jingthung kam ha ki tnat ba pher ba pher jong ka sorkar jylla lyngba ka Reservation Policy.
Haba kren sha ki lad pathai khubor hadien ba u la dep ban ïakynduh bad Chief Secretary, u President ka HYC u Bah Robert June Kharjahrin u la ong ba ka jingdawa ka HYC ban pynbeit biang ïa ka Office Memorandum (OM) jong ka Roster System namar ka don ka jingïatyngkhuh bad ki kyndon jong ka Reservation Policy.
“Ngi la ai jingmut ïa ka sorkar ba kan pynbeit thymmai ïa ka OM halor ka Roster System namar ha ki kyndon jong ka la kdew shai ba ka jingpyntreikam ïa ka Roster kan dei naduh u snem ba la mynjur ba ka Reservation Policy kaba mut naduh u 1972 bad kan treikam ha ka jingthungkam ha ki tnat sorkar bad lada ngi peit pat ïa kat kum ka Resolution jong ka Reservation Policy kaba la mynjur ha u 1972 la ong ba ïa kino kino ki post ba dei bhah kawei napdeng ki kynhun jaidbynriew lada dei ba kim lah ban pyndap na ka jingduna kiba aplai ne kino kino ki daw la kdew ba ïa kata ka bhah jong ki yn rah sha u snem uba bud ban kheiñlang lang nalor ka 40% ba la bhah lupa ha ka jingthungkam," u la ong.
“Ka Policy ka kdew ruh ba lada kiwei napdeng kine ki kynhun jaidbynriew kam lah ban pyndap tang marsiteng na ka 40% ïa kane ka bhah jong ki yn pynjlan haduh lai snem bad lada kim lah ban pyndap ha u snem uba lai ka bhah na kito ki snem ba kim lah pyndap kat kut noh (lapse) bad ha ka OM ïa ka Roster pat la bthah ban thungkam biang da kaba pynshong nongrim naduh u 1972 bad kane ka don ka jingïatyngkhuh bad ka Reservation policy kumba ngi la kdew," u la bynrap.
U la ong ba kat kum ka jingkam ka sorkar ba ka don ka jingbthah ka High Court ban pyntreikam ïa ka Roster System naduh u 1972 ha ka PIL ba la ujor da ka Zenera R Marak hynrei ha ka hukum ba ka pynmih haba shong bishar ïa ka PIL ba la ujor da u Greneth M Sangma ka kdew ba ka shong ha ka sorkar bad ka ïingdorbar thawaiñ ban buh ïa ka snem ot kyrteng ne cutoff date na bynta ka jimngpyntreikam ïa ka Roster.
“Ngi mynjur ba ka don ka jingbymshai ki hukum ka High Court bad ngi sngew banong ba lada ka don ka jingbym shai ïa kitei ki hukum ka High Court ka sorkar ka dei ban shim nuska na ka rai bishar ka Supreme Court (SC) haba ka pynmih ïa ka hukum haba shim bishar ïa ka mokotduma RK Sabharwal Ors vs state of Punjab&Ors haba pynkhreh ïa ka Roster System namar ha ka rai bishar ka SC ka kdew ba ka jingpyntreikam ïa ka Roster ka dei beit naduh u snem ba la mynjur ïa ka shakhmat ym ban phai shadien," ong u Bah Robertjune.
U la ong ba namar ïa ka OM la mynjur da ka Kynhun Myntri na kata ka daw ka shong tang ha ka mon ka Kynhun Myntri ban pynbeit ïa kane ka jingduna ha ka Roster system.
“Lada ka sorkar ka khot tang ïa ka jingïalang ka Kynhun Myntri ka la lah ban shimrai ban pynbeit hynrei lada ka khot da ka jingïalang jong baroh ki seng saiñ pyrthei kumba la kam da u symbud Myntri Rangbah ka jylla lei ka kham bha bad lada khot lei da ka dorbar kyrpang kata lei kaba bhatam, namar ka sorkar ka thmu ban khot ïa ka jingïalang baroh ki seng saiñ pyrthei na kata ka daw ngin pynpoi ïa ka kopi ka dorkhas sha baroh ki nongïalam seng saiñ pyrthei ha ki ryngkat ki rai bishar ba ngi aiti lang ha u Chief Secretary," ong u Bah Robert.
U la ong ruh ba kat kum ka Reservation Policy la kdew ba ki kam kiba lait kiba dei ha ki kyrdan district la bhah beit 80% ïa ki Khasi- Jaiñtia bad Garo ha kajuh ka bhah khlem da bhah shuh 40 Percent ïa Khasi- Jaiñtia bad 40 ïa u Garo.
“Hynrei ki don ki ki tnat kiba khot thep kam ha ki kyrdan district kiba bhah 40% ïa u Khasi-Jaiñtia bad 40% ïa u Garo kaba long marpyrshah ïa ka kyndon ka Reservation Policy, bad na ka liang u Chief Secretary u la mynjur ba lehse ka don ka jingduna na ka liang kata ka tnat bad u la kular babn pynbeit ïa kate ka mat," ïathuh u Bah Robert.
U la ong ba ka sorkar ka dei ba ka sorkar ka dei ban peit bha ïa kane ka jingrhem ka ding ha kaba ïadei ba ka jingdawa pynbeit ïa ka Roster system bad ka sorkar ka dei ban shimkhia ïa kane ka ding kaba rhem ïoh ba kan klang ha kano ma kano ka por kumba jia ha ka jingïakhih ïa ka ishu MBOSE.
Shillong, Ïaiong 13 : Ka BJP ha Meghalaya ha ka sngi Palei ka la ong ba ki shaniah ha ka jingstad jong ka sorkar ban pynbeit ïa ki ishu ba ïadei bad ka jingpyntreikam ïa ka roster system.
“Ngi shaniah ha ka jingstad jong ka sorkar jylla ban shim ïa ka rai halor kane ka bynta ha ka jingïalang jong ka kynhun Myntri kaban sa long shen," ong u President ka BJP Meghalaya, u Ernest Mawrie haba kren bad ki lad pathai khubor.
Nalorkata, u ong ruh ba mynta ki dang ap ïa ka jingïalang jong baroh ki seng saiñpyrthei kaban khot da u Myntri Rangbah ban ïakren halor ka roster system.
Da kaba kam ba ka BJP ka kham noh bad ka reservation policy jong ka jylla kaba la pyntreikam naduh ba ka Meghalaya ka ïoh la ka jong ka jylla, u Bah Mawrie u la ong ruh ba ka nongrim jong ka party ka long ba baroh lai, kata ki Khasi, Jaiñtia bad Garo kin ïoh lang ïa ka bhah kaba khlem noh shilliang.
Shuh shuh u ong ruh ba ka party kan sa pynshai shuh shuh halor katei ka ishu tad ynda la dep shong ka jingïalang jong baroh ki sengsaiñpyrthei.
Lah ban kdew hangne ba ka Iingbishar ka la aiti ha ka sorkar bad ïingdorbar banrai halor ka Roster.
Nongpoh, Ïaiong 13: Ha kawei na ka jingjia bym poi pyrkaht ki pulit ka Khanapara hadien ba la ïoh jingtip ki la hiar mardor sha ka Iew kaba don ha Baridua halor ka jingdon jong uwei u Rangbah ba la suba thiah ïap hapoh kawei ka Kali Swift Desire kaba don ïa u Number AS 01 FC 6912 bad hadien ba la poi ha katei ka jaka la lap shisha ba utei u rangbah u la thiah ïap hapoh katei ka Kali.
Kane ka jingïoh jingtip ki Pulit halor utei u rangbah uba la ïap hapoh ka Kali Tourist ka dei hadien ba la pyntip da u Rangbah Shnong ka Baridua.
Hadien ba la tohkit la lap ba utei u u rangbah bad uba dei ruh u Dribar katei ka Kali Tourist la tip kyrteng kum u Mitun Sen uba dei na Beltola ha Assam.
Shillong, Ïaïong 13: Ka Voice of the People Party kan sdang noh ïa ki jingïalang halor ka Polisi bhah kam bad ka Roster System ha ka 17 tarik mynta u bnai ha Madan Heh Mawlai naduh ka por 2 baje nohphai sngi.
Katkum ka Kyrwoh ba la phah da u Dr.
Batskhem Myrboh,Nongaiktien jong ka Seng, la ong ba ka jing pynlong ïa ki jingïalang paidbah ka long ban ai jingpynshai kaba thikna ha kaba ïadei bad ka roster system bad kumjuh ïa ka jingdkoh ha ka polisi bhahkam ka jylla kaba la wanrah ka jingduhnong bakhraw ïa ki khun samla.
Hadien ka 17 tarik, ka jingïalang kan long sa ha 19 tarik ha Ïawmusiang, Jowai ha ka por 12 baje shiteng sngi bad ha ka 20 tarik pat yn pynlong ha Jaïaw por 2 baje nohphai sngi.
U Dr.
Batskhem, u la ong ba ka Party ka hap ban shim ïa kane ka lynti ban pynlong da ki jingïalang paidbah dei namar ka jingleh bymsuidñiew jong ka sorkar MDA 2.
0 ïa ka jingkyrpad jong ka Party ban pynlong ïa ka dorkar ba kyrpang jong ka Meghalaya Legislative Assembly ban ïathir ïa kane ka mat ba donkam eh.
“Ka jingkuman jong kane ka sorkar ka pynpaw shynna ïa ka jingbym salia ïa ka jingshah ktah jur ki samla Khasi-Jaintia bad ki samla ba don jingduna ha ka dkhot met", la ong u Dr.
Batskhem.
Shuh shuh ka jingbym khot ïaka dorbar kyrpang ka long kumba ñiew dewthala ïa ka Iing Dorbar Thawaiñ, ka ba dei ka jaka ban ïakren ïa ki mat ki jura ki ba ktah ïa ki paidbah da ki nongmihkhmat ba la jied hi da ki paidbah.
U la ong ba dei halor ki tei kidaw ba la kdew haneng, ka VPP ka hap ban pynlong noh da ki jingïalang shabar ka Iing Dorbar Thawaiñ.
Katba nang pynslem ia ka khmih biang ïa ka roster system bad ïa ka polisi bhahkam kan nang kynton shuh shuh ïa ka jingeh ka ba ngi la dep ban mad.
Na ka liang ka Seng ka kynru ïa ki paidbah ban ïa mih ryntihlang ban wan ban sngap ïa ka jing pynshai ki nongïalam jong ka Party halor kane ka bynta.
Shillong, Ïaïong 13: Wat lada ka sorkar jylla naduh ka por jong ka MDA-I, ka la kop ba ka la pyllut da ki klur tyngka lyngba ka FOCUS na ka bynta ban ïarap ïa ki nongrep kiba la thaw ïa ki kynhun ba la tip kum ki Producers Group (PG)Ha kane ka elekshon MLA ba dang shu dep ruh, ka NPP haba ka la leit ïalap elekshon kylleng kylleng, ka la kam ba ka la ïarap bha ïa ki nongrep lyngba kane ka skhim kaba ki la ai jingïarp mar san hajar tyngka sha iwei iwei i nongrep na kawei kawei ka ïing.
Hynrei ki khubor kiba la ïoh la ïathuh ba kiba bun ki dkhot jong ki Producers Group kiba dei shisha ki nongrep haduh mynta kim pat ïoh satia ïa kane ka pisa kaba ka sorkar ka la mang na ka bynta jong ki.
“Ngi ladep thaw ïa ki PG naduh u Nailar jong ka snem 2022, hynrei ngim pat ïoh satia ïa kane ka pisa bad ngim tip la ngin ïoh ne em ïa kane ka skhim", la ong katto katne ki dkhot jong ki PG.
Kine ki la ïathuh ruh ba kumba la bthah da ka sorkar ki la pynbiang lut ïa ki kot ki sla, nang ka jingplie account ha ki Bank na ka bynta ki Group jong ki, hynrei haduh mynta ki khlem ïoh jingtip ei ei halor kane ka skhim.
Katkum ki khubor ba la ïoh na ki tyllong khubor ba ïajan bad ka tnad ka rep ka riang, la ïathuh ba haduh mynta ki don haduh palat san spah tylli ki Producers Group ki bym pat ïoh ïa kane ka skhim FOCUS.
Katkum ka jingbthah na ka tnad ka rep ka riang, ki PG kidei ban don kumba 20 ngut ki dkhot.
Te lada kheiñ na ki 500 tylli ki Group ki bym pat ïoh ïa kane ka skhim, ka mut ki don haduh shiphew hajar ngut ki nongrep ki bym pat ïoh ïa kane ka skhim.
Lada kheiñ da ka pisa pat, namar ba kawei kawei ka Group kadei ban ïoh 1 lak tyngja, ka mut ka pisa ka long haduh 5 klur tyngka.
Na ka liang ka sorkar ym tang ba ka la pyntreikam ïa ka FOCUS, hynrei khyndiat bnai hadien ba la pyntreikam ïa kane ka skhim, u Myntri Rangbah ka jylla, u Conrad Sangma, u la pyntreikam sa ïa ka FOCUS+, kaba ka jingai pisa kan long hi san hajar tyngka sha kawei kawei ka longïing kaba don ki nongrep.
Haba kren ha ka jingïalang ban pyntreikam ïa ka FOCUS+, u Myntri Rangbah u la ong ba ka sorkar ka kheiñ antad ba ki nongrep kin ïoh la kumno kumno 500 Klur ha ka shi snem ha ki account jong ki bad ha ki shiphew snem ka pisa ban poi sha ki nongrep kan long 5000 Klur tyngka.
Ka sorkar ka la kam ruh ba ha u snem 2022, kumba 4.
5 lak ngut ki nongrep ki la ïoh jingïarap lyngba ka FOCUS.
Lah ban kdew shuh shuh hangne ba ha kane ka elekshon baladep, ka Seng BJP kaba don lang ha ka sorkar MDA, ka la kynnoh ba kane ka skhim kadei ka ram, ïa kaba ki nongrep ki hap ban siew hadien, namar ba ka sorkar ka pyntreikam ïa kane ka skhim da kaba shu shim ram.
Hynrei na ka liang u Myntri Rangbah u la pynshai ba kane kam dei satia ka ram, hynrei kadei ka skhim ba ka sorkar ka ïarap ïa ki nongrep ban pynbha bad kyntiew ïa ka rep ka riang jong ki.
Shillong, Ïaïong 14 : Ka lympung ïalehkai phutbol U-10 Football League 2023 ba pynïaid da ka Shillong Sports Association (SSA) ka dang ïaid shakhmat mynta ha madan ïalehkai phutbol ha Polo, Shillong.
Ha ka sngi Thohdieng ka jingïalehkai ka la long hapdeng ka Pay For Right Football Academy pyrshah ïa ka Mawkriah West, ha kaba ka Pay For Right Football Academy ka la pynbam kput da shi dorjon (12-0 kol).
Shillong, Ïaïong 13 : U President ka BJP Meghalaya, Bah Ernest Mawrie ha ka sngi Palei u la ong ba kan don ka jingpynkylla ha ka kynhun Myntri hadien ba la dep ka elekshon MLA ha Sohïong kaban long ha ka 10tarik Jymmang mynta ka snem.
“Ka la shai bha mynta ba lada u kyrtong jong ki u jop na Sohïong, kin pynrung ïa u ha ka kynhun Myntri kaba mut ba kin sa weng noh ïano ïano (na ka kynhun Myntri)," ong u Bah Ernest haba kren bad ki lad pathai khubor.
Haba kren pat halor ka jingpynpaw jong ki MLA ka PDF ban leit pynïasoh sha ka NPP, na ka liang jong utei u heh ka BJP u la ong ba u la dep ban ai ksai lypa ba kane kan sa jia ba kin sa don ki MLA na kiwei ki party kiban leit ban pynïasoh bad ka NPP.
“Tangba ngim don eiei ban ong namar ki (PDF) ruh ki donlang bad ngi ha ka sorkar synrop kumta kadei ka rai jong ki," u la bynrap biang.
Da kaba pynkynmaw biang ïa ka jingpyrshang jong ka PDF bad kiwei ki party riewlum ban thaw da kawei pat ka sorkar, u President ka BJP u la ong baroh ki hap ban burom ïa ka NPP namar ka don bun ki MLA bad ïoh ruh ïa ka jingkyrshan jong ki paidbah.
Ha kawei pat ka liang, u Bah Ernest u la ong ruh ba halor ki common minimum programme, ka party kan sa phah bad bsut ïa kine ha ka manifesto.
Nongstoiñ, Ïaiong, 14: U Superintendent of Police jong ka West Khasi Hills District, u la pyntip paidbah ba na ka bynta kiba wan ha ka jingpynkyntang Bishop ha St Peter Parish, Pyndengrei Nongstoiñ ha ka 16 tarik mynta u bnai, na ka liang ka tnad pulit ka la pynbeit ïa ka rukom rung rukom ïaid jong ki kali kiba wan na kylleng ki jaka.
Ka jingpynbeit ka long ba na ka bynta ki kali ba wan na Shillong, Mairang, Shallang, Mawshynrut bad Langpih, ka jaka rung kan dei na lad FCI, NH 44 E, ki kali ba wan na ki thaiñ Mawkyrwat kin ïaid beit sha St Peter Parish maiñ gate.
Na ka bynta ki paidbah ba sah hapoh Nongstoiñ area, la kyrpad ba kin kiar ban rah ïa ki kali jong ki khnang ban pynduna ïa ka jingdheng kali.
Ki pulit bad volunteer kin don ha manla ki lad ban peit ïa ka jingïaid beit ïaid ryntih ki kali.
La kyrpad ruh ïa ki kali kiba wan sha kane ka jingpynkyntang Bishop, ba kin kiar ban pynieng kali harud surok bad ban pynieng ha ki jaka ba la bthah ne pynbeit.
Nongstoiñ, Ïaiong, 14: U District Magistrate ka West Khasi Hill District u bah Garod LSN Dykes u la pynjari da ka Section 144CrPC kaba mana pyrshah ïa ki briew lane kynhun briew ban tih bad khlong shyiap beaiñ ha shilynter jong ka wah Nongkhnum.
Kane ka jingtih shyiap kan wanrah ïa ka jingjot bad pynsniew ïa ki sawdong sawkun jong kane ka wahLada lap ïa kiba ïaleh pyrshah ïa ka hukum yn pynshitom katkum ka kyndon ba 188 IPC, 1860 bad hapoh ka ‘specific provisions of the Relevant Rules/Acts/Orders such as the Mines and Minerals (Development and Regulation) Act, 1957, the Environment (Protection) Act, 1986, the Air’.
Kane ka hukum kan treikam mardor tad haduh ynda pynbna da kumwei pat.
K atno ngut kita kiba sngewthuh ïa ka jingmut  jong ka kam bamsap la ka long ha ka jylla ne wat ha ka ri? Bunsien la ju ïohsngew ba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnongkam thaw, ki kam ing kam sem, kam seng bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi kadei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingia pyrshah bad kiwei kiwei kiba long thik kum ki thliem kiba kjit bad bam klop ia ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ia ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ia pyrkhat arsien na ka bynta ban shim ia ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Kumba ong ka ktien riewstad, “ wat peit ïa u thngiat kiwei, hynrei peit shuwa ïa u khung….
" bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.
Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh.
Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.
Lada ngi kwah ba ka imlang ka sahlang kan long kaba khuid to ngin ïa phai khmat khyndiat kiei ki jingjot ba wan rah ha ka imlang ka sahlang da ka jingdon ka kam bamsap.
Khlempep ka jingjot kaba wanrah na ka jingbam sap ka ktah lut ba baroh ki bynta jong ka imlang ka sahlang ha kaba lada phai sha kino kino ki bynta ruh ngi la long lypa kita kiba shah knieh jubor ne knieh jyndat ïa ka hok kaba ngi dei ban ïoh.
Bad dei namar kata ba ki shnong ki thaw, ki ri ki Raid bad ka jylla ka dang sahdien ha baroh ki liang kiba dei ki daw tynrai ba mih na ka jingdon ka jingbamsap bam phong.
Namarkata, shim ïa ka jingkitkhlieh ïalade shimet bad manla u nongshong shnong na ka bynta ban pynduh jait ïa ka ka kam bamsap kaba long ka tynrai ban wan rah ïa ka jingsahdien ha ka jylla bad ka ri.
Nongstoiñ, Ïaïong, 14: Ka jingïohlad jong ki nongkhaïi bar jylla kiba leit tyrwa ïa ki tiar ki tar ha man la ki shnong ki thaw kum ki shylliah, ki kombor, ki tiar shet tiar tiew, ki jaiñ ki nep bad kiwei kiwei, ka dei ka kam ka bym ïa hap satia.
Kiba kum kitei ki nongkhaïi bar jylla, ki kynrei bha ha ki katto katne ki bynta jong ka West Khasi Hills naduh Rwiang haduh ki thaiñ Riangdo, Nonglang haduh Langja ter ter, namar ba ki kali kiba leit ba wan sha Assam ki kham kynrei.
Ka jingïoh lad jong kitei ki nongkhaïi bar jylla ban rung ban mih katba mon, ka pynduh nong shibun ïa ki nongkhaïi kiba dei ki trai shnong, namar ba kitei ki bar jylla tang ban lut ka mar ki die ha ka dor kaba tad, namar ban pynphai ruh ki shem shitom.
Ha kaba ïadei bad katei ka bynta imat, ka jingïoh rung laitluid jong ki ka dei na ka daw jong ka jingbym shimkhia jong ki bor synshar shnong.
La lap ruh ba ki don ki nongsynshar shnong ba lada don kino kino ki samla shnong kiba kylli ne tohkit ïa kitei ki bar jylla kim ailad bad kim shah satia.
Hynrei, ka jingïoh rung jong kiba kum kitei ki briew, ym tang ba ka pynduhnong ïa ki nongkhaïi kiba dei ki trai muluk trai jaka.
Hynrei ka buh ruh ïa ki khynnah khunlung bad ki kynthei ha ka jingma.
U Bah S.
Lyngdoh na thaiñ Langja haba pynpaw ka jingsngewkhia jong u halor kane ka bynta, u la ong, “Katto katne snem mynshuwa, ki don kiba kum kitei ki nongkhaïi bar jylla kiba la leh ïa ki kam lute na bun ki longïing jong ki shnong bapher bapher kiba hap hapoh Mawshynrut Block.
Hynrei ym shym la ïoh kem ïa ki namar ba mar shu dep leh ïa ki kam runar, ki la phet krad noh sha ki jaka ba ki wan.
U la ong ruh, “Teng teng haba ïoh bat ne kem bad haba kylli bad tohkit ïa ki, kim ju ïathuh hok ïa ka shnong bad ka jaka sah jong ki.
Namarkata ki bor synshar shnong, kim dei ban ai lad ïa kiba kum kitei ki jaid briew ba kin wan rung klumar ha ki shnong ki thaw bad lada ki wan dei ban beh krad ïa ki".
Mawkyrwat, Ïaïong 14: Mynta ka sngi ka 14 tarik u ïaïong, 2023 na ka liang ka Khasi Student’s Union (KSU) jong ka Lai Hima Zone lyngba ka jingïamynjur lang bad ki Sordar Shnong jong ka thaiñ Umdohlun, Wahkaji kiba hapoh ka South west Khasi Hills District bad kiba hap hapoh jong ki Lai tylli ki Hima kata ha ka Hima Langrin, Nobosohphoh, bad jong ka Hima Nongstoiñ ki la ïoh ban pynlong ka jingïamir jingmut lang na ka bynta ban bud dien ïa kaei ba ki la pynsngew ha ka sorkar jylla ha kine ki sngi kiba la dep.
Lah ban kdew ba ïa ka jingïalang ba pynlong hapoh ka Dorbar Hall ha shnong Umdohlun, South west Khasi Hills District ha kaba ka jingthmu ka long ban bud-dien ïa ki Dorkhas ne ka Memorandum ba la dep ban phah ha u bah Hamlet Dohling halor ka jingdawa ban ïoh noh la ka jong ka C&RD Block ha ki ki thaiñ Umdohlun ne Wwahkaji bad kine ki jingpynsngew ruh ki dei ha kine snem ba la dep mynta ïa kaba ma u u dang dang bat kum u Myntri ba dei peit ïa ka Community & Rural Development jong ka jylla Meghalaya.
Namarkata, na ka liang ki nongïalam ka KSU bad ki Sordar hadien ba ki la dep ban ïa shong pyrkhat ki la ïoh ban pynshai ha ki lad pathai khubor ba na ka liang jong ki ha kine ki snem ba la dep ki la ïoh ban ai ïa ka Dorkhas ha u bah Hamlet Dohling, Myntri ba dei peit ïa ka Community & Rural Development ha kine ki snem ba la dep.
Kumta halor kane ka jingdawa, mynta ka sngi ki la rai ba kin sa leit ban bud dien lyngba ka Joint Action Committee (JAC) jong ka KSU bad ki nong shynshar shnong ne Sordar shnong ban pynurlong ïa ki jingdawa jong ki.
Yn tang kata ki la rai ruh ba kin sa nang pynlong shuh shuh ki jingïalang paidbah haduh ban ïoh noh la ka jong ka C&RD Block ha kane ka thaiñ namar ba ha kine ki thaiñ Umdohlun ka la long shisha kaba donkam ban ïoh noh la ka jong ka C&RD Block namar ki paidbah ki la shem jingeh ban pyndep ïa ki kam ki jong ki haduh ha Mawkyrwat ne Ranikor ha kaba ki la hap ban ïaid da ki bun bun kynta bad don ruh ki shong kiba jngai namar ki hap ruh ban ïaid da kjat ki haduh ban da poi ha ophis jong ka C&RD Block khamtam hapoh Ranikor.
“Ki shnong kiba don ha kine ki thaiñ ki nym duna ne tam ïa ki 80 tylli ki shnong, kumta ka la biang pura ba kin ïoh noh la ka jong ka C&RD Block ha kane ka thaiñ", la pynpaw u bah Dustarwell K.
Lyngdoh, Secretary jong ka KSU Lai Hima.
Kiwei de kiba la ai jingkren ha kane ka sngi ki kynthup ïa u bah Shem-phang Nonglang, President ka KSU Lai Hima Zone bad na u bah Stalin Thongni u ba dei u Sordar Shnong Pynden-Umjarain, South West Khasi Hills District ha ka jingsakhi lang kiwei de ki dkhot jong ka KSU bad ki Sordar Shnong jong kane ka thaiñ.
Nongpoh, Ïaiong 14: Ka Federation of Khasi Jaintia and Garo People, North Khasi Hills District mynta ka sngi kala ioh ban pyllait syndon da ka Ambulance, ban ai ka jingshakri ïaki paidbah ka them Ri Bhoi ha kaba ïadei bad ka pang ka shitom.
Ïa katei ka Ambulance la wan ban pynlait paidbah da u Bah Eldie Newton Lyngdoh General Secretary ka FKJGP sengkmie, haka jingdonlang u Bah Elton Cliff Warjri Vice President ka sengkmie, u Bah Luistar Lyngdoh President ka North Khasi Hills District, Bah Lumlang Mawnai Senior Vice President, Bah Shanlang Diengdoh Secretary bad kiwei kiwei, ki nongkitkam bad ki dkhot ka seng bad naka liang ka seng kala buh ruh da ka jingduwai ban kyrkhu kyrdoh ïa katei ka ambulance haka jingïalang kaba la long ha ïing Dorbar Nongpoh.
Ïa katei ka Ambulance la sei ruh da ka seng ban shakri haka dong ka thain Ri Bhoi dei hadien ka jingud jingnam jong kiba bun ki paidbah khamtam ki longiing ba duk ba rangli namar ka jingjynjar bad duna ki Ambulance ban kit ïaki nongpang, bad dei haka jingïalam u Bah Luistar Lyngdoh kum u President.
Mawkyrwat, Ïaïong 14: Ka Mawkyrwat Fishing Association (MFA) mynta ka sngi hadien ba ka la lap ïa ka jingshah pynïap dusmon ki doh-um doh-wah ha shi lynter ka Phot Umnew, Phot Mawpon bad Wahsala ka la pynrem jur ïa kane ka jingleh ki ‘riew bymman kiba la leh ïa kane ka kam khlem da pyrkhat ïa ka ïap jong ki kynja ba im bad khamtam eh ïa ka im ka ïap jong ki briew.
Haba kren ha ki lad pathai khubor, u Secretary jong ka Mawkyrwat Fishery Association (MFA), u bah S.
W.
Nongrum u la ong ba ki la don ki ‘riew bymman ki ‘riew shukor kiba la wan ban ai dawai bih ïa ki doh-um doh-wah kiba don ha shilynter ka Phot Mawpon ha kaba ki doh-um ki la per bad ïap lut.
Ym tang kata, u la ïathuh ruh ba ki lad don ruh ki briew kiba la wan ban tam ïa kita ki doh-um kiba la per ha sla um ba ki la buaid dawai bad kita ki doh-um kiba la ïap kim duna shuh ïa ka 40 kilo ei ei.
Namarkata, u la buh jingmaham bad pynrem jur ïa ki ‘riew shim kabu ba haba ki leh ïa kum kine ki jait kam ki dei ban da pyrkhat ar sien shwa ban leh namar kano kano ka kam kaba sniew ne ban pynïap dusmon ïa ki doh-um da ki kynja dawai ka ktah ym tang ïa ki shimet hynrei ka ktah ruh ïa ki paidbah jong ka dong ka thaiñ.
U la ong ruh ba kine ki doh-um ki dei kiba U Blei U la thaw bad U la buh ha u khun bynriew ba un ri un sumar ïa ki, hynrei ngi ki briew pat ngi long pynban kita ki nongshun bad ngim pat sngewthuh haduh katno ka jingkordor jong ki bad ngi kwah beit ban ïoh shisien ïoh.
“Ban wai khwai ki thait, hynrei ki ai pynban da ki kynja dawai bih kat haduh ba ki dohkha ki la ïap lut", ong u bah Nongrum.
Ym tang ba na kane ka wah ki paidbah ki pyndonkam ban saitjaiñ hynrei don pat ki jaka ba ki pyndonkam ban ring um, kumta lada don kiba wan leh dusmon ban wan da ki dawai bih hato kan jia aiu ïa kita ki nongpyndonkam? U la buh jingkylli.
Ha kajuh ka por u la buh ruh ka jingkyrpad ïa ki briew kiba la tam ïa ki dohkha ba shwa ban bam ki dei ban da pyrkhat ar sien namar ym lah ban tip ba ki kynja dawai aiu kita ki ‘riew bymman ki la wan ber ha kane ka wan namar wat ki bseiñ ruh ki ïap.
Kawei pat ka jingkyrpad bad ka jingmaham, u bah Nongrum u la phah ba na ka liang ka MFA ba lada ka dang lap ïa kino kino ki briew kiba ïa leh pyrshah da kaba ki rah tyngson, pynap musari, pynap jar, ai dawai ne siat ïa ki sim kiba don ha ki khlaw ba la mana na ka liang ka MFA kan kem, kan pynshitom bad kan aiti ha ki bor jong ka aiñ.
Ha kajuh ka por ruh ki paidbah nongshong shnong jong kane ka dong ka thaiñ lada don ba ïap ki doh-um ha kane ka wah sngewbha wat nym tam ïa ki namar lada lap ïa kiba kum kita ki nongtam, ka MFA kan kem shwa ïa kita.
Ha kajuh ka por u la kren ruh ha kaba ïa dei bad ka khuid ka suba jong ki um ki wah da kaba u buh ka jingkyrpad ïa ki paidbah kiba dei na ki shnong bapher bapher ba kin ban don ka jingkitkhlieh na lade ïa lade halor ka khuid ka suba ym ban shu shaniah tang ha uwei ne ar ngut ban tam ïa ki jakhlia ne ki kynja plastic, ki kynja bilor kata naduh Phot-sohkrot haduh Wah-sala, namar lada baroh ki don ka jingkitkhliehlang kan nym don ka jingbym lah hynrei da ka jingïatreilang ynsa lah ban wanrah ïa ka khuid ka suba ha kylleng ki jaka.
Kaba khadduh eh, ka MFA ka buh ka jingmaham ba nangne shakhmat kan nym shah shuh ïa ki paidbah ba kin pyndonkam tynsong, khwai rop-way, ban pynap musari, pynap jar, bad don ha kine ki wah tam ïa ka 10 baje mynmiet bad lada lap ïa kiba kum kita yn kem bad pynshitom ïa ki.
Jowai, Ïaïong 13: Ka ophis jong u General Manager, District Commerce & Industries Centre, Jowai ka khot sngewbha ïa baroh sha ka District Level Industrial Exhibition, ka ïew pyni tiar kaba ar (2) sngi ka ban long ha ka 19 bad ka 20 tarik u Naitung (April), 2023 ha Ladthadlaboh Indoor Sports Hall Daimasi.
Ha kane ka Exhibition kan sa don ruh ka jingpyni paidbah ïa ki tiar ki tar, ki mar bam mar ba bun jait ba la shna da ki briew bad ki seng ba la seng da ki hi.
Kin don ruh ki nongtem ba pawnam Ki “Nexus" Band.
Ïa katei ka ïew ba ar sngi yn sa wan plie ha ka 19 tarik u Naitung (April), 2023 da u MLA ma Wailadmiki Shylla ha ka jingdonglang u Deputy Commissioner, West Jaiñtia Hills District ban B.
S Sohliya, IAS nalor kiwei de.
Jowai, Ïaïong 14: Ka Seiñraij Jowai ryngkat ka Dorbar Ñiam ki khun ka Raij Jowai mynta k sngi 14 tarik u Ïaïong kila pynlong ka jingïalang pdiang burom ïa ka jingïaidlynti ki Mawbynna ba la wanrah na Raij Narwan, East Jaiñtia Hills, Elaka Shangpung ki ban long ki maw sahnam jong ka Lympung ba 33 ka Sengkhihlang ha Shnong Tyrsad, East Khasi Hills.
Ha ka jingïalang pdiang burom ba la pynlong ha Myntdu, Pynthorneiñ ha ka jingïadonlang u Dolloi Elaka Jwai Waheh Puramon Kynjin, ki Waheh Wasian ka Seiñraij wa ki Waheh Wasian ka Ñiamtre na kiwei ki Raij ki shnong.
Na ka liang u Arwotki Sumer General Secretary Seinraij ula ai ki kyntien kitbok kitrwiang katba u Raymond Nyrtiang, Pator Raij Jawai u la pyndep ïa ka ñiam ka rukom ryngkat ka nguh ka dem bad ka suit ka shor khnang ba ka jingïaidlynti ki mawbynna kan long kaba shongkun shongblei ryngkat ka phuh ka phieng ka ñiam ka rukom.
Ïa kine ki mawbynna yn pynïeng ha ka sngi ba bud 15 tarik Ïaïong khnang ba kin long ki maw sahnam sahkynmaw ïa ka Lympung ba 33 ka Sengkhihlang ha Shnong Tyrsad.
Khliehriat iaiong 14 : Na ka bynta kito ki kali kiba leit sha ka jingïaseng Assembly ka ban long ha ka Balang Sutnga, kata ha ka sngi u Blei, la pynbeit ba ki don khatsaw tylli ki jaka ïeng kali bad kin don ruh ki jaka ban nym shah ban rung kali (No Entry).
Ki jaka ban pynïeng ïa ki kali la pynbeit ba ka Parking No.
1 kan dei ha Madan Shnong, Parking No.
2 kan dei ha Pdeiñ Sarkari, Parking No 3, kan dei ha Pdeiñ Sarkari, Parking No 4, ka don hajan ka jaka long jingïaseng, Parking No 5, ka don ha ka jaka jong u bah Sandy Bamon, ïa kine ki parking yn pynïaid da ki Volunteer.
Kiwei pat ki jaka ïeng kali (Parking) kiba yn peit bad pynïaid da ki pulit kin dei ka Parking No 6 bad Parking No 7, kaba don ha Syrpo Lower Primary School, ka Parking No 8, ka don ha ka jaka jong u bah Forgive Dkhar, ka Parking No 9, ka dei ha ka Diphu Nongtdu bad ha ka lynti Lumjingtep, Parking No.
10, ka dei ha Green Hill School, ka Parking No.
11 ka dei ka V.
I.
P.
Parking, ka Parking No 12, ka dei ha Mission Football Ground, Parking No 13, ka dei ha Madan Pohshnong bad ka Parking No 24, ka dei ha Holy Trinity School.
Ki jaka ki ban nym shah ban ïaid ki kali (No Entry), ki dei naduh ka Parking No 5 shaduh ka jaka long jingïaseng, ym shah ban ïaid kali sha ka Parking No 10 bad parking No 11, kata sha Sutnga Presbyterian Higher Secondary School, , ym shah ruh ban ïaid kali na ka parking ‘Mission Football Ground sha ka jaka long jingïaseng, kumjuh ruh na CHC Sutnga sha ka jaka long jingïaseng, na surok (main road) sha ka jaka long jingïaseng.
Ïa ki kali yn tehlakam da ki pulit pynïaid kali naduh Wapung shaduh Lad Sutnga, kumjuh ruh na duh ïew Khliehriat shaduh Sookilo.
Khliehriat iaiong 14 : Ka surok National Highway ha Umtyra, kaba don hajan ka Infiltration Vheck Point, East Jaiñtia Hills District, ka dei ka ba la twa lah slem bha ha kaba na ka liang ka national Highway Authority of India kam shym la shim khia ban maramot ïa kane ka bynta jong ka surok, kat haduh mynta ha kane ka bynta jong ka surok long ban ïaid tang kawei-kawei ka kali, kumta halor kane ka mat, na ka liang ka Federation of Khasi Jaiñtia and Garo People Khliehriat Circle, ka la leit ban buh da ka jingthoh hakhmat u Deputy Commissioner ka East Jaiñtia Hills District.
Katkum katei ka shithi, ba la soi da u President jong ka FKJGP Khliehriat Circle, u bah Michal Chyrmang, la pynpaw ba ka jingtwa jong katei ka surok ka dei naduh u snem 2021 ha kaba na ka liang ka NHAI kam shym la shim khia ban maramot kat haduh mynta bad kane ka ju wanrah ruh ïa ka jingdheng kali bad ka buh jingma ruh ïa ki nongleit nongwan.
Na ka liang ka seng ka la kyrpad ïa u Deputy Commissioner ba un sngewbha ban shim khia lem ban leh eiei halor kane ba ka NHAI kan pynkloi noh ban maramot ïa katei ka surok ba la twa.
La ong ruh ba ha ka jingïakynduh ki nongïalam bad ki dkhot jong ka seng, na ka liang u Deputy Commissioner, u Abhilash Banarwal, IAS, u la kular ba un shim khia ïa kane, ha kajuh ka por ka seng ka ka pynshai ruh ba lada na ka liang ka NHAI kam lah abn leh eiei, ka seng kan sa shim da kawei pat ka lynti ka ban long na ka bynta ka jingbit jingbiang jong ki paidbah nongleit nongwan.
Nongpoh, Ïaiong 14: Kum ka jingburom ban ai khusnam ïaki Polling Station kaba ioh khur bun vote tam, kumba u la kular shuwa ka elekshon, u Bah Mayral Born Syiem u la pyndep ïaka kular ban pynkup bad leh burom syndon ïaki Polling Station kiba la kyrshan bun vote tam hadien ba ki la ai jingkyrshan met bad mynsiem ban pynjop don burom ïa u ha kane ka elekshon ba la dep.
Ïa katei ka jing pynkup burom la pynlong ha ka janmiet jong ka 13 tarik Ïaiong, haka shnong Paham syiem kaba dei ruh ka shnong kaba la wan shakhmat haka jingioh bun vote hadien ba u Bah Mayral Born Syiem kum u kyrtong ka UDP u la ioh ban khur haduh 644 vote.
Kum ka dak ka jingsngewnguh ïa katei ka Polling Station naka liang u MLA u la ai ruh da ka song pisa kaba T.
1 Lakh ryngkat ka momento kum ka jingsah jingkynmaw halor ka jingleh bha jong katei ka Polling Station ban pynjop donburom ïa u.
Ha katei ka jingpynkup burom la sakhi ruh da ka jingdonlang u Bah Balajied Ranee MDC ka Nongpoh, u Bah Jedwin Lyngdoh Rangbah Shnong bad ki paidbah nongshong shnong jong katei ka shnong.
Naka liang u Bah Mayral Born Syiem un sa leit ruh ban burom sa ïa kiwei pat ki shnong kiba kynthup ïa ka Umsaw Nongbri kaba wan ba ar kaba la ioh 625 vote bad ka Polling Station Diwon ka la wan ba lai kaba la ioh 557 vote bad kumjuh ïa ki polling station ki ba bun vote lyngba ki percentage, kitei ki shnong ki kynthup ïa ka Polling Station Jermanai ka la wan nyngkong kaba la ioh 74.
29%, ka Umsaw Nongbri ba ar ka la ioh 71.
83% bad ka Mawryng kang ka la ioh 70.
79%.
Nongpoh, Ïaiong 14: Ka long ka jingkmen kaba khraw ïaki shnong ka thaiñ Raid Madan Kyrdem hadien bun snem ka jingjynjar haka leit ka wan, mynta ka kynti ba 2 tylli ki surok ba kongsan ba kynthup ïaka surok Bhoirymbong-Mawbseiñ ba jngai kumba 14km bad ka surok na Nongthymmai-Khyndewso ba jngai kumba 10km kila ioh ka jingmang pisa kaba haduh 17.
88 klur ban siang rong bad pynbha ïa kitei ki surok naka Ministry of Rural Development jong ka sorkar India.
Naka liang u Bah George B Lyngdoh MLA barim ka Umroi u la pynpaw ruh ka jingsngewkmen kaba khraw haka rynsan Twitter ha kaba u la pynpaw ruh ba ka jingioh ïa kitei ki surok ka dei ka jingkyrkhu ïaki paidbah naka jingshimkhia bad ka jingkyrpad jong u naduh u snem 2021 sha ka Ministry of Rural Development ba dei ha kane ka kynti ba ka jingangnud jong ki paidbah ban ioh noh da u surok ba thymmai kala urlong.
Naka liang u Bah George B Lyngdoh u la ai ruh ka jingkhublei ïa ki ophisar ka tnad PWD bad ka Ministry of Rural Development kiba la shimkhia ïa katei ka kam kumba ki paidbah ha katei ka thaiñ kila mad jingeh shisha palat 20 snem haka leit ka wan namar ka jingjot rathai bad ka jingsniew jong u surok, bad katei ka jingmang tyngka ban shna ïa kitei ki surok kan long ka jingkyrkhu bad ka jingkmen ïaki paidbah bad kyrmen skhem ruh ba ka kam kan sdang noh shen naka bynta ka jingmyntoi jong ki paidbah.
Shillong, Iaiong 14 : Ka Jylla Meghalaya ka la sakhi biang ïa ka jingwanphai jong ka khlam Covid-19 namar kat haduh mynta ka sngi ki la don 13 ngut ki nongpang ne active case ha ka Jylla baroh kawei.
ïa kane la pyntip da u Health Secretary ka Jylla Ram Kumar uba la pynpaw ba kane ka khlam ka lah ban dang ïai kiew ha ki sngi ban dang wan.
Une u Ophisar ula pyntip ba ka Sorkar Jylla ka la pynkhreh lada jia ba kane ka khlam ka saphriang hapoh ka Jylla.
Kat kum ka jingïathuh jong u, tang mynta ka Sngi Thohdieng, ki don lai ngut kiba la ïoh ïa kane ka jingpang bad arngut ki la ïoh pat ïa ka jingkoit hynrei kaba sngewtynnad ka long ba ym shym la don satia kiba poi shah sumar ha hospital.
U Ram Kumar ula pyntip ba ïa ki Covid ward ha ki hospital la donkam ban hap pynkhreh biang haba donkam ban ai jingsumar ïa ki nongpang.
U Ram Kumar u ong ba ka Sorkar Jylla kan sa shong bishar ïa ka jinglong jingman hashuwa ban pynmih ïa kano kano ka jingbthah ïa ki paidbah ba kin bud ïa ki kyndon jingbthah jong ka Covid-19.
Ula ong ruh ba ka Tnad ka koit ka khiah kan sa pynkhlaiñ biang ïa ka jingdon ki nongtrei da kaba thungkam biang ïa ki briew lyngba ka contract lada dawa ka jinglong jingman.
Jowai, Ïaïong 14: Ka Khasi Student Union (KSU) West Jaiñtia Hills District Unit, kala pynrem jur ïa ka sorkar MDA-2 halor ka jingieh lyngkrang ïa ka surok Jowai By-Pass, kaba don hajan Mihmyntdu ban mih sha Thalaskeiñ kaba la sniew sha ba palat kaba la buh jingeh bad jingma ïa ki paidbah nongleit nongwan lynba kane ka u surok bah.
Na ka liang ka seng mynta ka sngi haka jingïalam u General Secretary u samla Leningrad Tariang bad u Finance Secretary samla Phrangki Papang bad katto katne ki dkhot kila leit ban jurip ïa une u surok ban ïohi dala ki jong ki khmat.
Na ka liang kitei nongïalam ka seng kila ong ba kane ka jingjot jong kane ka surok, kala buh jingeh ïa kiba buh ki kali kiba dei ban ïaid lynba kane ka surok bad tang na ka daw jong ka jingsniew palat katei ka bye pass, ki kali kila hap ban ïaid noh lyngba ka surok na sor Jowai bad kane ka la wanrah ka jingdheng kali kaba jur shuh shuh ha sor Jowai.
Halor kane ka jingeh ki paidbah nongleit nongwan ka seng ka la kyntu jur ïa ka NHAI ne ka PWD ban maramot kloi noh ïa kane ka surok katba lah, kat bym pat jia kano kano ka jingjia ba sngewsih, sa kawei ruh kane ka By-pass ka dei u budlum jong ka roi ka par, ka kamai kajih bad kaba pynsuk ïa ki nongleit nongwan khamtam ha ka pang ka shitom.
Ka seng ka la ong ruh ba lada ka sorkar kam shimkhia ïa kane ka kam, ka seng kam banse ban shim da kiwei pat ki sien jam.
Shillong, ïaïong, 14: U Chief Secretary jong ka Sorkar Jylla u Bah Donald P.
Wahlang ha ka sngi Thohdieng u la pyntip ba ka Sorkar Jylla ka la thmu ban wad ïa ka jaka ba thymmai na ka bynta ban pynlong jaka theh ñiut ka ban kham jngai katto katne na nongbah Shillong.
Ha ka jingïakren bad ki lad pathai khubor u Bah Wahalnag u la ong ba ïa ka Marten la pyndonkam haduh mynta namarba ki don bun ki kam ba la leh kum ha kaba pynmih ïa ka sboh bad ka jinglum biang ïa ki marjot ban pyndonkam biang.
“Kata ka dei ka daw balei ngi dang lah ban pyndonkam ïa ka haduh mynta hynrei lym kumta ngam tharai shuh ba kan dang long ban pyndonkam kum ka jaka bret jaboh jabaiñ bad nalor kata ka dei ka jingthmu jong ka Sorkar kaba ngi hap ba wad jaka thymmai bad kane ka kam la ïaid shakhmat," u la ong.
Haba kylli kumno ka Sorkar kan weng ïa ki jingeh jong ki paidbah ki bym kloi ban ai jaka na ka bynta ban buh ïa ka jaka theh ñiut ha ka jylla, u Bah Wahlang, u la ong, “ka don ka daw ïa kaba la tip kum ka ‘NIMBY’ kata, “not in my backyard’.
Phi tip, ngi lah ban don ïa ka jaka bret ñiut “hynrei ym ha kyrpong iing" kaba la khot “NIMBY" bad ngi la tip shai ïa kata bad ngi hap ban ïakren pynsngewthuh bha ïa ki, ngi lah ban leit sha ka jaka kaba kham jngai na ka sor kata ka dei kaba kham kongsan hynrei ngin hap ban pyrshang bad ka kam ka dang ïaid shakhmat.
".
Shillong, Ïaïong, 14: Ka Bharatiya Janata Party Meghalaya State Unit ha ka sngi Palei ka la kyrpad ïa ki paidbah nongthep vote jong ka Sohiong Constituency ban pynjop ïa u kyrtong ba la ieng da ka party khnang ban pynthikna ba ki song pynroi kin tuid ha kane ka Constituency.
“Ngi kyrpad ïa ki paidbah jong ka Sohïong lada phi ai vote ïa ka BJP kin don bun ki jingmyntoi na ka bynta ki paidbah jong ka Sohiong ha kaba ïadei bad ki song pynroi," ong u State President ka BJP u Bah Ernest Mawrie ha ka jingïakren bad ki lad pathai khubor.
U la pynpaw ïa ka jingkyrmen ba u kyrtong uba la pynieng da ka party u Bah Seraph Eric Kharbuli un ïoh ïa ka jingjop na Sohïong ha kane ka kynti.
U Bah Mawrie shuh shuh u la ong ba ka UDP kan kham khlaiñ ha ka elekshon ka ban sa long ha Sohiong ha ka 10 tarik, Jymmang na ka daw ka vote sngewlem kan long kaba bakla namarba u Bah HDR Lyngdoh um dei satia u Sitting MLA ha ka por ba u la khladnoh.
“Haba u (Bah HDR Lyngdoh) la khladnoh u dang dei tang u kyrtong.
Ha,oid, ngi burom ïa u namarba u la long MLA la slem bha jong ka Sohiong bad ki paidbah ka Sohiong ruh ki tip bha ïa u synñiang u bynhei ba u la noh hynrei na ka liang jong ka party ngim don eiei ban kren pyrshah ïa kata bad ngam tharai ba ka vote sngewsynei kan treikam namarba um dei u Sitting MLA.
Haba u pynkhreh ïa ka elekshon, u dei tang u kyrtong bad kum u MLA barim ka la ïapher shikatdei eh," ula bynrap.
Ka UDP ka la pynieng bujli da u pyrsa jong u Bah HDR Lyngdoh u Bah Synsharlang Kupar Lyngdoh kum u kyrtong ha kane ka kynti.
Ha kajuh ka por, u Bah Mawrie u la ïathuh ba ka party kan ïakhun beit ha ki elekshon la ka long ha ka elekshon Lok Sabha lane ha kino kino ki elekshon.
“Ngin sa shong ïa ka jingïalang bad ki nongïalam ka party ha Delhi bad ngin sa shim ïa ka rai (halor ka elekshon jong ki Autonomous District Council bad ka Lok Sabha)," u la ong.
Shillong, Ïaïong 14: Ka Seng VPP kum ka jingïaleh ban nang pynkhlaiñ ïa ka Party, kan leit ban pynlong jingïalang ban pynrung kyrteng ha ki Konstituensi bapher bapher jong ka Ri Khasi Jaiñtia.
Ha shuwa ban pynrung dkhot kan don ka jingpynshai ïa ki nongrim jong ka Party.
Katkum ka kyrwoh ba la pyllait da u Dr.
Batskhem Myrboh, Nongaiktien jong ka Seng, la ong ba kane ka jingpynrung dkhot kan sdang ha ka 21 tarik mynta u bnai ha Amlarem, nangta 24 tarik ha Jongksha, 25 tarik ha Mawngap, 28 tarik ha Mawkyrwat, 1 tarik u bnai Jymmang ha Ummulong, 3 tarik ha Namdong, 5 tarik ha Saitsohpen, 6 tarik ha Umroi, 8 tarik ha Mawsynram, 13 tarik ha Shangpung, 15 tarik ha Kynshi, 20 tarik ha Nongpoh, 29 tarik ha Patharkhmah bad 6 tarik u bnai Jylliew ha Mawhati.
Baroh ki jingïalang kin sdang ha ka por 10 baje mynstep.
Na ka liang jong ka Seng ka khot ka wer ïa ki nongkyrshan jong ka Party bad kumjuh ruh ki paidbah kiba don ka jingthrang ban pynkhlaiñ ban trei na ka bynta ka Party ba kin ïapoi sha kane ki jingïalang katkum kitei ki jaka ba la kdew.
Shillong, Iaiong 14 : Ka Sorkar Jylla mynta  ka Sngi Thohdieng, ka la pynlong ïa ka jingïatai ba sani bad ki Heh Ophisar lem bad ki Khlieh Nongsynshar halor ka jingpynkhuid bad pynim pat ïa ki Wah ba kongsan jong ka Nongbah Shillong ba kynthup ïa ka Wah Umkhrah, Wah Umshypi bad Wah Umkhen.
ïa kane ka jingïalang la pynlong ha Yojana Bhavan bad la ïa shim bynta da u Myntri Rangbah ka Jylla Conrad K Sangma, u Symbud Myntri Rangbah Ma Sniawbhalang Dhar, Myntri Bah AL Hek, Chief Secretary Bah DP Wahlang, ki Heh Ophisar bad ki Nongkitkam Shnong nalor ki Nongmihkhmat ba ki seng bapher bapher.
Ha ka jingïalang, u Myntri Rangbah Conrad K Sangma ula ong ba ka thong jong ka jingïalang ka long ban ithuh ïa ki jingdonkam bad wanrah ïa ka jingpynkhreh ban trei ha ki sngi ban wan na ka bynta ban pynkhuid bad pynim pat ïa ki lai tylli ki wah ba kongsan ka Shillong.
Ula khot ïa ka jingïatreilang bad ki jingai jingmut jong ki Dorbar Shnong khnang ba kane ka jingthmu kan long kaba seisoh.
U Myntri Rangbah ula ong ruh ba ka long kaba donkam ban don ka jingpynbiang tarajur hapdeng ka mei mariang bad ka ïoh ka kot haba bynrap “Ka jingïalang ba ngi pynlong mynta ka dei shibynta na ki mat treikam jong ka Sorkar ban pynbiang tarajur ïa ka kamai kajih, ka ïoh ka kot bad ka mei mariang khnang ba yn lah ban ïada ïa ka mariang na ka bynta ka lawei haba trei ruh ïa ki kam ban kamai kajih.
U Conrad ula pynpaw ruh ba ka Sorkar ka la kut jingmut ban pynkhuid bad pynim pat ïa baroh ki wah kiba don hapoh ka Jylla.
Ula kren ruh halor ki katto katne ki prokam jong ka Sorkar ban tehlakam ïa ka jingkylla ka mariang ba kynthup ïa ka sewage and waste management, ban pynsangeh ïa ka jingpyndonkam plastic, ban pyndonkam ïa ki kali eletrik khnang ban pynduna ïa ka jingpynjaboh ïa ka lyer ba ring mynsiem, ban pynrben ïa ki khlaw lyngba ki jingïalap bad kiwei kiwei.
Ha ka jingbatai, u Chief Secretary Bah DP Wahlang ula pyntip ba ka Wah Umkhrah bad Wah Umshyrpi ki dei napdeng ki 45 tylli ki wah ba jaboh tam ha ka Ri kumba la lum thup da ka NGT.
Ula khot ïa ka jingïashim bynta shitrhem jong ki Shnong ki Thaw bad ki kynhun bapher bapher kum ka KHADC, Dorbar Shnong, ki seng bapher bapher.
Shillong, ïaïong, 14: Kumba la thung (appointed) Bishop ïa u Phadar Wilbert Marweiñ jong ka Nonbah Parish (Nongstoiñ) da u Pope Francis ha Rome ha ka 4 tarik u Rymphang 2023, ka jingpynkyntang Bishop ïa u kan long ha ka 16 tarik, Ïaiong, 2023 ha Cathedral Parish, Pyndengrei, naduh ka por 9.
30 baje mynstep.
Ïa ka jinglehniam pynkyntang Bishop yn sa pyndep da u Archbishop ka Jylla Niam Bah Shillong u Most Rev.
Victor Lyngdoh.
Ha kane ka riti lehniam leh kyntang ki don bun ki jnit ki jnat pynsleh pynkhuid pynkyntang bad pynkupbor ha ka kyrteng U Blei U Kpa, U Blei U Khun bad U Blei U Mynsiem Bakhuid bad yn ieng sakhi kyrpang da u Nongmihkhmat jong u Pope ha India, u Archbishop Leopoldo Girelli, ki Archbishop, ki Bishop jong kane ka thaiñ North East India, ki Lyngdoh, ki kynhun riewniam bad ki paid jong U Blei.
Ka jinglehniam kaba kum kane kan long kaba shongkun bha ka bym ju don khah khah laitnoh tad lada don jingpynkyntang Bishop biang hadien lehse ha ha Jowai Diocese, kaba shu sah khlem Bishop la kham slem.
Kum ban shu plie pyrda ïa kaba mynshuwa, ïa u Bishop Wilbert Marweiñ la kha ha ka shnong Rangblang Sohsyniang (kaba la pynmih bun ki Lyngdoh bad riewniam) ha ka 17 tarik, Rymphang 1970.
U kpa u dei u Oswald Thyrniang bad ka Kmie ka Priska Marweiñ (baroh ar ki la leit noh sha la u Trai), u dei u khun bahynriew na ki phra ngut shipara.
U hymmen nyngkong u dei u Terencius (RIP) bud sa u Clarencius (RIP) , u Primus, u Delphinus, u Desiderius, u Basil (RIP) bad ka para khatduh ka hep Stella Marweiñ.
Ha iing kmie-kpa jong u Bishop don mynta sa ka para khatduh, u kynum jong u, u Maximum Sangriang bad ki 6 ngut ki khun rit jong ki (ki Pyrsa jong u Bishop).
Ha Rangblang Sohsyniang u Bishop u dang don ki meinah bad ki kur bad bun bha ki kha ki man.
Bun ruh ki kur jong u ki la mih na Rangblang bad ki la saphriang kylleng ki jaka.
U Bishop Wilbert u la leit skul step ha shnong ha St.
Mary’s Secondary School ryngkat bad ka ap masi mynsngi kumba lai snem ei ei.
Ynda u la pyndep ïa ka klas VII ha shnong u la leit skul kum u Aspiran ha St.
Paul’s Minor seminary Lait Mer Upper Shillong ban pyndep ïa ki klas pule kiba dang sah ryngkat ki jingshah saiñdur shuwa ban long u riewniam Brodar.
U la pule ïa ka philosophy ha Christ King College, Laitumkhrah bad ïa ka Theology ha Oriens Theological College, Mawlai.
La pynkyntang Phadar ïa u ha ka 27 tarik, ïaïong, 2003 ha Parish Rangblang da u Archbishop Dominic Jala.
U la shakri kum u Symbud Parish Priest ha Ummulong Parish lai snem.
Hadien kata kum u nongpeit ïa ki jingdonkam ka iing (Procurator) jong ka Oriens Theological College, Mawlai jin lai snem.
U la leit pule kham bniah shuh shuh ïa ka kam ban long u Nongsharai ha ka kam jong u Trai bad ïa ki paid jong U Blei (Missiology) ha Rome jin saw snem kynthih (2007-2010).
U la long u Assistant Parish Priest ha Parish Santa Maria Consenza, Italy, haduh san snem tam bad ha ka snem 2015 u la hap ban wanphai noh sha la ka Diocese lajong ban wan shimti kum u Parish Priest jong ka Nonbah Parish haduh ki sngi ba un da shah thung kum u Bishop jong ka Nongstoiñ Diocese.
Shipor u la long u Vicar General jong kane ka Diocese Nongstoiñ ruh.
Ka Nongstoiñ Diocese ka kynthup ïa ka Geographical Area kaba heh kumba 3800 Sq.
km kynthup ïa ka Eastern West Khasi Hills District, South West Khasi Hills District bad ka West Khasi Hills District ha kaba don kumba 5.
85 lak ngut ki briew.
Tang ki riewngeit Katholik ki don kumba 2 lak ngut duna.
Kine ki don ha ki 22 tylli ki Parish, kata, ha Mairang, ha Nongkhlaw, ha Kynshi, ha Nongkasen, ha Mawthong, Mawkyrwat, Munai, Nonghyllam, Mawpat, Rangblang, Nonbah, Mawkhlam, Maweit, Cathedral Pyndengrei, Rambrai, Umwahlang, Riangdo, Nongjri, Umdang, Shallang bad Riangdim.
Naduh u snem 1950, kham bun na kine ki Parish ki hap ha ka jingpynïaid na Marbisu ba la khlieh da u Mishoneri na ka dewlynnong Malta ïa uba la tip kyrteng kum u Phadar Carmelo Attard, SDB.
Broh kitei ki jaka, bun na ki kim pat don Katholik, ki hab ha ka jingkhmih na Lumtyngkong Parish Laitumkhrah hapoh ka jingkhmih ki Mishoneri German na ka sengniam Salvatorian bud sa ki Mishoneri na ka sengniam Salesian na Italy.
Uwei na kine ki Mishoneri uba tur tyngeh ïa ka raimaw raidieng jong ka Ri Khasi, khamtam ha West Khasi Hills u dei u Fr.
Constantine Vendrame, SDB ïa uba la khot u Apostol jong ki Khasi-Jaiñtia.
Ïa ka Nongstoiñ Diocese la seng ha ka 28 tarik, Kyllalyngkot, 2006 bad u Bishop uba nyngkong u la long u Victor Lyngdoh, uba long mynta u Archbishop jong ka Shillong Archdiocese.
Mynta ka Balang ka dang ap khmih lynti dikdik na ka Holy See na Rome ban thung noh sa ka u Bishop jong ka Ri Jaintia-Ri Pnar.
Shillong, Ïaïong 14: Ka Hynniewtrep National Youth Movement (HNYM) ha ka sngi Thohdien ka la ther tyngeh ïa ka Achik Conscious Holistic Integrated Krima (ACHIK) halor ka jingdawa jong ka ba u snem 1972 un dei u snem ot kyrteng ne cut off year ha ka jingpyntreikam ïa ka Roster System.
Haba kren sha ki lad pathai khubor u President ka HNYM u Bah Louis Dohtdong u la kynnoh ba ki jaidbynriew Garo ki la kwah rhah shaba palat ban dawa ban pyntreikam ïa ka Roster System naduh u snem 1972.
“Ngi ïohi ïa ka jingdawa ka ACHIK ba u snem ot kyrteng na bynta ka jingpyntreikam ïa ka Roster ka dei naduh u snem 1972 bad ki la byrngem ruh ba lada ka sorkar ka pyntreikam ïa ka roster jong ka Reservation policy ym naduh u snem 1972 na ka liang jong ki kin leit ujor sha supreme Court hana ba ki shah knieh ïa ka hok jong ki paid Garo," u la ong.
“Nga shu kwah ban pynkynmaw ïa ki paid Garo ba ki lei ki la dei kiba ïoh palat ban ïa kaba ngi ïoh na ka Reservation Policy namar kat kum ka para 3.
4 jong ka Reservation Policy la ai kyrpang tang ïa ki Garo ïa ka lad ha kaba ïadei bad ka rukom rah ïa ki post ba la bhah na ka bynta jong ki haduh lai snem lada kim lah pyndap na ka daw ba ym don briew kiba apply bad ka jingai lad ba kat kino kino kiba dei ki jaidbynriew Garo wat la kim dei na ka jylla Meghalaya, ka jingkwah jong ki ban pyntreikam ïa ka roster naduh u snem 1972 ka pyni ïa ka jingkwah rhah jubor jong ki Garo," u la bynrap.
U la ong ba katei ka jingailad ban rah ïa post kiba ym lah ban pyndap haduh lai snem kat kum ka reservation Policy ka dei beit thik tang ïa ki Garo katba ïa ki Khasi pat kam don satïa kaba kum kata ka bhah kyrpang.
“Nalor ba la ailad ba kin rah haduh lai snem ïa ki post ba kim lah ban pyndap la ailad kyrpang ruh tang ïa ki Garo ba lada ym don Garo na ka jylla ki Garo kiba dei na kawei pat ka jylla ki lah ban ïoh kam na katei ka bhah jong ki bad kane ruh kam don na ka bynta ki Khasi," u la ong.
“Kat kum ka Para 3.
5 pat la kdew ba lada dei ba ym don Garo ba lah ban pyndap la shah ruh ïa kino kino ki bym dei ki Garo kiba pnah ha ka ktien ka thylliej bad kiba tip ïa ki rukom im jong ki Garo ban pyndap ïa ka post na ka bynta ki Garo," u la bynrap.
“Haba kumtei hato phi ïohi ba ka don shisha kata ka jingshah leh beiñ ki Garo kumba kam ka ACHIK ne dei ma ngi ne," la buh jingkylli u Bah Louis.
U la ong ba na ka liang ka HNYM ka dawa ba ka sorkar ka dei ban shim ïa ka rai ha kaba ïadei bad ka snem ot kyrteng kat kum ka jingsngewthuh jong ka ba ka dei kaba byhatam.
“Hynrei lada ka sorkar ka shim ba u snem uba bha tam u dei beit naduh u 1972 ngi na ka liang ka seng ngim banse ban mih sha madan ban ïakhih katba dawa ka kam lada dei wat ban ïa umsnam ruh na bynta ban pynïoh ïa ka hok ki samla ka jaidbynriew," u la ong.
Haba ïadei bad ka jingbyrngem ka ACHIK ban leit sha Suprme Court (SC) lada ym pyntreikam ïa ka Roster naduh u 1972 u Bah Louis u la ong ba kane ka jingleh ki paid Gao ka pyni ïa ka jingsngew khun khatduh ban leh katba ki mon ha ka jylla.
“Ka SC ka dei jong u paidbah bad lada ki kwah leit sha SC ngi ruh ngin lem lada ki kwah," u la ong.
U la ong ba ka jingduna kaba la ïohi ha ka Reservation Policy, “Ka daw hi ka dei namar ngi la ïoh Myntri rangbah uba nyngkong eh kata u Capt WA Sangma da u Garo bad u la pynwandur khnang ïa ka Reservation Policy kumba ngi ïohi mynta ruh ka dei na ka bynta ka jingmyntoi ki para jaidbynriew garo jong u,’ ong u Bah Louis.
“Ki Garo lei ki dei ki jaidbynriew kba shu bamsuk beit lada phin peit ha ka jimngdawa jylla ruh u Garo u ïakhih tang ynda u la ïohi ba ka kam ka la jan seisoh katba ha ka jingshisha dei ki Khasi kiba la ïakhih tyngeh naduh kaba snang hynrei ynda la seisoh ka kam ïoh bamjem u Garo bad mynta ki kwah bam jem sa ïa ka Reservation Policy bad kane ka pyni ïa ka jingrhah bad ka jinglalot ban klun tang sha lade," u la kynthoh.
Haba kren halo ka jingkynthoh jong ka ACHIK ïa ka VPP bad ïa u nongïalam jong ka halor ki nongrim kaba ka VPP ka la shim ha kaba ïadei bad ka Reservation Policy bad ka Roster System na ka liang ka HNYM ka la pynpaw ïa ka jingkyrshan kaba pura kaba ka ai sha ka VPP.
“Ngi ïoh ba ki kynnoh ïa u Bah Ardent bad ïa ka VPP ba ki kwah ban wanrah jingsnewpgher jaidbynriew hynrei nga kwah ban pynkynmaw ba kam dei kumba ki kynnoh hynrei ka dei ba ka VPP ka ïohi ïa ka jingnoh shiliang ka Reservation Policy bad na ka liang ka seng ka ai jingkyrshan pura ïa kane bad ym dei ban sngewthuh bakla ba ngi kyrshan ïa ka VPP na kino kino ki daw hynrei ka dei beit namar ka ienh ha ka nongrim ba ka jaidbynriew ka donkam bad lada kiwei ki party ki shim ïa kajuh ka sienjam ngin kyrshan pura ïa ki ruh," u la ong.
“Kumba ka VPP ka dawa dorbar kyrpang ngi ruh ngi kyrshan ïa kane bad ka long kaba shongnia bad kaba dei hok ban ailad ïa ka jingïatai ïa ki MLA halor kane ka mat," u la bynrap.
Shillong, Ïaïong, 14: Ka Hynñiewtrep Youth Council (HYC) ha ka sngi Palei ka la pynrem jur ïa ka jingshah pyndik ki arngut ki nongtrei balang jong ka Balang Presbyterian ba kynthup ïa u Rev RG Laloo bad u Tbn T Nongkhlaw ha ka leit jngoh ïa ka lyngkha trei jong ki ha Bihar ha ki shi kynhun ki briew kiba ym lah ban ithuh durkhmat ïa kaba la jia ha ka sngi Ba-ar.
Haba kren sha ki lad pathai khubor u President ka HYC u Bah Robertjune u la ong ba ka jingshah pyndik kine ki arngut ki nongtrei balang ka la long ka jingpynkheiñ ïa ka hok kaba ka Riti synshar ka ai ïa baroh ki nongshong shnong ka ri.
“Kat kum ka Article 25 jong ka riti Synshar ka ri la ai laitluid ïa baroh ki nonshong shnong ban ngeit ne mane blei, ban pynphriang ïa ki jingngeit niam jong ngi hynrei kane ka jingleh ki katto katne ha Bihar ka la pynkheiñ ïa ka hok jong ki arngut ki shakri u Blei," ong u Bah Robert.
“Na kata ka daw ka sorkar jylla bad kumjuh ka sorkar pdeng ka dei ban leh da kaba tyngeh halor kito kiba knieh ïa ka hok ki arngut ki nongtrei balang ha ka jingleit jngoh jong ki ïa ka lyngkha trei jong ki ha Bihar," u la bynrap.
Shillong, Iaiong 14: U Symbud Myntri Rangbah ka jylla u Bah Prestone Tynsong, ula ong ba ka jylla ka dang don hapdeng ka jingduna ha ka jingdon ki pulit bad ka dang donkam sa kumba 3500-4000 ngut ki pulit ha ki kyrdan bapher bapher.
U Bah Prestone Tynsong ula kren ïa kane mynta ka sngi, hadien ba la wai ka jingïalang bad ki heh pulit ka jylla kaba la tip kum ka SP/CO Conference kaba la long ha Police Headquarter, Shillong.
Haba ïakren bad ki lad pathai khubor hadien bala wai ka jingïalang, u Bah Prestone ula ong, ka jingïalang kala ïatai sani ïa ki jingeh bad ki jingdonkam jong ki pulit ha ka jylla bad kawei na ki jingeh ka dei ka jingduna ha ka jingdon jong ki pulit ha ka ban ai jingshakri ïa ki paidbah khamtam ha ka ban pynneh pynsah ïïa ka shongsuk shongshngaiñ.
“ Mynta ngi dang pynïaid shakhmat ïa ka jingpynrung kam ïa ki pulit ha ki kyrdan bapher bapher kiba don kumba 1000 tylli tam ki post ba lait.
Ka Personal Interview ka dang ïaid shakhamat bad hapoh ka ar lane lai taiew yn sa thung ïa kine bad hadien kata yn sa khot interview rungkam biang namar ngi kwah ban pyndep ïa kane ka jingthung kam mynta hi u snem" ong u bah Prestone.
“Kawei na ki jingeh kaba ka tnad pulit ka mad ka dei namar ka jingduna ha ka jingdon jong ki pulit bad ka donkam haduh 3500 haduh 4000 ngut ki pulit.
Ka jingïalang kala shim ia ka rai ban ïaleh ha ka ban pynsted ïa ka jingthep kam ha ka tnad pulit ha ki kyrdan ki bapher bapher khnang ba kin lah ban ai ka jingshakri bad ban pynneh ïa ka shongsuk shongsaiñ" ong u Bah Prestone.
Ula ong, ba ka jingïalang kala ïatai ruh halor kiba bun ki jingdonkam ban pynkhlaiñ ïa ka rukom treikam jong ki pulit naduh ka rukom pyntreikam ïaka Forensic Science Lab ïa kaba donkam ban buh shuh shuh ïa ki tiar ki tar bad ïa ki briew ki ban pynïaid bad khmih ïa katei ka Lab.
Nalor kane ula kdew ruh ïa ka jingdonkam ban shna ïa ki Police Outpost, Police Sattion, ki jaka sah jong ki heh pulit bad kiwei kiwei bad ki la ïatai sani ïa ka jingdonkam ban pynkhlaiñ ruh ïa ka tnad Cyber Cell, ka jingpynbiang ïa ki kali, ka jingpynbiang ïa ka jingdonkam jong ki pulit bad kiwei kiwei.
“Ngin ym lah ban shimkhia mardor ïa kine ki jingeh baroh shi syn leh hynrei kum u Myntri Kam Pohïing ngan ïaleh katba lah da kaba ïaid da ka wat ne ‘Phase’ ban pynbiang ïa kitei ki jingdonkam da kaba pynïoh kham bun ïaka bhah tyngka naka bynta ka tnad pulit" ong u Myntri Kam Pohïing.
Ha katei ka jingïalang kaba la pynïaid hi da u Bah Prestone Tynsong la ïadonlang u Director General of Police u Dr LR Bishnoi, ki heh pulit ka jylla naduh ki Superintendent of Police bad ki Commandant.
U Bah Prestone ula sam ruh ïa ki syrnod sha ki heh pulit na ki District bapher jong ka jylla halor ka jingtrei shitom ka jongki ban tehlakam ïa ka jingkhaïi be-aiñ ïa u drok ha ka jylla.
Shillong, ïaïong, 14: U Director General of Police (DGP) u Dr LR Bishnoi ha ka sngi Thohdieng u la ong ka tnat Pulit ka la lah ban tehlakam ïa ka shongsuk shongsaiñ ha ka jylla’“Ngi la lah ban tehlakam bad ngi la ioh ïa ka jingïatreilang kaba pura na ki paidbah," ong u Dr.
Bishnoi haba ïakren bad ki lad pathai khubor hadien ba la wai ka jingïalang ha Police Headquarters.
U la ong, ha ki district, bun na ki kam runar ruser kim dei kiba don bynta ban pynthud ïa ka shongsuk shongsaiñ.
‘Kaba kham sngewtynnat, ki kam lehnoh ki la hiar arsut bad kat ki kynhun kieng atiar kiba don, ki la don mynta ha ka lynti ka jingïakren ïasuk bad ki ksiang jong ka Sorkar Pdeng," ong u Dr.
Bishnoi bad bynrap, ‘kam da don than ka jingeh ïa mynta hynrei hadien habud kin sa lah ban mih ki jingeh bad na ka bynta kane ngi la pynkhlaiñ ban tehlakam ïa ka tnat kaba peit ïa ka shongsuk shongsaiñ khnang ba kin dup lah ban tem mardor.
"Haba kylli ha kaba ïadei bad ka jingbym hun jong ka Iingbishar Meghalaya High Court ïa ka jingtreikam jong ki Pulit ka jylla khamtam ha kaba ïadei bad ka jingkhaïi dewïong be-aiñ, u Dr.
Bishnoi u la ong, “ngi la leh katkum ka jingbthah jong ka Iingbishar High Court bad ha kino kino ki jingduna kiba la kdew ngi la pyrshang ban pynbeit ïa ki jingbakla hynrei ka bor jong ki Puit kam pat kotbor ban peitngor manla ka jaka jong ka jylla bad kumba phi tip ki don ki surok khlaw kiba lah ban don ki jingkhaïi tuh ïa u dewïong.
Ïa kane ka bynta ngi la pyrshang ban tehlakam da kaba phah ïaid pahara.
"“La kumno kumno ngi la lah ban tehlakam bad kano kano ka hukum kaba wan na ka Iingbishar lane na ka Sorkar sha ka tnat Pulit ngin sa pyrshang ban bud pyrkhing ïa ki," u la bynrap.
Shillong, ïaïong, 14: Lai phew ar tylli ki jaka kiba la ithuh ha shilynter jong ka Wah Umkhrah bad ka Wah Umshyrpi ban shna ïa ki Sewage Treatment Plant (STP) bad nalor kata la mana ruh ban shaiñ kuna lada lap ïa kino kino kiba pyntuid ïa ki jaboh jabaiñ ha ki wah.
La aipor haduh saw phew san sngi sha ki tnat badei peit ban leh eiei pyrshah ïa ka jingtih marpohkhyndew ha ki sawdong sawkun jong ka Wah Umkhen, kaba long ka tyllong sam umbam umdih ïa ka New Shillong Township.
Ïa kane ka pyntip da u Chief Secretary jong ka Sorkar Jylla u Bah Donald P.
Wahlang hadien ba la wai ka jingïalang ban ïathir ïatai ha kaba bad ka jingpynim bad ban pynneh pynsah ïa ki lai tylli ki wah kiba kongsan ka nongbah Shillong ha kaba la sakhi lang da u Myntri Rangbah ka Jylla u Conrad Kongkal Sangma bad u Symbud Myntri Rangbah uba peit ïa ka tnat Pynroi Sor u Bah Sniawbhalang Dhar.
Ha kane ka jingïalang la ïashim bynta lang da ki kynhun bapher bapher ba kynthup ïa ki khlieh nongsynshar bad ki nongkitkam shnong bapher bapher, ha kaba la pynshai ruh ïa ki hukum kiba la pynmih da ka National Green Tribunal (NGT) ha kaba ïadei bad ka jingpynkhuid bad ka jingpynim biang ïa ki wah.
“Ka thong kaba hakhmat eh ka long ban don ka jingkitklieh lang na baroh bad ban ïatreilang da kawei ka thong bad kata ka long ban pynkhuid ïa ka Wah Umkhrah, ka Wah Umshyrpi bad ïa ka Wah Umkhen ki ban sa long hadien habud ki tyllong sam umbam umdih ïa ka New Shillong," ong u Bah Wahlang ha ka jingïakren bad ki lad pathai khubor.
Haba kylli, kiei ki lad ki lynti ba la shim ban ïada na ka jingpyntuid ïa ka um jaboh bad ïa ki jaboh jabaiñ sha kine ki wah, u Bah Wahlang u la ong, ha ka jingai jingkren ha ka jingïalang, u la pyni ïa ki dur jong ka Wah Umkhrah ba la shon na ka Drone naduh kaba sdang jong ka tyllong um ter ter haduh ka shnong Mawlai bad kumjuh ruh ïa ka Wah Umshyrpi naduh ba sdang ka tyllong haduh ka jingkieng Umshyrpi bad ‘ha shilynter jong kine ki wah ngi la lap ïa ki sakhi sabut ba la pyntuid beit beit ïa ki jaboh jaboh sha kine ki wah.
" U la ong, ha ka jingïalang kaba nyngkong halor kane ka kam kaba la long ha ka 6 tarik mynta u bani, la shim ïa ka rai ba la donkam ban ïasyllok bad kiwei kiwei ki kynhun bad ban pan lang ïa ka jingïatreilang khnang ban weng ïa kane ka jingeh.
“Naduh shitaiew mynshwa ngi la sdang ban shaiñ kuna.
Ha ka jingshisha kino kino kiba pyntuid beit beit ïa ki jaboh jabaiñ sha ki wah bad kin kino kino kiba don ïa ki septic tank kiba la pei bad lada kim phah ban maramot hapoh 10 sngi ka jingshaiñ kuna kan long T.
500 shi sngi ym tang shi sien hynrei ka jingshaiñ kuna kaba T.
500 kan long manla ka sngi tad haduh ka sngi ba la maramot ïa ka septic tank lane lada ki la pynthikna ba ka jingpyntuid jaboh kan ym tuid sha ki wah," la ïathuh u Bah Wahlang.
U la ïathuh ba ha ka jingïalang u la pyntip ruh sha ki Rangbah Shnong bad sha ki kynhun kiba peit ïa ka mariang halor ki kam kiba dang dei ban leh nangne shakhmat bad ban kyndit bynriew noh da kaba ïatreilang kum kawei ka kynhun.
Shuh shuh u Chief Secretary u la ïathuh ba ka hukum jong ka NGT ka la bthah ba ïa ka um jaboh ym dei ban pyntuid beit beit sha ki Wah.
“(Ha kaba ïadei bad kane), haduh 32 tylli ki jaka ba la ithuh, 20 tylli ha shilynter ka Wah Umkhrah bad 12 tylli ha shilynter ka Wah Umshyrpi, ïa kiba ngin hap ban shna ïa ka Sewage Treatment Plant bad san tylli ki dei kiba dang shna bad kiba sah ngi hap ban peit sa ïa ka jaka.
Ha ki bynta ba hap ha ki jaka sorkar ngin sa buh ïa ki SPT bad lada ym don, ngin sa pan ïa ka jingïatreilang bad ki Dorbar Shnong ba kin ai jaka ban shna ïa ki STP katkum ba la bthah da ka NGT," u la ong.
Katba ha kaba ïadei bad ka Wah Umkhen u Bah Wahlang u la ong, “ha Wah Umkhen ngi ïakynduh jingeh ha ka tyllong bad ngin sa leh eiei namarba ka jingtih marpohkhyndew ka dang ïaid ha kane ka jaka.
Ngi ladep ai por haduh 45 sngi ban wad ïa ki lad ki lynti ban pynbeit ïa kine ki jingeh ha kaba ïadei bad ka wah Umkhen.
"“Ha kaba ïadei bad ka Wah Umkhrah bad Umshyrpi ka dei ka kam kaba jwat bad kaba shimpor haduh katta katta.
Baroh ki dorbar shnong ki ladep sakhi ïa kaei kaba la jia bad ngi la aiti ruh ïa ki video ba ladep ring dur bad ngi la ai ruh ïa ki dur ba la pyntuid jaboh sha wah bad ïa ki jakhlia jakhlaid ba la theh beit beit sha ki wah," u la ong.
Haba kylli hato ka don neem ka jingbuh por haduh lano yn pynkhuid ïa kine ki wah, u Chief Secretary u la ong, “kan shimpor, ngim shym la buh por hynrei ngin sa thaw ïa ka Core Group kumba la ai jingmut da u Myntri Rangbah ban buddien ïa kaei kaba ladep shim rai mynta ka sngi khnang ba kan ym kut noh tang ha ka jingïakren hynrei ka kam ruh ka dei ban ïaid shakhmat kumba ngi ladep ïakren.
"Halor ka kamram jong ka District Council, u Bah Wahlang, u la ong, “ha kaba ïadei bad ka jingpyntuid ïa ki jaboh jabaiñ, ha ka jingshisha mynta ka sngi, ngi la ïakren tang ïa kawei ka hukum ba kongsan tam jong ka District Council kaba pynkupbor ïa ki Rangbah Shnong ban shaiñ kuna ïa ki nongshong shnong kiba sah shabar ka Municipal bad da kane ka jingpynkupbor ïa ki Rangbah Shnong yn sa lah ban pyntreikam ïa ki kyndon aiñ bad nga kyrmen ba ki Rangbah Shnong kin pyndonkam ïa ka iktiar ba la pynkup ha ki katkum ka aiñ.
"U Chief Secretary u la pyntip ba T.
110 klur ladep mang pisa ban ïada kumba la bthah da ka NGT ha kaba ïadei bad ka jingpynkhuid ïa ki Wah ha nongbah Shillong.
“Bun ki kam kiba la leh hapoh ki jaka kiba hap hapoh ka Municipal na ka bynta ka Shillong Municipal Board, ka pisa ka ban wan na ka AMRUT 2.
0 bad kumjuh ruh na ka Swachh Bharat Management (SBM Urban) bad na ka 15th Finance Commission.
Kam don kano kano ka pisa kaba la mang hynrei ïa ka pisa yn sa ioh namarba ka T.
110 klur ka dei kaba la dep bhah da ka jingbthah jong ka NGT ha kaba ïadei bad ki kam pynkhuid ïa ki bynta bapher bapher jong ka nongbah Shillong," u la bynrap.
Mawkyrwat, Nohprah 11: Ka All Meghalaya Tri-namool Congress (AMTC) jong ka Maw-kyrwat Block Riwar Zone mynta ka sngi ka la pynkut noh ïa ka lympung ïalehkai volleyball ba la tip kum ka 1st Rowell Lyngdoh Memorial Volleyball Tour-nament 2022 ha kaba ka Mawsaiñ Sports Club ka la long ka nongjop ha madan jong ka shnong Tynnai, South West Khasi Hills District.
Haba phai ha ka jingïalehkai ka Mawsaiñ Sports Club ka la jop da 3 – 0 set pyrshah ïa ka Mawbidong Sports Club kata ka haba kheiñ ha ka jingïoh ka long ka Mawsaiñ Sports Club ha ka 1st set ka ïoh 25, ha ka 2nd set ka ïoh 25, bad ha ka 3rd set ka ïoh 25 katba ka Mawbidong Sports Club ha ka 1st set ka ïoh 20, ha ka 2nd set ka ïoh 20, bad ha ka 3rd set ka ïoh 15.
La sam ruh ïa ki khusnam ryngkat ka song pisa kaba T.
20 hajar sha ka Mawsaiñ Sports Club kum ka nongjop bad kumjuh sha ka Mawbidong Sports Club kaba la shah rem noh kabl a ioh khur ia ka song pisa T.
10 hajar bad ka khusnam kyrpang sha u Wadbor Mylliem uba la ïoh ïa ka nam nongthap bol ba tbit ne best smash jong ka Mawsaiñ Sports Club.
Ha kane ka sngi la donlang u Sounder Strong Cajee, u kyrtong ka TMC Mawkyrwat Constituency, u samla Benjohnson Lyngdoh, President jong ka Mawkyrwat Constituency Socio Economical & Political Awareness Com-mittee (MCSEPAC) Youth Wings, u bah Donbor Nongsiej, Vice President TMC Mawkyrwat Black bad kiwei kiwei.
Nongstoiñ, Nohprah, 11: Ki paidriewngeit jong ka Balang Katholik Jyllaniam Nongstoiñ, ha ka sngi u Blei ki la ïa shim bynta ha ka proseshon Ïukharis ba la pynlong ha Divine Savior Parish, Nonbah, New Nongstoiñ, ha kaba ki riewngeit na ki parish bapher bapher kiba na South West Khasi, Eastern West Khasi, West Khasi Hills District bad na kiwei kiwei ki District ki la wan ban ïashim bynta shitrhem lang ha katei ka sngi.
La sdang ïa kane ka sngi da ka Mass Bakhuid ïa kaba la pynlong ha phyllaw ka ïingmane bah jong ka “Shrine" jong ka Dohnud Bakhuid tam U Jisu" Nonbah Parish ba la tyrwa ïa ka jingkñia da u Rev.
Fr.
Anselm Nonglang ha ka jingïadonlang ryngkat kiwei kiwei ki lyngdoh sohblei, kiba kynthup ïa u Fr.
Wilbert Marweiñ Parish Priest ka Nonbah Parish bad kiwei kiwei.
Haba pynphriang ïa ka ktien U Blei, u Rev Fr.
Anselm Nonglang, u la ong “ka kamram jong ki nongsharai ka dei ban leit wad ïa kiba la jot ka jingim, kiba la shah kyntait ha ka imlang sahlang, kiba shitom ba pang bad kiba donkam shisha ïa ka jingïarap".
Hadien ka Mass Bakhuid la sdang ïa ka jingïaid proseshon Ïukharis ka phyllaw Ïingmane ter ter sha ïew bad phai biang pat sha Ïingmane bad la pynkut ruh da ka jingmane Sakrament.
Ha kane ka sngi u Rev.
Fr.
Anselm Nonglang, u Diocesan Administrator jong ka Jylla niam Nongstoiñ kum u kongsan, u ba la ïoh ruh ban pyllait paidbah ïa ka kot kaba kyrteng ka “Umpohliew Jingïaroh ", kaba la thoh da ka kynhun ki nongduwai Nongstoiñ Diocese Charismatic Group.
Nongstoiñ, Nohprah, 11: ‘Ka kynhun ïarap ïa kiba donkam eh’ hapoh ka jingïalam u Bah Lumlang Kharsyiemlieh bad Bah S Marbaniang ha ka sngi saitjaiñ, ka la hiar sha ki thaiñ Lai Lyngdoh ban ïarap sngewbha da ki jaiñ kup thiah shuwa ka Khrismas.
Ka jingthmu jong kane ka kynhun ka long katkum ka phang pdeng kaba ong, ‘To Hikai ïa ka ban leh bha’ kaba la pynshong Nongrim na ka Kitap Isaïah 1:17.
Ha katei ka sngi ka prokram sam jaiñ kup thiah ba nyngkong la leh ha Jaidoh Youth Centre ha ka por 1 baje noh phai sngi, ha kaba la ïoh ban sam na ka bynta 58 ngut, kata na ka shnong Jaidoh, Mawthung-kper bad Nongrim Mawkhar.
La pynïaid ïa ka jingïalang ba lyngkot da u Bah D.
Nongkseh Secretary Shnong Jaidoh, la pynlong jingduwai bad la ïoh jingkren na u Sordar Shnong Jaidoh Bah T.
Nongkseh bad Bah K.
Nongdkhar Maw-thungkper kiba la sngew-nguh ïa ka kynhun kaba phai khmat lem ïa ki duk ki Rangli ha thaiñ.
Hadien kane la pynlong jingïalang ha dorbar hall Mynni mawbri ha ka por 2:30 nohphai sngi bad la ïoh ban sam na ka bynta 30 ngut na ka shnong Mynnimawbri, Mawsnarieh bad Mawshongkhyndew.
La ïoh ban pynïaid ïa ka jingïalang da u Bah K.
Shangoi Sordar Shnong Mynnimawbri ryngkat ki jingduwai, nangta la ïoh jingkren na u Bah K.
Sohshang Secretary Shnong Mawshong khyndew u ba la sngew-kmen eh ban don ki kynhun sngewlem ïa ki shnong ba duk ba jynjar.
La ïoh ka jingkren ruh na u Bah S.
Marbaniang u Nongïalam ka kynhun u ba la ong, “Watla ngi dei na ki ba wan na ki longïing ba duk ngi kwah ban ïarap lem ïa phi ruh.
Ngi ngeit ba u Blei un ïarap ïa ngi, ngi kwah ïarap ïa phi shuwa ka Khrismas".
U Bah Lumlang Kharsyiemlieh u nongïalam ka kynhun u la pynkynmaw da kaba ong, “Ngi dei ki khristan kumta ngi pynshong nongrim kumba ong ka Bible ba ka jingngeit khlem ka jingleh kam don dor ei ei ruh.
Ngi pyrshang, ka jingsngewlem khlem da ïarap ïa kiba jynjar kam ïarap ei ei.
Ka kynhun ka ngeit kumba u Jisu u wan da jingsngewrit ha ka Khrismas, ngi ruh kum ka kynhun ngi wan bad phi namar ngi ïa wan na ki longïing kiba jynjar ba duk.
"Ha katei ka sngi la donlang ki nongïalam Shnong bapher bapher, ki samla Rangbah ka thaiñ bad ki paitbah kiba la wan sakhi lang.
Khliehriat, Nohprah 11 : U Waheh Shnong jong ka shnong Umlynsha, u bah Namphrangmi Talang, u ai ka jingkhublei kitbok kitrwiang ïa ka Village Organisation (VO) jng ka shnong Umlynsha ba la tip kum ka Joinlang VO, ha ka jingrakhe dap shi snem ka VO kaba la rakhe myn ha ka 6 tarik mynta u bnai bad ong ba hapoh kane ka VO ki don haduh kumba san tylli ki Self Help Group (SHGs) bad kane ka pynshlur shikatdei eh ïa ki kynthei kiba dei ki samla bad ki long kmie kiba don hapoh shnong ban sdang ban trei ïa ki kam ki jam.
Utei u Waheh Shnong, u la ïathuh ruh ba ka la long ruh ka jingmyntoi bad ïarap shibun eh namar ki longkmie bad ki samla kynthei ki ioh ïa ki jingïarap bad jingkyrshan na ka National Rural Livelihood Mission (NRLM) kaba dei kawei na ki shnat kaba ju pyntrei kam bad pyn tyllun ïa ki project ba la pyllait da ka sorkar pdeng lyngba ka Ministry Of Rural Development (MRD) kaba don ruh ka jingthmu ban ratdiengkhong ïa ka jingduk jingkyrduh ha ka ri bad ki project ba pyntreikam ki long ruh ban kyntiew ïa ka ïoh ka kot jong ki paidbah khamtam kito kiba don jingthmu ban seng la ki kam la jong, kito kiba don sap ban warah jingmyntoi ïa ki ha ka kamai kajih.
Na ka liang u Wahehshnong u la kular ba un ïai don ryngkat labg beit bad ka VO ha baroh ki por kumba u la ïa don lang naduh nyngkong ka sngi, u la ai mynsiem bad pynshlur ruh ïa ki dkhot SHG ba kin nang ïai kiew shaphrang ha ki kam ki jingtrei jong ki.
Ka kong Kotlang Ryngkhlem, kaba la ïa don ryngkat lang ha kane ka sngi, ka la pynpaw ka jingsngew kmen halor ka jingdap shi snem kane ka VO, ka la ai mynsiem bad pynshlur ïa ki dkhot ba kin nang kiew shaphrang ha ki kam ki jam ba ki trei , ka la pynshlur ïa ki kynthei ba kin sdang ban seng ïa ki kam ki jam ban seng kam la jong.
Kum ka dak ka jingsngew kmen ka kong K.
Ryngkhlem ka la ot ïa u cake kum ka jingrakhe ïa kane ka jingdap shi snem ka VO jong ka shnong Umlynsha, ïa ka prokram la pynïaid da ka kong I.
Suchiang.
Jowai, Nohprah 11 : Ka West Jaiñtia District Sports Association (WJDSA) lyngba u Hony.
General Secretary ma Lammat-oo Laloo ula pyntip ba ka Association ka khot Entry haka lympung ïalehkai phutbol kaba la tip kum ka ‘Republic Day Cup U-13 Football League Tournament 2023’.
Na ka bynta ka bai (Entry fees) kan long Rs.
1500/- kawei ka kynhun (Team), ka bai Register ïaki players Rs.
20/- uwei bad ym dei ban duna ïa ka 20 ngut lane palat 25 ngut ki rangïalehkai na kawei ka kynhun.
Ka tarik ba khadduh u pynpoi ïaka Entry kan long ha lane shwa ka 23.
12.
22 hapoh ka por 2 baje nohphai sngi.
Ïa ka sngi kha jong ki player kan long naduh ka 1 tarik January 2009.
Ki kynhun ki lah ban pynpoi ïa ka bai Entry ha u Hony.
General Secretary ka WJDSA, la pyntip ruh ba yn ym lah ban pdiang shuh ïa kiba wanpoi palat ïa ka por ba la buh.
Nongstoiñ, Nohprah, 11: “Katba ki sngi ban ki snem ki nang tyllun ki paidbah nongshong shnong ka ri lum Khasi Jaiñtia, ki dei ban puson janai halor ki mat jingdawa kiba kongsan kiba u (L) maieit Hopingstone Lyngdoh u la pruid dak na ka bynta ki paidbah Khasi Pnar", ong u bah K.
P.
Pangniang MLA/MDC barim ka Rambrai Jyrngam Constituency haba ïa kren bad u nongthoh khubor ha kine ki khyndiat sngi ba la dep.
U bah Pangniang u ba bat mynta kum u President ka HSPDP, u la ong ruh ba kitei ki ar tylli ki jingdawa kiba utei u nongseng jong ka HSPDP u la pruid dak, ki dei ruh ki maw nongrim kiba skhem na ka bynta ban ïada ïa ka jaidbynriew Khasi Pnar na ka jingsynshar don bor jong ka sorkar India.
U la ong ruh ba ka jingdawa Khasi Jaiñtia State ka dei ruh ka mat kaba u (L) Maieit Hoping, u la pynkynmaw biang ha ka General Council jong ka party kaba la long ha u snem 1997, ha kaba u (L) Clifford Marak u nongseng jong ka party trai ri ka Garo National Council (GNC), ki para nongmihkmat na katei ka party bad ki paidbah nongkyrshan, ki la ïa mynjur lang bad ki la sngew dei ruh ba lada ki paralok Khasi Jaiñtia ki kyrshan ïa katei ka jingdawa, ki paralok Garo ruh kin ai ka jingïatreilang, namar ba lada katei ka jingdawa kan urlong ka ri lum Garo kam don kam shuh ban dang leit dawa na Delhi bad ïa ki maw pud maw sam ki la dep pruid dak bad pynskhem naduh ba la ïoh ïa ka jylla Meghalaya.
U la pynkynmaw ruh ba ha ka General Council kaba la long ha u snem 1997, u (L) Clifford Marak u nongseng ka GNC ryngkat ki paralok jong u ki la wan ban ïasnohktilang.
Naduh utei u snem baroh ar tylli ki dang ïatreilang haduh mynta ban pynurlong ïa katei ka jingdawa, kumba ki la dep phah da ki Memorandum sha ka sorkar India na ka por sha ka por.
Ha kaba ïadei bad ka Para 12 (A) pat u bah Pangniang u la pynkynmaw ba ha u snem 1986-88 ka HSPDP ha ka jingïalam jong u (L) Maieit Hoping, ka la khot ïa ki nongïalam jong ki hynriew jait ki jaidbynriew rit pait kiba shong ha ki jylla ka thaiñ shatei lam mihngi ha ka jingïalang kaba la pynlong ha Shillong.
La khot lang ruh ïa baroh ki Chairman jong ki District Council ha kaba ki la ïapoi lut ha katei ka jingïalang.
Ha katei ka jingïalang la ïathir sani bha halor ka Para 12 (A) bad da kawei ka sur baroh ki la ïa mynjur lang ban dawa na ka sorkar India ba ka, dei ban pynkylla noh ïa ka 6th Sechedule bad ïa ka para 12 (A).
Ka jingïalang ka la shim ruh ïa ka rai ba ïa baroh ki District Council yn pynkylla noh sha ki Autonomous Council, namar ki Autonomous Council ki don ïa ka bor kaba khlaiñ ban ïada ïa ki hok longtrai man trai bad ki riti ki dustur bad ha kaba ïadei bad ka pisa tyngka na ka bynta ban theh ki jingïarap sha ki paidbah.
U la ong ba kumba ka long mynta ka jingtreikam jong ka Para 12 (A) ha kane ka jylla ka la pynlong ïa ki bor jong ka sorkar pdeng ba kin pyntreikam ïa ki aiñ khyllah kum ka jingkhang khyrdep jong ka National Green Tribunal ban tih bad shalan dewïong, ka jingkhang ban tih maw tih shyiap bad kiwei kiwei kiba ktah haduh katta katta ïa ka kamai kajih bad ka ïoh ka kot jong ki trai jylla.
Kumta sa shisien pat kum u nongïalam ka party u kyrpad bad kyntu ïa ki riew stad, riew shem phang, ki heh sorkar la ki dei ki IAS, IPS, IFS kiba dei ruh ki briew kiba la shem phang bha ïa ki aiñ ki kanun bad ki paidbah ka ri lum Khasi Jaiñtia, ba kin kyrtiang dien sha kitei ki maw nongrim ba u nongseng ka HSPDP u la iehnoh shadien.
Lada ki kwah ba ka rngiew jong ka Jaidbynriew kan khie rasong sa shisien bad ba ki hok longtrai man trai jong ka khyndew ka shyiap, ka riti ka dustur, ka ïoh ka kot bad ka longbriew man briew kan nang skhem, ka donkam ba kin mih shakhmat.
Nongpoh, Nohprah 11: Da ki hajar ngut ki samla ka Balang Katholik ba hap ha ka Zone-VI ha ka lama ka Shillong Archdiocese Catholic Youth Movement mynta ki la pynlong ïa ka jingïakynduh lang ha Byrnihat Parish na ka bynta ban ïa kren bad ban ïa phylliew jingmut kum ki para samla na ka bynta ban pynkhaiñ ïa ka Balang bad na ka bynta ka bha ka miat jong ki khun samla.
Kane ka jingïakynduh lang ka la sdang naduh ka 9 tarik u Nohprah 2023 bad la pynkut noh mynta ka sngi u Blei da ka Mass bakhuid ba la shim bynta da ki khun samla bad ki paid riewngeit ka Balang Katholik na ka Zone-VI ba hap ha ka Shillong Archdiocese.
Ka phang jong kane ka jingïakynduh lang (Convention) ka long, ‘Ym slem hadien ka Maria ka la khreh la khrum bad ka la leit bak sha ri lum sha ka shnong Judia’.
U Fr.
Peter Syiemlieh, Spiritual Director ka SACYM ka Zone-VI mynta ka sngi u la wan shim bynta ban pyndep ïa ka niam ka rukom ha ka mass bakhuid bad ryngkat ka jingsam ïa ka ktien ka jong U Blei sha ki hajar ngut ki samla bad ki paid riewngeit ka Balang Katholik kiba la wan ban shim bynta sha kane ka lympungbah ki khun samla.
Ha kane ka sngi, nalor ka mass bakhuid la pynkut da ka jingmane sacrament ha noh phai sngi bad bud sa ki cultural program bapher bapher ba la shim bynta da ki khun samla bad la ai mynsiem ruh ha kane ka sngi da ka jingdon lang u MLA ka Jirang, u bah Sosthenes Sohtun ha ka Mass bakhuid bad u MLA ka Nongpoh u Bah Mayral Born Syiem ha ka jingïaseng noh phai Sngi nalor ki nongïalam niam naduh ki phadar, ki sister, ki rangbah balang bad ki paid riewngeit ka Balang Katholik.
Haba phashat ïa ka ktien ka jong u Blei ha ka Mass Bakhuid, u Fr.
Peter Syiemlieh u la kren halor ka jinglong jingman kane ka juk ba mynta kiba la ïabeh tang ïa ka spah bad ka rongpong pyrthei bad bun ki la klet ïa ka jingim ba kynja mynsiem ha kaba kane ka pyrthei ka dei tang ka ïing shong basa bad ka ïing shongneh ka dei ha Bneng.
U laong ruh ngi la im ha kane ka ïa jong ki sngi ba khatduh bad kum ki samla kim dei ban ngop ha ki kam sngewha jong ka pyrthei bad ka pyrthei ka lah ban ai shipor ka jingsngewbha bad ha kaba khatduh ka dei tang ka jingbabe suda.
U la kyntu ruh kum ki khun samla ka Balang ki dei ban im sngi ban tei ïa ka Balang bad ka imlang ka sahlang da kaba ai nuksa ruh ïa u Ioanis Nongpynbaptis uba pynrit ïa lade hakhmat u Blei bad uba phai sha u Blei bad uba ngeit skhem ïa ka jingshisha bad ruh uba aiti ïa lade na ka bynta ka kam ka jong u Blei.
Nongpoh, Nohprah 11: Ka Meghalaya Human Rights Commission ryngkat bad ka bor district jong ka Ri-Bhoi haka sngi Saitjaiñ kila pynlong ïaka jingrakhe sngi jong ka hok longbriew manbriew ne ka International Human Rights Day halor ka phang “Dignity, Freedom and Justice for all" haka jingïalang bala pynlong ha District Library.
Ha katei ka sngi la wan ruh ban shim bynta da u Justice Aftab Hussain Saikia (Retd) Chairperson barim jong ka Meghalaya Human Rights Commission kum u kongsan haka jingdonlang u PJP Hanaman dkhot jong ka MHRC, Shillong, T Lyngwa Secretary ka MHRC, u Arpit Upadhyay Deputy Commissioner ka Ri-Bhoi ryngkat bad 3 ngut ki Resource Person ba kynthup ï aka Umeshwari Dkhar Asst.
Professor ka Shillong Law College, Nitin Khera Advocate ka Meghalaya High Court, bad u CM Adhikari President ka Ri-Bhoi Bar Association.
Haba kren ha katei ka sngi naka liang u Justice Aftab Hussain Saikia u la ïathuh ba ïaka sngi jong ka hok longbriew manbriew ne ka Human Right Day la ju rakhe man u snem haka 10 tarik Nohprah bad mynta u snem 2022 kadei ka jingdap 75 snem jong ka Universal Declaration of Human Rights (UDHR) naduh bala sdang ïaka ha u snem 1948.
U la ong ruh ba ka hok longbriew manbriew ka dei kaba donkam bha ha u bynriew ban im ha kane ka sla pyrthei da kaba ban jur ruh halor ka jingkajuh salonsar u bynriew, ka jinglaitluid bad ka hok kumba la pynkupbor haka riti synshar ka ri India, da kaba ai mynsiem ruh ïaki samla pule ha katei ka sngi ba kin long ki samla kiba shlur bad trei shitom haka jingim jong ki ban tip ïaka burom jong ki kmie ki kpa, ki bahalor bad khamtam ban pyniar ïaka jingmut jingpyrkhat bad ka jabieng da kaba pynmlien ban pule ïaki kot man ka sngi.
La pynphuh pynphieng ruh ha katei ka sngi da ki jingrwai bad jingshad bala shim bynta da ki samla pule naki skul bad college bapher bapher ka Ri-Bhoi District bad ki SHGs.
Nongpoh, Nohprah 11: Ka Zarienia Rapsang na Ladsharai kala long ka lahduh haka jingïakop 1st Miss Umsning Constituency 2022 bala pynlong da ka kynhun Mawbyrsiew bad ka Kumnosha Marbaniang na Umbir kala rah ïaka kyrdan 1st Runners Up, bad ka Ilapdianghun Thangkhiew na Umsning Lum Roman kala rah ïaka 2nd Runners Up napdeng 14 ngut ki samla kiba la leit ban shim bynta ha katei ka jingïakop.
Ïa katei ka jingïakop la pynlong haka sngi Saitjaiñ ha Umsning Nongthymmai da ka kynhun Mawbyrsiew ryngkat bad ka Fete da ka jingthmu ban pynmih pisa naka bynta ka kynhun ki samla jong ka shnong bad kumjuh ruh ban sei ïaka sap bad ki thei bhabriew jong ka thaiñ Umsning bala wan ruh ban sakhi da ki paidbah na kylleng ka dong Ri-Bhoi.
La pynphuh pynphieng bad pynbyrngia ruh ha katei ka sngi naduh ki Fashion Show jong ki heprit bad kiba la san, ki kynhun rwai kynhun tem bapher bapher bala pynkhih met ïaki paidbah kiba wan peitkai ha katei ka sngi.
Katei ka samla Zariena Rapsang kan sa leit ruh ban ïakhun ïaka Meghalaya Face 2023 ka ban sa long shen ha Nongbah Shillong.
Jowai, Nohprah 11 : Ka Dorbar Shnong Namdong-B West Jaiñtia Hills hynnin ka sngi saitjaiñ kala rakhee ïaka jingdap dap 50 snem ka shnong lane ka Golden Jubilee Celebration, ba la wan ban plie pyrda da u MLA ka thaiñ uba dei ruh u Myntri ka Sorkar jylla u ma Sniawbhalang Dhar, haka jingdon lang u ma Thombor Shiwat CEM ka JHADC, ma Evening Tron MDC JHADC, U Rev.
Fr Dominic Kympat nalor kiwei ki ‘Riew Rangbah ka Thaiñ.
Ïa ka jingïalang la pynïaid da u ma Karlik Siangshai ba long ruh u Chairman ka Golden Jubilee Celebration, hashwa ban sdang la ïoh ka jingkren maitphang na u Waheh Shnong ma D.
S.
War, ula ïathuh haka jingshisha ka shnong Namdong-B kala kynjoh 52 snem mynta hynrei naka daw ka jinglynshop ka khlam Covid-19 ka shnong ka khlem ïoh shuh ban pynlong ha kine ki snem kiba la dep hynrei kum ka dak ka jingpyndon burom la leh noh mynta u snem 2022.
La pynsngew ruh ïaka khana lyngkot shaphang ki nongshong shnong haki phew snem kiba mynshwa katkum ka jingïa thuh jong ki riew tymmen, la ong ba haki phew snem kiba mynshwa la don kiba shong ba sah ha ki lum kiba la tip mynta ka nongrim Mukhnang, nangne ki la leit sah ha jaka kaba khot lumlakhiat bad Nongrim pam pylleiñ bad nangne kila phet bad leit sah haka u lum ba don ka parish Namdong mynta bad hangne ki laroi parum, hynrei kynsan kynsan ha u snem 1956-57 ka klam kaba jur kala wan lymshop bad ki briew kila iap haduh bakane ka shnong kala Jah syndon bad don ruh katto katne kiba lait im ki phet sha Namdong-A kaba ki khot mynta.
Kumta dei ha u snem 1964 u Woh khung Mulat uba lah khlad noh u lawan shong shnong ha une u lum uba ka Namdong-B ka don mynta, bad ha u snem 1965 bud sa ki shi kurim ka bei silbiana Thubru bad u pa Louis Myrshiang bud saki kur Dkhar kur pale bad kumta naduh u snem 1966 shaneng kiwei kiwei kila wan shong wan Shnong.
Kumta dei ha u snem 1970 la ai waheh shnong noh ïaka bad khot noh ïaka kum ka shnong Namdong B.
Ha kane ka sngi la ïoh ïaka jingkren na u ma Eveningstar Teron MDC uba la ai ka jingkitbok kitrwiang bad ka sneng ka khraw ïa ki khun jong ka Shnong bad im tipbriew tipBlei,U CEM ka JHADC ma Thombor Shiwat uba long kum u Symbud Kongsan ula pynher ïaka lama ka jing leh burom 50 snem bad u la ong ba ka jingïoh ban rakhe ïa u Mawmer ba 50 phew snem ka Shnong ka dei ka jingïaid lynti kaba jrong bad kynduh shibun ki jingeh bad ka wanrah ïaka jingïa tylli hapoh ka Shnong bad ruh ha ka jinglong Rangbah ki khun ka Shnong ha ki kam ki jam bad ka Burom ka akor.
Na ka liang u ma Sniawbhalang Dhar kum u kongsan haba ai jingkren ula ïaroh ïa ki nongpynïaid Shnong naduh kiba mynshwa haduh kiba mynta namar lada kam dei na ka jingkitkhia bad ka jingsngew long trai ïaka Shnong kamut kane ka sngi kam long kumne kumba ka long mynta, ula ong ruh ba ka Shnong Namdong-B ka dei kawei na ki Shnong kaba lah kiew bha haki ba bun ki liang, wat ki khun samla ka Shnong ki lah bun kiba la nang lah stad bad kiba shemphang, shuh shuh ula ong ba ka Namdong-B kadei ka ïit khmih jong kane ka thaiñ bad ruh kadei ka Shnong kaba don hapdeng jong kiwei pat ki Shnong kiba marjan bad ka dei ka Shnong kaba ka Sorkar ka phai khmat ban buh ïa ki ophis treikam kiba bun jait kumba ka long mynta namar ka don ha ka jaka kaba biang bad kaba suk ïa ki paidbah ka thaiñ.
U la pynkut daka kitbok kit rwiang ïa ki nong pynïaid Shnong bad ki Nongshong Shnong ba kin long kita ki khun ka Shnong kiba long adkar haka burom ka akor.
Ha kane ka sngi u ma Sniawbhalang Dhar u la plie paidbah ïa u mawnongrim sah kynmaw jong ka jingdap 50 snem ka Shnong bad la ïoh ka jingduwai kyrkhu kyrdoh na i Rev.
Fr.
Dominic Kympat parish priest Namdong Parish.
La pynkup burom bad ai ruh ïaka Momentoes sha ka Bei Silbiana Thubru kaba dei ka nongshong Shnong ba nyngkong ka Namdong-B hadein u woh khung Mulat uba la khlad noh.
La pynphuh pynphieng shuh shuh ïa kane ka sngi leh kmen Golden Jubilee ka Dorbar Shnong Namdong-B da ki Jingshad bad ki jingrwai na ki khun ka shnong bad ka jing ïalehkai phutbol na ki longkpa ka shnong kiba la kynjoh haka rta kaba Sanphew Snem shaneng bad la ïoh ïaka jingkren ai khublei khatduh na u Secretary shnong ma Apostol Shadap.
Shillong, Nohprah: U myntri rangbah ka jylla Meghalaya, U Conrad Sangma, bad u myntri ka tnad ki kam Information Technology, U.
Hamletson Dohling, ki la plie paidbah ïa ka jaka treikam kaba heh kumba 25,000 sqft.
Ha kine ki ar snem ban wan, ka kompany ka thmu ban bei tyngka ban thaw kumba palat 2500 tylli ki kam ki jam la ki long kiba ha ka jaka treikam bad kiba ki kam kiba shabar hynrei kiba ïadei bad ka jaka treikam ha Meghalaya.
India: Ka California headquartered [24]7.
ai – kaba long ka kompany kaba ha khmat eh ha ka pyrthei na ka bynta ka intent-driven customer solutions bad contact center services – ka la plie paidbah ïa ka jaka treikam BPO kaba la ïaryngkat bad ki ri ka pyrthei ha Shillong Technology Park (kaba long ka tnad treikam kaba lai ha India) Kane ka kompany ka don ha kylleng jong ka North, Central bad South America, bad ha Philippines.
Ki nongthied jong ka ki kynthup ïa ki 500 tylli ki kompany bapaw.
Ka [24]7.
ai kan sa bei tyngka ha Meghalaya, bad ka bynta ba ha khmat ka long:Ban thaw ïa kumba 2500 tylli ki kam la ka long kaba trei bad ka kompany ne ki kam ba don jingïadei bad ka na ka bynta ki nong Meghalaya ha kine ki ar snem ban wan.
Ki kompany jong ka kiba don sha bar ri kin ailad ïa ki dkhot jong ki ba ki lah ban trei sha kylleng.
Da kaba buh ïa ka Meghalaya ha ka IT/ITeS map ka pyrthei, namar ka jinglah jong ka kompany ban leh ha kaba ïadei bad kine ki shlem IT bad ITeS.
Ban ai ïa ki samla ka jylla ba kin trei ïa ki kam sha bar ri ha ki 500 tylli ki kompany ba pawnam, da kaba pyndonkam ïa ki buit jingstad ha ka jingtreikam ban ïakren bad ki nongthied.
Ka [24]7.
ai ka la treikam ha Shillong kumba shisnem eiei bad ki jingdon jong ki nongtrei ki long kumba 300 ngut.
Kane ka jaka trei kaba lah ban shong haduh 400 ngut, ka long ka jingtei kaba kyrpang bad ba itynnad bha ha Shillong Shillong Tech Park ïa kaba la tei ha ka jingheh ka ba long 25,000 sqft ka jaka/ Ka bynta ba hapoh jong kane ka jaka trei la shna pynitynnad bha ïa kaba la shna ha kata ka rukom ban aiburom ïa ki paid riewlum ka Meghalaya bad ïa ka riti dustur jong ka.
Ki jaka ai jinghikai, ki jaka shongkai, ka jaka ai jingsumar bad ka jaka bam ki dei ki kamra kiba la shna lang ïa kaba la pynitynnad ban pynlong ïa kine ki kamra kiba baraoh kin sngewtynnad ban don.
Ka kompany ka thmu ba kan long kum ka nongaikam kaba ki briew kin sngewtynnad bad kan long ruh ka jaka kaba bun ki briew ki sngewtynnad ban trei da kaba pynlong ïa ka jaka trei kaba biang khnang ba kan wanrah ka jingsngewkmen ha ki nongtrei kiba kwah ban trei man la ka sngi, bad ka don ruh ka jingngeit ban trei bad leh ïa kiei kiei kiba bha tam bad ban trei na ka bynta ban kyntiew shuh shuh ïa ki sap ki phong jong ki khnang ba ki lah ban nang kiew ha ki kam ki jam jong ki.
Haba kren sha ki lad pathai khubor, U Myntri Rangbah ka jylla Meghalaya, U Conrad Sangma u ong “Ngi sngewkmen ba ka [24]7.
ai ka la pynïar ïa ka jingtreikam jong ka ha Meghalaya da kaba buh ïa ka jaka trei kaba ngiam 400 ngut ki nongtrei ha kane ka jingtei kaba itynnad bad ïaryngkat bad ka pyrthei ha Shillong Technology Park.
Kane kadei ka sien ba nyngkong ba ka BPO kaba nabar ri kan wan ban sdang ha ka jylla.
Ka jingïarap ban thaw ïa ki lad ai kam ai jam ïa ki samla ka jylla ka dei kaba donkam ha khmat tam mynta, bad ki kompany kum ka [24]7.
ai ki don ka bynta ba kongsan ban pynlong ïa ka Meghalaya kum ka IT/ ITeS hub kaban ïaryngkat bad ka pyrthei.
Nga sngew kmen ba ngi lah ban nang pynjanai shuh ka jingïadei bad ban ai jingkyrshan ba pura ïa ka [24]7.
ai.
"U Animesh Jain, Chief Delivery Officer – India & Americas, [24]7.
ai u la ong, “Ngi sngewkmen ba ngi lah ban plie ïa kane ka jaka treikam thymmai ha Shillong Technology Park.
Ngi la sdang ïaka jingtreikam jong ngi 22 snem mynshwa bad ka Shillong kadei kawei na ki jaka treikam ba hadien eh na ki 16 tylli ki jaka treikam kiba don ha kylleng ka pyrthei.
Nga ai khublei ïa u myntri rangbah ka jylla, u myntri ka tnad Information Technology bad ka sorkar Meghalaya na ka bynta ba ki long kiba kongsan ha kane ka jingïaid lynti, bad naka bynta ka jingai jingkyrshan ba ngin sdang ïa ka jingtreikam ha ka jylla.
Ka Meghalaya ka don ïa ki sap ki phong ba tbit bad ka jingdon jong ka jaka treikam kan ïarap ïa ka [24]7.
ai ba kan pynïar ïa ki kam jong ka.
Kum shi bynta jong ka jingangnud jong ngi, ngi thmu ban bei tyngka ha ka jylla bad pynïar ïa ka jingtreikam khnang ba ngi lah ban ai ïa ki kam ki jam la ka long ha ka jaka trei ne kiwei ki kam kiba ïadei bad ka sha ki samla ka jylla.
Ngi la aiti ba ngin long kum ki nongthepkam ba ki briew kin kwah ban trei ha ka jylla Meghalaya bad ka jingthmu ka long ban ai lad ïa ki shnong ki thaw ba ki lah ban pyntbit ïa ki kam jong ki da kaba trei bad ngi.
Ngi khmih lynti ba ngin nang pynkhlaiñ ka jingïadei bad ka jylla Meghalaya bad ïarap ban kyntiew ïa ka ïoh ka kot.
" Shaphang ka [24]7.
aiKa [24]7.
ai software bad ki jingshakri jong ka ki pyndonkam ïa ki jingstad ka juk mynta ne ki artificial intelligence, analytics, ka jingngam jylla ïa ka kam bad ka jingdon jong ki briew kiba tbit bha ïaka kam khnang ba yn lah ban wanrah ïa ki jingshakri kiba biang, kiba ïahap bad kiba pynhun ïa ki nongthied.
Ka jingïaid jngai jong ka kompany ha ka ha ka rynsan jong ka AI, ryngkat bad ka jingtreikam kaba la 20 snem, ka pynkupbor ïa kane ka kompany kaba paw nam ha ka pyrthei ba kan lah ban ai ka jingshakri kaba bha tam ha baroh ki bynta kiba ïadei bad ka digital bad ki voice channels.
Na ka bynta ki jingtip ba kham bniah leit sha ka  [24]7 bad [24]7.
ai ki kam jong ka [24]7.
ai, Inc.
Kiwei kiwei ki kam bad ki jingshakri ki lah ban kiba don ïa kine ki shap ne ki lah ban don ïa ki shap jong ki kompany ki trai jong ki.
Shillong, Nohprah : Ka Young Women’s Christian Association (YWCA), Shillong ka la rakhe ïa ka ‘Advance Christmas’ ha Rev Amirkha School for Disabled ha Mawlai Mawroh, Shillong ha ka 8 tarik mynta u bnai.
Ha kane ka program ba la pynïaid da I Programme Convenor jong ka YWCA, Shillong i Kong Niloufer Laloo la ia don lang ruh I Tbn E.
W.
Kharsohnoh, i Chairman ka Managing Committee jong ka skul kiba la ai ïa ka jingkren halor ka skul ba kumno ba ka KJP Synod sepngi ka sdang ïa ka skul lyngba ka jingïohi jngai ïa ka jingdonkam na ka bynta kine ki khynnah.
I Kong Banri Myrthong, Headmistress jong ka skul i la pynpaw ka jing sngewnguh ïa ka YWCA, Shillong ïa ka jinglakloi jong ka ban shim ïa kane ka bynta ban pynlong ïa kane ka prokram kaba kyrpang.
Nalor kata la ïoh ka jingduwai sdang da I Dr (Mrs) Mebada W.
L.
Nongbri, YWCA Member bad la pule bad duwai da i Kong Diana E.
Kharshiing, YWCA Member.
Katba na ka liang jong i Kong Mebaailang Kharkongor iba long I President I la ai ka jingkren shaphang ka YWCA, ki jingthmu bad ki kam jong ka.
Kane ka prokram ka la long ruh ka jingkyrkhu bad kaba jop ha kaba I Bah Bynrap Kurbah I Resource person ila ai ka jingkren halor ka jingmut jong ka Krismas kaba shisha kaba pynpaw ïa ka jingieit bad ban pyni ïa ka jingieit sha kiwei kumba u Jisu Khrist U la pyni sha ngi.
I Bah Bynrap Kurbah ila ïalamr uh ïa ki khynnah ha kaban ïashim bynta ha ka jingrwai Krismas kaba la pyndap ïa ki da ka jingkmen.
ïa ka prokram la pynkut da ka jingduwai na I Tbn E.
W.
Kharsohnoh.
Ka YWCA,Shillong ka ai ruh ki jingai sngewbha sha ki khynnah bad ïa ki nonghikai ban pynpaw kum ka dak ka Krismas kaba kmen.
Shillong, Nohprah, 11: Ka kur Syiem Mylliem (Kpoh Mawlai), ka la pynpaw ïa ka jingsngew lyngngoh ïa rukom pyntyllun kam jong ka Khasi Hills Autonomous District Council (KHADC) lyngba u Executive Member in-charge Elaka ha kaba ïadei bad ka jingwanrah Syiem thymmai ha ka Hima Mylliem.
Ki arngut ki rangbah na ka Kur Syiem (Kpoh Mawlai) ba kynthup ïa u Bah S.
Syiem bad u Bah W.
Syiem ha u kyrwoh ki la ong, “’ka Iingbishar Meghalaya High Court badonburom, katkum ka hukum ba la pynmih ha ka 14/10/2022, ka la pynpaw ba ka sngewïahap ïa kata ka jingmudui ki Myntri ka Hima Mylliem ba ki pyrshah ïa ka jingshong khet u Ainam Manik Syiem kum Acting Syiem ka Hima Mylliem, katba ka jingtohkit pyrshah ïa u Syiem ba la shah weng shipor u Latho Manik Syiem ka dang ïaid bad ba ka Iingbishar badon burom ka la bthah ruh ba dei ban weng noh shwa ïa ka jingshong khet u Ainam M Syiem namarba u dei u pyrsa trai jong u Latho Manik Syiem, khnang ba kane ka jing tohkit kan long kaba ïaid beit ïaid ryntih bad kaba khuid ba suba khlem da ïa shah liang.
"“Kaba sngew thamula ka long ba ka KHADC da ka jingkren u EM Incharge Elaka u Bah Jambor War ha ki khubor kiba la mih ha kine ki sngi ba la dep (6 tarik Nophrah, 2022) u khlem kren eiei shaphang kata kaba hap ban weng noh shwa ïa u Ainam M Syiem na ka khet Acting Syiem khnang ba kan ïaid beit ka jingtohkit, hynrei u la kren pynban ba la dei ban khot noh da ka elekshon.
Ngim lah shuh ban sngewthuh ba balei u EM Incharge Elaka u shem jingeh haduh katne katne ban bud beit bud ryntih ïa ki jingbthah ba la wan na ka Iingbishar badon-burom.
Ngi kynmaw ba ïa u Pa’iem Latho Manik Syiem la weng noh shipor ïa u naduh ka 21 tarik, Ïaiong, 2016, na ka jinglong Syiem bapura ka Hima Mylliem, tang hadien ba la ïoh ïa ki jingujor na ki Myntri ba don hapoh ka Hima Mylliem, hynrei mynta pat haba ka hukum ka la wan kat na ka Meghalaya High Court ruh kaba long ka Iingbishar ba ha khlieh duh hapoh ka jylla jong ngi hynrei kim leh satia ïa kata," ki la ong bad bynrap, “hato don aiu mo sha lyndet ba ki kwah ban pynneh beit ïa u Ainam M Syiem kum u Acting Syiem ka Hima Mylliem.
"“Sa kawei ruh ka long ba ïa mynta ngim pat sngewdei hi ruh wat tang ban ïa kren ïa ka Election hapoh ka Hima Mylliem katba kam pat ïa shai shwa ïa ka Enquiry Report bad ha kano ka nongrim hi ba ka KHADC ka pdiang ïa ka shithi resaiñ jong u, namarba u dei ma u uba hap ban jubab hakhmat ka jingtohkit halor ki jingkynnoh pyrshah ïa u bad lada shem ba u dei uba khuid lah dei ban thung biang ïa u bad lada shem ba u dei u ba donkti shisha dei ban weng noh shi syndon ïa u na ka khet Syiem bapura.
Hynrei ban shu ong ba u lah resaiñ bad ba ka Case pyrshah ïa u ka lah kut, kata kalong kaei kaei kaba sngewthamula, namar ki jingkynnoh kam dei tang ïa u Syiem.
Hynrei ïa u Syiem Khynnah bad ïa ka Executive Durbar ki long kiba shongnia shisha," ki la kynthoh.
“Hato kat kito ki hukum kiba ka High Court badonburom ka la pynmih ha ka 13 tarik, Nohprah, 2019 bad ka 14tarik, Risaw,, 2022 ki dei ki bym treikam mo hakhmat ka KHADC.
Namarkata, ngi ki Kur Syiem Mylliem (Kpoh Mawlai) ngi sngew ban ong ba to ai ba kan long ka jingsneng ïa ki Syiem bad ki Myntri kiba pyndonkam bakla ïa ka iktiar ka jong ki bad lashai hadien habud lada kiew khet kiwei ruh ba kin peit beit thik tang ïa ki kam ban kyntiew ïa ki khun ki hajar ha ka synshar khadar hapoh ka it ka hima jong ka Hima, namar ka Aiñ ka don lada ki ïaid palat na kata," ong kine ki arngut ki Rangbah na ka Kur Syiem.
“Ka Kur Syiem Mylliem (Kpoh Mawlai) hi ka ngeit skhem bad ka don jingkyrmen ba ka KHADC hapoh ka jingïalam jong u Bah Jambor War kan pynbeit ïa kine ki kynrum kynram baroh bad ban wanrah ka jingkhuid jingsuba ïa ka synshar khadar hapoh ka Iingdorbar jong ka Hima Mylliem bad khamtam ba ka dei ban bud beit ïa ka jingbthah jong ka Meghalaya High Court ba don burom," ong shuh shuh kine ki arngut.
Shillong, Nohprah : Ka Khasi Jaiñtia Welfare Association (KJWA) Research Cell ha ka 22 tarik u bnai Risaw 2022, kala dep ban pynlong ïa ka jingïakob thoh “Ease bad Kramar Khasi" na ka bynta ki samla pule ha ka kyrdan skul bad kolej.
ïa kane ka jingïakob la pynlong hapoh KJP Girls HS School, Shillong.
Ki nongjop ha kane ka jingïakob ki long kumne harum:Kyrdan sku : 1st Phidahun Nongrum, Sacred Heart Girlss’ HS School (Klas X), 2nd Adrielia Kharsati, St.
Edmund’s HS School (Klas XI), 3rd Na ilabha O.
Kharkongor, St.
Paul HS School (Klas XI).
ïa ka Kramar la ïoh heh mark tam duh bad ïa ka khusnam la ïoh da i Phidahun Nongrum, Sacred Heart Girls’ HS School (Klas X).
Ha ka kyrdan Kolej :1st Samborlang Pde, Shillong College, BA 3rd Sem.
2nd Blibor Suting, St.
Anthony’s College, BA 5th Sem.
3rd Elbaris Kurbah, St.
Mary’s College, BA 5th Sem.
ïa ka Kramar la ïoh heh mark tam duh bad ïa ka khusnam la ïoh da i Basilinda Phanbuh, St.
Mary’s College, BA 3rd Sem.
Ka khusnam sha ki nong jop ka long 1st T.
5000/-, 2nd T.
3000/- bad 3rd T.
2000/- ha ryngkat bad ka syrnot.
Nongjop ha ka Kramar ka long T.
2000/- ryngkat ka syrnot.
ïa ka khusnam yn sam ha ka 21 tarik mynta u bnai hapoh Khasi National Dorbar Hall, Mawkhar, Shillong ha ka por 10:30 mynstep.
Kane ka long katkum u kyrwoh lyngba u Bah SS Rynjah, Secretary KJWA Research Cell.
Ha kawei ka sngi mynta u bnai nga leit poi sha Nongjrongban ïoh peit ïa ka jingitynnad ka jingkynjat shai jong ka sngi ha katei ka shnong.
Naduh 4.
30 mynstep ka sngi ka sdang ban kiew na sha lyndet ki lyoh bad ka suiñ bneng ka saw phyrnai bad ka itynnad haduh katta katta.
Sngew shisha kumba poi sha kawei pat ka pyrthei.
Katno ki nongshong shnong ka Nongjrong ki long kiba donbok ban ïohi ïa kum kane ka jingiphuh iphieng jong ka mei mariang khlem da donkam ban mih na ïing naduh 2.
30 mynstep, kumba hap mih mangi kiba wan na sor Shillong.
Katba nang ïaid ka por nang kham itynnad bad i phieng shuh shuh ka jinglong jong ka suiñ bneng.
Nangta ka sa mih ka sngi bad haba peit ïa kane baroh da ka jingjarjar sngew shisha kumba ïohi ïa ka bneng.
Nangta ïohi ruh ïa u lyoh uba rben bha uba tap ïa ka wah Umngot uba jah suki suki haduh ynda la dap kumba 9 baje ei ei.
Haba peit ïa kane ka jingkylla sngi na Nongjrong sngew shisha kumba ïoh jingkyrkhu.
Bad katkum ka jingïathuh u rangbah samla Misonwell Rangtong uba dei peit ïa kata ka jaka jngoh kai, don katto katne ki nongwankai sha katei ka jaka kiba wan da ka mynsiem ban burom ïa kane ka jingai ba kyrpang ka mariang.
Kine ki nongwan jngohkai ki sngew ba ka long kaei kaei kaba kyntang bad kaba ym ïohi satia sha kiwei pat ki shnong ha kane ka jylla Meghalaya.
Na kata ka daw ki da leh shitom ban shah ïa ka jingkhriat bad ban khie la dang shiteng synnia ban ïoh wan sha Nongjrong.
Phewse don katto katne ki nongwankai kiba khlem ka akor ka burom ïa ki nongshnong shnong.
Kine naduh 4 baje mynstep katba ki nongshong shnong ki dang ïohthiah ngai ngai, ki pyntem pynban da ki jingtem pynsawa baroh kawei ka shnong da kata ka boom-box.
Kita imat dei kiba wan na shabar jylla bad namar ba ki trai shnong kim batai shai ïa ki shaphang ki kyndon ba ki dei ban bud, kita ki leh shongshit bad pyntem jingtem naduh shuwa ban kynih u syiar.
Hynrei don pat kiba na sor Shillong bad kiba dei ki trai shnong kiba bud ïa kata kajuh ka nuksa.
Ki wanrah bad ka jingtem bad ki da pynsawa ïa ka shnong ka thaw baroh kawei.
Hato ka jingwan jongki ka long ban wan jngoh kai bad ban peit ïa ka jing iphieng ka mariang ne ban shu pynsawa jingrwai ha ka shnong kaba dang ïohthiah kynjai?Kane baroh ka long ba ki nongpynïaid shnong hi kim kitkhia ban buh ïa ki kyndon kiba pyrkhing na ka bynta ki nongwan jngohkai ha shnong.
Shuwa ban sdang ka kam lah dei ban da pyrkhat shuwa kum ka shnong kumno ban teh lakam ïa ki nongwan kai.
Ym dei ban shu kmen toh-hoh ïa ka pisa ba ïoh lum bad sa shu ai leh lait-lan palat ïa ki nongwan jngoh kai (tourist).
Ki nongwan kai ki dei nyngkong eh ban burom ïa ka shnong bad ïa ki briew kiba shong ba sah hangta.
Nangta namar ba ki wan ha ka por ba dang thiah ki trai shnong ki dei ban burom ruh ïa kata da kaba ïaid jar jar khlem da pynthut ïano ïano ruh namar ka sngi haba ka mih, ka mih jar jar bad ka pyntngen ïa ka mynsiem jongngi.
Ki nongwan jngoh kai sha kane ka jylla Meghalaya ki leh khlem akor bha namar ba ym don ba pyrkhing ïa ki.
Peit ïa ka Laitlum ruh kumjuh hi.
Ki briew ki wanrah bad khiew bad pliang ban shet jingshet ja hangto.
Ynda lah dep ka shet bad ka bam ki ieh beit hangto khlem da kit khia ban pynkhuid ïa ka jaka.
Nalor kata ki pyntem ïa ki boom box jong ki ban pynsawa ïa baroh kawei ka lum ka wah.
Sngew kumba dumok ïa kine ki lum, ki them bad ki wah ki thwei baieid jongngi.
Mynta ba la mih kata ka Meghalaya Rural Tourism Cooperative Federation Ltd (MRTCFL) lane ka kynhun kiba pynïaid ïa ka jingjngoh kai pyrthei ha ki shnong rit shabar sor, ïa kaba la ïalam da u Rangbah Rothell Khongsit ngi kyrmen ba ïa kine kiei kiei ki jinglong kiba ktah ïa ka imlang sahlang jong kiba shong ba sah sawdong ki jaka leit jngohkai yn pynbeit noh kloi khang ba kan neh kan sah ka nam ka burom jong ki shnong.
Bunsien ngi shem ba ki briew ki wan ym ban wan jngoh ïa ka jingitynnad ka mariang hynrei ban pynsngew tynnad ïalade da ka dih buaid.
Ynda lah dep dih ki sa pynpait syndon ïa ki bilor kyiad haduh ba ka long ka jingma ïa ki khunlung khynnah kiba ïaid kjat ha shong ha thaw.
Ki jaka jngohkai ha ka jylla Meghalaya ki la sdang long kiba bun briew than shaba palat namar ki nongpynïaid shnong kim shim khia ïa kane.
Ka jingbun palat ki nongwan ha kano kano ka jaka lane ka mass tourism ka pyniap syndon ïa kata ka jaka.
Sha ki ri nongwei ngim lah ban shu leit katba mon sha kano kano ka jaka jngohkai (tourist spot) khlem da thied tiket lypa shuwa ban wan.
Mynta ha kane ka juk stad, juk komputor lah ban thied tiket online bad ki nongpeit ki dei ban rai katno ngut ki briew ki lah ban wan ha ka shi sngi, namar ba baroh ki tourist spot ki don ka “carrying capacity" lane ka jinglah jong ki ban kit ïa kita ki nongwan jngoh kai.
Ki shnong ki dei ban rai ba ha ka shisngi kin shah tang katta ngut ki briew.
Ka bai rung sha ki jaka jngoh kai baroh lah dei ban pynkiew.
Kumno yn shim tang 30 tyngka shi khlieh ban ïoh peit kat ïa kane ka jingmih sngi ha Nongjrong? Kumno yn shim tang 50 tyngka ban leit jngoh ïa ki jingkieng diengjri ïa kiba ym lah ban ïohi sha kiwei pat ki jylla ne ki ri ka pyrthei?ïa kine kiei kiei baroh dei ban pynïaid beit ïaid ryntih katei ka Meghalaya Rural Tourism Co-operative Federation Ltd lada ngi kwah shisha ban long kawei na ki jylla ka ban khring ïa ki nongwan jngohkai pyrthei kiba sngewthuh shisha ïa ka dor jong ki lum ki wah, ki syntiew ki skud, ki wah ki um, ki jingkieng jri, ki kshaid kiba ithiang rymphum bad ka jingmih ka sngi na lyndet ki lyoh kaba ishongkun haduh katta katta.
Ngim donkam ïa kito ki bym nang ban burom ïa ka mariang, namar ka mariang ka long ka jingkyrkhu ïangi.
Shillong, Nohprah 11 : Ki nongïalam ka BJP ki la kob ba yn dang don shuh shuh ki MLA ka NPP ki ban wan pynïasoh sha ka BJP shwa ka election Assembly 2023.
Katba ki nongïalam ka NPP pat ki la ong lait na ka Ferlin Sangma, u Benedic Marak bad sa uwei pat u ban sa pynïasoh u S.
G Estamur Mominin yn ym don shuh kiwei ki ban dang leit pynïasoh ne phet na ka NPP.
“ Kine ki lai ngut ruh ki dei kiba la tip lypa ba kin ym ïoh tiket shuh na ka NPP namar ki la don lypa ki kyrtong haka jaka jongki bad u Esmatur ruh ula tip ba un ym ioh tiket shuh namar u la tip ba ka tiket kan leit beit sha u A.
T Mondal uba dei u Lamphang ba mynshwa ka ïing dorbar" ong ki nongïalam ka NPP.
“ Ki don ki MLA ka NPP kiba leit ïa kynduh ïa u Himanta Biswa Sarma ha kine ki khyndiat por bad kiba la pynpaw ba ki kwah ban pynïasoh bad ka BJP hynrei na ka liang u Himanta u la phah ba kin ïakynduh ïa u President ka BJP ha Meghalaya u bah Ernest Mawrie" ong ki nongïalam ka BJP.
Shuh la ïoh jingtip ba mynta ka Sngi U Blei u President ka BJP bah Ernest Mawriew, u bah Sanbor Shullai Myntri sorkar bad kiwei kiwei ki nongïalam ka BJP ki la leit ïakynduh ïa u Amit Shah ha nongbah Delhi ban ïakren halor kiba bun ki mat kynthup ruh halor ka jingjia ha Mukroh.
Shillong, Nohprah, 11: Ka Nongshluid Government Lower Primary School, kawei na ki skul ba la rim bha ha ka thaiñ Mawsynram, kan rakhe ïa ka jingdap ba 100 snem ha ka 17 tarik u Nohprah 2022.
Hynrei wat ha ka jingïaid lynti ban dap 100 snem naduh ba la sdang ïa ka pynban ka long ka man naduh ka iing skul hi ka dang long kaba i sangsot haduh katta katta.
Ki bor pynïaid skul ki la pynpaw ba ha jingrakhe kan don ka jingplie ïa u mawnongrim ban pynsah jingkynmaw ïa u mawmer ka jingdap 100 snem bad kan don ruh ka jingrakhe leh kmen lypa ïa ka jingwan ka Khristmas mynta u snem da ki khynnah skul bad nongshong shnong nalor kiwei pat ki prokram.
Ka jingrakhe kan long ha ryngkat ka jingïatreilang bad jingïasnoh kti lang da ka School Managing Committee lem ka Dorbar Shnong Nongshluid.
Ka kyrwoh na u Secretary ka Managing Committee, kane ka skul ka dei kaba la seng naduh u snem 1920 ha kane ka shnong bad la wan hikai nyngkong eh da u wei u shipai Khasi ha ka por ka jingsynshar phareng na Sohra.
Kumta hapdeng kine ki 100 snem ka skul ka la ban ai jinghikai ïa ki khynnah bad la sngewthuh ba kane ka skul kan dei ka skul Sorkar kaba rim eh ha ki thain Mawsynram.
Kane ka skul ka la lah ban pynmih shibun ki samla pule kiba la kiew shaphrang ha ki kyrdan ba pher ba pher, ong ka kyrwoh kaba la wer ïa baroh naduh ki briew kiba la pass na kane ka skul bad baroh kiba la ïa don bynta ban wan sakhi lang ha katei ka sngi.
Ampati, Nohprah 11: U Myntri Rangbah ka jylla u Conrad K Sangma ryngkat u Chief Justice ka Meghalaya High Court u Justice Sanjib Banerjee ha ka sngi u Blei ki la plie ïa ka ïing bishar ba thymmai jong ka District and Session Court Complex ha Ampati jong ka South West Garo Hills ha ka jingïadon lang ki MLA ba kynthup ïa ka Dikkanchi D Shira bad u Winnerson D Sangma.
Haba kren ha kane ka sngi u Myntri Rangbah u la ong ba ka ka jinglah ban plie ïa kane ka ïing ba thymmai jong ka ïing bishar kan dei ka sngi sah kynmaw ïa ki paidbah ka South West Garo Hills namar ka jaka ba kin leit ban ïoh ïa ka jingbishar ba hok ka la nang jan sha ki.
U la ong ba katkum ka Riti synshar ka ri ka la kdew shai ïa ka jylli treikam ka ïing dorbar thaw aiñ, ka sorkar bad ka ïing bishar ba kin ai jingshakri ha la ki bynta bynta ïa u paidbah kat kum ka jingpynkup bor ba ki la ïoh.
“Nga kyrmen ba kane ka jingïoh ïa ka ïing bishar kaba thymmai kan nang pynsted ïa ka jingtreikam bad kan lah ruh ban pynsuk ïa ki nongbishar ban pynkut kloi ïa ka jingbishar ïa ki mokotduma," u la ong.
Nongpoh, Nohprah 11: Haba ther halor ka jinglong jingman bad ka jingshah iuhroit ki paidbah ka Ri Bhoi District ha ka kam sainhima sima, u Bah Charles Marngar u la ong ba ka Ri Bhoi District ka dei kawei na ka District kaba ju sei ïa ki nongïalam ba khraw ha ki por ba la leit noh, hynrei ha kine ki khyndiat sngi ka la shah iuhroit noh da ka jingwan ki heh spah kiba kam ba ki ieit jaid bynriew, hynrei kiba shu wan tang ban pynbiej ïa ki paidbah na ka bynta ka jingmyntoi shimet bad ban ioh kurup ïa ki jingdon jingeh ka Ri Bhoi haba la pynkup bor da ki paidbah.
U Bah Charles Marngar, MDC ka Mawhati bad u President ka Ri Bhoi District Congress Committee u la kynthoh jur ïa ki heh spah kiba wan ïa khun election na Ri Bhoi, ka dei ha ka jingïalang ba ka Ri Bhoi District Congress Committee ka la plie paidbah ïa ka ophis treikam ha Umlyngkdait ba la wan ban plie da u Ma Vincent Pala kum u President ka MPCC bad ruh ba la phah ïa ka kyrteng jong ki 4 ngut ki kyrtong ban ïa khun ha kane ka election 2023 na Ri Bhoi District sha u President ka MPC bad u ban sa phah pat sha Delhi ban pynskhem kum ki kyrtong ba pura ka Party Congress na Ri Bhoi District.
U Bah Charles Marngar u la ong ruh ba ki paidbah ka Ri Bhoi ki la dei ban kylla thiah kylla dem noh ha kane ka election 2023 ha kaba ki la dep ruh ban mad kaei kaba la leh da kita ki nongïalam heh spah kiba wan ban ïa khun na Ri Bhoi tang ban pynbiej ïa ki paidbah bad ka thong ba na sha lyndet ka dei tang ban don ha ka bor na ka bynta ban kurup ïa ka spah kaba don hapoh ka dong Ri Bhoi District.
“Ym lah ruh ban len bad ki jingshisha ki paw ba kita ki heh spah ba wan ïa khun na Ri Bhoi ki wan tang ban pynbiej ïa ki paidbah ba lui lui ka dong Ri Bhoi bad ki jingshisha ki paw pyrthei ruh ba ki wan ruh ban ïa khun na Ri Bhoi ka long tang ban pynlong ïa ka Ri Bhoi District kum kata ka ktem ban ïa kamai spah" ong u Bah Charles Marngar.
Ha kane ka kynti jong u snem 2023 wat la bun kita ki nongïalam bad ki party kiba pyrshang ban theh umpjah ïa ka party Congress ba kam poi shuh shaei shaei, u Bah Charles Marngar u la ong ba ka party Congress kam kheiñ snep satia ïa kita ki jingkynnoh ne ki jingkynthoih, hynrei ai ba ki paidbah hi kin bishar halor ka jinglong jingman ka jylla ha kaba kita ki party kiba la don ha ka liang synshar bad kiba kam ba ki trei na ka bynta ki paidbah aiu ki la leh na ka bynta ki paidbah.
U la ong ruh ngim da donnkam shuh ban pynpaw kaei kaba la jia ha ka jylla bad ki paidbah ruh ki sakhi ïa kata naduh ka jingkyrduh kam kyrduh jam ki samla, ki jingbym don ka shongsuk shongsaiñ bad ka jingshah iehnoh bein ki paidbah ha khappud bad ka long kaba sngew thamula tang shuwa ka election ki pyrshah ban kren ieit jaid bynriew bad baroh shi katta shaei jah kita ki nongmihkhmat kiba don ha ka bor naduh ka kam pud ka kam sam bad haduh ki kam kiba shah ktah ki paidbah ha ka jylla, ong u Bah Charles Marngar.
Namartkata, u la ong ba ka party Congress kan ieng skhem ha la ka nongrim bad kum ka party kan trei bor bah na kabynta ka jingshah khnoit bein ki paidbah, namar ka thong jong ka party ka long ban wan rah shibun ki jingkylla bad ki jingmyntoi ki paidbah bad ïa kane la sakhi ruh haduh mynta kiba bun ki jingmyntoi ba ki paidbah ki dang ioh ha ka jylla ki dei ki matti jong ka party Congress suda, u la bynrap.
Na kane ka jingïalang ka party Congress ha Ri Bhoi, ki saw ngut ki kyrtong ba la pynpaw pyrthei ki kynthup ïa u Dr.
Celestine Lyngdoh na Umsning, u Adrian C.
Mylliem na Jirang, ka Kong Rona Khymdeit na Nongpoh, u Bah Charles Marngar na Mawhati bad na Umroi ka party shen ka san pynbna ïa ka kyrteng jong u kyrtong.
Shillong, Nohprah, 11: Ka Khasi Students Union lyngba ka Education Cell ka la pynher ïa ka shithi sha u Myntri khynnah ka sorkar pdeng uba peit ïa ka Ministry ka Social Justice & Empowerment u A.
Narayanswamy ban kyrpad na u ban kynthup lang ïa ki riewlum ne Scheduled Tribe (ST) ka jylla khamtam ïa ki Khasi ha ka thup jingïoh jingmyntoi ba la ai kyrpang ïa ki Scheduled Caste ha ka jingai jinghikai ei ha ka Dr.
Ambedkar Centre of Excellence ( DACE), NEHU na bynta ka jingpynkhreh ban ïakhun ïa ka eksamin ba pyllong da ka Union Public Service Commission (UPSC) ban long IAS, IPS bad kiwei ki ophisar heh kyrdan.
Ha ka shithi ka KSU ka la buh jingkyrpad ïa u Myntri ka long hadien ba ka Ministry ka buh kyrpang ïa kane ka jaka ai jinghikai tang na bynta ki Scheduled Caste bad kyntu ba un peit lem ba ki Khasi kin ïoh jingmyntoi lang na kane ka jaka ai jinghikai ei ïa ki samla pule ka NEHU ba kin pynkhreh ïa ki eksamin UPSC.
“Na ka liang ka seng ha ka 25 Jymmang 2022, ka la ïa kynduh bad u Vice Chancellor ka NEHU ban buh ka jingkyrpad lyngba jong u ba ka Ministry bad ka Foundation kan ai jingbit ïa ki riewlum ban ïoh jingmyntoi na ka DACE hapoh NEHU, namar kumba long mynta ki samla pule ka jylla kiba kwah ïakhun ïa ki Civil Services Examination ba pyllong da ka UPSC kim don kino kino ki lad leit shah hikai namar duna palat ki coaching center bad naduh u snem 2013 ngim lah shuh ban pynmih IAS/ IPS wat tang uwei na ki riewlum ka jylla," ong ka KSU.
“Nangta shuh shuh ha ka 12 Nailur 2022 u Nodal officer ka DACE-NEHU u la phah jingthoh sha u Director ka Dr.
Ambedkar International Centre, Ministry of Social Justice and Empowerment, u Dr.
Vikas Trivedi, ban kyrpad ïa u ban ai jingbit ba ki riewlum bad ki OBC kin shah hikai lang ha kane ka shlem ai jinghikai hynrei haduh mynta ym pat shym la ïoh jingbit satia," bynrap ka shithi ka KSU.
Ha ka shiti ka KSU ka la kdew ha u Myntri ba watla ka sorkar ka la pynkha kyrpang da kawei pat ka tnat ba peit tang ïa ki riewlum ka Ministry of Tribal Affairs ha u Risaw 1999, hynrei ka KSU ka buh jingkyrpad khnang ba un kynthup lang ïa ki samla riewlum ka jylla kiba pule ha NEHU kin ïoh jingshah hikai ei na ka Ministry ka Social Justice & Empowerment lyngba ka DACE ban pynkhreh ïa ka eksamin UPSC.
Ba kdew hangne ba ha ka 22 Ïaiong 2022 ka Dr.
Ambedkar Foundation (DAF), jong ka Ministry of Social Justice & Empowerment, Govt.
of India, ka la sdang ïa ka Dr.
Ambedkar Centres of Excellence (DACE) ha ki 31 tylli ki skulbah ka sorkar pdeng na bynta ban ai jinghikai ei kaba paka ïa ki samla pule ba dei na ka thup Scheduled Caste ba kin ïakhun ïa ki eksamin Civil Services ba pyllong da ka Union Public Service Commission (UPSC) bad dei ha ka 23 tarik Jymmang 2022 ka NEHU ka la ïasoi ïa ka soskular bad ka DAF na bynta ban sdang noh ïa kane ka DACE ha NEHU.
Shillong, Nohprah 11: U Kyrtong jong ka UDP uban aireng na 17- North Shillong Constituency u Dr Aman War ha ka sngi Saitjaiñ u la ong ba ka jingpoi ka UDP sha ka thong ha kane ka Constituency ka la don lupa ha ka liang ka UDP namar ki paidbah jong ka North Shillong ki la angnud dikdik ban wanrah jingkylla noh ha ka constituency bad ki la dep rai lupa ha ka jingmut jong ki ban phah sha ka ïing Dorbar thaw aiñ ka jylla da u briew uba don ka jingnang jingstad bad ka jingkit khlieh ïa ki paidbah kiba u mihkhmat.
Haba kren ha ka General Meeting jong ka UDP North Shillong Circle ha Shillong Secondary School, Lawmali, u Dr Aman u la ong ba lada peit ruh na kaei kaba u sakhi ha ka jingleit rung ïing na bynta ban pan jingkyrshan ïa u ha ka elekshon MLA 2023 bad ka jingkyrshan kaba ki paidbah ki pyni ha ki jingïalang kiba u khot kum u kyrtong, u la ong ba u don ka jingsngew skhem ba ka jingjop ka la don lupa ha ka kti jong ka UDP.
“Na kaei kaba nga sakhi ïa ka jingkyrshan ha man ki jingïalang bad ha ka por ba nga rung ïing nga la ïohi lupa ba ka jingjop ka don ha ka kti ka UDP na North Shillong bad ba ka UDP ruh kan ïalam ïa ka sorkar ha u 2023," kren sngew skhem u Dr Aman War.
U la pan jingkyrshan ruh ïa ki paidbah ba kin ym hun tang ban thep ïa ka vote ha u ha u 2023 hynrei ba kin kyrshan ïa u da kaba kin wad sa kiwei pat ki paralok kiban nang pynjop kham bun shuh shuh ïa u ha kane ka elekshon ban wan.
“Trei shitom lang bad ngi mynta ha kine ki ar bnai kiba dang sah ban ynda la dep kata kan dei sa ka pali jong nga ban trei shitom na bynta jong phi baroh ha ki san snem kiba phin pynkhamti ha nga bad nga khlei ka juban lak ba ngan trei shitom ban pynurlong ruh ïa ka jingangnud bad ka jingkhmih lynti jong phi," u la kyntu ïa ki nongtrei ka party.
Haba kren ban pan jingkyrshan na bynta u Dr Aman War u Working President ka UDP uba dei ruh u MDC ka Jaïaw-Mawprem, u Bah Paul Lyngdoh u la ong ba ka la dei ka por ïa ki paidbah ba kin sdang noh da ka lynnong kaba thymmai ha ka pakit ka jylla hadien ba sanphew snem pura ka jingïoh ka la kynjoh ïa ka jingïoh jylla.
“Phi la pyrshang bad ka Congress hynrei kam shym la lah ban pynurlong ïa kaei kaba phi angnud,phi la pyrshang bad ka NPP ruh ka long kumjuh, phi la pyrshang ban kyrshan ïa ka BJP ruh ka jop tang arngut ki MLA hynrei mynta ailad noh ïa ka UDP bad phin ym babe," ong u Bah Paul bad bynrap de, “Ha ka UDP ngi don ki nongïalam kiba stad, kiba trei shitom, kiba don ka jinglah bad kiba don ruh ka jingkit khlieh namarkata wat artatein shuh ban pynjop ïa ka UDP ha kane ka elekshon bad wan," u la ong.
Ha kane ka sngi la ïoh ruh ïa ka jingkren na kiwei pat ki nongïalam ba kynthup naduh u Vice President ka UDP u Bah Allantry F Dkhar, u Bah Auguster Jyrwa, u Bah Tirot Suchen, bad kiwei de ki nongïalam kiba pan jingkyrshan na bynta u Dr Aman War.
Kine ki nongïalam ki kyntu ba kito kibym dei Khasi ruh kin ym tieng satia ban ai jingkyrshan ïa ka UDP ba ka dei ka seng riewlum namar kum ka party kan peit khlem noh shiliang khmat ïano ïano kiba dei ki nongshong shnong ka jylla la ki dei Khasi ne kim dei ruh.
La sakhi ba ha kane ka jingïalang da ki bun bun ngut ki paidbah ki la wan ban shim bynta sha kane ka jingïalang ha kaba bun na ki ruh ki bym dei Khasi hynrei ryngkat ryngkat ki risa lang bad ki nongïalam, “Ha Ka Bom".
Ha kane ka sngi ka UDP North Shillong ka la pyllait paidbah ruh ïa ka jingrwai na bynta u Dr Aman War ha ka elekshon ban wan kaba la rwai da ka Samla Bahun Marweiñ bad ka kynhun.
Shillong, Nohprah, 11: Ka Bharatiya Janata Party (BJP) ha North Shillong Constituency ka la nang ïohbor hadien ba ki nongïalam jong kane ka seng saiñpyrthei ki la rung sha manla ki thliew ing bad sha ki kyndong kynshrot ban pynsngewthuh sha ki paidbah ba kane ka party kaba bat ïa u lakam synshar ha Delhi bad kaba ïatreilang hapoh ka Sorkar Meghalaya Democratic Alliance (MDA) ha kane ka Jylla kam dei satia kaba pyrshah ïa ki Khristan bad kaba khang ïa ka riti ka dustur katkum ba la pynsngewthuh da kiwei pat ki seng saiñpyrthei kiba hap ban ïakhun pyrshah ïa ka bor ba khlaiñ jong ka BJP.
Ha ka Sngi Saitjaiñ da ki spah ngut ki longkpa, ki longkmie bad ki samla ki la pynrung kyrteng ïalade kum ki dkhot jong ka BJP ha ka jingpynrung kyrteng kaba la long ha ka shnong Riatsamthiah, Shillong.
U State Executive Member jong ka BJP u Bah M.
Kharkrang uba long ruh u nongpan tiket na ka BJP ban aireng na North Shillong Constituency ha ka Elekshon sha ka Iingdorbar Thawaiñ ka Jylla ka ban sa long ha u snem 2023 ha ka jingïakren bad ki lad pathai khubor u la ong, “ka jingpynrung kyrteng ïa ki paidbah khamtam ha ki shnong ba sah ki Khasi ki la kham bun bad kat haduh ka mynta ki la don kumba shispah ngut eiei bad ngi khmihlynti ba kin dang don shuh shuh ki ban wan pynrung kyrteng ïalade namar kiba bun hi ki dei kiba hap ban beh sha ki kam ki duk lajong naba ka dei ruh ka sngi Saitjaiñ.
Kat haduh ba ynda la pynkut ïa ka jingpynrung kyrteng ngi khihlynti ba kin poi haduh arspah ngut eiei ki ban wan pynrung kyrteng.
"Haba kyllli, ha kano ka rukom ki nongïalam ki leit ban pynsngewthuh sha ki paidbah ïa ki jingthmu bad ki nongrim treikam jong ka BJP, u Bah Kharkrang u la ong, “ha kaba sdang ka la shim por ban pynsngewthuh kaei ka jingthmu jong ka party BJP ha kane ka jylla Meghalaya bad kane ka jingwan pynïasoh jong ki mynta bad ka BJP ka pynpaw shai ba ki Khasi ruh ki la pdiang ïa ka BJP ba kan wan ha ka bor synshar ha kane ka jylla namar haba kut ki sngewthuh ba dei tang kane ka party kaba lah ban wanrah ïa ki song pynroi ha kane ka jylla.
"“Ngi la pynsngewthuh ïa ki (paidbah) naduh ba ka BJP ka la synshar ha Delhi, la ar samoi ba ka BJP ka la bat u lakam synshar ha India ym pat ju don kata ba kin khang ïa ki Ingmane, ban khang bam doh masi.
Ngi la ngi pynsngewthuh ïa ki paidbah ba kine ki dei tang ki jingpynsngewhuh bakla jong ki seng saiñpyrthei kiba pyrshah ïa ka BJP bad bun ki briew ki dei kiba la nang la stad khamtam ha kane ka pyrthei Social Media ki la ïohi ba ka jylla jong ngi la hiar haduh katta katta," u la ong.
“Ki (paidbah) sngewthuh ba lada yn dang ailad (ïa kiwei pat pat ki seng saiñpyrthei ban bat ïa u lakam synshar) un sa poi u pud ba ngin ym lah shuh ban kiew lano lano ruh.
Ha u snem 2023, tang ka BJP kaba lah ban kyntiew ïa kane ka ri bad ka jaidbynriew jong ngi," la bynrap u Bah Kharkrang uba long ruh u State Spokeperson jong ka BJP.
Haba kylli, ha kano ka rukom ki nongïalam jong ka BJP ka pynsngewthuh ïa ki samla ban sngap ïa ki jingeh jong ki namarba ki don ruh ki samla kiba wan pynrung kyrteng ïalade, u Bah Kharkrang u la ïathuh, “ngi la pynsngewthuh ïa kiba bun ki skhim ba ka Sorkar BJP ha Delhi ka la pynmih kum ka MUDRA Scheme kaba biang palat na ka bynta ki khynnah samla.
Ngi ju ong ïa ki balei phim long ki nongaikam bad ki nongsengkam.
Lyngba kane ka MUDRA Scheme la ju ai ïa ka ram ba ki khynnah samla kin dup lah ban sdang ïa ka kam lajong da kaba siew pat ïa ka sut kaba jem.
Haduh mynta ym pat ju don kawei ruh ka Sorkar kaba pynmih kum kane ka skhim.
"Shuh shuh u la ong, “ki khynnah samla ki la duh jingkyrmen bad mynta ki phai khmat sha ka BJP ba kan leh eiei na ka bynta jong ki bad mynta kim ngeit shuh ïa ki jingshah pynsngewthuh bakla shaphang ka Niam bad mynta ki la sngewthuh bad ban rai ba ka BJP ka ladei ban synshar ha kane ka jylla jong ngi.
"U Bah Kharkrang u la ïathuh ruh ba ka jingpynrung kyrteng kan sa nang bteng ha kine ki sngi, ki taiew bad ki bnai ki ban dang wan ha ki Polling Booth bapher bapher hapoh ka Constituency.
Shillong, Nohprah 11 : U MLA ka Mylliem constituency ba dei ruh u Myntri ka tnad C&RD, Bah Hamlet Dohling u la plie bun ki jingtei kam pynroi mynta ka taiew kynthup naduh ka cummunity hall, ka jaka saitjain, ka auditorium bad ruh ban buh mawnongrim na bynta bun ki projek ban tei thymmai.
Ïa ka Cultural cum Community Hall ha Mylliem Syllai-ulor kaba shongdor 30 lak tyngka la plie ha ka 10 tarik mynta u bnai.
Ha kane kajuh ka sngi la plie ruh ïa ka jaka saitjain ha Nongkseh-rim kaba la shna ha ka jinglut kaba 3.
90 lak tyngka, nangta bad ka Auditorium jong ka Umlyngka Resources Mobilisation Development Society kaba shongdor 15lak tyngka kaba don ha Lumpongdeng, Umlyngka.
Nalorkine, u MLA u la ïoh ban plie ruh ïa u mawnongrim ban shna noh ïa ka Mylliem Pomkañiew Government LP School lem kumjuh ruh ïa ka Mylliem Government LP School.
Haba kren ha kitei ki jingïalang, u MLA u la ong ruh ba lyngba kitei ki projek kan wanrah ïa shibun ki jingmyntoi na ka bynta ka roi ka par hapoh ka constituency.
U pynpaw ruh ka jingkyrmen ba kitei ki projek kin long ki jingkyrkhu ïa ki nongshong shnong hi baroh, ha kaba kin dang lah ban ïai kiew irat ha ki liang baroh, khamtam na ka bynta ki khynnah skul ka thain Mylliem hi baroh kawei.
Shillong, Nohprah 11 : Ka nongïalam ba hehduh jong ka All India Trinamool Congress (AITC) kan poi mynta ka janmiet sngi Nyngkong ha Nongbah Shillong ha ka jingwan ba arsngi jong ka sha Meghalaya ha ka sien kaba nyngkong eh.
Halor kane, na ka liang ki nongïalam ka party ki la pynpaw ba ki sngew heh mynsiem haduh katta katta hadien ba ki la ïoh jingtip ba ka hehduh jong ka party, ka Mamata Banerjee kan wan ban ïa kynduh markhmat ïa baroh ki nongïalam party ha kane ka jylla ha ka 13tarik mynta u bnai.
Haba kren bad u President ka TMC Meghalaya, Bah Charles Pyngrope u la ïathuh ba kane kadei ka sien kaba nyngkong ba ka hehduh ka party kaba dei ruh ka Myntri Rangbah ka jylla West Bengal kan wan ban kynduh ïa ki nongïalam party naduh ba katei ka party ka ïoh ban bsuh jaka ha kane ka jylla.
Da kaba kubur halor ka jingkylli, u Bah Charles u la ong ba khlem pep ka nongbah Shillong kan shongshit lada ka Mamata ka ïaid kjat kylleng ki jaka kumba ka ju leh ha ka jylla West Bengal.
Shuh shuh u la ïathuh ruh ba baroh ki tip ai katei ka heh duh ka party kum ka Myntri Rangbah kaba ïaid beit da ka kjat ban leit jurip lane ban leit jngoh ïa ki paidbah lane ki kam ki jam.
“Baroh shi katta, dei mangi ba pynsngewthuh ïa ki nongïalam ka party shaphang ki mat treikam jong ka party.
Hynrei mynta ki nongtrei party kin ïohsngew hi markhmat na ka trai kumno ka lah ban pynliem ïa ka BJP ha ki elekshon," la bynrap biang u President ka Meghalaya TMC.
La ïathuh ruh ba ha kane ka jingwan, katei ka hehduh kan ïa kynduh ruh ïa ki kynhun seng bapher bapher la ka long naduh ki nongïalam shnong, ki sengbhalang bad bun ki riewshemphang kiba kwah ban kynduh.
Nalorkata, la ïathuh ba ka la buh por ruh ban kynduh ïa ki khunswet bad ban rakhe lehkmen Kristmas bad ki.
Halor ka jingkylli, u Bah Charles u la ïathuh ba katei kam dei eh ka jingwan ban pynkhreh na bynta ka elekshon hynrei kadei shi bynta ban kynduh markhmat ïa ki nongtrei party kiba la jied ban don ha ka TMC da kaba kyntait noh ïa kiwei ki party.
Shillong, Nohprah 11 : Ka Meghalaya kadei kawei na ki jylla kaba ki nongshong shnong kim patiaw satia lada wan mano mano ruh ban wan ïalap elekshon, ong u National Vice President ka N National People’s Party ha Meghalaya, Bah Prestone Tynsong.
Katei ka jingkren jong u ka long halor ka jingkylli la ka jingwan jong ka hehduh ka All India Trinamool Congress, ka Mamata Banerjee, haduh katno kan khring ïa ki paid nongthep vote ka jylla, kaban sa jied ïa ki nongmihkhmat ba thymmai ha u Rymphang – Lber jong u snem ban wan.
“Ka jingwan jong ka Myntri Rangbah ka West Bengal shane ngam ïohi ba kan don kano kano ka jingktah," u la ong da kaba ai nuksa ruh ba ha ka por ba long Prime Minister u Dr.
Manmohan Singh ba ki don ha ka Congress kam shym la don satia kano kano ka jingktah.
“Kat u Prime Minister, kat ka Sonia Gandhi ha kato ka por ki la wan ar sien lai sien na ka bynta ban kanbas elekshon ïa ka party Congress, hynrei ngam ïohi ba kan don kano kano ka jingmyntoi," u la bynrap shuh shuh.
Shuh shuh u ong ba kane kan jia kumjuh lada wan ka Mamata Banerjee sha kane ka jylla ha ka jignwan ba arsngi jong ka naduh ka 12tarik mynta u bnai.
Da kaba batai bniah ïa kaei kaba kum uwei na ki nongmihkhmat bala jop bun sien ki elekshon, u Bah Prestone u la ong, “Kaba kham kongsan hi ka shong eh ha ngi kum ki kyrtong kumno ngi trei namar hangne ha Meghalaya jongngi ki briew kim ju jied party hynrei ki jied beit ïa u briew shimet kampher la ka party ka long kumno kumno ruh kim salia, kim ñiew kim thew.
".
Shillong, Nohprah 11 : 20 tylli ki sngi ki la ïaid naduh ba la jia ka jingshah siat iap ki hynriew ngut ki mynsiem briew ha Mukroh ha ki pulit Assam hynrei haduh mynta ka tnad kam pohïing ka sorkar pdeng kam pat pynmih ka jingpynbna ban tohkit da ka CBI wat la hadien ba la dep kular ïa u Myntri Rangbah u Conrad K Sangma, u Symbud Myntri Rangbah bah Prestone Tynsong bad u Myntri kam pohïing u ma Lahkmen Rymbui ha ka jingïakynduh bad utei u Myntri kam pohïing ka sorkar pdeng u Amit Shah ha nongbah Delhi ha ka 24 tarik Naiwieng 2022.
Halor kane ka jingslem ban pynmih jingpynbna na ka liang u MLA ka Mawlai Constituency u bah Process T Sawkmie u la buh ka jingkylli balei bad na kaei ka daw ba haduh mynta ruh ym pat pynmih ïa kata ka jingpynbna ban aiti tohkit ïa ka jingshah siat iap ki hynriew ngut ki mynsiem briew ha ki pulit Assam kaba la jia ha ka 22 tarik Naiwieng 2022 sha ka CBI kumba la kular da u Myntri Kam Pohïing ka sorkar pdeng u Amit Shah.
U la ong hato ka sorkar pdeng ka mut ban shu leh klet halor kane ka jingjia ba ka sngap jar bad shim por ban pynbna?“ Ka sorkar pdeng ka dei ban kynmaw ba ngim lah ban klet ïa kane ka jingjia bad ngin ïai dawa ba dei ban pynmih noh ïa kata ka jingpynbna ban aiti tohkit sha ka CBI kaba dei ka tnad tohkit kaba pawnam hapoh ka ri namar dei tang lyngba ka jingtohkit jong katei ka kynhun ban paw lut ki jingshisha" ong u bah Sawkmie.
Lah ban pynkynmaw ha ka jingbud dien jong u nongthoh khubor halor katei ka jingjia la ïoh jingtip ha katei ka step 22 tarik kawei ka trok kaba kit dieng ban thang ding bad kawei ka kali maruti car kaba kit kba ki la wan kit ïa ki dieng bad u kpa na ka jaka rep ka jaka riang jongki.
Hynrei haba la poi ha khappud Assam la bat ïa ki da ki pulit ka Assam haba ki khlem sangeh ki pulit ki la beh ïa ki shaduh Mukroh kaba dei ka jaka jongka Meghalaya bad hadien kane haba la sdang ïalum ki paidbah na ka shnong Mukroh ki pulit ka Assam ki sa pyndonkam da ki suloi ban siat pathar naphang kaba la wanrah ka jingiap ïa kitei ki mynsiem briew.
Halor kane ka jingjia na ka liang ki pulit Assam ki kynnoh ba ki dieng ba kit ka trok dei kiba pom na khlaw sorkar Assam, katba ki trai shnong Mukroh ki ïathuh ba dei ba kit na ka jaka jongka shnong hi ban thang ding.
La ïathuh ka daw ka dei ba ki pulit Assam ki dawa pisa beit na ki nongrep bad ka jingdawa kam long tang khyndiat hynrei ka long da ki phew hajar bad ki lak tyngka kaba la buh iaki nongrep ruh ha ka jingeh kaba khraw.
Kumta dei halor kane ka nongrim ba u bah Sawkmie u la dawa ba dei ban pynbna kloi ban shimti jingtohkit da ka CBI khnang ba kin paw ki jingshisha bad u kyntu ruh ïa ka sorkar jylla ban bud dien biang ïa kane ka kam na u Amit Shah khnang ba un bthah ïaki bor ba dei peit ban pynsted ïa ka kam.
Shillong, Nohprah 11: Ka kynhun ba kdup ïa ki seng samla pule na ki jylla bapher bapher kane ka thaiñ shatei lam mihngi jong ka Ri India ka North East Student Organisation (NESO) ka la pynbna ba ka 11 tarik u Nohprah kan long kum ka sngi ba dum tam ïa kane ka thaiñ namar dei ha kane ka sngi ka ïing dorbar ka Ri India ka Parliament ka la pdiang bad mynjur ïa ka Citizen (Amendment) Bill ha u snem 2019 kaba la long aiñ (Act) mynta.
Shuwa ba ka ïing dorbar bah ka Ri India kan pdiang ïa kane ka CAB, ki seng bapher bapher ha kane ka thaiñ shatei lam mih ngi ki la pynlong ïa ki jingïakhih ban pyrshah ïa kane ka CAB, wat ha pdeng ka jingpyrshah ka sorkar pdeng kala pdiang bad mynjur ïa kane ka CAB ha ka 11/12/2019 bad dei halor kane ka nongrim ba ka NESO kala pynbna ïa kane ka sngi ba ka dei ka sngi kaba dum.
Mynta ka sngi ki seng samla pule ha baroh ka ne ka thaiñ ki la pynlong ïa ka jingwah lama ïong ha baroh ki nongbah jong ki jylla kane ka thaiñ shatei lam mih ngi.
Ha nongbah Shillong ka seng KSU kaba dei kawei na ki dkhot ka NESO kala wah ïa ki lama ïong ha kylleng kane ka nongbah Shillong ryngkat ki placard ba la thoh lang ruh ïa ki jingthoh bapher bapher.
Katto katne ki jingthoh kiba la wah ha ki placard ki long, ko sorkar India wat pynlong jaka theh niut ïa ka Ri jong ngi, kam dei ban don CAA, kam dei ban don AFSPA, hooid dei ban don ka ILP, sorkar India burom ïa ngi ki trai ri trai muluk da kaba pyntrei kam noh ïa ka Inner Line Permit.
Jowai, Nohprah 12 : Ka West Jaiñtia District Sports Association (WJDSA) Jowai, kum ka dak ban pynneh pynsah ïa ki riti dustur ki longshwa manshwa, mynta ka sngi kala pynkut ïa ka jingïakop Siat Khnam kaba la tip kum ka ‘Open to All Traditional Archery Competition’ ba la pynlong ha madan Kiang Nangbah Stadium Dongmihsngi Jowai.
Ïa kane ka jingïasiat khnam la pynïaid da ka (WJDSA) shi bynta na ka jingrakhe Jubilee Ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
U President ka Kiang Nangbah Ïasiat Khnam Memorial Society u ma Pearlet Toi ula wan ban pynhap pyrda ïa kane ka jingïakop Siat Khnam kum u kongsan, ha ryngkat ka jingdonlang u Working President ka WJHDA ma E.
M.
H.
Passah, u Hony.
General Secretary ma Lammat-oo Laloo nalor kiwei de ki dkhot ba hakhmat jong ka Association.
Shillong, Nohprah 12 : Watla u Angkit Tamang u la ïoh ban khur marwei haduh 6 wicket ai kamai 46 ron, hynrei ka Meghalaya ka dang shah rem hakhmat ka Chhattisgarh ha ka jingïalehkai jong ka lympung U-16 Vijay Merchant Trophy ha ka jingïalehkai hynne ka sngi Nyngkong ha Vadodara.
Ka Meghalaya ka la rem ha ak Chhatisgarh da ka inning bad 250 ron.
Ki lai ngut ki rangtied sdang jong ka Chhattisgarh ki la shah pynhap wicket kloi noh hynrei u Yash Kumar Varda u la pyllait im ïa ka Chhattisgarh da kaba kamai 132 ha kaba katei ka kynhun ka la kamai 354 ron.
U Angkit Tamang u la pynhap ïa ka wicket jong utei u rangtied ba kamai century bad u la ïoh ruh ban pynhap ïa ka wicket jong kiwei pat ki arngut ki rangtied jong ka Chhatisgarh kiba kamai bun ron.
U Tamang uba la sdang nyngkong ban kawang bol u la ïoh ban pynhap wicket ïa ki rangtied kiba kamai ron bad u la ïoh ban kawang 18.
2 over.
U Namewanki Pakynteiñ uba kawang 16 over u ïoh 2 wicket ai kamai 75 ron bad u Kishlay Vishlux u ïoh 2 wicket ai kamai 65 ron na ki 11 over.
Ha ka sngi U Blei ba la dep, ka Meghalaya kaba la jop ïa ka jingkynting pisa ka la kam ban kawang bol nyngkong hynrei ka la shah pynhap lut baroh ki wicket da kaba kamai 61 ron.
U Rudra Singh Rathore marwei u kamai 22 ron katba u Jarett M Wanñiang u kamai 13 ron.
Hynne ka sngi pat, ka donkam ban tied 293 ron hynrei ka la shah pynhap lut baroh ki wicket bad kamai 43 ron.
U Vishlux marwei u kamai 17 ron katba u Rathore u kamai 12 ron.
Ka Meghalaya kan ïakhun pat pyrshah ïa ka Delhi ha ka 16 tarik Nohprah.
Shillong, Nohprah 12 : Ka kynhun ïalehkai kriket U-19 ki thei ïalehka ka Meghalaya watla ki la lah ban ïalehkai bha ha ka liang ka kawang bol hynrei ki la shah rem noh da 141 ron hakhmat ki thei ïalehkai jong ka Baroda ha ka lympung ïalehkai U-19 Women’s One Day Trophy.
Ka Meghalaya kaba la kawang bol nyngkong hadien ba ka la jop ka jingkynting pisa ha ka jingïalehkai hynne ka sngi Nyngkong ha Arun Jaitley Stadium (kaba la ju tip kum ka Feroz Shah Kotla Stadium) kaba ha New Delhi, ka Meghalaya ka la lah ban teh lakam ha ka jingkawang bol da kaba ai kamai 218 ron bad shim 8 wicket ha baroh ki 50 over ïa ka Baroda.
Hynriew ngut ka Meghalaya ka la pyndonkam ha ka liang ki nongkawang bol bad san ngut ki la khur mar shi wicket.
Ka Blaridahun Dkhar bad ka Emisakani Warjri ki la pynkut kajuh ka jingkhur wicket mar 2 wicket bad ai kamai mar 45 ron ha ki 10 over ba ki ïoh ban kawang bol.
Ka Awesa G Momin (1/27), Suriti Kumari Ray (1/33) bad ka Neelam Roy (1/54) kidei kiwei pat kiba la khur wicket na bynta ka kynhun jong ka Meghalaya.
Ka Meghalaya ka la ïoh ban teh lakam ka jingïoh kamai ron ka Baroda ha ka over ba 34 kaba la kamai 137 ron duh noh 7 wicket hynrei na ka jinglah ban ïalehkai bha ki arngut kiba la kamai ron lang ka Baroda ka ka la lah ban tam ïa katei ka ron da 200 ron.
Hynrei sniewbok na bynta ka Meghalaya, ha kaba ki thei kawang bol ka Baroda ruh ki khlem ailad ba kin ïoh kamai ron.
Ka Ray ka ïoh ban kamai 22 ron katba ka Janika Marak ka kamai 12 ron hynrei ka Meghalaya ha ki 34 over ka la shah pynhap lut baroh ki wicket da kaba kynjoh tang 77 ron.
Ka Meghalaya ha ka sngi Balang kan ïakhun pyrshah ïa ka Punjab.
Shillong, Nohprah 12 : Ka lympung ïalehkai kriket U-13 Boys T20 Challengers Trophy 2022 ba la pynïaid da ka East Khasi Hills Cricket Association (EKHCA) ka la sdang hynne ka sngi Nyngkong, ha kaba ki heprit ki la ïashim bynta bad pyni ïa la ki sap ïalehkai ki jong ki ha Marbisu.
Ka jingïalehkai kaba nyngkong ka la long hapdeng ka Symper Rangers pyrshah ïa ka Laitlum Hitters, ha kaba ka kynhun jong ka Laitlum Hitters ka la ïoh khur ïa ka jingjop.
Ha ka jingïalehkai, ka Symper Rangers kaba jop ïa ka jingkynting pisa ka jied ban kawang bol nyngkong ha kaba ka Laitlum Hitters kaba tied nyngkong ka la ïoh ban kamai 99 ron hap noh 5 wicket ha baroh ki 20 over.
U Everbloom Nongrum u kamai 22 (31) bad u Menang Shangpliang u kamai 16 (41) katba u Pynshngaiñ Sohkhlet u ïoh 1 wicket ai kamai 12 ron ha ki 4 over.
Haba beh ïa katei ka thong, ka Symper Rangers kam lah ban kamai ron ha kaba ka la shah pynhap lut baroh ki wicket da kaba kamai tang 46 ron ha ki 9 over.
U Dame Wanbiang Shadap u kamai 21 ron (13) bad u Mekhraw Pyrkhat u ïoh khur 3 wicket marwei bad ai kamai 11 ron tang ha ka 1 over ba u ïoh ban kawang bol.
Kumta ka Laitlum Hitters ka la pynliem da 53 ron.
Ka jingïalehkai ba arsien ka long hapdeng ka Mawlynnong Fighters pyrshah ïa ka Symper Rangers bad ka Symper Rangers ka la jop da 55 ron.
Ha kane ka jingïalehkai kaba ar ka long kumjuh kum ha ka jingïalehkai kaba nyngkong ha kaba ka Mawlynnong kaba la jop ïa ka jingkynting pisa ka la ailad shwa ïa ka Symper Rangers ban tied nyngkong.
Katei ka kynhun kaba la ïoh ka kabu ban tied nyngkong ka la kamai haduh 137 ron duh noh 8 wicket ha baroh ki 20 over.
U Dame Wanbiang Shadap u rangtied ba kamai bun ron tam da 70 ron na ki 26 bol katba u Damian Kupar Shylla u ïoh 2 wicket ai kamai 9 ron ha ki 4 over na bynta ka Mawlynnong.
Haba wan beh ïa katei ka thong, ka Mawlynnong Fighters kam lah ban tied ïa ki bol ba la kawang da ka Symper ha kaba ka la kamai tang 83 ron bad shah pynhap lut baroh ki wicket ha ka 12.
1 Over.
Dei tang u Hamebandap War uba kamai bun ron na bynta katei ka kynhun uba la kamai 43 ron na ki 28 bol.
U Othaniel Lyngdoh Nonglait marwei u khur haduh 4 wicket ai kamai 10 ron ha ki 3.
1 over, ha kaba ka Symper Fighters ka la pynliem da 55 ron.
Shillong, Nohprah 12 : Ka long ka burom bad ka jingsngewsarong ïa ka jylla hi baroh kawei ha kaba u heprit Alvin Eshaan Khyriem uba dang ha ka rta ba 14 snem u la shah jied ban mihkhmat ïa ka kynhun ïalehkai U-17 jong ka Jamshedpur FC ha ka lympung ïalehkai Elite Youth League ba pynïaid da ka AIFF.
U heprit Alvin Eshaan Khyriem uba ba shong ba sah ha Pohktieh, Shillong haduh mynta u dang neh ka kontrak bad ka Don Bosco Football, Academy, Vaduthala, Kochi, Kerela, u la shah jied ban ïoh rung sha ka TATA Football Academy (TFA), Jamshedpur ha kaba ki don haduh 650 ngut ki heprit kiba ïakhun ha ka jingpyrshang ban ïoh rung bad ka TFA, Jamshedpur.
Bad udei uwei napdeng ki 20 ngut uba la shah jied na bynta saw snem ha ryngkat ka jingïoh scolarship.
Mynta un sa mihkhmat ïa ka Jamshedpur FC ha ka kyrdan ïalehkai ki U-17 ha ka lympung ïalehkai ba pynïaid da ka AIFF ka Elite Youth League kaban sa pynïalehkai ha Imphal naduh ka 22 tarik Nohprah 2022.
Nongstoiñ, Nohprah 12: Ha ka lah sngi u Blei ka 12 tarik Nohprah, ki nongïalam ka Hill State Peopople Democratic Party central body ba la ïalam da u bah K.
P.
Pangñiang President, ryngkat ki nongïalam ka Youth Wing ki la pdiang burom ïa ki nongïalam jong ka Garo National Council ha ka shnong Mawphanlur, hakhmat u mot sah jingkynmaw ïa u (L) bah Hopingstone Lyngdoh.
Ïa ka kynhun jong ka GNC la ïalam da u bah Augustine Marak General Secretary ka GNC u ba dei ruh u Chief Executive Member barim ka Garo Hills Autonomous District Council ha kaba synran lang ruh da ki dkhot jong ka GNC.
Ha ka jingïalang la don ryngkat da u kyrtong ka HSPDP na Umsning bad ki nongïalam ba ha khmat, u bah Martle Mukhim MDC ka Mawkynrew, u bah Witting Mawsor bad kiwei kiwei.
Na ka liang ka GNC u bah Agustine Marak u la pynkynmaw ba ka jingdawa ban ïoh noh la ka jylla Khasi Jaiñtia State bad ka Garo State, ka dei ka jingdawa kaba la rim bha kaba la saiñ dur da ki arngut ki rangbah kiba la bam kwai ha Dwar u Blei kata u (L) Bah Hopingstone Lyngdoh bad u (L) Clifford Marak bad ka la donkam ban pynkhie im thymmai biang.
U la ong ruh ba ha ka por ba u long kum u CEM ka Garo Hills Autonomous District Council, u la rah ïa katei ka mat hapoh ka dorbar jong ka Council bad baroh ki MDC ki la mynjur ha kaba la pass ruh da ka resolution na ka bynta ban phah da ka memorandum sha ka sorkar pdeng.
U la pynkynmaw ba kitei ki nongïalam jong ka HSPDP bad ka GNC ki la aiti bun tylli ki memorandum sha u Myntri Rangbah duh ka ri ban pynsngew halor katei ka jingdawa ïa ka Khasi Jaiñtia State katkum ka Article 371 (k) bad ïa ka Garo Sate kat kum ka Article 371 (J), kiba kynthup ha ka rtiti synshar ka ri.
U la ong ruh ba ïa ka Memorandum la aiti khatduh ha ka por ba u Manmohan Singh u long u Myntri Rangbah duh ka ri.
U bah K.
P.
Pangñiang haba ïakren bad ki nongthoh khubor, u la ong ba na ka bynta ban pynthymmai biang ïa ka jingdawa jylla la ka jong, la thaw biang ïa ka Co-ordination Committee hapdeng ka HSPDP bad ka GNC, ha kaba u bah K.
P.
Pangñiang President ka HSPDP un long u Chairman, u bah Augustine Marak General secretary, u bah Nickman Marak Vice president ka GNC kum u Co Chairman bad ki dkhot ki long u bah Norbin Marak, bah Philip Sangma, bah B.
K.
