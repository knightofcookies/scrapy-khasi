30 hajar lem bad ki trophy nalor ki khusnam shimet.
Kat kum ka kyrwoh la ong yn nym shah ban thep ïa ki rangïalehkai kiba nabar shnong.
Ka bai rung kan long T.
3500 bad ka bai rephri kan long T.
1000.
Ka tarik ba khatduh ban pynpoi ïa ki form kan long ha ka 20 tarik mynta u bnai.
Na ka bynta ki jingtip ba bniah ki lah ban phone ha ki number 6009524068, 8131940262 & 8837220386.
Ka Moosalyngkat SC ka la khur ïa ka jingjop ha ka lympung ïalehkai 1st Division Football Tournament na ka bynta ka Chatister Kharkongor Memorial Trophy 2023 ba la pynïaid da ka West Jaiñtia District Sports Association (WJDSA).
Kane ka la wan hadien ba ka la pynjem khnap noh ïa ka Luti Tuber SW da 4-1 kol ha ka Lah Sngi U Blei ha Kiang Nangbah Studium kaba ha Ladthad-laboh, Jowai.
Ha kane ka jingïakhun baroh ar ki kynhun ki la pyrshang ban ïakhun tyng-eh naduh kaba sdang.
Ka Moosalyngkat ka la ïoh ban pynkhih jar nyngkong eh ha ka minit kaba 25 lyngba u Datngen I Dan na ka bynta ban tam shi kol ha ka kylla step.
Hadien katto katne por ba la bteng ïa ka jingïakhun jong ka kylla miet ka Luti Tuber ka la lah ban pynphai kylla shi kol lyngba u Kordor Dkhar ha ka minit 55.
Da kane ka jingïakhaid ka la pynlong ïa kine ki kynhun ban ïai bteng ban ïakhun tyngeh, hynrei shwa ban wai u Edius L.
Laloo u la ïoh ban thep ar kol ha ka minit kaba 80 & 89 bad ïa ka kol kaba khatduh la thep da u Lalthakhuna Ngaite ha ka minit 90+3 na ka bynta ban pynlong ïa ka Moosalyngkat ban khur syndon ïa ka jingjop.
Ka jingïalehkai ha ka sngi Ba-ar kan long hapdeng ka Nangbah Ïawmusiang pyrshah ïa ka Sabahmuswang ha ka por 2 baje nohphai sngi.
Ka Tynring SC ka la khur ïa ka jingjop kaba nyngkong na ka Group-D jong ka lympung ïalehkai SSA SRGT 3rd Division Football League 2023, hadien ba pynliem ïa ka Rynjah SC da 1-0 kol ha ka Lah Sngi U Blei ha madan Polo.
Ha kane ka jingïakhun baroh ar kynhun ki la pyrshang ban ïakhun tyngeh naduh kaba sdang, hynrei kim shym la lah ban thep  haduh kaba kut jong ka kylla step.
Dei ha ka jingïakhun jong ka kylla miet ba ka Tynring ka la ïoh ban pynkhih jar nyngkong eh lyngba u Mebalabiang Marboh ha ka minit kaba 51.
Wat la ki rangïalehkai ka Rynjah ki la pyrshang ban pynphai, hynrei kim shym, la lah ban pynurlong bad ha kaba kut ka la mad ïa ka jingshah rem.
Ka jingïalehkai jong ka Group-A ha ka sngi Ba-ar kan long hapdeng ka Lapalang SC pyrshah ïa ka Krang SC ha ka por 1:30, katba ha ka Gorkha Association ia ka MLP F.
T ha ka por 3:30 janmiet, katba ha ka Group-B ka Mawryngkneng SC kan ïakhun pyrshah ïa ka Nongkseh SC ha ka por 5:30 janmiet.
Katkum ka jingiohi lyngba ka camera CCTV ba la pyndait ha katei ka thaiñ, la ong ba 2 ngut ki heh pulit ki la mynsaw jur hadien ka jingbthei u bom hapoh ka nongbah Ankara hajan jong ka ïingdorbar thawaiñ ka Turkey.
Ia katei ka jingbthei la iohsngew ruh kumba katto katne kilometre na ki thaiñ ba marjan jong katei ka nongbah bad la iohi ia ki thylliej ding kiba khlaiñ kiba la ïeng na katei ka jaka ba bthei ha katei ka sngi.
Katkum ka jingiohi na kitei ki camera CCTV, la ong ba 2 ngut ki lehnoh ki la leit poi da ka kali sha katei ka jaka ha ka por kumba 9:30 mynstep hakhmat ka phalor jong ka General Directorate of Security jong ka Ministry of Interior bad kiba la leit ban pynbthei bom ia katei ka jaka ha katei ka por.
Ha kane ka jingjia, la ong ba uwei na kitei ki 2ngut ki lehnoh, u la pynbthei bom ialade ha katei ka jaka bad utei uwei pat u la ngat lang ha ka jingbthei jong utei u bom uba la bthei ha katei ka por.
Katei ka distrik ba ki lehnoh ki leit ban thombor, ka long ka thaiñ ba don ia bun tylli ki ophis sorkar bad kumjuh ruh ka ïingdorbar thawaiñ jong ka Turkey.
Ki bor pyniaid jong ka Turkey, ki la iathuh ba haduh mynta ki dang phah wad bniah halor katei ka jingjia bad la khang noh shwa ia ka jingleit jingwan sha katei ka nongbah katba ka jing-long-jingman ha katei ka thaiñ kam pat i shng-aiñ.
Ka jingjia bthei bom ba hadien duh kaba la jia ha Turkey ka long ha ka surok ba heh paid hapoh Istanbul, kaba la jia ha u Naiwieng jong u snem 2022, ha kaba 6 ngut ki la khlad hashen bad 81 ngut pat ki la mynsaw ha katei ka por.
Katto – katne snem hadien, ynda u Shahjer, u Syiem  Sutnga u  banyngkong, u la lah seng pynskhem ïa la ka hima barit, u la kwah ban  nang pynhiar pynheh shuh ïa ka, ban nang – kham pynkhraw ïa ka bor bad ka nam.
Bunsien ula ju iohsngew ba ki la ïalap ïa ka jingseisoh jong ka ri Thor kaba don shaphang shathie na ka hima barit jong u.
Kumta, ha kawei ka sngi, u la mih bad la u Lyngkor, u  Mar Kuhain lem bad katto katne ki rangbah, ban leit – jngoh ïa kata ka ri baseisoh, bad ban wad lad kumno ban ioh jaka hangta ruh.
Ki la rah la ka bam ka dih, ka khaw ka kba, baroh katba donkam.
Katba ki nanghiar arsut, ki shnong kaba ki leit poi nyng-kong eh, ka la long ka Khatdum, ki la sah katto katne por hangta, kumba shongthait, bad nangta, ki ïa hiar biang ar sut.
Kumno ki la wan poi ha Umtalen.
Hangne ruh, ki la sah katto katne por kum ha Khatdum, bad ki la nanghiar arsut.
Na Um talen ki la wanpoi  ha Borkhat bad ki la sah – miet.
Ka jingitynnad jong kane ka jaka ka la shoh  – jingmut shibun ïa u Siem bad ïa ki nongbud jong u imat kumba ka thiah lyngngai ha pneh jong ka Myntdu, katba ki lum ki them ki, ki khlaw bha bajyrngam bad ki riat ba ibang ban peit bad baitriem ban kiew ban hiar, ki ker tawiar ïa ka.
Ha kawei pat ka sngi, ki la shim kawei ka bur, ki la jam sha shi-liang jong ka wah, bad ki la wanpoi ha Sanghat.
Katto – katne por  hadien, ki la wanpoi ha Jaintiapur.
U Syiem bad kita ki nongbud – nongrap jong u ki la sah katto – katne sngi hangta, khlem da pynithuh ïalade hano hano ruh.
Hynrei ha kito ki sngi, u Syiem bad u Lyngskor jong u, ki la nang nujor bad khmih bha ïa ka jinglong bad ïa ka jingseisoh jong kata ka jaka.
Ki la iohi shisha da la ki khmat ïa ka jingseisoh jong ka khyndew, bad u khaw – u kba u man bha, ba ka soh ka pai ka bun byllai, ba ka dohkha ka bun kyrhai ha ki wah bad ha ki bir.
Kumta, u la wad ïa u briew u basngewthuh bad u banang ïa ka ktien Sutnga bad u la batai ha uba u kwah ban thied khyndew.
Ha kata ka por, ha Jaintiapur, la don u kynja nongsynshar uba ki khot u Nabab.
U Syiem bad la u Lyngskor lem bad uta u nongbatai – ktien jong ki, ki la ïaleit sha ïing u Nabab, bad ki la pyntip ha u ha la ka jingkwah ban thied khyndew.
Haba u Nabab u la tip ba dei u syiem uba kwah ban thied khyndew na u, u la ong : “Ka khyndew ka don, hynrei ka dor ka barem, shistieh ka khyndew ka don, hynrei ka dor ka barem, shistieh ka khyndew shistieh ka tyngka.
" U Syiem haba u la iohsngew ïa kata ka ktien u Nabab, u la jngan hi tiaw, bad um nang jubab shuh.
Kumta, u la shu ong : “To ngin da leit  ïapyrkhat sha shnong.
" Bad ki la ïamih noh.
Katto – katne sngi hadien,  ynda la poi biang ha Sutnga, u Syiem u la lum – dorbar ïa la ki bakhraw – batri, bad u la ïathuh ha ki ïa ka jingseisoh ka ri – thor bad katno u kwah ban ioh ïa ka na ka bynta ban pahuh ka bam ka dih ïa la u khun u hajar.
Hynrei ban iohsngew ia uba ong : “Shisien ka tyngka," ka la pynshaïong ngain ïa ki baroh.
U Syiem bad la ki bakhraw batri, ynda ki la ïa pyrkhat bun sngi, ki la iarai ba dei ban ioh jaka ha thor.
Ki la lum ka tyngka shi – ‘tiehbah, bad ki la hiar biang sha Jaintiapur.
Tang shu poi ha ri – thor, u Mar Kuhain Lyngskor, u la wan uwei u mushi uba la tbit bha ban tar – snieh.
Ynda  la shem kum uta u mushi uba ki mut, u Syiem bad kiba khraw – batri jong u, ki la ïa leit sha Nabab, ki la ïapynskhem ïa la ka jingkular hakhmat la ki sakhi – satar bad kiba khraw – batri na baroh arliang, bad ki la ïathew ïa ka tyngka shi – tiehbah.
U Nabab u la sngewbha shibun ban ioh kat kata ka pliah, u la mynjur bad ai jaka hangno – hangno ruh kaba lait kat haba u mon u Syiem, namar ïarat shistieh ka khyndew, tang uwei u briew ruh um pat long ban shong ? Bad u la pynlong ka jingkhawai ka bakhraw kum ban leh burom ïa u Syiem.
Katba kata ka jingkhawai ka la nang ïaid la ka hud, u Mar Kuhain pat u la shu jah khlem don ba tip, U la leit sha uta u mushi bad u la phah tar  ni haduh katta – katta ïa kata ka stieh ka sah hi la ka dur – stieh.
Haba ka jingkhawai ka la wan, ki la ïa leit ban thew sa ïa ka khyndew.
U Mar Kuhain bad kiwei pat ki nongbud nongrap u Syiem, ki la ïatan lun – pyllun ïa kata ka stieh.
Katba ki nangtan bad nangiar.
U Nabab u la dum la ka buit ka stad, u la thang  – ïong ngain, bad um nang – kren shuh, hynrei un leh kumno? La ïasotsokular, la ïa khlei la ka jubab.
Shistieh ka khyndew, shistieh ka tyngka.
Ym long shuh ban kylla – dien.
Kumta naduh kata ka por, u Syiem Sutnga u sa ioh hima ha ri – thor u sa pynïeng ka paki –  dulan, u tih ka nan ka pukri, bad u sa seng ka Iew kaba sahnam ka Iew Jaintiapur.
Bad hadien katto – katne, u sa leit shong – noh ha Jaintiapur.
Bad suki – suki hadien, sa khot ïa u, u Syiem Jaintiapur.
Ha Khatdum, ha Umtalen bad ha  Borkhat, haduh kine ki sngi, don ki Iew ba la seng ban kynmaw ïa ka jingïaid lynti u Syiem bad ïa ka jingshongthait jong u ha kito ki jaka.
Ha Borkhat, namar ka long ka jaka pdeng ban leit ban wan na Sutnga sha Jaintiapur bad na Jaintiapur sha Sutnga,u Syiem u la phah tei kawei ka dulan mawit.
Ka miej ki shuki baroh hangta, ki long da ki maw it.
La kine ki dang don lymbrum – lymbram haduh mynta, ki la shu sah tang kum ki kynja nongrim ha khlaw ha btap, ha sangam – sajah hapoh ki syrngiew jong ki diengbah.
Kumjuh ruh kita ki jyntei ha Jaintiapur kila bun kiba la khyllem lyngkrang.
Ka United States ha ka Sngi Nyngkong ka la pynrem jur halor ka jingbthei bom hajan ka shlem treikam jong ka tnat Ministry of Interior jong ka Turkey bad kumta ruh ka US ka la maham ba dei ban tehlakam bad rat dyngkhong shi syndon ia baroh ki kam thombor jong ki lehnoh bad ka US kan don ryngkat ruh bad ka Turkey kaba long ka para dkhot jong ka kynhun NATO.
U Secretary of State jong ka United States, u Antony Blinken u la ong ba ka US ka pynrem jur ia ka jingleh ki kynhun lehnoh kiba don kti ha katei ka jingjia bad kumta ruh u la ong ba ka US ka kyntu ia baroh ki ri ka pyrthei ba ki dei ban tehlakam bad rat dyngkhong ia baroh ki kam thombor jong ki lehnoh la ka long ha kino- kino ki bynta bad ha kano- kano ka rukom.
Ha ka Sngi U Blei, 2 ngut ki dkhot jong ka kynhun lehnoh bym pat don jingithuh, ki la leit ban pynbthei bom hakhmat ka phalor jong ka Interior Ministry hajan ka ïingdorbar thawaiñ jong ka Turkey, ha kaba 2 ngut ki heh pulit ki la mynsaw jur na katei ka jingbthei ha katei ka sngi.
Ha khyndiat por ba la leit, ka North Atlantic Treaty Organisation (NATO) ka la pynpaw ia ka jingai jingkyrshan ia katei ka ri, kaba ioh mad ia kum kitei ki jingjia thombor ba khah- khah bad ka la ai mynsiem ruh ba kan iai kyrshan ia baroh ki dkhot jong ka NATO khamtam ban ialeh pyrshah ia ki kam thombor jong ki lehnoh.
Kumjuh ruh ka Embassy jong ka US hapoh Turkey, ka la pynrem jur halor katei ka jingleit thombor dusmon jong ki lehnoh ha katei ka ri bad ka la phah ruh ia ka jingai khublei bad jingkitbok ia kitei kiba ngat bad mynsaw ba kin khlaiñ noh kloi.
Ia katei ka jingbthei bom, la kam da ka kynhun Kurdistan Worker’s Party (PKK), kaba la shah khang pyrshah hapoh Turkey bad ha kiwei ruh ki ri jong ka thaiñ West.
Ha kajuh ka por, la ong ba ki bor pyniaid jong ka Turkey ki la pynkhlaiñ ia ka jing pahara ha baroh ki ophis sorkar, kynthup ia ka ïingdorbar thaw-aiñ bad ka Interior Ministry, hadien jong katei ka jingbthei bom ha katei ka sngi.
U President ka Turkey, u Recep Tayyip Erdogan haba ai jingkren hapoh ka ïingdorbar thaw-ain ha katei hi ka sngi, u la ong ba ki lehnoh kin nym lah ban pyn-urlong ia ka jingthmu jongki bad da leilei ruh kin nym lah ban leh kumta hapoh u pud- u sam jong ka Turkey.
Palat 1,000 ngut ki briew ki la khlad na ka jingpang ‘Dengue’ hapoh Bangladesh naduh kaba sdang jong une u snem tat haduh une u Nailur.
Kane ka jingpang khlam ka la jur bha ha katei ka ri naduh ba sdang jong une u snem 2023.
Katkum ka jingbuh jingkheiñ jong ka tnat Directorate General of Health service ha Bangladesh, la shem ba ki don haduh 1,006 ngut kiba la khlad na katei ka khlam ‘Dengue’ napdeng jong ki 2,00,000 kiba la ioh kem bad shah ktah ha katei ka jingpang hapoh katei ka ri.
Kumta ruh la ong ba ka jingkhlad ki paidbah na katei ka khlam ha une u snem, ka la jur ban ianujor bad ka jingkhlad ki briew ha kiwei pat ki snem ba kane ka jingpang khlam ka jur bad la ong ba kane ka jingpang ka la ktah jur ia ka ri Bangladesh bad kumjuh ruh ia kiwei ruh ki ri ka pyrthei ha une u snem.
U heh ka World Health Organization (WHO), u Tedros Adhanom Ghebreyesus ha une u bnai ba la lah ruh, u la ong ba ka jing lynshop jong katei ka khlam ia ka Bangladesh ha une u snem, ka la wanrah jingeh shibun ia ki tnat ka koit ka khiah namar ba kim lah shuh ban tehlakam ia ka jingpur bad jingkhlaiñ jong katei ka jingpang ha une u snem.
Ka jingpang Dengue ka long ka jingpang ba ju iapur na ka jingdait jong ki skaiñ pyrjong bad ka ju wanrah ia ki jingshitom kum ka jingshit met, ka baiongkhlieh, prie, pang ki doh ksah bad kumjuh ruh ka jingtheh snam kaba ju pynpoi syndon shaduh u pud jong ka jingiap.
Ka WHO ka la maham ruh ba katei ka khlam ‘Dengue’ bad kiwei pat ki jingpang ba ju pur na u skaiñ pyrjong kum ka Chikungunya, Yello fever bad ka Zika, ki long kiba stet haduh katta ban pur bad ban saphriang bad ka daw bah halor ka jingkhlaiñ jong katei ka jingpang ha une u snem ka long namar ka jingkylla jong ka suiñ bneng.
Ki bor pyniaid ka Murcia ha ka Sngi U Blei, ki la pyntip ba 13 ngut ki briew ki la duh  noh ia ka jingim ha katei ka sngi hadien ka jingkem ding ha ka jaka leh kmen ‘Nightclub’ kaba don ha ka thaiñ Southeast jong ka nongbah Murcia hapoh Spain, ha kaba katto katne ngut pat kiba ngat ha katei ka jingjia, ki la mynsaw bad la pynkit noh ia ki sha ki jaka sumar kiba don ha katei hi ka nongbah.
Katei ka ding ka la sdang ban pur naduh ka por kumba 6 baje jong katei ka step Sngi U Blei bad kane ka la jia ha ka jaka leh kmen ba ju tip kum ka Teatre Nightclub bad katei ka ding ka la ïeng kynsan bad ka la bam duh ia katei ka jaka baroh kawei.
Ia mynta, ki bor pyniaid kim pat lah ban tip shai ia ka daw jong katei ka jingpluh ha katei ka step.
Katkum ka video ba la pynsaphriang paidbah da ka tnat pynlip ding na Murcia, la iohi ia ki briew jong ka kynhun pynlip ding kiba la iakhun tyngeh ban ioh pynlip ia ka ding hapoh jong katei ka club.
Kumta ruh ki pulit bad ki tnat iarap ki la iakhun shitom lang baroh ban ialeh ban pyllait ia katei ka jaka na ka jingingkhong bad ki la ialeh ruh ban sei noh ia kito kiba la thiah iapler bad kiba la ing ding hapoh jong katei ka jaka khnang ban ioh pyllait im lada dang don ka lad.
Hynrei, ki heh ki la iathuh ba ka jingkhlad jong kito kiba ngat ha katei ka jingjia, ka lah ban nang kiew shuh shuh.
Ym don lehse ki ban nym kwah ban khuid ka met ka phad, ka ïing ka sem, ban riam ban beit bad ban biang kane batai.
Ka bha shibun lada ngi la sngew biang  halade shimet ha ka liang ka jingkhuid jingitynnad ka ïing ka sem bad ïalade, hynrei ka jingiam lang sahlang, ka dawa ba ngin phikir khyndiat ïa ka jingbit bad jingmyntoi lem kaba kyllum lang.
Kan ïarap shibun lada ngi la pynkhuid la sar ïa la ki ïing bad phyllaw, ban nym pda khlem akor ïa u ñiut u ñier sha pdeng surok ne theh ha ki nala.
Ngi ju kynnoh ba ki surok, ki nala ha sor ki long kiba jakhlia bad ba ym i don ki ban kit khia ïa kane.
Hynrei  ka shong shibun ba ngin nym long ka bynta jong ka jingpynjakhlia.
Hato kam long kaba i said met ban iohi ïa ka jingtah shun bad jingbiah kwai khlem akor ha ki biar jong ki jingtei baitynnad kum ki cinema bad kiwei kiwei.
Lada iwei pa iwei na ngi, ngin lah ban pyrkhing shuwa ïalade,ha kane ka liang, ka sor Shillong kan jin da la long shisha kaba khuid bad itynnad.
Ha ki por rynkhiang ngi ju ia ud baroh baroh ïa ka jingduna um bad ka jingjynjar na ka bynta ka  um ka la hap ha ka met jong baroh na ngi.
Hynrei ngim ju kham kynmaw ban khang noh ïa ka kor um, ynda ngi la dep pyndonkam, bad ngi hun ba kan shu tuid lehnohei.
Kine kiei kiei kiba rit kiba lehse bun  na ngi ngim ju poi kynmaw ne pyrkhat, hynrei kiba ïathuh sha ka pyrthei ïa ka jinglong jong ki nongshong shnong jong kane ka sor.
Lehse kan myntoi ïa baroh lada ngi pynmlien ban ïeng lain ha kaba thied tiket cinema, ne hakhmat ki dukan ration, ne ba ka por ba ngi kiew bus, bad katno lada ngi lah ban leh kumne, kan sakhi ba ngi long ki briew kiba la shai bad don akor.
Ngi ju thnum ju thnam ïa ki nongñiah taxi ba ki shim ka dor kaba palat, hynrei mynta ba la buh da ki meter, ngi dei ban phikir ba u nongniah taxi u dei ban pyndonkam da u meter ha ka por ba ngi shong taxi.
Kumta dang bun shuh shuh kum kine kiei kiba ngi dei ban ia pyrkhat kai bad ïalap ha ki kamra shongkai, kaba long ka tarajur la ngi  la long ki briew kiba la shai ne em.
Tang ka jingbun jong ki kot ki sla ne ka jingpule ïa ki, kan nym lah ban long u maw thew ba ka ktien bad ka thoh ka pule jong kano kano ka jaidbynriew, ka la roi bad riew-spah.
Kaba kongsan tam ba kano kano ka ktien kan roi kan riewspah ka long ka jingsan bad pynkha ïa ki ktien ryngkat bad ka jingïaid ka por.
Ngi lah ban don da ki hajar tylli ki ktien kiba ngi batai ïa kaei kaei, ne kiba ngi pyndonkam ha ka kren ka khana bad ka thoh ka pule, hynrei ka jingbun jong ki ktien dei ban nang pynroi bad nang ban pynkha shaid shaid.
Ha ka pyrthei stad bad ba stet mynta, ka jaidbynriew kaba sian ka ïa beh da ka jingpynkha shuh shuh ïa ki ktien.
Ha ka Oxford Dictionary kaba dang pynmih thymmai, la iohi ba ki ktien ki kham bun ban ha kiwei kiwei Oxford Dictionary kiba la shon ne pynmih mynshuwa.
Ka jingleit u briew sha u Bnai, ka la pynlong ba u briew u hap ban pynmih ne sha ïa ki ktien thymmai bad pyndonkam ruh ïa ki.
Katba ngi lah ei ngi dei ban pynkha shuh shuh ïa ki ktien bad pynlong ïa ki, ka bynta jong ka ktien ka thylliej.
Ban shu pynbud ïa ka jingkynnoh kiwei, ba ngin ong ‘Prime Minister’ ïa ka Myntri Rangbah, kan nym lah da lei lei ban pynriewspah ïa ka ktien.
Ki bor pyniaid ka Egypt ha ka Sngi Nyngkong ki la pyntip ba 38 ngut ki la mynsaw na ka jingpluh ka shlem treikam ki pulit ha ka nongbah Ismailia jong ka Egypt ha katei ka sngi.
Watlakatta, la ong ba ym shym la don kiba khlad na katei ka jingjia hynrei ki hospital ha katei ka nongbah ki la shah maham lypa ba ki dei ban pynkhreh lada don kano kano ka jingjia ha kine ki kynta ki ban wan.
La ong ba katei ka ding ka la sdang ban pur ha ka por shiteng miet ha katei ka ‘Headquarter’ jong ka Directorate of Security.
Napdeng ki 26 ngut ba mynsaw kiba la pynkynriah sha kawei ka hospital paidbah ha katei hi ka nongbah, 24 ngut ki dei kiba la ngat ia ka jingshitom ring mynsiem bad 2 ngut pat kiba la ing na katei ka jingpluh ha katei ka jingjia.
Namar ka jingkynduh jingeh bad jingkyrduh jong ka Afghanistan ha kine ki sngi, ka tnat United Nations Office for the Coordination of humanitarian Affairs (OCHA) ka la iathuh ba ka Australia ka la rai ban ai $5 Million kum ka jingnoh synñiang sha katei ka ri, ban ai jingkyrshan ia katei ka ri bad ia ki paidbah jongka ha kum kane ka por ba ki hap ban iaid lyngba ia ki rai-eh raidam bad ka jingduk- jingkyrduh.
Ka OCHA ka la iathuh ruh ba ka jingnoh synñiang jong ka Australia sha ka Afghanistan Humanitarian Fund, ka la kot palat ia ka $5.
1 Million.
Ha ka sngi ba la rakhe donburom ïa ka sngikha kaba 154 snem jong u Mahatma Gandhi, kiba bun na ki nongïalam ba pawkhmat kiba kynthup ïa u Myntri Rangbahduh u Narendra Modi ki la leit ban leh burom ïa u kpa jong ka ri ha Rajghat.
U Mahatma Gandhi u la trei borbah met bad mynsiem ban ïakhun na ka bynta ka ri India ha ka ban pynïoh ïa ka jinglaitluid bad pynlong ruh ïa kiba bun ki jingïakhih kiba la ïarap ban pyllait ïa ka ri na ka jingsynshar jong ki phareng.
Ïa u Mahatma Gandhi, la ju tip paidbah kum u Bapu.
Ïa ka sngi ban rakhe ïa ka sngikha jong u la tip kum ka ‘Gandhi Jayanti’ ha kaba la ju rakhe man la u snem kaba long ha ka 2 tarik, Risaw.
Ha kane ka sngi, la rakhe donburom ïa ka sngikha jong u  Mohandas Karamchand Gandhi, kaba dei ka kyrteng kaba pura jong u ne kum ka sngikha jong u Mahatma Gandhi.
Ïa u la ju kynmaw ïeid bad tip paidbah da ka kyrteng kum u “Mahatma" ne “Bapu".
Ha kane ka sngi la pynlong ïa kiba bun ki prokram bad ki briew ha kane ka sngi ki ju leit ban jngoh ïa ki jaka ba la buh sah kynmaw ïa u Mahatma Gandhi kum ha Raj Ghat kaba don ha Delhi, ka Mani Bhavan kaba don ha Mumbai bad ka Sabarmati Ashram kaba don ha Gujarat.
U heh jong ki 360 tylli ki shnong jong ki jait bynriew Khap ha Palam ha ka Sngi U Blei u la byrngem ban pynlong da ka jingïakhih habar ka ïingsah jong u Myntri Rangbah jong ka Delhi Arvind Kejriwal bad kumjuh ha ka shlem treikam jong ki MLA ka seng Aam Aadmi Party (AAP) lada jia ba ki jingdawa ba ki la buh kim urlong shwa ka ilekshon Lok Sabha.
Ha ka ‘Mahapanchayat’ ba la pynlong da ki Khap ha Jantar Mantar ha Delhi, ki dkhot jong ka kynhun ki la buh ïa shibun ki jingdawa, kynthup ha kaba ïadei bad ka jingaikam na ka bynta ki nongshong shnong, ki jaka ki ba lah ban pynïoh jingkyrshan ïa ki khnang ba kin lah ban ïeng hala kijong ki kjat, bad ka jingmap ïa ka ram, kynthup ka khajna ba hap siew halor ki ïing, lada kylliang jaka sah bad ka jingsiew halor ka jingpynïeng kali.
Ïa ka ‘Mahapanchayat’ la pynlong ban ïakren halor ki hok jong ki nongshong shnong, ban ïakren halor ka jingktah jong ka jingpyntreikam ïa kiba bun ki khajna bad ka jingwanrah ïa kiba bun ki kyndon ha ki shnong kiba don hapoh bad ha marjan jong ka Delhi.
Ha ka por ba la don ka ‘Mahapanchayat’, u Surendra Solanki, uba long u heh jong ka Palam 360 Khap, u la pynbna ba lada ïa kine ki jingdawa ym lah ban pyntreikam hashwa ban pynlong ïa ka ilekshon Lok Sabha, ïa ka jingïakhih yn sa pynlong habar ka jaka sah jong u Myntri Rangbah bad byrngem ruh ban pynlong ïa ki jingïakhih kaba jur ha ki shlem treikam jong ki MLA jong ka seng AAP.
Uwei u lehnoh jong ka kynhun Islamic State (ISIS) bad ar ngut kiwei pat kiba la shah suba lang ba ki dei ki lehnoh ki la shahkem ha ka kynhun Special Cell jong ki pulit ka Delhi hynnin ka sngi.
U lehnoh ISIS ïa uba la tip kyrteng kum u Mohammad Shahnawaz  bad ruh kum u  Shafi Ujjama, u la long uwei na ki lehnoh ïa uba la kwah ban kem da ka kynhun National Investigation Agency (NIA) bad u la shah thong ha ka khlieh jong u da T.
3 lak.
Ïa kane ka jingkem ïa kine ki lehnoh jong ka kynhun ISIS ha Delhi la ïaid shakhmat hadien ba la ïoh ïa ka jingtip kaba bniah shaphang ka jaka ba ki don.
Kane ka kynhun jong kine ki lehnoh ka la thmut ban leh ïa kiba bun ki kam thombor ha ki bynta ba shaphang Shatei jong ka ri India kynthup ha ka nongbah Delhi, hadien ka jingbthah jong ki heh nongïalam jong ki kynhun lehnoh kiba nabar ri.
U Shahnawaz, u la long u Engineer uba la lah ban ïeng hala kijong ki kjat, ïa une la kwah ban kem halor ka jingdon jong ka kynhun lehnoh ISIS ha Pune.
Une u la long u nongshong shnong jong ka Delhi bad u la lait phet na kti jong ki pulit ka Pune.
U la pynlong jaka rieh ha Delhi ha shwa ba un shahkem.
Baroh lai ngut kine ki lehnoh kynthup u Shahnawaz, ki la shah tohkit bniah.
Ki heh jong ka kynhun pulit ki la ïoh ban kurup ïa kiba bun ki tiar kiba long beaiñ, kynthup ki dawai um kiba ju pyndonkam ha ka ban shna ïa ki bom bakhlaiñ bor ki Improvised Explosive Devices (IEDs).
Dang shen, ka kynhun NIA ka la dep ban pynbna ïa ka khusnam kaba T.
3 lak halor uwei uwei u lehnoh lada lah ban ai jingtip ei ei shaphang jong ki, kata kynthup ïa u Shahnawaz bad shaphang ki lai ngut kiwei pat kiba la shah suba ba ki dei ki lehnoh.
Ha kaba ïadei bad ka jingjia jong ka jingdon ka kynhun ISIS ha Pune, ki la don kumba san ngut ki briew kynthup u doktor kiba la shahkem haduh mynta.
Ka Seng Samla Balang Katholik Mihmyntdu ryngkat ka jingïatreilang bad ka Jingïaseng Samla Balang Presbyterian Mihmyntdu bad ka Ai Jingim Foundation ha ka 30 tarik Nailur ki la pynlong ïa ka ‘Blood Donation Camp’ ha RC Eve Secondary School, Mihmyntdu.
Kum ban shu pynkynmaw, kane ka dei ka sien kaba san ba ka Seng Samla Balang Katholik Mihmyntdu ka la pynlong ïa kum kane ka prokram ha ryngkat ka jingïatreilang bad kiwei ki kynhun.
La sdang ïa kane ka prokram da ka jingïalum lang hapoh RC Hall ha kaba la don ka prokram ba lyngkot ïa kaba la pynïaid da u Ma Fredrick Synnah, Chairman Parish Pastoral Council ka Jowai Parish.
Ha kane ka prokram la don lang u Bah Octomewot Lamin, MDC JHADC, u Fr.
Hilarious Lamare, Parish Priest, Jowai Parish, ka Dr.
P.
Shylla, Senior Medical Officer-in-charge ka Blood Bank-Jowai, u Dr.
D.
Shylla, District Medical Officer, East Jaiñtia Hills, u Bah Phillip P.
B.
Marweiñ, dkhot nongseng ka Ai Jingim Foundation, u Waheh Shnong ka Mihmyntdu, u Bah Abul Phawa, u samla Emanuel Sumer, Chairman ka Jingïaseng Samla Balang Presbyterian Mihmyntdu, ki nongïalam ka Balang Katholik Mihmyntdu bad kiwei-kiwei.
U Bah O.
Lamin u la ai ka jingïaroh ïa kine artylli ki seng kiba la shim ïa kane ka sienjam ba khraw ban len ïalade na ka bynta ban ai jingim ïa kiwei.
U la kyntu ruh ïa ki nongpynïaid ba ki dang donkam ruh ban kham pynïar shuh-shuh ïa ki jingpynsngewthuh halor kane ka phang khnang ba ki briew kin ym sheptieng ban ai snam.
U Bah Philip Marweiñ, u la ong ba ka snam ka dei ka jingai ei ba kyrpang jong U Blei bad kumta donkam ban ai ei ïa ki parabriew kiba donkam jingïarap.
Ha kaba kut jong ka prokram la ïoh ruh ïa ka jingsam ïa ka khusnam sha ka nongjop jong ka jingïakop dro ba la pynïaid da ka Seng Samla Balang Katholik.
Ka Rimika Dkhar kaba dei ka puron kaba dang khie samla kaba la ak nyngkong ha ka phlim ‘Johkhe.
com’ ka don jingthrang ban pyndep beit ïa ka Bachelor of Science (BSC) ha ka first semester kaba dang pule mynta ha Kiang Nangbah College.
Ka Rimika ka dei kaba dang don 19 snem ka rta na ka shnong Molamanoh kaba hap ha East Jaiñtia Hills District.
Kane ka samla ka don jingthrang ban bteng ïa ka kam ak phlim ryngkat ban pyndep ïa ka jingpule.
Ïa ka sap ban ak phlim ki paidbah kin sakhi ïa kane ka puron ha ka phlim ‘Johkhe.
com’ ka ban sa pyni paidbah ha Bijou Cinema, Shillong naduh ka 6 tarik Risaw, 2023.
Kane ka puron ka la ïoh ban ak nyngkong ïa ka music video jong kane ka phlim kaba ai kyrteng ‘Activate’ kaba la pyllait ha ka 3 tarik Nailur, 2022.
Ka la ïathuh ba ha ka por ba pynbna ban leh da ka audition ïa ka phlim ‘Johkhe.
com’ kam shym la poi pyrkhat ba kan shah jied namar ka leit da ka jaiñ ïing, hynrei ka sngewkmen ba ka la shah jied namar kane ka dep ka sap kaba la kwah naduh dangrit.
Nalor kane, ka la ïathuh ruh ha ka por ba dang ringdur ïa ka phlim ‘Johkhe.
com’ ka dang pule class-XII (science) hynrei ka la wan ba nyngkong namar ka kham leh bha ruh ïa ka sobjek Khasi.
“Lada ngan pyndep ïa ka B.
Sc ngan nym wad kam sorkar namar ka eh palat ha kane ka juh, ngan sdang da ka kam lajong bad ak phlim artad" ka la ong.
Ka la pyntip ba wat la ka dang pule science hynrei da ka lait por ka wan leh model ha Shillong namar ka thrang ruh ban ioh ban bteng ban ak phlim lada don ki nongpynmih phlim kin khot ïa ka.
Kumta ka la kyrpad ïa ki paidbah kiba ieid phlim ba kin wan ban ai jingkyrshan ïa ka ynda la mih ka phlim Johkhe kaban sa pyni naduh ka 6 tarik Risaw 2023 ha Bijou cinema.
Ka kynhun Central Bureau of Investigation (CBI) ha ka Sngi U Blei ka la ïoh ban kem ïa 4 ngut ki briew, kynthup ïa arngut ki kynthei na Churachandpur kaba don ha Manipur ha kaba ïadei bad ka jingjia jong ka jingshah rahbor bad ka jingshah pynïap jong ar ngut ki khynnah pule Meitei.
“Nga dap da ka jingsngewkmen ban pyntip ba ki la don kumba katto katne  ngut ki runar ïa kiba la donkti ha ka ban rahbor bad pynïap ïa u Phijam Hemanjit bad ka Hijam Linthoingambi kiba la shahkem na Churachandpur mynta ka sngi," la ong u Myntri Rangbah jong ka jylla u N Biren Singh ha ka jingthoh kaba u la phah lyngba ki lad phah khubor.
“Kumba la ïathuh, la ong ba kine ki la phetrieh hadien ba ki la dep ban leh ïa kane ka kam pyntriem, hynrei kim lah ban lait na ki kti jong ka aiñ," la bynrap u Singh.
U la ong ba ka sorkar ka la leh ïa kaba donkam na ka bynta ban pynshitom da kaba tyngeh pyrshah ïa kine ki briew ha kaba yn sa kynthup ruh da ka rai ban pynïap ïa ki ha ki kti jong ka aiñ, namar kine ki kam pyntriem ba ki la leh.
Kumba la ïathuh, la ong ba ka kynhun CBI, ha ryngkat ka jingïarap jong ki pulit ka Manipur bad ki shipai jong ka tnat Army, ki la lap ïa kawei ka Bolero ha kaba kine ki saw ngut ki la shong halor ka jingthmu jong ki ban leit sha Henglep Subdivision ha ka por shiteng sngi.
Ar ngut ki khun kynthei kiba dang don hapdeng ka rta kaba 9 bad 11 snem jong kawei na kine ki longkmie ba la shah kynnoh donkti, ki la donlang ha kane ka kali.
Kumjuh, kine baroh 6 ngut ki la shah ïalam sha ka kad liengsuiñ jong ka Imphal ha ka Helicopter jong ki Army.
Kine kiba la shahkem kin sa shah ïalam hakhmat ka  Competent Court ha Guwahati kumba la hukum da ka Supreme Court, la ong ka jingthoh ba la wan na ka kynhun CBI.
Shuh shuh ka la bynrap da kaba ong ba ïa kine ki arngut ki khynnah kiba dang rit la aiti sha ka District Child Protection Officer, Kamrup Metro District na ka bynta ka jingbha bad ka jingïada ïa ki.
Kumba la ïathuh ka tyllong khubor, la ong ba ka kynhun CBI ka la khmih bniah ïa ka phone jong iwei napdeng kine kiba la shah pynïap, bad lap ba ïa kane ka Phone la pyndonkam da kine kiba la shah kynnoh donkti ha ka kam pynïap briew.
U  Hemanjit (20) bad ka Linthoingambi (17) ki la jah na ka ïingsah jong ki ha u bnai Naitung haba la jur bha ka jingïakynad ha Manipur.
Ka khubor jong ka jingshah pynïap jong ki ka la pur hadien ba la saphriang ki dur ba la pyni ïa ki metïap jong ki ha ki lad phah khubor hadien ba la pyllait noh ïa ka jingpynsangeh treikam ïa ka Internet hadien saw bnai ba la khang pyntreikam ïa ka.
Ka Central Bureau of Communication (CBC), Field Office, Nongstoiñ, ha ka jingïatreilang bad ka ophis CDPO, Nongstoiñ, ICDS Project ka la pynlong ïa ka ‘Outreach Programme’ halor ka ‘Poshan Maah’ bad ‘Swachhata Hi Seva’ ha Trysem Hall, Nongstoiñ ha ka 29 tarik Nailur, 2023.
Ka jingphai khmat ba kyrpang jong kane ka prokram ka long ban ai jinghikai ïa ki briew shaphang ka bynta ba kongsan jong ka bam kaba tei bad ka jingkongsan ban don ïa ki rukom bam ba koit ba khiah.
Ka Kong B.
Rynjah, CDPO, Nongstoiñ ICDS Project ka la ai jingkren halor ka koit ka khiah bad ka jinglehkhuid.
Ka la ban jur ba ka jinglehkhuid ka ïaid ryngkat-ryngkat bad ka bam kaba tei ban ïada ïa ka koit ka khiah jong u briew da kaba don ïa ka mariang kaba khuid kaba lah ban pynsangeh ïa ka saphriang ka jingpang.
Ka Kong Syiemlieh, Lady Supervisor, Nongstoiñ ICDS, ka la ai jingkren halor ka Physical Health & Mental Health.
Ka la ong ruh ba ka jingkongsan ban bam ïa ki jingbam kiba tei bad ki jingbam kiba dap kyrhai – ‘protein’, ‘carbohydrates’, ‘calcium’ bad kiwei-kiwei na ka bynta ki khynnah kiba dang khie samla, ki longkmie kiba dang pun bad ki khynnah.
Nalor ka prokram jingpynkhuid, la pynlong ruh ïa ka jingbam smai ‘Poshan’ bad ‘Swachhata’.
La pynlong ruh ïa ki jingïakop kum ka ‘Art’, ‘Extempore Speech’ & ‘Best Slogan’ na ka bynta ki khynnah pule jong ka Nongstoiñ Public Secondary School bad la sam ruh ïa ki khusnam sha ki nongjop.
La ïoh ruh ïa ki kyntien ai khublei na ka Field Publicity Asst.
, CBC, FO, Nongstoiñ, Kong Delicia E.
Jyrwa.
Ki la don kumba 8 ngut ki briew kiba la ïap kynthup uwei uba na Ranchi na ka daw jong ka jingjur slap bad ka jingpom jong u pyrthat ha Jharkhand ha kine ki 24 kynta ba la leit, la ïathuh ki heh pulit ha ka lah sngi U Blei.
Ki bynta kiba bun jong ka Jharkhand ki la ïohpdiang ïa ka jinghap jong u slap uba jur naduh ka janmiet jong ka sngi Saitjaiñ ha kaba kiba bun ki jaka ki la shlei um, ha kaba kane ka la pynjulor ïa kiba bun ki jingthung jingtep, pynkhyllem ïa kiba bun ki jaka bad kumjuh ka la shim ruh ïa ka jingim jong ki briew.
Uwei u briew uba la 28 snem ka rta u la hap ha kawei ka nala kaba la shlei um ha Hatma Saraitand kaba don ha ka thaiñ Lalpur ha Ranchi ha ka sngi U Blei.
Ïa ka metïap jong une u briew la ïoh ban tam bad ïa une uba la ïap la tip kyrteng kum u Dev Prasad ba la tip ruh da ka kyrteng kum u Chotu, ïa ka met jong u la lap na ka jaka kaba jngai kumba 2.
5 km na ka jaka ba la jia ka jingjia ha ka step jong ka lah sngi U Blei.
Ha Jamtara distrik kaba don ha Jhakhand, kawei ka longkmie lem bad lai ngut ki khun jong ka, kiba don hapdeng ka rta kaba shisnem shiteng, bad 7 snem, ki la ïap na ka daw jong ka jingpom pyrthat ha ka sngi U Blei, la ïathuh ki pulit.
Kane ka jingjia ka la jia ha Chandadih Lakhanpur, la ïathuh u In-charge jong ka jaka treikam jong ki pulit ha Naryananpur u Dilip Kumar ha ka jingïakren bad ki nongthoh khubor.
Shuh shuh la ïathuh ba uwei u khynnah u la ïap na ka daw jong ka jingkhyllem ka kynroh ïing ba la shna da ka ktieh ha Bokaro distrik, katba arngut kiwei pat ki khynnah kynthei kiba don ha ka rta kaba 9 bad 12 snem ki la ngam jyllop hapoh kawei ka pung kaba don ha ka shnong Mayapur ha Palamu distrik, la ïathuh shuh shuh ki pulit ha ki nongthoh khubor.
Ka Myntri ka tnat ka koit ka khiah ka jylla ka Kong Ampareen Lyngdoh haba pynpaw ka jingsngewdiaw, ka la ong ba ka jingnoh synñiang ïa ka snam hapoh ka jylla Meghalaya ka long kaba duna bha naba ka poi tang 18 persen ha ka jylla baroh kawei haba ïanujor bad ka 100 persen jong ka National Average.
Ka Kong Ampareen ka la pynpaw ïa kane haba ka la ïashim bynta ha ka National Voluntary Blood Donation Day, kaba la pynlong ha Nazareth Hospital, Laitumkhrah, Shillong ha ka Lah Sngi U Blei.
Ha kane ka sngi, ka Myntri ka la kyntu ïa ki nongshong shnong ka jylla ba kin mih shakhmat ha kane ka mishon kaba kongsan ban pynthikna ba ka Ayushman Bhav bad ka Sewa Pakhwada kan ngam ha man la ki ïing bad kyndong kynshrot jong ka jylla.
Ka la ong ba ka jingai ïa ka snam na ka bynta jingsumar kaba kyrkieh ka long kaba kongsan bha kum ka jingnoh synñiang sngewbha ban pynthikna ba ki nongshong shnong kin ïoh jingmyntoi shisha na ka jingïoh jingsumar kaba salonsar ïa baroh.
Ka snam ba kordor kaba la noh da baroh ki ‘blood donating organization’ kiba la ïoh ïa ka jingithuh haduh ki ‘blood storage centers’ kiba la ïoh jingithuh ka long kaba kongsan bha ïa ka jylla Meghalaya.
Ka la ong ba ka imlang sahlang ka hap ban mih shakhmat bad ban ïar ka jingmut jingpyrkhat ban sdang ïa ka jingnoh synñiang tista ïa ka snam.
Ki khana bad ki jingsngewthuh bakla halor ka jingai snam ka dei ka bynta kaba la ktah bha ïa ka jingnoh synñiang ha ka jylla Meghalaya, la ong ka Myntri.
Haba kynmaw burom ïa ka lyngkhuh sngi kha u Mahatma K Gandhi, ka Kong Ampareen kala ai jingïaroh ïa ka synñiang kaba khraw jong une u nongïalam ba radbah ka ri bad ka long kaba ïahap bha ban pynlong ïa kane ka prokram ha kane ka sngi ha kylleng ka ri.
Ka Ïewduh kaba hap hapoh ka jingpeit jingkhmih ka Hima Mylliem, ka long kawei na ki ïew bah ba la rim tam ha kane ka thaiñ.
Nalor ba ka dei ka jaka kaba heh tam ha ka jylla ba ki briew ki ïadie ïathied, ka Ïewduh ruh ka long ka shlem kaba kdup lang ïa u paid baïar ka Bri U Hynñiewtrep.
Naduh ki snem kiba mynshwa, la ju sin ruh ïa ka Ïewduh ba ka dei kata ka ‘pliang ja’ u Khasi namar dei nangne ba ki Khasi ki ïoh ïa ka bam ka sa lyngba ka die ka thied.
Ha ki snem kiba ym pat don than ki kali, ki paidbah ki ju wan ïaid da ka kjat shaduh sha Ïewduh ban pyndep ïa ki kam ïadie ïathied.
Suki-pa-suki, ki jingkylla ki la wan katkum ka por.
Mynta, ka dur ka dar jong ka Ïewduh kam pat da pher haduh katta-katta, hynrei ka jingkylli kaba mih ka long ba hato ka Ïewduh ka dang dei sah kata ka ‘pliang ja’ u Khasi? Ka jubab halor kane ngin sa ïoh ynda la peit la bishar bha ïa ka jingdon ki nongshong dukan ha ki basa bapher-bapher ha Ïewduh.
Lada uba bun napdeng ki Khasi u hap ban shong ha lynti ïaid bad ym ha ki dukan, hato ka dang dei ka ‘pliang ja’? Lada uwei u ar uba nabar u la kham bun ban ïa u trai ri trai muluk, hato ka dang dei ka nongkynti jong u Khasi?Ka Hima Mylliem lehse kan don ïa ki jingkheiñ jingdiah halor ka jingdon ki trai ri trai muluk kiba don ïa la ki dukan ha Ïewduh bad ki bym don.
Katno ngut ki bar jylla ki la ïoh dukan ha kane ka Ïewduh? Katno ngut kiba biang ïa ki laisen khaïi ba ai da ka Khasi Hills Autonomous District Council (KHADC)? Katno ngut ki bar jylla kiba ïoh jingïada na ki trai ri trai muluk wat haba kim don ïa ki laisen khaïi? Hato don ne em ka jingleh ‘benami’? Kine ki dei ki jingkylli kiba ka Hima Mylliem bad ka KHADC ki don ïa ki jubab.
Ha ki khyndiat taïew ba la lah, ka la don kawei ka longkmie kaba la shah ther tyngeh ha ki paidbah hadien ba la kynnoh ba ka la ïada ïa ki bar jylla ki bym don ïa ki laisen khaïi.
Lehse kane ka dei tang ka phngit kaba rit tam bad ki lah ban don shuh kiba kum kine ruh ynda la wad bha ïa ki jingshisha.
Ki Khasi hapoh ka Hima Mylliem bad na kiwei ki Hima, kim don satia da kawei pat ka ïew bah kum ka Ïewduh.
Ngim lah ban ïa phet shnong na kawei ka jylla sha kawei pat namar ngim don briew satia ha kiwei pat ki jylla.
Kiba nabar pat ki lah namar ki don la ki ïing ki sem, ki shnong ki thaw shabar jong u pud u sam ka Bri U Hynñiewtrep.
Lada ngim lah shuh ban long trai ïa ka Ïewduh, kan jia aïu? Lada ngi la hap ban kylla tang kum ki nongtong um bad nongdie madan ha ka jaka lajong, kaei ka ban jia ha ki snem ki ban wan? Lada ngim lah shuh ban kam nongkynti ïa ka Ïewduh, kaei ka ban jia ïa ki pateng ban mih? Lada ngi kylla nongwei ha la ka rympei, shaei ngin ïa phet? Ngin hap ban pynskhem ïa ka jinglong trai halor ka khyndew ka shyiap lajong da kaba ym ailad than ïa kiba nabar.
Ngi sngewthuh ba ha ki kam khaïi pateng, ngi donkam lang ruh ïa kiwei pat ki jaitbynriew.
Ngi hap ban shaniah ha kiwei pat ki jaitbynriew ba kin phah ïa ki mar ki mata na ki karkhana/kudam jong ki ban poi sha Ïewduh bad na kane ka ïew sha kiwei pat ki shnong ki thaw jong ka Bri U Hynñiewtrep.
Ïa kata, ngim lah ban lait.
Hynrei ai ba kan kut noh tang kumta – ban shu phah ïa ki mar ki mata shane bad ym ban ailad than ïa kiba nabar ba kin ïa bun palat ha ka jaka jong u trai ri u trai muluk.
Ngi la ïaid la katta snem kum ka jaitbynriew, hato ym lah ban pynduna noh ïa kita ki laisen khaïi? Hato u Khasi um pat lah ban trei ban ktah hi ha ki kam khaïi pateng? Lada ngi lah ban pynduna ïa ka jingai laisen khaïi, uba nabar un ym ïohlad ban bsuh khlieh ha katba don, lait noh lada don ki trai ri trai muluk kiba ïada ïa ki bad kiba leh ïa ki kam ‘benami’ bad ki.
Ngi kwah ban kdew hangne ba ka ‘benami’ ka wanrah ïa ka jingshah bam kruiñ jong ka jaitbynriew ha kiba bun ki liang.
Lada ngim lah ban ïakhun ïa kane, kam myntoi ban ïa don ïa ki aiñ kiba hana kin ïada ïa ka jaitbynriew na ka jingshah prong ha uba nabar.
Ka sorkar jylla ka dei ban thwet tyngeh ïa kiba leh ïa ki kam ‘benami’ bad ban kem ïa ki.
Sa kawei pat ka bynta kaba pyni saitmet ïa ka Ïewduh ka dei ka jingjakhlia kaba la palat liam.
Ka nam ka burom u Khasi kum ki briew kiba lehkhuid ka jah syndon jlang mar ïa rung ha Motphran bad kiew sha Ïewduh, Them Ïew Mawlong, Khlieh Ïew.
Lada ngi nang ban lehkhuid ha la rympei, ngi dei ruh ban nang ban lehkhuid ha ki jaka paidbah khamtam ha Ïew kaba dei ka jaka ba die ïa ki marbam mardih kiba bun rukom.
Ngim lah ban shu ïa im sah hapdeng ka jaboh jabaiñ kaba satah ha kylleng.
Ka KHADC bad ka Hima Mylliem ki la dei ban leh da kaba tyngeh ban wanrah ïa ka khuid ka suba ha Ïewduh bad ha ki jaka ba marjan.
Ka long ka jinglehraiñ ïa ka jaitbynriew baroh kawei haba ngi phai sha Ïewduh, bad kam i kop shuh ba ka dei kata ka ‘pliang ja’ u Khasi namar ym ju don kiba leh jaboh ïa ka pliang kaba ngi pyndonkam ban bam.
Ha kaba ïadei bad kane ka kam ïakajia pud, kaba kumne shi kumne, hapdeng ka jylla Assam bad ka Meghalaya ba da shisha ka Meghalaya kan thut ne kan suba sniew bad kan pyrshah jur lada ka Assam kan phah da ki pulit ki jong ka ban pahara ïa kata ka bynta kaba mih kata ka jingïakajia pud.
Ka Assam pat ruh kan thut, kan suba sniew bad kan pyrshah jur lada ka Meghalaya kan phah da ki pulit Meghalya ba kin pahara ïa uta u juh u pud u sam.
Hynrei kam long wat lada ki arliang mamla kin ïa mynjur ban phah pahara beit noh da ki ‘Central Force’ naba kiba kam ïalade ba ki dei ki Sengbhalang jong ka jaitbynrew ka jong ngi kin ïa pyrshah jur.
Ka dei ka jingshisha ba lada yn phah pahara sa dano dano ruh ngi u paid, ïa uba la bsut hapoh jong ngi ïa ka jingmlien ban ïa pyrshah jur, ngin ïa pyrshah jur.
Ka dei ka jingshisha ba yn phah pahara sa dano pat de.
Kane ka jingïakajia pud ka ïai mih wei ba ka Meghalya ka ïai kam ba ka Assam ka ïai kyntur pud katba ka Assam pat de ka ïai kam ba ka khlem kyntur shapoh u pud u sam jong ka Meghalaya.
Ka jingkynthoh pyrshah jong ka Meghalaya ïa ka Assam, ba ka Assam ka ïai kyntur pud, kan nym ksan lymda ka Meghalaya ka don ïa ki dulir kiba thikna da kiba kan pynshisha da kaba kan pynthikna shwa ïa la u jong u pud u sam.
Ka jingkylli kaba ïai mih ka long, hato ka Meghalaya ka don ma ïa ki dulir, ka lah ma ban pynthikna ïa la u jong u pud u sam? Lehse ka Meghalaya kam don ïa ki dulir naba lehse kiba ha shwa, ha ka jingkmen tohhoh than eh ka jong ki ïa kata ka jingïoh ka jong ki ïa la ka jong ka jylla, ki la ïa kum klet noh pat de ba kin da ïa pynthikna bad kin da ïa pynskhem bha shwa ruh de ïa u pud u sam jong kane ka jylla.
Lada ka jylla Meghalaya kam don ïa ki dulir te ngi ruh ngim banse ban pdiang bad ban hun beit noh kat kum kane ka lynti kaba kine ki arliang mamla kin ïa pynbeit thymmai bad kin ïa pynskhem thymmai ïa u pud u sam hapdeng ka Meghalaya bad ka Assam.
Te to ngin ïa poi beit noh sha ka phang.
Nangne shakhmat ngin sa nang ïoh sngewkyndiang ïa ki khubor shaphang ki thma.
Ngin sa nang ïohsngew ruh de ïa ki hamsaïa shaphang ki thma.
Ngin sa nang ïai sakhi ba kawei ka jaitbynriew kan ïeng-ïaleh ïa kawei pat ka jaitbynriew bad ba kawei ka Hima kan ïeng ïaleh ïa kawei pat ka Hima.
Ngin sa nang ïohsngew ruh de ïa khubor shaphang ki khlam, ki nemsniew, ka jingkyrduh bam, ka jinglynshop tyngeh jong ki bor ka mariang ne ka jingkhie jong u jumai uba jur, ha kylleng kylleng ki jaka.
Nalor kitei ba ngin sa nang sakhi ruh ïa ki bor jong ka jingbishni ka jingpihuin, ka jingkwah rhah, ka jingsarong bad ruh ka jingshun iwei ïa iwei.
Ngin nang sakhi namar kata ïa ka jingmanroi jong ka jingbym hok lem bad ki jingtim ki jong ka ïa ngi, u khunbynriew.
Tang hapoh la ka jylla shwa ruh ngi la nangïai sakhi ym tang ïa ka jingsngew ïapher jaitbynriew hynrei haduh ka jingsngew ïapher Niam.
Ngi sakhi ïa kane ka jingbym sngewtynnad ka jong ngi, kum ka jaitbynriew Hynñiewtrep, ïa kiwei pat ki jaitbynriew.
Ngim sngewtynnad naduh ïa u dkhar u lyngkien jong ka Ri them Rithor tat haduh ïa kiwei de ki riewlum kiba kum mangi.
Ngim sngewtynnad la ïa u Hindu ne ïa u Muslim.
Ngi dang ïai sakhi haduh katno ka bor jong ka jingsngew ïapher jaitbynriew ka la lynshop tyngeh ïa ka jylla Manipur.
Ka Manipur ka dei ka sakhi kaba tyngkreiñ ïa ka bor khyllah jong ka jingsngew ïapher jaitbynriew, kata, hapdeng ki jaitbynriew Meitei, kiba ka tynrai ka jong ki ka dei ka them jong ka Imphal, bad ki jaitbynriew Kuki-Zo (Paite, Baite, Hmar.
), kiba ka tynrai ka jong ki pat de ka dei ki jaka lum.
Kaba kum kane ka jingïarah wait rah sum, hapdeng jong ki, kan nym kut noh shen shen naba la artatien ba kin lah ban ïa suk wei ba ka don ruh sa ka jingïapher niam.
Ha ka jylla Manipur kham bun napdeng ki Meitei, kiba dei ki hehpaid, ki dei ki riewngeit Hindu katba ki Kuki-Zo pat de ki dei ki riewngeit Khristan.
Wat ha ka Ri India hi baroh kawei ngi ïa sakhi ïa ka jingsngew ïapher niam wei ba la nang paw shai ba ki riewngiet Hindu, kiba dei ki heh paid, kim sngewtynnad da lei lei ruh em ym tang ïa ki Muslim hynrei haduh ïa ki Khristan.
Ym tang ba kim sngewtynnad hynrei ki da shun kyrpang hi ruh ïa ki Muslim bad ïa ki Khristan, kaba paw shai na ka jingïai ban beiñ ka jong ki, kaba har rukom, la ïa ki Muslim ne ïa ki Khristan.
Hynrei ka long pat mar khongpong ha ki Ri Arab ne ki ‘Islamic States’,wei ba ki Muslim kiba dei ki heh paid kim sngewtynnad bad ki pyrshah jur naduh ïa ki Hindu tat haduh ïa ki Khristan.
Katba ha Myanmar pat de ki jaitbynriew Burmans, kiba dei ki Theravanda Buddhist, ki isih, ki shun bad ki ban beiñ ruh de ïa ki Rohingya, kiba dei ki rit paid bad ruh ki Muslim.
Katba ka thma hapdeng ka Russia bad ka Ukraine kane kam pat kut ba la sdang pat de, kyndit kyndit, sa kane ka thma kaba hapdeng ki jaitbynriew Jew jong ka Israel bad ki lehnoh Hamas jong ka Palestine.
Kine ar ki dei ki nuksa ba kawei ka jaitbynriew kan ïeng ïaleh ïa kawei pat kumba kawei ka Hima ïa kawei pat, kumba la thoh bad khang ban pyndep ruh de ïa kaba la thoh.
Hynrei to tip ba nyngkong nyngshap ngi baroh lang ngi dei u Khunbynriew, u bym lah ban im khlem kane ka juh ka lyer kaba ngi ring mynsiem.
Uba mynshai u ioh ïa ka jingshai na ka juh hi ka sngi katba mynmied mynïong pat de na u juh hi u bnai.
Ym shym la kha ïa u briew, sha kane ka pyrthei ïing shong basa, ha ryngkat ka jingsngew ïapher jaitbynriew hynrei la sbut ïa ka ha u.
Kumta ngi baroh ngi dei u Khunbynriew tad ynda la pharia ïa ngi da ka jingsngew ïapher jaitbynriew bad pynïakhlad noh ruh de ïa ngi da ka jingsngew ïapher niam, khlem da klet ruh da ka jingdon spah.
Don bun ki jinglong kiba bha kiba u briew u don, ka jinglongblei, ka jingïaishah slem, ka jingshun, ka jingsngewlem bad kumta ter ter.
Kaba khraw tam ka dei ka jinglong blei lane ka jinglong kaba ïa syriem bad ka jinglong ba janai jong U Blei.
Kaba bud ryngkhi ïa kane ka jinglongblei dei ka jinglong khuid lane ka jing-lehkhuid.
Ka don ka jingong ha ka ktien Phareng “Cleanliness is next to Godliness.
" Ha ka jingkhuid ka don ka jingitynnad.
Khlem ka jingitynnad kaba shisha ka long ka jingkmen kaba neh junom.
Dang shen ngi la pyndonburom ïa ka sngi kha u Mahatma Gandhi bad ha kata ka sngi la pynlong ka jingpynkhuid shnong ha ki katto katne ki kyntoit bad ki Dong jong ka Sor Shillong.
Ym lah khlem da ïaroh ïa i kum kine ki jaid jingpyrshang bad jingleh.
Hynrei ngi sheptieng ba ioh don ki kam kiba bha kiba ngi leh, ki long namar ban dup ïaroh ki Bor Synshar lane ban don mano re kiba yn ïaroh.
Ki Longshuwa jong ngi ki long kiba im sngi shibun ban pyrkhat na ka bynta ka jingbit bad jingkhuid jong ka shnong ka thaw.
Hooid ka rukom pynkhuid ïa ki shnong ha kyndong bad ïa ki shnong ha Sor ka ïapher.
Hooid ka rukom pynkhuid ïa ki shnong ha Ri – Thor bad ha Ri lum ka ïapher.
Hynrei la ka long kumno ruh, ka dor jong ka jingkhuid ka sah hi kumjuh, la ha Sor ne ha Nongkyndong la ha Rithor ne ha Rilum.
Ha ka 2tarik October jong kane ka Snem, don ki Rangbah Sorkar bad kiwei kiwei de ki Heh ki Hain kiba la ïaid sha ki Dong jong ka Sor ban peit ïa ka jing ïapynkhuid ïa ka shnong ka thaw.
Kam don jingsniew ei – ei ha kane ka jingleit jngoh jong ki.
Hynrei ka jin da la kham bha lada ki ïaid da ka kjat bad leit peit ruh ïa ki jaka kiba kham kyndong.
Kumba yn shu kren tohmet, ban leit peit ïa ki jaka theh ñiut bad paikhana sorkari.
Ym dei tang katta, hynrei ban leit peit de ïa ki Phyllaw ki Shakiar jong ki Office Sorkar.
Lada ki  Phyllaw bad Shakiar jong ki Office Sorkar kim long kiba khuid, kumno ka Sorkar ka lah ban khmih lynti ba ki Phyllaw bad Shakiar jong ki Paidbah kan khuid.
Ka kam ka kren kham jam ban ïa ka ktieng, ka nuksa ka kham bha ban ïa ka ktien.
Ngi ïa iohi ba don bun ki Office Sorkar, ki long kiba jaboh bad lymbum lymbram bha.
Lehse kan bha shibun lada ka Sorkar kan da pyrkhat bha shaphang kane.
Hooid ki don ki Office kum ka Office u Superintendent of Police, kaba tang mar ia peit la ithuh ba ka don ka jingpyrshang ban sumar bad ban pynkhuid bha ïa ka.
Hynrei ki don kiwei pat ki Office – Ani wow ko Mei ! Ym sngew don ktien ban batai.
Ngi ai jingmut ïa ka Sorkar ba kan buh ka Sngi Kyrpang shisien shisnem ha kaba, baroh ki nongtrei office kin wan hi sha office kumba ju wan, tangba ha kata ka sngi kin ym trei ïa I kam office, hynrei kin pynkhuid ïa la ki miej ki shuki, ki almari, kin buh beit buh ryntih ïa ki File bad ki kot ki sla.
Ym tang katta ka Sorkar kan da pynbeit ruh ïa ki jaka bret kot lane thang kot kiba thikna.
Ngi khmih lynti ba ka Sorkar kan ai ka nuksa kaba kham bha ha ka liang jong ka jingkhuid.
Ha ka 29 tarik u Naitung ka United Khasi & Jaintia Hills Dist.
Council, ka la shong Dorbar.
Ha ka jingsdang jong ka Dorbar ka la pynpaw ïa ka jingduh kaba khraw ha ka bynta ka jingkhlad noh u Myntri Rangbah ka Ri India u Sri, Jawaharlal Nehru, bad kumta ha katei ka sngi, ka Dorbar ka la sangeh ïa ki kam jong ka, kum ka dak jingsngew burom ïa u Nehru.
Ka Dorbar ka la mynjur ïa ka jingthung ïa u Sordar ka Tynriang.
ïa kiwei kiwei ki Sordar, ym shym lah ban mynjur ïa ka jingthung jong ki namar, ka liang ba pyrshah, ka la dawa, ba dei ban da pule madan ïa ki jingthoh kiba ïadei ha ka jingthung ïa kine kiwei pat ki Sordar, bad ba ka liang synshar, kam shym la mynjur ban leh kumta.
Ha ka bynta ka jingpynkylla kaba saw (fourth amendment) jong ka Riti Synshar ka Dist.
Council, kaba ïadei bad ka jingpynbeit ïa ki 20 tylli ki Shnong (Constituency), na bynta ban pynlong ïa ka election, la hap pynsangeh noh ïa ka namar, ka liang ba pyrshah kam shym lah ban mynjur ïa ka jingthung jong ka “Select Committee", ha kaba ka liang synshar, ka la kynthup ruh ïa ar ngut ki briew jong ka liang ba pyrshah, ka la thung da kaba pyndonkam da ka bor kaba hapoh ka (Rule 30.
A) ka liang ba pyrshah ka la dawa ba dei ban thung ia ka “Select Committee", da ka Council baroh kawei.
Bad namar katei ka daw, ïa ka election M.
D.
C, ym pat lah ban ong lano kan long.
Ki nongtrei ka GHADC hapoh ka shatri jong ka Non-Gazetted Employees Association (NGEA) ha ka Lah Sngi U Blei ki la pynsangeh noh shuwa ïa ka jingïakhih shong kyllaiñ mungor hadien ba ki bor ba dei khmih ki la pyllait ïa ka tulop ba 2 bnai jong ki.
Ki nongtrei ki la rai ban sdang ïa katei ka jingïakhih halor ka jingbym siew dep ïa ka tulop kaba 31 bnai.
“Ngi la pynsangeh noh shuwa ïa ka jingïakhih namarba ki bor ba dei khmih ka GHADC ki la pyllait ïa ka tulop sahteng ba 2 bnai jong ngi mynta ka sngi," ong u nongïalam ka NGEA, u Brithen Sangma.
Ha kawei ka liang, haba kdew ba ka jingpyllait ïa ka tulop kaba tang 2 bnai kam pat biang na bynta ki nongtrei, u Sangma u la ong ba kin ïai bteng ban ïakhih hadien lada ki bor ba dei khmih kim leh eiei ban pyllait ïa ka jingsiew ba sahteng.
Kham ha shuwa ïa kane ki nongtrei ka Garo Hills Autonomous District Council (GHADC) hapoh ka shatri jong ka NGEA ki la rai ban ïaid shakhmat bad ka jingïakhih halor ka jingbym siew ïa ka tulop kaba 31 bnai jong ki nongtrei.
Katei ka rai ka la wan hadien jong ka jingbym lah u CEM, u Albinush Marak ban pynurlong ïa ki kular ba la khlei ha ka 18 tarik u Nailur – uba la wan mih hi da lade sha ka jingïalang ïakhih jong ki nongtrei ha ryngkat ka jingkular ban siew dep ïa ka tulop kaba 2 bnai hapoh katei kajuh ka taïew.
Katei ka jingkular katkum ki dkhot ka NGEA ka la pulom, ha kawei ka liang, kaba pynbor ïa ki nongtrei ban ïaid shakhmat bad ka jingïakhih.
Palat 1.
23 lak ngut ki nong Palestine ki la hap ban phet na ki ïing ki sem jong ki kiba don ha Gaza Strip naduh ba ka jingïakynad hapdeng ka Palestine bad Israel ka la sdang, la ong ka United Nations Office for the Coordination of Humanitarian Affairs (OCHA).
“Haduh ka por 9 baje mynmiet jong ka Sngi U Blei, 123,538 ngut ki nong Palestine ki la hap ban mih noh na ki ïing ki sem ha Gaza," la ong ka OCHA ha u kyrwoh khubor.
Ka Israel ka la shah thombor da ki ‘nam ding na Gaza Strip ha ka Sngi Saitjaiñ.
Ki shipai Israel ki la ong ba ka kynhun lehnoh Hamas ka la ther palat 3,000 tylli ki ‘nam ding bad ki dkhot jong ka ki la wan rung na ki bynta ba Shathie jong ka Israel ban thombor ïa ki nongshong shnong.
Ka sorkar Israel ka la phah ïa ki shipai ki swar jong ka sha ki thaiñ Shathie ban ïakhun ban ïoh knieh biang ïa ki jaka ba la thombor da ka Hamas.
Nalorkata, ka Israel ka la ther da ki ‘nam ding ha Gaza ban pynhiar kput ïa ka jingthombor ki dkhot ka Hamas.
Ka sorkar Israel ha ka Sngi U Blei ka la pynbna ba ka pyntreikam da ka Article 40 jong ka Basic Law kaba mut ba ka Ri ka la don hapdeng ka thma.
Katkum ki khubor la ong ba napdeng kito kiba khlad ha ka jingleit thombor ki lehnoh Hamas hapoh Israel ha ka Sngi Saitjaiñ,  10 ngut ki dei ki nong Nepal kiba don lang ha katei ka kynhun ki nong Israel.
Haba iakren lyngba ka phone ha ka janmiet Sngi U Blei, u Secretary jong ka Nepal Embassy hapoh Israel- u Arjun Ghimire u la ong ba ki pulit ka Israel ki la dep pyntikna ba la lap ia 10 tylli ki metiap jong ki nong Nepal napdeng jong kitei kiba khlad ha katei ka sngi.
Don shuh shuh ruh ki nong Nepal kiba dang jah bad ym ioh jingtip shuh shaphang jong ki bad don pat kiba la mynsaw jur ha katei ka jingshah thombor ha ki lehnoh Hamas ha ki khyndiat sngi ba la leit.
Ha kajuh ka por, u Myntri ka tnat kam bar ri jong ka Nepal- u NP Saud ha katei ka Sngi U Blei u la ai jingtip ba ki don ki nong Nepal kiba lah ban shah ktah bad ki ban ngat ha katei ka jingleit thombor jong ka Hamas hapoh Israel.
Namar la ong ba ki don kumba 265 ngut ki khynnah pule ka Nepal kiba leit ban ïadon bynta ha ka jingai jinghikai bad jingpule ba kyrpang hapoh Israel, kaba la pyniaid da ka Sorkar Israel.
Ki don ruh kumba 4,500 ngut ki nong Nepal kiba trei ha kylleng ki bynta jong ka ri Israel.
Napdeng jong kitei ki khynnah pule pat, 199 ngut ki dei na ka Agriculture & Forestry University, 97 ngut na ka Tribhuvan University bad 49 ngut na ka Far-Western University.
Kumba 17 ngut napdeng kitei ki 49 ngut kiba pule ha ka Sudurpaschim University pat, ki dei kiba pule hapoh Kibbutz Alumim, kaba don sha ka thaiñ South jong ka Israel.
Katkum ka jingioh jingtip na ka tnat ba dei khmih ia ki Nepali hapoh Israel, la ong ba ka Kibbutz Alumim ka don hajan jong ka thaiñ ba don ki Gaza hi, bad katei ka jingshah thombor ha ka kynhun Hamas, napdeng ki 17 ngut ki khynnah pule ka Nepal kiba don ha katei ka bynta, 2 ngut la pyntikna ba ki la lait na ka jingma bad 4 ngut pat ki la mynsaw na katei ka jingshah thombor ka Israel ha katei ka sngi bad haduh kane ka kynti ki dang don hapoh ka jingsumar hapoh Israel hi.
Katba, ia kitei ki 11 ngut kiba dang sah pat, ym shym la ioh jingtip shaei ki don bad kaei kaba la jia ia ki ha kum katei ka por ba kynsan- kynsan ka Israel ka la shah thombor ha kitei ki kynhun.
Kumta, la ong ba ka Sorkar Nepal ka la ioh ban iakren bad ka Sorkar Israel ban iatrei lang naka bynta ki jingdonkam jong kitei ki nong Nepal kiba dang sahkut ha katei ka ri bad kumjuh ruh ban ioh pynpoi noh ia ki sha Nepal ha ka por kaba biang.
Ha ka Sngi Saitjaiñ, u Myntri Rangbah ka Nepal- u Pushpa Kamal Dahal, u la pynrem jur halor ka jingleit thombor jong ki lehnoh Hamas pyrshah ia ka Israel bad ha kajuh ka por ruh u la phah ia ka khubor sngewlem sha ki bahaiing- hasem jong ki nong Nepal kiba la khlad ha katei ka jingjia bad u la kular ruh ba ka Sorkar Nepal kan ialeh katba lah ban ai jingiada ia ki paidbah nongshong shnong jongka bad ban ioh pynpoi noh ia kitei ki nong Nepal kiba dang sahkut ha Israel ha ka por kaba biang.
Ka tnat ka koit ka khiah jong ka Israel, ka la pyntip ba kumba 2156 ngut ki la mynsaw bad ki dang don hapdeng ka jingsumar hapoh ki jaka sumar bapher jong ka Israel tad haduh jong ka step Sngi U Blei, kynthup ia 20 ngut kiba la don ha tmier ka jingïap bad 338 ngut pat kiba la mynsaw jur.
Ka tnat kam bar ri jong ka United States ha ka Sngi Nyngkong ka la pyntip ba ki don katto katne ngut ki nong US kiba la khlad hapdeng ka jingshah hiar thma ka Israel ha ki lehnoh Hamas jong ka Palestine.
Tat haduh jong katei ka step, ym pat lah ban ioh jingtip tikna ba katno ngut napdeng ki paidbah nongshong shnong ka US kiba don ha katei ka ri, ki la ngat bad shah ktah na katei ka jingleit thombor katei ka kynhun lehnoh ha Israel, hynrei la sngewthuh ba ki don bun ngut ruh ki nong US kiba don ha katei ka thaiñ ba shah thombor ka Israel naduh ka Sngi Saitjaiñ bad Sngi U Blei.
Kumta ruh ka US National Security Council ka la phah ia ka jingsngewlem sha ka iing jong kito ki nong United States kiba la duh noh ia ki baieid- bathoiñ jongki ha katei ka jingshah hiar thma jong ka Israel ha kitei ki lehnoh Hamas.
Ka India bad ka Saudi Arabia ki la ïasoi ïa ka Memorandum of Understanding ha Riyadh ha ka 8 tarik Risaw, 2023 kiba ïadei bad ka jingpynïasoh ïa ki kam bording, ka green hydrogen bad ka hydrogen ba khuid bad ruh ki lad pynbiang mar.
Ïa ka MoU la soi hapdeng u Myntri Sorkar Pdeng ba dei khmih ïa ki tnat Kam Bording bad Ka Bording bathymmai bad kaba lah ban pynthymmai, jong ka Sorkar India, u R.
K.
Singh bad u Myntri ka Sorkar Saudi Arabia uba dei khmih ïa ka tnat Kam Bording, u Abdulaziz bin Salman Al-Saud ha ka jaka ba pynlong ïa ka MENA Climate Week ha Riyadh mynta ka sngi.
Kane ka MoU ka thmu ban tei ïa ki rukom ïatreilang hapdeng ki ar tylli ki ri ha ki kam kiba ïadei bad ka jingpynïasoh ha ki kam bording, ka jingïasam ïa ka bording ha ka por ba donkam bha bad ki jingjia ba kyrkieh; ka jingtei lang ïa ki projek; ka jingpynmih lang ïa ka green hydrogen bad ka hydrogen ba khuid bad ka bording na ki tyllong ba lah ban pynthymmai; bad ruh ki lad pynbiang mar kiba pyndonkam ha ki kam green hydrogen bad ka hydrogen ba khuid bad ki kam bording na ki tyllong ba lah ban pynthymmai.
Kine ki Myntri ki la rai ban pynlong ïa ki B2B Business Summit bad ki jingïakren B2B hapdeng ki ar tylli ki ri ban tei ïa ki lad pynbiang bad pynbha ïa ki mar ha kitei ki kam halor.
Hashuwa kane, ka kynhun na ka ri ba la ïalam da u Myntri ki tnat Kam Bording bad Ka Bording bathymmai, u R.
K.
Singh ka la ïashim bynta ha ka High-Level Segment jong ka Middle East and North Africa (MENA) Climate Week 2023, kaba long ha Riyadh, Saudi Arabia naduh ka 8 haduh 12 tarik u Risaw, 2023.
Ka MENA Climate Week 2023 ka ïakren shaphang ki jingpynbeit ha ki kam kiba ïadei bad ka jingkylla ka suiñ bneng shuwa ka COP28 bad ka dei kaba pynlong da ka Sorkar jong ka Hima Saudi Arabia.
Kane ka dei ka prokram kaba donkam kaba wanrah lang ïa ki briew bapher bapher kiba ïadon bynta ha ki kam bapher bapher kum ka Global Stocktake, bad ki bynta kiba ïadei bad ka jingshngaiñ ha ka ïoh ka kot bad ka bording ha kaba ïadei bad ka Paris Agreement.
Kane ka plie lad ban ïa sam ïa ki jingshem bad ki rukom treikam ba biang tam bad ruh ban saiñdur ïa ki rukom pynbeit ïa ki jingkylla ka suiñ bneng ha kine ki snem ban wan.
Ha ka jingkren ha ka bynta “Global Stocktake of the Paris Agreement (GST) Regional Dialogue: Highlighting enablers and technologies for ambition and just and inclusive transitions" ha ka sngi kaba nyngkong jong ka MENA Climate Week ha Riyadh mynta ka sngi, u Myntri ki tnat Kam Bording bad Ka Bording ba Thymmai u la ong ba ka MENA Climate Week ka long kaba donkam bha ha ka jingwad bad ka jingïasam ïa ki lad ban tei ïa ka lawei jong ka kam pynmih bording, ka jingpyndonkam ïa ka bad ka jingïai neh ha kylleng ka pyrthei.
U la ong ba ka jingïalang ha ka MENA CW ka long kaba kongsan ïa ka thaiñ MENA bad ka don ki lad kiba bun ban wanrah ïa ka jingkylla ha ka lawei jong ka rukom pyndonkam ïa ka bording.
U Myntri u la ong ba ka India mynta ka dei ka sur kaba donkam bha ha ki kam bording bad ka la kylla sha ka nongïalam ha ki jingkylla ha ki kam bording.
“Ka India ka don jan 17% ki briew ha kane ka pyrthei bad lyngba ka jingdon ka ïoh ka kot ha ka kyrdan kaba san, ka la shim ïa ki sienjam ban pynduna ïa ki jaboh na ka GDP da 45% shuwa u snem 2030 bad kot sha ka thong Net Zero shuwa u snem 2070.
" U la ong ba ki kam bording ha India ki la ïaid lyngba ki jingkylla kiba thmu ban pynbiang ïa ka bording kaba ryntih, kaba jem dor bad kaba ïai neh ïa ki briew jong ka ri.
“Ka ri ka la ïaid shaphrang ha ka jingkyntiew ïa ka bor pynmih bording na ki tyllong non-fossil, ka la tei ïa ka unified national grid bad ka la pynkhlaiñ ïa ki lad pynbiang bording, ka jingkyntiew ïa ka bording kaba lah ban pynthymmai, ka jingplie lad shuh shuh ban ïoh ïa ka bording bad ka jingai bording ïa baroh ki longïing ha ka ri, bad ruh ka jingpyntreikam ïa ki kpait saiñ kam ba saiñdur thymmai.
"U Singh u la ong ba ka green hydrogen ka don lad ban pynstet ïa ka jingkylla ha ki kam bording ha India.
“Nga kmen ban ïathuh ïa phi ba ka Sorkar India ka la sdang ïa ka National Green Hydrogen Mission ban pyndonkam ïa ka bording hydrogen bad ka la ai jingmynjur ïa ka jingbei tyngka haduh US $ 2.
3 billion na ka bynta kane ka Mission.
"U Myntri u la kyntu ïa ki ri ka MENA ba kin ïasoh bad ka Global Biofuel Alliance khnang ban rah shakhmat ïa ka jingïatreilang ki ri na ka bynta ki bio-fuel kiba ïai neh bad ruh ban kot sha ka thong jong ka jingïatehlok.
U la ong ba ka jingïatehlok ka thmu ban wanrah ka jingïatreilang ban pynkhlaiñ ïa ka jingpynmih bad jingpyndonkam ïa ki bio-fuel ba ïai neh, ban plie lad ïa ka jingkhaïi ïa ki bio-fuel bad kiwei kiwei ki kam ha ka jingïatreilang bad ki kynhun na ki ri bapher bapher ba trei ha ki kam bio-fuel.
U myntri u la ong ba ka India ka ngeit skhem ba baroh ki ri ki dei ban sngewthuh ba ki jingkylla ha ki kam bording kin wanrah ïa ki lad bad ki jingeh ïa ki ri ba dang kiew shaphrang bad ïa ka thaiñ shathie jong ka pyrthei.
“Kumta, ka long kaba donkam bha ïa ngi ban ïatrei lang ban kyrshan iwei ïa iwei ha kane ka jingkylla.
" U Singh u la ong ha ka MENA Climate Week ba ki sienjam shimet bad ki rai ban im ha ka rukom kaba ïai neh ki long kiba donkam bha ban kot sha ka thong ban wanrah jingkylla ha ki kam bording ha ka rukom kaba ïai neh.
“Ha kaba ïadei bad kane, nga kyntu ïa ka thaiñ MENA ba kan ïasoh bad ka sienjam Lifestyle for Environment (LiFE) jong ka India", la ong u Myntri.
Katkum ki khubor la ong ba palat 2,400 ngut ki briew, ki la khlad bad duh noh la ka jingim na u jumai bah uba la pynkhynñiuh ia ka Afghanistan ha ka Sngi Saitjaiñ.
Ka tnat US Geological Survey (USGS) ka la iathuh ba utei u jumai uba la pynkhynñiuh ia katei ka ri ha katei ka Sngi Saitjaiñ, la ong ba u la pynkhynñiuh ia kumba 35 Kilometre (20 Miles) na ka thaiñ Shatei-mihngi jong ka nongbah Heart, ha ka jingkhlaiñ ba 6.
3 Magnitude.
Utei u jumai u long ruh uwei napdeng ki jumai ba shyrkhei tam ha ka pyrthei, hadien jong u jumai bah ba la khie hapoh Turkey bad ha Syria, ha kaba palat 50,000 ngut ki la khlad ha u Rymphang jong une u snem.
Wat la katta, la ong ba ka jingdon jong kiba khlad na utei u jumai ka lah ban nang kiew shuh shuh na ka 2,445 ba la ioh jingkheiñ ha katei ka step Sngi U Blei bad la ong ba da ki hajar ngut ruh kiba la ngat bad mynsaw ha utei u jumai ha katei ka sngi.
Kumba 1,320 tylli ki iing briew kiba la julor bad twa ha utei u jumai, ha kaba ka jingdon kiba khlad ruh ka la kiew bun na ka 500 ngut ba la pynbna da ki lad pathai khubor hadien ki khyndiat kynta ba la dep khñiuh utei u jumai ha katei ka sngi.
Kumta, la ong ba ki jingdonkam ba man ka sngi kum ka um ding, ki jingbam, ki dawai, ki jaiñ ki nep bad ki iing dara ban thiah, ki long kiba donkam hakhmat eh khnang ba ki paidbah kin ioh ban sah rieh tngen shipor katba ka sorkar kam pat lah ban ai ia ki jingiarap ba kham biang naka bynta jongki.
Ki don kumba 200 tam ki jaka sumar paidbah hapoh ka nongbah Heart.
Hynrei kiba bun ki long kiba dang rit bad ki bym pat biang.
Shuh shuh ruh la ong ba katba ka jingwad bad jingleit iarap jong ki kynhun iarap ka dang iaid shakhmat, ka jingdon kiba khlad bad mynsaw ruh ka dang lah ban kiew bad ym pat lah ruh ban pynithuh lut ia baroh kiba la ngat ha utei u jumai tat haduh ban da ioh ban pyndep ia ki kamram ba kongsan baroh.
U Myntri ka sorkar kmie uba dei khmih ïa ka tnat Information and Broadcasting u Anurag Thakur u la ong ba ka seng BJP kan sa ïakhun hi ïa ka ilekshon ban wan ha Odisha bad kaei kaei ka ban mih nangne kan sa pynhun kumba la khmih lynti.
U Thakur, uba la leit jngoh ïa ka jylla ban don bynta ha kiba bun ki prokram ha ki ar tylli ki nongbah kata ha Bhubaneswar bad Cuttack ha ryngkat u heh jong ka kynhun ki Myntri ha ka Cabinet u Dharmendra Pradhan, u la ong ba ka BJP borabor ka la ïakhun ïa ka ilekshon da ka bor jong ki nongbud ka seng bad nangne la ïohi ba la ïoh ban kheit ïa u soh uba bha.
Kane ka jingangnud jong ka seng ka long ban lah ban pynjop da ka jingtrei shitom jong baroh ha ka seng.
“Mynta, ka seng BJP ka dei kaba la shah ïalam ha u Myntri Rangbahduh u Narendra Modi uba long u nongïalam uba paw ha ka pyrthei ha kaba kane ka la long da 78 per cent.
Ngin sa ïakhun ïa ka ilekshon jong u snem 2024 da ka jingtrei shitom bad phin sa ïohi kaei ka ban mih ha kaba kan sa kham bha ban ïa ka jingïakhun ba la long ha ki por ba la leit ha Odisha," u la ong.
Ka Congress Working Committee (CWC) ka la pynlong ïa ka jingïalang kaba kyrpang ha ka Lah Sngi U Blei, ha kaba la khmih bniah na ka bynta ki jingdonkam na ka bynta ka ilekshon Assembly ka ban wan bad kumjuh ka jingthmu ban pynlong ïa ka jingwad khana samari halor ka jingdon jong ki kynhun jaitbynriew ha baroh kawei ka ri.
Kum shi bynta ban pynkhreh halor baroh ar tylli ki ilekshon, kata jong ka ilekshon Assembly bad jong ka Lok Sabha, u President jong ka seng Congress u Mallikarjun Kharge ha ka jingïalang u la ong, “Hadien ba ngi la wan ha ka bor synshar ha u snem 2024, ngin sa pyntreikam ïa ka bhah kaba kyrpang na ka bynta ki kynthei katba u dang pyntikna ban pyntreikam ïa ka hapdeng ki kynthei kiba shah kynthup ha ka kynhun OBC women.
"Ha ka por ba la don ka jingïalumlang jong ki dkhot jong ka Congress Working Committee (CWC) u la ïaiban da kaba ong ba yn sa pynlong ïa ka jingleit wad khana samari halor ka jingdon jong ki kynhun jait bynriew, ban khmih bniah ïa ki jingdonkam ba la kular ban pynïoh ïa ka hok longbriew manbriew na ka bynta kito kiba shah kynthup ha ka Scheduled Castes (SCs), Scheduled Tribes (STs), bad ka Other Backward Classes (OBCs) ban tip bniah halor ki jingdon jong ki.
U la ong ba ka seng BJP ka dang sngap jar halor kane.
Saw bnai hadien ka jingtakhuh jong ki lai tylli ki rel kaba la shim ïa ka jingim jong ki 297 tylli ki mynsiem briew ha Balasore distrik kaba don ha Odisha, ki heh jong ka Bhubaneswar Municipal Corporation (BMC) ki la sdang ban pyntreikam ha ka ban pynkhuid noh ïa ki 28 tylli ki metïap ki bym shym la lah ban ithuh ne don nongwan kam.
U heh jong ka kynhun Civic Body ki la thmu ban pynkhuid noh ïa kine ki metïap naba ym shym la don ban leit kam ïa ki, u la ong.
“Ngi la pynmih ïa ki hukum ban pynkhuid noh ïa kine ki metïap jong ki briew kiba la ïap ha ka jingjia ïatakhuh jong ki rel katkum ka jingpyntreikam ha kane ka juk mynta.
Ïa kine ki metïap la pynbeit ban aiti sha ka Corporation ha ryngkat ka jingdon ryngkat jong ki heh ka kynhun CBI bad ngi la thmu ban leh ïa kane ka kam ha ka sngi Ba-ar," la ong u Mayor jong ka BMC u Sulochana Das ha ka jingïakren bad ki nongthoh khubor.
Ka tyllong khubor ka la ong ba ka BMC ka la ïakren halor kane ka bynta hadien ba ki heh jong ka kynhun  Central Bureau of Investigation (CBI), kiba la don bynta ban tohkit halor ka jingjia jong ka jingïatakhuh jong ki rel, ki la phah shithi sha u Collector jong ka Khurda distrik, ha kaba ki la kyrpad ïa u ba la dei ban pynkhuid noh ïa kine ki metïap katkum ka ka jingstad saïan.
Ïa kine ki metïap la buh ha ka AIIMS Bhubaneswar naduh ba la jia ka jingjia aksiden.
Ka BMC kan sa pynbeit ïa ki jingdonkam baroh ha kaba ïadei bad ka jingkit ïa kine ki metïap na AIIMS sha ka jaka ban pynkhuid ïa ki kaba don ha Satyanagar bad ha Bharatpur ha ka nongbah, la ong sa uwei pat u heh jong ka kynhun.
U Director jong ka AIIMS ha Bhubaneswar kan sa aiti ïa kine ki metïap sha u heh ba dei khmih ha ka liang ka koit ka khiah jong ka BMC hadien ba la bud ïa ki kyndon ba la buh da ka sorkar jylla, ka sorkar kmie bad ka National Human Rights Commission na ka bynta ban pynkhuid noh ïa kine ki metïap, u la ong.
Ka jingpyntreikam ha kaba ïadei bad ka jingpynkhuid ïa kine ki metïap kan sa long ha ryngkat ka jingring dur, kane ka long shi bynta katkum ka kyndon ba la buh jong ka BMC.
Ar ngut ki briew kynthup u pulit jong ka tnat CRPF, ki la mynsaw ha ka jingbthei jong u bom hajan ka ïingsah jong u Myntri ka Manipur uba dei khmih ïa ka tnat ki kam pynroi ha ki jaka nongkyndong, u Yumnam Khemchand, ha ka shnong Yumnam Leikai kaba don ha Imphal West distri, la ïathuh ki pulit ha ka Sngi U Blei.
Katba u Myntri bad ki dkhot jong ka longïing jong u ka la lait na ka jingshah ktah na katei ka jingjia, uwei u pulit CRPF uba la ap ha ka khyrdop jong kane ka ïing u la mynsaw.
Une u pulit uba dei na West Bengal, u la mynsaw na ki bynta ka kti jong u.
Ar ngut ki briew kiba la mynsaw ha ka jingjia, ki dei kiba don ha ka kali ar shaka, ha kaba u bom ba la kawang, u la hap ha madan ha ka jaka kaba jngai da kumba katto katne mitar na ka khyrdop jong ka ïingsah jong u Myntri, la ïathuh ki pulit.
Haduh ba la thoh ïa ka khubor, ki pulit kim pat kem ïano ïano ruh bad ki pulit ki dang pynlong ïa ka jingtohkit ha kaba ïadei bad ka jingjia.
Ki pulit ki la pynkhlaiñ ïa ka jingpahara ha katei ka thaiñ hadien ba la jia ka jingjia.
Kumba la ïathuh da ki pulit, la ong ba ym pat don mano mano ruh ban kam ba ki la donkti ha kane ka jingpynbthei bom.
Ka jingtohkit jong ki pulit ha kaba ïadei bad ka jingjia ka dang ïaid shakhmat.
Ka Fashion Society Shillong ka la pyntip ba kan pynlong ïa ka jingïakob ‘thei bhabriew ne ka Miss Shillong 2023 ha ka 14 tarik mynta u bnai ha Soso Tham Auditorium, Shillong.
Ha kane ka jingïakob ‘thei bhabriew kaba long ruh kum shi bynta na ka jingrakhe dap 40 snem, ka Fashion Society ha ka sien kaba nyngkong kan pynlong ruh ïa ka Ms Supermon Beauty Pageant.
Ha ka kyrwoh ba la pyllait da u Secretary, Public Relation ka FSS u Bah R.
L Sohlya u la pyntip ba ka Society ka la dep pynlong ïa ka Audition mynta la ar bnai tam bad ïa kito kiba la jied ban ïakhun, la dep ban ai ruh ka jinghikai ha kaba ïadei bad ka rukom kren, rukom ïaid ‘Catwalk’ bad ban tei ïa la ka longrynïeng.
La ïathuh ba katei ka jingïakob kan sdang da ka jingpyni ïa ka riam tynrai ka ban pynbud sa ka jingshad ba la pynwandur da ka Ribha War Lyngkhoi bad ïa ka Grand Finale la pynwandur da u Chris Kurbah bad ka Naphisa Pala.
Shuh shuh ka Society kan pynlong ruh ïa ka Ms Supermom Beauty Pageant, ka jingïakob na ka bynta ki ‘Single Mother’ ne ki longkmie kiba kyrshan marwei ïa ka ïing.
Kane ka rynsan kan pynkup burom ïa ki ba kin lah ban pynurlong ïa ka jingphohsniew bad ka jingangnud ka jong ki bad ban sdang biang ïa ka jingim kaba thymmai.
Ki khusnam kiba la pynkhreh na ka bynta ki nongjop ïa ka nam Miss Shillong, kata ba nyngkong kan long T.
1 lak, ba-ar T.
75,000 bad ba lai T.
50,000.
Katba ki nongjop ha ka Ms.
Supermom, ba nyngkong kan long T.
50,000, ba-ar T.
30,000 bad ba-lai T.
20,000.
Ki khusnam shimet ba la pynkhreh pat ki long ka Miss Beautiful Eyes, Miss Beautiful Skin, Miss Beautiful Hair, Miss Beautiful Smile bad Miss Catwalk ha kaba ki nongjop kin ïoh mar T.
5,000.
Ha katei ka sngi, ka FSS kan pyni ruh ïa ka sap tem jong ka Liza Lyngdoh, kaba tbit ban tem ïa ka Guitar, kaba dei na ka shnong Mawkyrwat bad mynta ka Liza ka ai jinghikai tem ha Bangalore.
Ka Central Reserve Police Force (CRPF) ha ka jingïatreilang bad ka tnat Women and Child Development kan pynlong ïa ka jingñiah thuk-thuk sha kylleng ka ri bad ka “Yashaswini" ka kynhun ki nongñiah thuk-thuk ban rakhe ïa ka bor ki longkmie ne ka Nari Shakti jong ka ri.
Ha ka 3 tarik u Nailur, 150 ngut ki longkmie kiba long ki ophisar ka CRPF ki ban phiah ha lai tylli ki kynhun kin mih na ka bynta kane ka jingñiah thuk-thuk sha kylleng ka ri.
Da kaba ñiah ïa ki thuk-thuk 75 Royal Enfield (350cc), kine ki kynhun kin sdang ïa kane ka jingñiah thuk-thuk na ka thaiñ Shatei (Srinagar), Mihngi (Shillong) bad phang Shathie (Kanyakumari) jong ka India.
Kin ïa poi lang ha kajuh ka jaka ha u Statue of Unity ha Ekta Nagar (Kevadia), Gujarat ha ka 31 tarik u Nailur, 2023.
Kane ka jingñiah thuk-thuk ka dei kumba 10000 km ka ban ïaid lyngba 15 tylli ki Jylla bad 2 tylli ki Union Territory.
Ha kane ka jingïaid lynti, la pynkhreh ïa ki prokram bapher bapher ha ki distrik ba ki ïaid lyngba kiba kynthup ïa ki jingïakren bad ki briew kiba ïadei bad ka “Beti Bachao Beti Padhao" (BBBP) kum ki khynnah skul bad ki samla kynthei kiba leit kolej, ki SHG jong ki longkmie, ki cadet jong ka NCC, ki khun jong ki CCI, ki dkhot NYKS, ki samla shynrang bad kynthei, ki nongtrei anganwadi bad kiwei kiwei bad yn don ruh ka jingpynkup burom ïa ki BBBP Champion.
Ha ryngkat ka jingkyntiew ïa ka khubor “Desh Ke Hum Hain Rakshak" jong kane ka kynhun, kine ki longkmie ba ñiah thuk thuk kin wanrah ruh ïa ka khubor jong ka “Beti Bachao Beti Padhao" ha kane ka jingïaid lynti jong ki.
Kin pyni ïa ka logo BBBP ha ki jaiñ bad ki banner jong ki kum ka dak jong ka jingkyrshan jong ki ïa kane.
Ki Ïing Dak lane ‘Post Office’ ki dei kiba dang donkam bad ïaid kam bha wat hapdeng ka jingmih ki kor ki bor ka juk stad mynta kiba la nang pynsuk ha ka rukom pathai jingtip kynthup ka jingphah shithi hapdeng ki shlem treikam jong ka Sorkar bad ka jingphah ïa ki shithi shimet kiba ym da donkam shuh ban phah lyngba ki Ïing Dak.
Ïa kane la pynpaw da u Chief Post Master General ka North East Circle, u Subrat Das haba kren sha ki lad pathai khubor ha ka Lah Sngi U Blei ha shlem treikam ka Ïing Dak ha kaba u la pynbna ruh ïa ka jingrakhe kaba shi taïew jong ka Ïing Dak ha ka ri lane ka National Postal Week, kata naduh 9 tarik haduh 13 tarik mynta u Risaw.
U Das u la batai shaphang ka jingrakhe ïa ka sngi jong ki Ïing Dak ha pyrthei (World Post Day) kaba ju rakhe ha ka 9 tarik Risaw ban rakhe ka jingsdang ïa ka Universal Postal Union ha u snem 1874 ha nongbah Swiss ha Berne.
Kane ka jingrakhe, la pynbna naduh u snem 1969 ha nongbah Tokyo ha Japan ban pynshai paidbah halor ka jingkongsan ka jingshakri jong ki Ïing Dak na ka bynta ki paidbah bad ki jingnohsynñiang ha ka jingtreikam, ka imlang sahlang bad ka ïoh ka kot ha kaba la rakhe ruh ha India baroh shi taïew.
Haba kylli shaphang ki jingtreikam ki Ïing Dak ki la shah ktah ne em ha kane ka juk ki kor ki bor, u Das u la ong ba ki Ïing Dak ki don la ki bynta jong ki ban ai jingshakri.
Hynrei u la kubur ba lada dei ha ka rukom phah shithi, ka la duna bha namar ka jingdon ki kor ki bor kum ka email, nalor ki social media kum ka Facebook, WhatsApp, Instagram, X (twitter), bad kiwei kiwei ki lad phah jingtip kiba kham sted.
U la ong ba ha kane ka juk kaba mynta, ki briew kim phah shuh da ki shithi sha ki bahaïing ym kum ha ki por mynshwa.
“Ki khun ha kane ka juk mynta, ha ka jaka ban phah shithi sha ki kmie ki kpa kum ha ki sngikha jong ki, ki phah noh da ki jingai sngewbha bad ïa kane ki ju phah lyngba ki Ïing Dak.
Kane hi ka paw ba ki briew ki dang shaniah ha ka Ïing Dak haba ki phah ei ei sha ki paralok ne sha ki bahaïing bahasem," la ai nuksa u Das.
Kumta u la pynksan ba wat ha kane ka juk ba pyndonkam da ki kor ki bor kiba thymmai, ka jingdon ki kor ki bor kam shym la pynduhbor ïa ka jingtrei kam jong ki Ïing Dak bad ki dang long hi kawei na ki lad ba ki paidbah ki dang shaniah khamtam haba ïadei bad ka jingphah ïa ki tiar ki tar na kawei ka jaka sha kawei pat.
U Das u la bynrap ba ki Ïing Dak ruh ki treikam bad ïaid lang katkum ka jinglong ka por khamtam ha ka rukom pyndonkam ïa ki kor ki bor ka juk stad mynta.
Ka seng Hynñiewtrep National Youth Front (HNYF) East Khasi Hills bad ka Riwar Mihngi Circle ha ka 1 tarik u Risaw, 2023 ka la pynlong ïa ka jingleit talasi ïa ki trok kit masi be-aiñ kiba leit khaïi be-aiñ sha Bangladesh.
Ha katei ka jingleit talasi, ka seng ka la ïoh ban bat ïa shibun tylli ki trok kiba kit masi be-aiñ kiba dang thmu ban leit khaïi be-aiñ sha Bangla.
Kumta na ka liang ka seng ka la leit ban ujor da ka FIR ïa kitei ki trok kiba la leh be-aiñ.
Ka seng ka la buh jingkylli ba kumno da ki spah tylli ki masi kin leit hiar sha Bangla lada ym dei ba ki thmu ban leit shalan tuh, bad ka seng ka la ong ba dei na kane ka daw ba kan sa kiew dor ka dor jong ka doh masi.
Na ka liang ka seng ka la maham tyngeh eh ruh ba lada jia biang kumne nangne shakhmat, ka seng kan sa shim pat da kiwei ki sienjam.
Ka seng Hynñiewtrep Youths’ Council (HYC) ka la lap ba ka jingpyntrei ïa ka Meghalaya Integra -ted Transport Project (MITP) ba la bei tyngka da ka World Bank naduh Mawmaram, Nongthliew, Mawmih Diengiei, Maw -lyndep shaduh lad Umsaw ka la long ka jingpyntrei kaba la shu leh torti da ka kompeni kaba la shimti ïa ka kam.
Ïa kane la lap da ka HYC Diengiei Circle ha ryngkat ki nongkitkam ka HYC Krang unit kiba la hiar ban jurip ïa ka jingpyntrei ïa kane ka surok naduh Mawmaram, Nongthliew, Mawmih Diengiei, Mawlyndep shaduh lad Umsaw bad lap ïa ka jingtrei torti jong ka kompeni kaba pyntrei ïa ka kam.
Na ka liang jong ki nongïalam bad dkhot ka seng hadien ba ki la lap ïa ka jingtrei kaba long torti, la ïohi ba ha kawei na ki bynta jong ka surok, ki la lah ruh wat ban pied tang da ka kti ïa ka rong kaba la dep ban siang bad pyni ba ka rukom siang ka dei kaba la shu leh tang dep.
Lah ban pynkynmaw hangne ba ka jingpyntrei ïa kane ka surok kaba jrong haduh kumba 40 kilometer la sdang naduh u snem 2020-21 ha ka jingmang tyngka kumba T.
64 klur.
Na ka liang jong ka HYC lyngba ka kyrwoh ka la pynpaw ba ïa katei ka surok la pyntrei da ka kompeni M/S Tanor Engineering Sunshine Sawkmie (JV), bad la lap ba ka jingpyntrei torti ïa kane ka surok ka long kumba la saphriang ha ki video ha kaba ïadei bad ka jingsiang rong torti ïa ka surok kaba la ktah jur bad buh jingma ïa ki paidbah jong ka thaiñ Diengiei Area khamtam ïa ki kali kiba ïaid bad kiba kit ïa ki mar ki mata.
Nalor kata, ka HYC ka la ong ba kane ka ka jingpyntrei torti bad ka jingpynslem ïa kane ka surok ka la ktah jur ïa ka koit ka khiah jong ki nongshong shnong lyngba u pum-pum bad ka la wanrah ruh ka jingeh kaba khraw ïa ki nongleit nongwan bad kaba buh jingma ruh na ki jingmynsaw ïa ki nongleit nongwan.
Ha kawei pat ka liang, ka HYC ka la kynnoh ruh ba kane ka kompeni kaba pyntrei ïa kane ka surok kam shym la bud satia ïa ki kyndon kumba dei ban leh.
Kumta na ka liang ka HYC ka kyntu ïa u MLA ka Sohïong konstitwensi u Bah Synshar Thabah ba un tuklar mardor ïa kane ka kam khnang ba kan ym wanrah jingeh ïa ki paidbah nongleit nongwan.
Hadien saw sngi jong ka jingshah rong noh ha ka um, ïa ka metïap jong uwei heprit la lap bad sei noh ha ka Lah Sngi U Blei ka 2 tarik mynta u bnai na ka wah Kynshi.
Kane ka jinglap ïa ka metïap jong utei u heprit ba dang 14 snem ka rta ïa uba la tip kyrteng kum u Mario Thongni Nongmor, ka la long da ka jingtrei shitom ki pulit Fire & Emergency jong ka Mawkyrwat ryngkat ki paidbah jong ki lai tylli ki shnong, kata ka shnong Nongjri, Nongtnger bad Nongmallam lem bad ka kynhun ki SRT.
Kum ban shu pynkynmaw ba kane ka jingjia ba sngewsih ka la jia ha ka nohphai sngi jong ka 29 tarik u Nailur 2023 ha ka por kumba 1:30 eiei katba u Mario Thongni Nongmor ryngkat bad u kpa jong u, u Bah Henry Nongtnger ki dang wan na Nongjri ban leit sha Nongmyllang hadien ba u khun u la ïoh shuti na skul.
Ki tyllong khubor ki la ïathuh ruh ba katba kine ar ngut shi-kpa shi-khun ki dang thmu ban jam sha shiliang ka wah ban leit noh sha la shnong sha Nongmallam bad ynda ki la poi ha kawei ka jaka kaba ki khot ka wah Siangpliang namar ka jingheh bad jingkhlaiñ jong ka wah kine baroh ar ngut ki la shah rong noh ha ka um.
Shuh shuh ka tyllong khubor ka la ïathuh ruh ba u Bah Henry Nongtnger uba dei u kpa u la ïaleh katba lah ban ïarap ïa la u khun, hynrei kaba sngewsih ka long namar ka jingkhlaiñ palat jong ka um ym shym la lah ban pyllait im ïa la u jong u khun.
U MLA barim ka Mawlai konstitwensi, Bah Process T Sawkmie uba dei ruh uwei na ki nongïalam ka United Democratic Party (UDP) u la ong ba u long uba kloi ban mih shakhmat ban ïakhun ïa ka ilekshon MP sha ka ïingdorbar Lok Sabha ha u snem ban wan.
“Nga long uba kloi ban mih shakhmat ban ïakhun ïa ka ilekshon MP lada na ka liang jong ka UDP ka ibit ban ai ïa ka tiket sha nga," la ong u Bah Process haba kren sha ki lad pathai khubor ha ka Lah Sngi U Blei.
Lah ban kdew ba nalor ka kyrteng u Bah Process, ki kyrteng jong kiwei pat ki nongïalam ka UDP ruh ki la mih bad saphriang ha ki lad pathai khubor kiba kynthup ïa u Myntri Sorkar Bah Paul Lyngdoh, CEM barim ka KHADC Bah Titos-starwell Chyne bad u Bah Jemino Mawthoh ban ïakhun ïa ka ilekshon MP ha u snem ban wan Shillong Parliamentary Seat.
Haba pynshai ïa kane ka khubor, u Bah Process u la ong ba haduh mynta na ka liang jong ka UDP kam pat shim satia ïa kano-kano ka rai haba ïadei bad ki kyrtong ban ïakhun ïa ka ilekshon MP na Shillong Parliamentary Seat, hynrei kum uwei na ki nongmihkhmat ba la ih bha ha ka saiñ hima, u long ba la kloi ban ïakhun lada ka UDP ka ibit.
Shuh shuh u Bah Process u la kam ba u la don palat 30 snem ha ka kam saiñ hima ban shakri ïa ki paidbah bad lada u shah jied ban long MP kan nang plie lad shuh shuh ban nang shakri ïa ka Meghalaya baroh kawei.
“Lada ka UDP ka ibit ïa nga, nga long ba la pynkhreh ban ïakhun ïa ka ilekshon MP na Shillong, hynrei ïa kane ka rai yn shim hadien ka jingïalang jong ka seng ban ïakren halor kane ka phang," la ong une u MLA barim ka Mawlai.
Ka Sorkar Jylla ka la buhthong ban pyndep noh ban jied ïa ka kompani ka ban sa shimti ban pynïaid ïa ka Ambulance 108 ka ban ai jingshakri ïa ki paidbah ka Jylla.
Kumba ka long mynta, ïa ka jingshakri la pynïaid shipor lyngba ka National Health Mission (NHM)      hadien ba la kut noh ka por ban ai jingshakri ka GVK EMRI.
Haba ïakren bad ka Myntri ka koit ka khiah, ka Kong Ampareen Lyngdoh, ka la ong ba ïa mynta shipor, ka jingai jingshakri ka bteng lyngba ka NHM hynrei la dep khot ‘tender’ na ka bynta ban ïoh ïa ka kompani ka ban shimti ban ai jingshakri ha kane ka Jylla.
Ka Sorkar Jylla ka la dep kren shai ba ïa ka Ambulance 108 kam lah ban shimti hynrei hap ban aiti sha kano-kano ka kompani kaba don ka jinglah ban ai jingshakri ha kane ka bynta na ka bynta ka jingmyntoi ki paidbah kiba donkam kyrkieh ïa ka jingshakri ha ka liang ka koit ka khiah.
Ka Kong Ampareen ka la ong ba ka ‘tender’ ka dang ïaid mynta ban pdiang ïa ki kompani kiba kwah ban donbynta ha ka jingai jingshakri bad yn sa jied kawei napdeng kito kiba ïashim bynta ha ka ‘tender’.
“Ka ‘tender’ ka dang ïaid mynta bad ngi kyrmen ba ha shiteng jong une u bnai Risaw, yn sa lah ban pyndep noh ïa ki kam baroh," la ong ka Myntri ka koit ka khiah.
U Rikman Momin uba dang shu shah thung shen kum u President bathymmai ka BJP ha Meghalaya un shimti ïa kane ka kam ha ka Sngi Ba-ar.
Ka BJP sengkmie na Delhi ka la thung ïa u Rikman kum u President ka BJP ha Meghalaya ha ka jaka u Bah Ernest Mawrie.
U Rikman un shimti kum u President bapura ka BJP ha Meghalaya ha ka jingïalang pdiang burom ka ban long ha shlem treikam ka BJP ha Shillong ha ka por 1.
30 baje nohphai sngi.
Haba ïakren lyngba ka phone bad u Rikman, u la ong ba un nym pat kren ei ei ïa mynta hynrei un sa kren beit ha ka sngi ba shimti kum u President ha kaba un sa kren ruh sha ki lad pathai khubor.
Ka BJP Meghalaya ka la pynkhreh na ka bynta ka jingshimti u President bathymmai ha kaba yn don ruh ka jingïalang jong ki dkhot ka BJP ha ka Sngi Ba-ar.
U President barim, Bah Ernest Mawrie ruh un sa donlang ha kane ka sngi lem bad kiwei kiwei ki nongkitkam ka BJP.
Ki nongshong shnong jong ka Jhalupara ki la ïoh ban kem noh ïa ki ar ngut ki snar nongtuh na kawei ka ïing sah wai kaba dei trai da u Akhil Ahmed kaba don ha Jhalupara.
Kine ar ngut ki nongtuh kiba la shah kem ki dei kiba la donkti ha ki kam tuh kam thiem ha kylleng ki bynta jong ka nongbah Shillong kum ka jingleit prong tuh ïa ki ïing briew ha kaba ki la ïoh ban tuh ka ksiar bad ka pisa.
Ka jingïoh kem ïa kine ki nongtuh ka la long lyngba ka kor ring dur CCTV, ha kaba la lap ïa kitei ar ngut kiba rah ïa ka pla jong ka trai ïing ba don ki ksiar bad ka pisa.
Kumta dei tat hadien ka jingpynap shrip la ïoh ban kem noh ïa ki bad hadien kane la aiti noh sha ki pulit jong ka thanat Oxford Rilbong.
La ïathuh ba kine ar ngut ki nongtuh ki dei kiba ju mlien ban tuh na kylleng ka sor Shillong.
Kane ka jingshah kem jong ki ka dei hadien ba ki la tuh na Oxford Laban.
Shuh shuh la ïathuh ba kitei ar ngut ki la thmu ban tuh ïa ki juti na kawei ka ïing ha Oxford, hynrei ha kane ka por ki lap pynban da u shabi ïing bad ki la ïoh ban rung ha kane ka ïing bad rah syndon ïa ka ksiar bad ka pisa kumba T.
45,000 eiei bad ym tang katta ki la ïoh ruh ban tuh haduh 3 jaka ha kine ki sngi ba la dep.
Ki briew kiba sah marjan ha katei ka ïing, ki la ïathuh ba man ka por ki ju lap ïa ki briew kiba leh ïa ki kam sniew ha phyllaw jong katei ka ïing sah da kaba injek drok haba shit haba shai bad kiwei kiwei ki jingïadih buaid.
Na ka liang jong kine ki briew lem bad u trai jong katei ka ïing, ki la ïathuh ba watla ki la dep ban ujor la bun bunsien sha ki pulit hynrei ka shu long leh nohei namar ba kam don ka jingshimkhia satia.
Haba ïadei bad kane naka liang ki pulit ki dang pynlong ka jingtohkit bad talasi ïa ki kamra ha katei ka building ba dei trai da u Akhil Ahmed kaba don ha Jhalupara.
U Bah Khielangstar Nongbri uba don 30 snem ka rta ba shong ba sah ha Wahnongkseh kaba hapoh ka shnong Sohïong uba la shah dung da ki tiar ba nep na ki bynta jong ka kpoh haduh ban da mynsaw jur ha ka step phyrngab jong ka 6 tarik mynta u bnai (Risaw) ha la u para kur ba la tip kyrteng kum u Arbor Nongbri haduh ban da mih snier shabar mynta u dang don hapdeng ka jingshitom.
Kum ban shu kdew, na ka liang ki bahaïing bahasem jong u Bah Khielangstar hadien ba ki la lap ïa katei ka jingjia ki la pynkit noh ïa u Khielangstar sha Sohïong CHC.
Hynrei namar ka jingbym biang ki tiar jingsumar, ki bor sumar jong ka Sohïong CHC ki la phah pynkit noh ïa utei u rangbah mar-mar sha Civil Hospital Shillong ha ka por 7 baje mynstep jong ka 6 tarik mynta u bnai.
Haba ïoh ban ïakren bad ka hynmen trai jong utei u rangbah ha ka Lah Sngi U Blei hapoh Civil Hospital Shillong, ka Kong K Nongbri ka la ïathuh ba ki doktor bad ki nos kiba la sumar ïa u para jong ka ha Civil Hospital Shillong ki la rah noh ïa u na ka kamra OT bad leit buh noh ïa u ha ka kamra Intensive Care Unit (ICU) namar ka jingshitom ka la kham jur.
Katei ka hynmen ka la ïathuh ba watla utei u para u don hapdeng ka jingtip briew hynrei u dang tlot bha bad um pat da lah satia ban kren bha.
Haba kylli ïa katei ka hynmen halor ka daw kaba la pynlong ïa u Arbor ba un dung ïa utei u para jong ka haduh ban da mih snier shabar, katei ka hynmen ka la ong ba utei u para jong ka u la ïathuh ba um don satia kano kano ka daw bad u Arbor kaba la pynlong ïa katei ka hynmen ban don hapdeng ka jingsahdum namar khlem kano kano ka daw utei u Arbor u la dung ïa u para jong ka haduh ban da mynsaw.
“Nga la kylli ïa u para jong nga hynrei u la ong ba um don kano kano ka daw bad u Arbor hynrei utei u Arbor u la prong jubor ïalade shapoh ïing jong u para jong nga bad dung ïa u", la ong katei ka hynmen.
Katei ka hynmen ka la ïathuh ruh ba kam lah ban mutdur ba utei u Arbor un leh ïa kum katei ka kam namar ba u dei uba ïa ithuh ithaw bha bad uba ju ïajuh ïajan bha kum shi paralok bad u para jong ka.
Shuh shuh katei ka hynmen ka la ïthuh ba ha katei ka por ba u Arbor u la dung ïa u para jong ka watla na ka liang u para jong ka u la ïaleh bad utei u Arbor hynrei utei u Arbor u la ïoh ban dung wiak na kpoh.
Ka Khasi Students’ Union-East Jaiñtia Hills District Unit (KSU-EJHDU) ha ka Lah Sngi U Blei ka la ujor ejahar pyrshah ïa u General Manager/Project Director ka National Highway Authority of India (NHAI) halor ka jingleh bym suitñiew jong u ban maramot ïa ka surokbah NH-6.
“Ka surokbah NH-6 ka hap hapoh ka jingpynïaid ka NHAI bad haba ïadei bad kane, nga kwah pyntip ba ha ka 8 tarik Nailar mynta u snem ha ka por ba ka KSU ka dang ïakhih halor ka jinglong-jingman jong ka surok ka NHAI, uwei na ki nongtrei ka NHAI uba dei u Manager-Technical, u Biswajit Jyoti Lahkar u la kular ba ka tnad kan sa maramot ïa baroh shi lynter jong ka surokbah NH-6 hapoh 6 bnai naduh katei ka tarik jong ka jingjia ha Lumshnong Toll Plaza," ong u President ka KSU-EJHDU, samla Streamly N.
Suchen ha ka ejahar ba la phah sha u SP ka East Jaiñtia Hills.
Haba kdew ba la jan dap phra taïew, u la ong ba haduh mynta, ym pat i don dak eiei haba ïadei bad ka jingsdang ban pyntrei na ka liang ka NHAI wat hadien ka jingkular sha ka seng bad ki nongïakhih ba yn sdang noh mardor ïa ka kam.
“Ha kawei ka liang ka long tang ka jingkular thok bad ka jingbymkitkhia ïa ka kam na ka liang ka NHAI," ong u samla Suchen.
U la ong ruh ba katei ka jingleh ka NHAI ka la pynwit shi kat dei ïa u paidbah khamtam kito kiba hap ban leit ban wan na katei ka surokbah – ha kaba ka jinglong-jingman jong ka surok ka la nang tlot katba nang mih ki sngi.
Ha kajuh ka por, u la ong ba nalor ka jingsheptieng, katei ka surok ka la buh jingma ruh ïa ka jingim jong ki nongleit nongwan bad nongñiah kali kiba ïaid na katei ka surokbah.
“Nga kyrpad kumta ïa phi ban pdiang ïa kane ka jingujor bad pynshitom katkum ka aiñ pyrshah ïa uba donkti namar ka jingleh jong ki ka la pynthut ïa u paidbah ba bun ba lang, bad ka bha ka miat jong ki nongshong shnong.
Kiba kum kine ki jingleh ki long pyrshah ïa ka aiñ bad wanrah ruh ka jingbym shngaiñ ïa ka jingim ki paidbah," u la ong.
Ka seng kan sa ïakynduh ruh ïa u Deputy Commissioner ka distrik lashai ka sngi ban pan kaiphod halor ka jingtyllun jong ki kam haba ïadei bad katei ka surok.
“Ka seng ka la suba ruh ba lehse ka daw jong ka jingslem ka don kaei-kaei sha lyndet haba ïadei bad ki kam kontrak.
Halor kane, ka seng lada ym banse kan hap dawa ban tohkit CBI," u la ong.
Shuh shuh utei u nongïalam u la pynpaw ba ka jingbym shimkhia ki bor ba dei khmih kan pynbor ïa ka seng ban shim da kiwei pat ki sienjam bad pynurlong ïa katei ka mat kaba ktah ïa u paidbah.
Ka bynta jong ka surok hapdeng ka surokbah NH-51 hapdeng ka Dalu bad Tura ka la twa hynnin janmiet hadien ka jingjur u slap uba la neh ha ka thaiñ naduh kane ka taïew ba la dep.
Katba ka surok, katkum ka jingong ki bor distrik ka dang long ban pyndonkam, kaba bun ka bynta jong ka (surok) ha ka shnong Jengitchakgre ka la twa, ha kawei ka liang kaba buh jingeh ïa ki nongleit nongwan.
Ka surokbah NH – 51 ka la don hapdeng ka jingshna mynta la palat 5 snem bad haduh mynta, ym pat lah ban pyndep ïa ka.
Katba u kontraktor uba dei hok na bynta ka 50 km u la ieh noh ïa ka surok, sa kawei ka kompeni ka dang pyntrei ban pyndep ïa ka mynta watla ka mad jingeh shi kat dei ha ka lynti ïaid jong ka.
Hynnin ka miet, kawei na ki bynta jong ka surok kaba dang shu pyndep shen ka la tlor noh bad haba peit na ka jingtwa, yn ym pat lah ban pyndonkam ïa ka surok ïa mynta.
Hynrei wat hadien kiba bun ki jingpyrshang ban kynjoh ïa u Deputy Commissioner halor kane ka bynta, ym shym la ïoh satia.
Ha kawei ka liang, u la phah ïa ka ‘message’ kaba ong ba ka jingïaid jong ki kali ka long.
Ka tnad PWD (Roads) ka la bynrap ba kam don jingtip eiei haba ïadei bad ka jingtwa naba ïa ka surok la khmih da ka NHIDCL.
Ka jingthmu ban pyndep ïa ka surok ka la sakhi ïa kiba bun ki jingeh kiba la mih kynthup ïa ka bynta kaba la ngam ha ka rukom ba phylla hapdeng ka 12 Mer haduh Kherapara, ha kaba la ieh noh ïa ka kam katba ym pat lah ban pynbeit halor kane.
Ha kawei ka liang, haba kren halor ka jinglong-jingman jong ka surok, u Deputy Commissioner ka WGH, u Jagdish Chelani u la ong ba dang wad ïa ka daw ban pyntikna halor ka jingtwa jong ka surok watla kam shym la don ka jingbatai ïa mynta.
“Ngi dang ap ïa ka ejahar halor ka jingjulor khnang ban lah pynbiang shuh ïa ki jingtip.
Ïa mynta, kawei ka bynta jong ka surok la pyndonkam na bynta ban ïaid kali," ong u DC.
Ki heh ka World Bank ki la wan khnang ban ïatai bad ka Khasi Hills Autonomous District Council (KHADC) na ka bynta ban kyrshan ruh ïa ka Council kumno ban pynkhuid ïa ki jaboh jabaiñ kiba la satah ha kylleng namar ka jingbret pathar ki nongshong shnong.
Kiba mihkhmat ïa ka World Bank ki long u Thierry Martin, u Keith Newman, u Riddhiman Saha nalor u Bah W.
Kharkrang uba mihkhmat ïa ka Meghalaya State Pollution Control Board.
Ha kane ka jingïakynduh ki la ïatai sani halor ka bynta ba ka World Bank ka lah ban ïarap ïa ka Council ha ka rukom lum bad pynkhuid ïa ki jaboh jabaiñ ha ki shnong ki thaw.
Na ka Executive Committee jong ka KHADC la lamkhmat da u Chief Executive Member (CEM), Bah Pynïaid Sing Syiem ha ryngkat u Dy CEM, Bah PN Syiem, ki Executive Member (EM) kiba kynthup ïa u Bah Teiborlang Pathaw, u Bah Victor Ranee ryngkat ki ophisar ka KHADC.
Haba kren sha ki lad pathai khubor hadien ka jingïakynduh, u Bah Pynïaid u la ïathuh ba kum ka EC ka la peit ïa ki mat kiba donkam kiba dei ban leh khamtam haba ïadei bad ki san tylli ki district kiba hap hapoh ka KHADC.
U la ong ba ki paidbah ki la lynga haba ïadei bad ka jingsatah ki jaboh jabaiñ kiba mih na ki ïing ki sem bad na kiwei ki jaka kiba ktah ïa ka imlang ka sahlang bad ïa ka mariang hi baroh kawei.
U la ong ba kumba la bynshet bad aibor katkum ka aiñ, ka EC kam kwah ba ki shnong kin khuid tang haba wan ki kali kiba kit ïa ki jaboh jabaiñ bad leit bret sha jaka pyllang ñiut, bad ki jaka pyllang ruh ki pynmih jingsma bad ktah ïa ki shnong kiba don hajan.
Kumta u la ong ba ha kane ka jingïakynduh, la ïakren sani halor kumno ka EC kan peit naduh ki shnong ki thaw, ki hima bad raid ha kaba la shim ïa ka rai ban pynlong ïa ka jingpynshai paidbah da kaba ïatrei lang bad ki shnong ki thaw, ki hima, ki raid khnang ba kane ka jingpynshai kan long kaba jop bad ki don ruh ka jingthmu ban hikai ïa ki paidbah ban teh lakam ïa ka jingbret pathar ïa ki ñiut, da kaba pyntreikam ïa ki kyndon ban daiñ kuna ïa kiba bret pathar ha surok bad lynti syngkien.
Ka jingpynshai kan dei ruh ha ki skul, ki kolej bad ki ïew ki hat.
La rai ruh ban wad biang sa katto katne ki jaka ban buh ïa ka Recourse Recovery Centre namar haduh mynta ka dang don tang ha Mawlai Mawroh.
U la batai ruh ba ha kane ka RRC bad ka EC ka dang wat biang sa kato katne ki jaka ban buh ïa kane ka RRC.
Ha kane ka RRC, yn wanrah ïa ki jaboh jabaiñ bad yn pynïakhlad ïa kiba pyut bad bym pyut na ka bynta ban pynkylla ruh sha ka sboh.
Kumta la tyrwa sha ka World Bank ban ïarap mang pisa kyrpang na ka bynta kine ki jingthmu kiba ka KHADC ka thmu ban pyntreikam bad kumba long mynta ka Council kan pynbiang ïa ka jingpynkhreh bad ruh ïa ka mang pisa katno yn donkam.
Haba kylli ba ka Sorkar Jylla ruh ka pyntreikam kumjuh haba ïadei bad ka khuid ka suba, u CEM u la ong ba ka Sorkar Jylla bunsien ka leh lyngba ka Municipal Board kum ha Shillong kata ha ki jaka kum ka Jail Raod, European ward, Khyndai Lad bad katto katne ki jaka kiba shu ïasoh bad ka municipal tang ha ka khuid ka suba (sanitation).
Kumta u la ong ba ka Council kan peit ïa ki jaka shabar na ka Municipal bad kan long ka jingtynjuh ïa ka Council hynrei da ka jingïatreilang ki shnong ki thaw bad ki nongshong shnong kan long ka jingjop.
U la ong ba na ka 15th Finance Commission ruh ka don ka bhah lyngba ka ‘tied grant’ ha kaba la mang thik na ka bynta ka khuid ka suba (sanitation) bad umbam umdih.
U CEM u la pyntip ba ki briew ka World Bank kin sa leit peit ruh ïa ka Wah Umkhen ha Them Basuk, nangta ha Umpling, Pynthorumkhrah, RRC ha Mawlai Mawroh bad sha jaka pyllang jaboh ha Marten ha Mawlai ha ka sngi Ba-ar.
“Ngin ïatreilang bad ki shnong ki thaw na bynta ban ïoh jaka ban buh ïa ka RRC bad kumno ban wanrah bad pynneh ïa ka jingkhuid ha ki shnong ki thaw, ki jaka long ïew bad kiwei kiwei," la ong u Bah Pynïaid.
Ka synjuk ki trai trok kiba don hapoh ka lama Jaiñtia Hills Truck Owner Association (JHTOA) ka la weng noh ïa ka jingïakhih kaba khlem buh por ha ka 9 tarik Risaw hadien ba ka synjuk ki karkhana pynmih dewbilat kiba don ha ka thaiñ East Jaiñtia Hills District ki la mynjur ban ai bhah ban kit mar 40 tylli ki trok ha ka shi sngi.
Ïa kane ka rai la shim hadien ka jingïalang ka JHTOA, ki synjuk ki karkhana dewbilat, ka East Jaiñtia Hills Truck Owners and Transporters Association (EJHTOTA) bad ka bor synshar district jong ka East Jaiñtia Hills District.
Kane ka jingïalang ka la ïakut ban ai mar 40 trok shi sngi ïa ka JHTOA bad ka EJHTOTA.
Haba ïakren bad u President ka JHTOA u Bah Biangshwa Shylla, u la ïathuh shwa ba ka JHTOA kan shim ïa ka rai ban weng noh ïa ka jingïakhih, ka la don ka jingïalang pynbeit hapdeng ki bor pynïaid District jong ka East Jaiñtia Hills ba kynthup u Additional Deputy Commissioner bad Superintendent of Police, ka JHTOA kumjuh ka synjuk ki karkhana pynmih dewbilat kiba don hapoh ka lama jong ka Jaiñtia Hills Cement Manufacture Association bad ka East Jaiñtia Hills Truck Owner and Transport Association (EJHTOTA) ban ïakren ïa ki mat jingdawa jong ka JHTOA.
U la ong ba ha kane ka jingïalang, ka synjuk ki karkhana pynmih dewbilat ki la kular ban ai 40 tylli ki trok ïa ka JHTOA bad 40 tylli ïa ka EJHTOTA bad kane ka jingïapynbeit kan long na ka bynta shi bnai shwa.
Ha kajuh ka por u la ong ba ka ophis u DC bad SP kin kheiñ ban ai katkum ka jingdon ki kali hapdeng kine ki ar seng (JHTOA bad EJHTOTA).
Kum ban shu pynkynmaw ka JHTOA ka la pynlong ïa ka jingïakhih kaba khlem buh por naduh 5 tarik Risaw ha Tuber Tahkhniang namar ba ki karkhana pynmih dewbilat kiba don ha ka thaiñ Lumshnong, Wahïajer bad Thangskai na ka por sha ka por ki thok palat ha kaba ïadei bad ka kit ka bah.
U jumai uba don 5.
2 ha u Richter Scale u la khie ha ka janmiet jong ka Lah Sngi U Blei ha North Garo Hills, Meghalaya, bad une u juh u jumai u la ktah lang ïa ki jaka ba marjan ba kynthup ïa ka Assam.
Katkum ka jingpynbna na ka National Centre for Seismology (NCS) jong ka Sorkar India, la ong ba une u jumai u la khie ha ka por 6:15 janmiet ha North Garo Hills.
Ha kajuh ka por, haba pynbna ha ka rynsan ‘X’, katei ka shlem treikam ba khmih ïa ka jingkhie jong u jumai, ka la ong ba sa uwei pat u jumai uba kham rit (Aftershock) uba lah ban don hapdeng 4.
0 bad 4.
2 ha u Richter Scale u lah ban khie biang ha North Garo Hills hapoh 24 kynta.
Haduh ba thoh ïa kane ka khubor, ym pat ïoh jingtip la ka la don ne em ka jingmynsaw jong ki briew ne ka jingduh jong ki jingdon jingem namar ka jingwan jong utei u jumai mynta ka janmiet.
Kum shi bynta jong ka ‘Swachh Bharat Mission’, ka Sorkar Jylla ha ka sien kaba khyndai ka la rakhe ïa ka ‘Swachhata Divas’ ha ka rukom kaba shongkun, ha kajuh ka por ban pyninam ïa ka jingtrei shitom ha ka liang ka khuid ka suba bad ka jingpynitynnad ïa ka imlang-sahlang.
Ka prokram ha Motphran, ka la sakhi ïa ka ‘Cleaning Drive’ bad ka jingplie ïa ki ïingmala ba la pynitynnad, ha kawei ka liang kaba kdew ïa ka jingtrei shitom jong ka imlang-sahlang ha ka ban pynbha bad pynitynnad ha ryngkat ka khuid ka suba.
Ha kajuh ka por, la pynlong ïa ka jingïalang ba kyrpang ha State Convention Centre ban ai burom ïa ki nongtrei ba ïadei bad ka khuid ka suba, bad ban ithuh ïa ka jingsynñiang jong ki sha ka dawbah jong ka jingkhuid-jingsuba.
Ki heh ki haiñ kiba la ïashim bynta ha ka jingïalang ki kynthup ïa u Bah Ethelbert Kharmalki, I.
A.
S.
, Director ka tnad kam pynroi sor; Dr.
Vijay Kumar D, IAS, Commissioner & Secretary, ka tnad kam pynroi sor; Bah E.
Kharumnuid, Mission Director, Swachh Bharat Mission, Meghalaya nalor kiwei-kiwei.
Haba pynpaw ïa ka jingsngewkhia halor ki jingtynjuh ba ïakynduh ban wanrah ïa ka khuid ka suba ha ki jaka sor, u Bah Kharmalki, u la ong, “Kan ym slem shuh, ngi lah ban daiñ kuna halor ka jingpynkheiñ ïa ki kyndon ba ïadei bad ka khuid ka suba – ka jingbret jaboh ha ki lynti ki syngkeiñ, ka jingbret jaboh ha ki wah.
Ngi ïakynduh jingeh shi kat dei haba phai sha ka jingïoh jaka.
Ngi donkam ïa ka juk stad saïan ban tehlakam ïa ka jaboh-jabaiñ.
Ngi donkam jaka ban tehlakam lyngba ka juk stad saïan haba ïadei bad ki mar-jot.
Ka don ruh ka jingkynriah ha ka ban pynleit jingmut ym tang ïa ki jaboh kiba kham tylli, hynrei ka jingtehlakam ïa ka jaboh kaba long um kumjuh.
"Haba kren shaphang ki 20 ngut ki nongtrei ka khuid ka suba kiba la shah pynkup burom ha ka prokram, u Bah Kharmalki u la ong, “Kane ka dei kum shi bynta ban ithuh ïa ka jingshakri hok jong ki ïa ka kam ba ki trei.
Kine dei kita kiba leh ïa ki kam bakhraw hynrei ki bym ïoh jingithuh.
Dei ma ki kiba la pynneh bad ïaishah ïa kiba bun ki mawjynthut.
Ki ïai leh ïa kajuh ka kam man ka sngi – hapdeng ka sngi u slap, ka shit ne khriat.
"Nalor kane, la ai ruh ïa ka song pisa kaba mar T.
10,000 sha ki.
Na ka liang u Dr.
Vijay Kumar u la kypad ïa ki paidbah ban shim ïa ka jingbam smai ban synñiang sha ka sor kaba khuid ba suba.
U la ong, “Mynta ka sngi, ka dei ka sngi na bynta jong ngi baroh ban pyrkhat kaei kaba ma ngi iwei-pa-iwei kum ki ‘riew shimet ngi lah ban leh na bynta ka sor jong ngi.
Ngi don ïa ka wah kaba khuid tam bad ïa ka shnong kaba khuid tam.
Hato ngi lah ban ïatreilang ban don ïa ka sor kaba khuid ba suba? Hooid ngi lah!"Haba kren halor ka jingïakop pynitynnad ïa ki shnong ki thaw, u la bynrap, “Ngin kyntiew ïa ka prokram ha ki taïew ban wan.
Ngin khot ïa baroh ki ‘Garbhat’, imlang-shalang bad ki nongïalam shnong ban wanrah ïa ka thong kumjuh ban pynkhuid ïa ka sor ha ka rukom kaba dei.
Ka tnad pynroi sor ka la mih shakhmat bad katto-katne ki prokram ban pynurlong ïa kane ka thong.
".
Ki don haduh 269 tylli ki skul hapoh ka jylla Meghalaya kiba don ïa ki khynnah skul kiba long tang hapoh 10 ngut bad kane ka long katkum ka jingkheiñ ne ka jingpyntip ba la ai da ka tnat Ministry of Education ka Sorkar Kmie.
La pyntip ba napdeng ki 269 tylli ki skul kiba don tang hapoh 10 ngut ki khynnah skul, 169 tylli ki dei na Lower Primary bad 101 tylli na Upper Primary.
Ïa kane la pyntip da u Myntri ba khmih ïa ka tnat pule- dangle ka Jylla u Rakkam A Sangma haba kren sha ki lad pathai khubor ha kaba u la pynpaw ba kum ka sorkar ka sngewdiaw bha halor kane ka jingduna ka jingpynrung kyrteng ki khynnah hapoh ki skul Lower Primary bad ha ki Upper Primary jong ka jylla.
Na ka liang jong u Rakkam u la ong, “Kane ka jingkheiñ ka dei ba la ai da ka tnat Ministry of Education ka Sorkar Kmie bad kumta na ka liang ka sorkar Meghalaya khamtam ka tnat pule-dangle ka la rai ban shim khia halor kane bad ban wad bniah ïa ki daw tynrai halor kane bad kaei kaba la pynlong ïa ki khynnah ban duna ka jingpynrung kyrteng ïalade ha ki skul Lower Primary bad Upper Primary.
"Haba kylli hato ka sorkar kan khang noh ne em ïa kum kine ki skul kiba don tang hapoh 10 ngut ki khynnah skul, u Myntri u la ong, “Ka jingkhang noh ïa ki kum kine ki skul kam dei eh tang ka lad ban pynbeit ïa ka jingduna, hynrei ka dei shisha pat kaba long ka jingsngewkhia ba ki duna palat ki khynnah kiba pynrung kyrteng ha ki skul Lower Primary bad Upper Primary ha Meghalaya".
Shuh shuh u la ong ba na ka liang ka tnat Pule-Dangle ka la dep ruh ban pynkynriah ïa ki khynnah na ki skul ba duna kiba pynrung kyrteng sha kiwei pat ki skul ba marjan, hynrei ki don pat katto-katne ki skul ha katto-katne ki jaka kiba jngai na ki shnong bad kum ïa kita ki skul ka tnat kam lah ban shu pynkynriah ïa ki khynnah.
U la ong, “Na ka liang ka tnat pule-dangle kan hap ban wad bniah ïa ki daw kaba pynlong ka jingduna jong ka jingpynrung kyrteng ha ki skul da kaba phah ruh ïa ki ophisar jong ka tnat ban jurip ïa kum kita ki skul namar ki lah ban don shibun ki daw, kum ka jingbym biang ki kamra klas, ki nonghikai lane ki nongpynïaid skul bad kiwei kiwei.
".
U Myntri ka tnat Ïada Ri ka Israel, u Yoav Gallant, u la ai hukum ban kerkut lut ïa ka Gaza Strip ha ka Lah Sngi U Blei kum ka jingpynhiar kput ïa ka jingwan thombor da ka Hamas ïa ka Israel.
Ka Hamas ka dei kaba synshar ïa ka Gaza Strip.
“Ngin kerkut lut ïa ka Gaza," la ong u Gallant haba kren lyngba ka ‘video’ hadien ba u la peit bniah ïa ka jinglong jingman ryngkat bad ki heh shipai ka Israel.
“Ngin ym ai bording, bam, umphniang…ngi la khang lut ïa baroh," la ong u Myntri.
Na ka liang u Myntri ki kam bording, u Israel Katz, u la ai hukum ïa ka kompani sam umbam umdih jong ka Israel, ka Mekorot, ban khang noh syndon ïa ka jingai umbam umdih sha ka Gaza.
U la ong ruh ba la dep ban ot ïa ka bording bad umphniang ha Gaza ha ka Sngi U Blei.
Kine ki sienjam ba la shim da ka Israel ka long hadien ba la mih ka jingthombor ki lehnoh Hamas ïa ka Israel ha ka Sngi Saitjaiñ.
Naduh ka Sngi Saitjaiñ bad haduh mynta, ki la don kumba 700 ngut ki briew kiba la khlad ha Israel katba kiba la khlad na Gaza na ka jingthombor ka Israel ki don kumba 493 ngut.
Ka Israel ka peit halor ka jingsam boding sha ki katto katne ki bynta jong ka Gaza bad kumjuh ruh ïa ka jingwanrah bad jingdie ïa ki mat ki mata, ki dawai dashin, bad ka jingrung jingmih jong ki briew ha kane ka jaka.
Ha Gaza Strip, ki nongshong shnong ki don kumba 2.
3 million ngut.
Hapdeng ka jingjaw ummat kthang ki bahaïing hasem ryngkat ka Balang Presbyterian Pynthor Langteiñ ki la tep donburom ïa saw ngut ki shi ïing ha kajuh ka thliew ha u lum jingtep ka Balang Presbyterian Pynthor Langteiñ ha ka Lah Sngi U Blei.
Kine saw ngut shi ïing ki la khlad jyndat noh tang shiteng por nangne na sla pyrthei hadien ba ka khyndew kaba twa ka la taplup ïa ka ïingsah jong ki ha ka por ba ki dang ïohthiah lyngngai.
Kane ka jingjia shah taplup ha ka khyndew na ka daw ka jingjur u lapbah, ka la jia ha ka step Sngi U Blei ha Pynthor Langteiñ kaba hap hapoh ka thanat Jowai ha West Jaiñtia Hills District.
Kitei saw ngut kiba la khlad ki long u kpa ka ïing u Bah Biangki Phawa 31 snem ka rta, ka kurim jong u, ka Kong Pynjanai Ryngkhlem 25 snem ka rta lem bad ar ngut ki khun kiba dangrit kiba kyrteng u Edify Ryngkhlem 6 snem ka rta bad ka Vladaroi Ryngkhlem ba dang 3 snem ka rta.
Ha ka sngi kaba bud pat kata ha ka Lah Sngi U Blei, la pyndep ïa ka jinglehniam ba khatduh ha phyllaw ïing ha kaba la ïoh jingkren na ka Kur Ryngkhlem, Kur Phawa kumjuh na ka shnong ba la kren da u Waheh Shnong u A Lipon bad na ka Government LP School Pynthor Langteiñ.
Hadien ba la pyndep ïa ka jinglehniam, la rah ïa kine saw ngut shi ïing ïa kiba la thep la ka jong ka synduk hynrei ynda la poi ha u lum jingtep la tep lang hajuh ka thliew.
Ha kane sngi khatduh da ki hajar ngut ki paidbah najan bad jngai ki la wan ban pynshngaiñ bad sngewlem na ka bynta kane ka longïing kaba la mad ïa ka jingjia kaba sngewsih kthang.
Ka kynhun na Palestine, ka Hamas, ha ka Lah Sngi U Blei ka la byr-ngem ban pynïap noh ïa ki briew kiba ka la rahbor lada ki shipai Israel ki dang bteng ban pynbthei da ki bom khlem da ai jingmaham lypa ha ki jaka ba sah ki paidbah ha Gaza Strip.
“Kano-kano ka jing-thombor ïa ki paidbah jong ngi khlem da ai jingmaham lypa shwa kan ïalam sha ka jingshah pynïap jong uwei u ‘riew paidbah uba ngi la rahbor na Israel," la ong ka Ezzedine al-Qassem Brigades, kaba dei ka kynhun kieng atiar jong ka Hamas, ha u kyrwoh khubor, la ong ki lad pathai khubor bapher-bapher.
“U nongshun um sngewthuh ïa ka ktien jong ka jingdon ka mynsiem briew, bad namarkata, ngin jubab ha ka ktien kaba ki sngewthuh.
"Naduh ka Sngi Saitjaiñ, ka Israel ka la ther ïa ka Gaza Strip hadien ba ki lehnoh Hamas ki la rung sha Israel bad ki la pynïap ïa bun ngut ki nongshong shnong ka Israel.
Nalorkata, ki Hamas ki la ther ruh da ki ‘nam ding bad ki la rahbor ïa kumba 100 ngut ki nongshong shnong ka Israel.
Uwei na ki nongaiktien ki shipai Israel u la ïathuh ba la aiti sha ki bahaïing hasem ïa kumba 30 ngut ki briew kiba la shah rahbor.
Katkum ka lad pathai khubor BBC, la ong ba naduh ka Sngi Saitjaiñ, ka jingdon jong ki briew kiba la khlad ha Israel na ka jingthombor ka Hamas ka la kot sha kumba 900 ngut kynthup ïa ki 260 ngut kiba la shah pynïap ha ka jaka ba la pynlong ïa ka tamasa rwai.
Ha Gaza, ki la don kumba 600 ngut kiba la khlad hadien ba ka Israel ka la sdang ban ther ïa kiba bun tylli ki jaka.
Ka Election Commission of India (ECI) ha ka Lah Sngi U Blei ka la pynbna ïa ki tarik ban pynlong ilekshon ha san tylli ki jylla – Madhya Pradesh, Chhattisgarh, Rajasthan, Telangana bad Mizoram.
Ka jingthep ‘vote’ ban jied ïa ki nongthawaiñ ka jylla Madhya Pradesh kan long ha ka 17 tarik Naiwieng, 2023, ha Rajas -than ha ka 23 tarik Nai-wieng, 2023 bad ha Telangana ha ka 30 tarik Naiwieng, 2023.
Ha Mizoram, ka ilekshon kan long ha ka 7 tarik Naiwieng, 2023.
Hynrei ha Chhattisgarh, ka Election Commission ka la pynbna ba ka ilekshon kan long ha ki ar bynta, kata, ha ka 7 tarik Naiwieng, 2023 bad ha ka 17 tarik Naiwieng, 2023.
Ïa ka ‘result’ jong ka jingthep ‘vote’ ha kitei san tylli ki jylla yn pynbna ha kajuh ka sngi, kata, ha ka 3 tarik Nohprah, 2023.
La antad ba ha kitei san tylli ki jylla, ki nongthep ‘vote’ ki don haduh 16.
1 klur ngut, bad ïa kine ki ilekshon la kheiñ ba ki long kum ka ‘semi-final’ hashwa ba ki paidbah kin jied ïa ki MP ka Lok Sabha ha u snem ban wan.
Ka Madhya Pradesh ka don 230 tylli ki konstitwensi, Chhattisgarh ka don 90 tylli, Rajasthan ka don 200 tylli, Telangana ka don 119 tylli bad ha Mizoram ki don 40 tylli.
Kumba 24 ngut ki briew, ba kynthup ïa 12 ngut ki khyllung ba dang shu kha ki la khlad noh hapoh 24 kynta ha kawei ka aspatal Sorkar haba don ha Nanded distrik jong ka Maharashtra.
Ki bor pynïaid ka Shankarrao Chavan Government Hospital ha ka Lah Sngi U Blei ki la ong ba ki jingïap ki la wan jia namar ka jingduna dawai.
U Dean jong ka aspatal u la ong ba ki 12 ngut ki khyllung kiba la khlad noh ki kynthup ïa 6 ngut ki shynrang bad 6 ngut ki kynthei.
Ha kajuh ka por, u la ong ba ki 12 ngut kiwei pat ki rangbah briew ki la khlad namar ki jingpang bapher-bapher ba kynthup ïa ka jingshah puh bseiñ.
U la batai ba ka aspatal ka dei tang ka “Tertiary-Level Care Centre" hynrei ki nongpang ki wan na ki jaka bapher-bapher.
Ka jingdon ki nongpang kiba wan sha ka aspatal teng-teng ka tam ïa ka jingmang jong ka aspatal bad namarkata ka don ka jingduna ha ka liang ki dawai, u la bynrap.
Kumjuh, u la ong ba ka la buh jingeh khamtam namarba bun ngut ki nongtrei ki la shah pynkynriah kam.
U Dean u la ong ruh ba ka aspatal ka la dei ban thied dawai na kawei ka shlem ba la tip kum ka ‘Haffkine’, hynrei kam shym la urlong.
U la ong ba ki nongpang ki la ïoh dawai hadien ba la shu thied ïa ki na ki dukan die dawai.
Halor katei, u nongai-ktien ka Nationalist Congress Party (NCP), u Vikas Lawande, ha ka jingbuh jingthoh ha ‘X’, u la ong, “Ka jingïap jong ki 24 ngut, ba kynthup ïa 12 ngut ki khyllung ba dang shu kha hapoh 24 kynta ha ka aspatal Sorkar ha Nanded kam dei tang namar ka jingbym pynbiang dawai da ka Sorkar Jylla.
Ka long ka jinglehraiñ ïa ka Sorkar kaba pynbna halor ki tamasa bad ki prokram.
"Ka MP ka Shiv Sena (UBT), ka Priyanka Chaturvedi ka la ther tyngeh ïa ka Sorkar hapoh ka jingïalam ka BJP bad ong, “Sngewbha wat ong ba ki dei ki jingïap, kane ka dei ka jingpynïap namar ka jingthurmur na ka liang ka Sorkar Jylla kaba long pyrshah ïa ka riti synshar.
"Ka la kynnoh ba ka Sorkar Jylla ka bunkam ha ka ban pyrkhat na bynta ban pynkhreh ïa ki prokram ne ka jingleit bar-ri bad ong ba ka klet pat ba ka kamram jong ka, ka long ban shakri ïa ka Jylla.
Ka Working President ka NCP, ka Supriya Sule ka la dawa na u Myntri Rangbah ka Maharashtra, u Eknath Shinde ban phah tohkit halor katei ka jingjia bad dawa weng ïa ki Myntri ba dei khmih na ka kam ba ki bat.
Shuh shuh ka la bynrap ba ki bahaïing hasem jong kito kiba la khlad ki dei ban ïoh ïa ka bai lutksan halor ka jingduh jong ki.
Ka Akhil Bharatiya Vidyarthi Parishad (ABVP) lyngba u National General Secretary, u Yagywalkya Shukla ka la kyrshan ïa ka National Education Policy-2020 (NEP), da kaba kdew ïa ki bynta kiba kongsan jong katei ka mat treikam ha ka jingïakynduh bad ki lad pathai khubor ha ka Lah Sngi U Blei ha Shillong.
U Shukla u la ban jur ba katei ka mat treikam ka pynleit jingmut ïa ka pule-puthi ha ki ktien tynrai jong ka India, ha kawei ka liang ka ban long ka jingmyntoi ha ka ban pynwandur ïa ka jinglong-jingman kaba bit ba biang ha ka pule-puthi.
Ha kajuh ka por, u la buh jingkylli ba balei kan don ka jingpyrshah lada ki samla pule ki ïoh lad ban pule ha ki ktien tynrai – da kaba ban jur halor ka jinglah jong katei ka mat treikam ban wanrah jingkylla ha ka pule-puthi.
Utei u nongïalam ka ABVP u la kdew ruh ïa ka jingpynleit jingmut jong katei ka mat treikam ha ka ban pynsaphriang ïa ka pule-puthi ha ki ktien tynrai; ka sienjam kaba khmih lynti ban weng ïa ki jingeh ha ka ktien ka thylliej, ha kajuh ka por ban kyntiew shuh-shuh ïa ka jingsngewthuh jong ki sobjek hapdeng ki samla pule.
Na ka liang u Shukla u la buh jingkylli ruh, “Lada ki samla pule ki don lad ban pule ha ka ktien tynrai jong ki, kaei ka jingeh?"Haba pynsngew ba kane ka kyndon kan pynkup bor ïa ki samla pule, u la ong ba kane kan pynlong ruh ïa ka pule-puthi ka ban kynthup lang ïa baroh.
U la kyntu ruh ïa baroh ban shim ïa ki jingsynñiang ba bha kaba ka National Education Policy-2020 ka wanrah sha ka kynhun ki samla pule.
U National General Secretary u la ban jur ba kane ka mat treikam ym tang ba ka wanrah ïa ka jinglong kylluid ha ka pule-puthi hynrei ka pynkhreh ruh ïa ki samla pule ha ka liang ki sap ki phong bad ki jingtip kiba donkam ban kiew ha kane ka pyrthei ba mynta.
Ha kawei ka liang, ka Meghalaya Unit jong ka ABVP dang shen ka la pynlong ïa ka jingïalang ba ar sngi ha Shillong kum shi bynta jong ka ‘Amrit Mahotsav’.
Palat 100 ngut ki karyakarta (dkhot) ki la ïashim bynta ha ka jingïalang pynkup burom ïa ki dkhot barim, ba kynthup ïa i Sitimon Sawian (Bam Kwai ha Dwar U Blei), iwei na ki ‘riewpawkhmat ha ka khana jong ka ABVP hapoh Meghalaya.
U Shukla u la pynbna ruh ba ha ka 5 tarik Risaw, ka ABVP kan sa rakhe ïa ka ‘Rani Durga Wati Jayanti’ ha baroh kawei ka ri ha baroh ki jaka pule.
Kumjuh, ha u Naiwieng, ka ABVP kan sa rakhe ïa jingdap 75 snem ka ban neh 15 sngi lynter bad ka ban kynthup ïa 75 ngut ki dkhot ki ban wan pule bad ban sngewthuh ïa ka lariti jong ka Thaiñ Shatei Lam Mihngi.
Haba phai sha ka jinglong-jingman ha Manipur, ka ABVP ka la ong ba ka ri baroh kawei ka sngewsih kthang halor kaei kaba la jia bad kdew ba kaei-kaei kaba sha lyndet haba ïadei bad katei ka jingïakynad ka dei ban paw pyrthei.
“Ngi pynrem jur halor kiba kum kine ki jingjia bad ngin ym pdiang ïa kaei kaba jia ha Manipur.
Ngi kyrpad sha baroh ki kynhun ban wanrah ïa ka suk ka saiñ bad ka shongsuk shong shngaiñ hapoh ka Jylla," u la ong.
U Bah Kentli Tangsang uba dei u Sordar ka Raid Lyngkhat ha ryngkat u samla Melajied Khong-buh, Assistant Publicity ka Khasi Students’ Union (KSU) Sengkmie bad uba long ruh u General Secre -tary ka KSU Nongtyngur Unit bad u Bah Hillstar Ïawbor, u Chairman ka Raid Lyngkhat ha ka 1 tarik u Risaw 2023, ki la leit ban hiar biang sa shisien ban lur pynmadan biang ïa ka madan Kynjat Lyngkhat kaba dei kawei na ki madan ïalehkai kaba pawnam bha kaba don ha syndah bad ka Bangladesh.
Kum ban shu pynkynmaw ba katei ka madan phutbol Lyngkhat ka dei kaba lah pawnam bha naduh hyndai hynthai bad khamtam hadien ba ka lah pynmih ruh ïa u samla Aibor Khongjee; u rangïalehkai phutbol uba mih bad ïakhun na ka ri India.
Hynrei katei ka madan phutbol ka dei kaba lah shah pynsniewdur lut bad sah shrah lah bun snem naduh ba ka sorkar ka lah pyntrei donbor da kaba pynïaid da ka surok jong ka kper sainar shiah na shiteng ki bynta katei ka madan phutbol Lyngkhat bad hadien ba ka sorkar India ka lah pynjot, na ka liang ki bor ka Bangladesh ruh ki la wan kam trai da kaba rep ba riang haduh u pud ba kin da tih pung dohkha bad ha kaba na ka liang ki BSF ruh kim nud ban leh eiei satia.
Shuh shuh nalor ba katei ka madan phutbol ka lah shah pynjulor lut khoit, hynrei na ka liang ka sorkar ka lah pynbeit ruh ban pynhap jubor sha Bangladesh.
Na ka daw ka jingshimkhia ki kynhun bapher bapher khamtam da ka seng KSU ban pyrshah jur ïa ka jingker sainar shiah jubor bad kumta katei ka kam ka lah shu sahteng noh.
Hynrei ka long kaba sngewkmen shibun ba ha ki khyndiat  bnai ba la dep, na ka liang u sordar ka Raid Lyngkhat u lah leit lur hi ïa katei ka madan wat hapdeng ka thma ktien kaba jur bad ki bor pahara ka sorkar Bangladesh.
Dei tat haduh ka 1 tarik u bnai Risaw kaba dei ka Sngi U Blei ba na ka liang u Sordar Bah Kentli Tangsang u lah ïathuh ba mynta u lah ïoh da ka rai ba la pyllait pat ban pyntrei suk ïa katei ka madan phutbol Lyngkhat.
U samla Melajied Khongbuh u la ong ba na ka liang ka KSU ka khlem shong kli-kti ha kaba ïadei bad ki kam khappud shapoh kitei ki thaiñ khamtam ha kaba ïadei bad katei ka madan phutbol.
U samla Melajied u la ong ba kum ka Jaitbynriew kam kwah wat tang shi inshi ka jaka jong kiwei hynrei kum ka Jaitbynriew kan ïeng ban ïada beit ïa la ka khyndew ka shyiap lade wat lada dei ban ïap ruh.
“Ka dei ka sorkar ban shim ïa ka jingkitkhlieh kumno ban ïaleh ïa kine ki jingeh namar ba wat hapdeng ba lah don u sainar shiah ruh, ki dang ïa kiew hynrei kumba ka long hi, ka sorkar ka dei ban pynkupbor ïa ki bor shnong bor thaw ba ki dei ban leh da kaba tyngeh ïa kine ki BSF bad ïa ki khar Bangladesh kiba ju pyndik ïa ki paradoh parasnam jong ngi", la ong u samla Melajied.
Shuh shuh u samla Melajied u la ong ruh ba ka sorkar ka dei ban pynbeit bha ïa pud u sam bad ban ker bha ïa sainar shiah na ka lynti kaba dei.
Na ka liang u Bah Kentli Tangsang uba dei u Sordar ka Raid Lyngkhat, u la ong ba dang ha ki khyndiat sngi u la ïoh ïa ka hukum ban lur biang bad ba u la jop.
“Nga ïeng halor ka nongrim, ka khyndew ka hap hapoh India, balei ngin ai shapoh Bangladesh?," la kubur u Sordar.
Da ka mynsiem jong ka jingkmen bad ka jing-sngewsarong, ki kynhun seng bapher bapher ka Ri Bhoi District ha ka Sngi Ba-ar ki la mih ban pdiang burom ïa u rangapkol ba kynsai jong ka ri India, u samla Lionel Daryl Rymmei, uba la khur ïa ka nam Best Goalkeeper ha ka lympung ïalehkai SAFF U-19 kaba la long ha ri Nepal.
Ha katei ka jingïakhun final jong kane ka lympung kaba la long ha ka Sngi Saitjaiñ jong ka taïew ba la dep, ka India ka la khur ïa ka nam lahduh hadien ba ka la lah ban pynliem ïa ka Pakistan da 3-0 kol ha Dashrath Stadium, Kathmandu, Nepal bad utei u rangapkol uba na Umroi, Ri Bhoi District u la khur ïa ka nam rangapkol ba kynsai.
Ha ka jingwanphai ïing jong utei u samla Lionel Daryl ba la synran lang da kiba haïing hasem, ki kynhun kiba la pdiang burom ïa u ki kynthup naduh ka Ri Bhoi District Sports Association (RB-DSA) bad ka Confedera-tion of Ri Bhoi People (CORP) kiba pdiang burom ha Umsning, ka Young Minds Association (YMA) ha Umran lem bad ka Federation of Khasi Jaiñtia & Garo People (FKJGP) ha Jorabat.
Ïa u samla Lionel la pdiang burom da kitei ki kynhun bapher bapher da ki jingai sngewbha lem bad ki kyntien ai jingïaroh halor ka jinglah ka jong u ban wanrah ïa ka nam ka burom kaba long ka jingsngewsarong ym tang ïa ka ïing ka sem, ka shnong ka thaw, hynrei ka burom ïa ka district, ka jylla bad ka ri hi baroh kawei, naba katei ka lympung Under-19 kaba la pynïaid da ka SAFF ka dei kaba la wan ïashim bynta da kiwei de ki ri jong ka thaiñ South Asia ba kynthup naduh ka Bangladesh, Bhutan, Maldives, Nepal bad Pakistan.
Na ka liang u kpa utei u samla, u Bah M.
D Syiem uba la synran lang naduh ka ri Nepal lem bad kiwei de kiba haïing hasem bad ki paralok, haba kren ha Umsning, u la pynpaw ïa ka jingsngewkmen halor ka jingmih shakhmat jong ki kynhun seng bapher bapher ban pynkup burom kyrpang ïa u khun u jong u, uba long ruh u khun jong ka Ri Bhoi halor ka nam ka burom kaba u la ïoh lyngba ka jingtrei shitom bad minot thop ha ka sap ka phong kaba u don, kat haduh ba un ïoh ïa kata ka nam Best Goalkeeper jong ka lympung Under-19 ba la pynlong da ka SAFF.
Ha kajuh ka por, na ka liang u Bah Syiem u la kyntu ruh ym tang ïa u khun lajong, hynrei ïa kiwei de ki samla donsap jong ka Jylla ba ki dei ban buh sharud ïa ka jing -sarong, hynrei ban ïai minot bad long kiba sngewrit naba ki snem ki dangbun shakhmat ba ki lah ban kynjoh sha ki kyrdan kiba kham shalor ha ka jingim ka jongki, da kaba ong ba kam don jingmut satia lada yn pyndeng syntiew bad pynkup burom mynta, lada lashai kin jah kyrteng noh.
U Atlanta D.
Shira na ka Lion’s Den Unisex Fitness Centre Tura u la rah ïa ka nam lahduh jong ka Men’s Body-Building Mr.
Meghalaya ha ka State Body Building Championships 2023.
Ïa kane rynsan pyni dohksah la pynlong da ka Meghalaya Body Builders’ Association (MBBA) ha ka 30 tarik u Nailur ha Aurobindo institute, Shillong.
Ha ka Men’s Body-Building haduh jong ka kyrdan ïakop kaba 55 Kg, la rah da u Same Wan Paswet na ka Iconic Strength and Fitness, ïa ka kyrdan ba-ar la ïoh da u John Paul Dapjingshai Langstieh na ka Singer Gym bad ïa ka kyrdan balai la khur da u Rajani Kanta Debbarma na ka Muscle Excess Fitness Gym.
U Bhalang Khongwir na ka Claudia’s Fitness Hub u la khur ïa ka nam lahduh ha ka kyrdan iakop 55-60 Kg, ïa ka kyrdan ba-ar la khur da u Lalremmawia Sangma na ka Synergy Fitness Gym bad balai la ïoh da u Vianycolas Kharbyngar na ka Elite Gym.
Ha ka kyrdan ïakop jong ka 60-65 Kg la rah da u Donbok Sangriang na ka 300 Gym Nongstoiñ, ïa ka kyrdan ba-ar la ïoh da u Banbhabok L.
Nongrang na ka The Royal Gym bad ïa ka kyrdan balai la ïoh da u Raj Kumar Saha na ka Lion’s Den Unisex Fitness Centre Tura.
Ha ka kyrdan ïakop jong ka 65-70 Kg la rah da u Vijay Singh na ka Fitorium Gym, ba-ar la ïoh da u John Sangma na ka Synergy Fitness Gym bad ïa ka kyrdan balai la khur da u Mintu Nath na ka Muscle Excess Fitness Gym.
Ha ka 75 Kg shaneng, la rah da u Atlanta D.
Shira na ka Lion’s Den Unisex Fitness Centre Tura, ïa ka kyrdan ba-ar la ïoh da u Raj Kumar na ka Power House Gym bad balai la ïoh da u Krishna Thapa na ka Chandan’s Gymnasium.
Ha ka Men’s Master Body-Building la rah da u Rakesh Bhattacharjee na ka Power House Gym, ïa ka kyrdan ba-ar la ïoh da u Vijay Limbu na ka Excel  Muscle Gym bad balai da u Krishna Thapa na ka Chandan’s Gymnasium.
Ha ka Men’s Best Physique (Below 165 cm) la jop da u Bhalang Khongwir na ka Claudia’s Fitness Hub, ba-ar u Raj Kumar Saha na ka Lion’s Den Unisex Fitness Centre Tura bad balai la ïoh da u Rehearsal Jones Hynñiewta na ka Franky Calisthenic Fitness Gym.
U Mc Enroe T.
Sangma na ka Lion’s Den Unisex Fitness Centre Tura u la khur ïa ka jingjop ha ka Men’s Best Physique (Above 165 Cm), ïa ka kyrdan ba-ar la khur da u Bonjovy Marak na ka Lion’s Den Unisex Fitness Centre Tura bad balai la khur da u Vijay Singh na ka Fitorium Gym.
Haba phai sha ka kyrdan ïakop jong ki kynthei ha kaba ïa ka Best Physique la rah da ka Valentina Basumatary na ka Claudia’s Fitness Hub, ïa ka kyrdan ba-ar la khur da ka Airikmenlang Shabong na ka Fitness Tribe bad ïa ka kyrdan balai la khur da ka Cara Mercia Mlliemgap na ka Claudia’s Fitness Hub.
U dewïong ba la lum thup harud surokbah Shillong-Guwahati ha Mawlai Mawïong Rim la katto-katne bnai u dang don haduh mynta wat hadien ba la kular da ki bor district ban pynthylli noh ïa kane ka jaka.
Une u dewïong u dei uba la lum thup hadien ba la kurup ïa ki trok kit dewïong beaiñ bad la pynlang ha Mawlai Maw -ïong Rim harud surok mar pyrshah bad ka lad ban rung sha ISBT bad Mawlai Bypass.
Dang shen ka Dorbar Shnong Mawlai Mawïong Rim hapoh ka jingïalam u Rangbah Shnong lem bad ki nongkitkam shnong ki la ïakynduh khnang ïa ka Deputy Commissioner ka East Khasi Hills district ka Kong RM Kurbah ban pan jingshai halor ka jinglum ïa u dewïong bad kyrpad ruh ban pynkhuid noh na kane ka jaka.
Ka DC ka la kular ban leh ei ei noh ban weng ïa une u dewïong tang hapoh ki khyndiat sngi bad ki nongkitkam shnong ruh ki la kmen ïa ka jingkular ki bor district lyngba ka DC.
Hynrei une u dewïong haduh mynta u dang don ha kane kajuh ka jaka bad ym pat ïohi dak ban khat lane pynkhuid noh na kane ka jaka ba la pynlang mynta la bun bnai.
Ka nongkawang sum jong ka ri ka Annu Rani ka la lah ban pynpaw ïa ka jingtbit na ka bynta ban pynlong ïa ka India ban khur ïa 15 tylli ki takma ksiar ha ka Asian Games kaba dang ïaid mynta ka sngi Ba-ar ha Hangzhou bad haba kheiñ kyllum ka India ka la khur haduh 59 tylli ki takma.
Ha kane ka jingïakop ka Annu ka la lah ban kawang 62.
92m, ha kaba ka la lah ban ïalehkai bha mynta ka aïom bad ban jam sha katei ka kyrdan ba hakhlieh hadien ba ka la lah ban kawang ha ka jingpyrshang kaba saw.
Ka nongkawang sum kaba na Sri Lanka ka Nadeesha Dilhan ka la khur ïa ka takma rupa hadien ba la lah ban kawang ha ki 61.
57m, katba ka nongïalehkai na China ka Huihui Lyu ka la khur ïa ka takma rnong ha kaba ka la lah ban kawang ha ki 61.
29m.
Kham hashwa ha kane ka sngi, u rangïalehkai jong ka ri u Mohammed Afsal Pulikkalath u la khur ïa ka takma rupa ha ka men’s 800m final.
Ha ka jingshisha u Afsal u la dei ban khur ïa ka takma ksiar, rynrei u la shah tam tang khyndiat bad u la duh ban wan ha ka kyrdan ba hakhlieh.
Te kumta ïa ka takma ksiar la khur da u rangïalehkai na Saudi Arabia u Essa Ali Kzwani.
Ha kane ka jingïakop u Afsal u la lah ban pyndep ha ki 1:48.
43 sekhon ban khur ïa ka takma rupa hadien ba utei u nongmareh na Saudi Arabia u la tam da 0.
39 sekhon na ka bynta ban pyndep ha ki 1:48.
05 sekhon.
Ïa ka takma rnong la khur da u rangïalehkai na Oman u Husain Mohsin Husain, uba la lah ban pyndep ha ki 1:48.
51 sekhon.
Ha ka liang ki kynthei, ka nongmareh jong ka ri ka Parul Chaudhary ka la khur ïa ka takma ksiar ha ka jingïakop mareh kaba 5000m.
Hadien ba ka la khur ïa ka takma rupa ha ka 3000-metre steeplechase ha ka lah sngi U Blei, ka Parul ka la lah ban pyndep ha ki 15:14.
75 na ka bynta ba khur ïa ka takma ksiar bad ban long  kaba nyngkong napoh ri India ban khur ïa ka takma ksiar ha ka jingïakop mareh kaba 5000m ha ka Asian Games.
U Praveen Chitravel u la khur ïa ka takma rnong ia ka ri India ha ka Men’s Triple Jump.
Une u rangïalehkai u la sdang da kaba pyndep ha ki 16.
68m.
Ha ka jingpyrshang kaba ar u la lah ban ïai bteng ban kynjoh sha ki 16.
63m.
U Zhu Yaming u la lah ban tam ïa utei u rangïalehkai jong ka ri ha ka jing-jngai kaba 16.
97m.
Lai ngut napdeng ki san ngut kiba la mynsaw ha ka jingbthei kaba la mih na kawei ka dukan die mar-jot kaba don ha Keating Road, Shillong ha ka Sngi U Blei ki dei ki nongshong shnong ka Assam.
Ïa kane, la lah ban pyntikna hadien ba ka Myntri ka tnad ka koit ka khiah ka Sorkar Jylla, ka Dr.
M.
Ampareen Lyng-doh ka la leit ban jngoh ïa kitei kiba la mynsaw ha Shillong Civil Hospital ha ka Lah Sngi U Blei.
Lai ngut na ki san ngut kiba la mynsaw ki dei ki nongshong shnong ba pura ka Barpetta, Assam bad kine ki la ing kumba 10% haduh 40%.
Na kitei, uwei uba la kham mynsaw, la pynkit noh sha Guwahati ha ka Sngi U Blei katba ïa ar ngut kiwei pat, la pynkit noh sha Barpetta hynne ka sngi.
Ha kawei ka liang, ki ar ngut kiwei pat kiba dang shah sumar ha Civil Hospital, Shillong ki la kham manbha bad la long ban pynkit noh ïa ki sha ka jaka sumar kaba kham biang bad sha ka shnong jong ki.
Kumban shu kdew hangne, san ngut ki briew ki la mynsaw hadien ba ka jingbthei ka la mih na kawei ka dukan die mar-jot kaba don ha Keating Road, Shillong ha ka por kumba 1 baje eiei (mynsngi) ha ka Sngi U Blei.
Ka tdem ka la lynguh hi thui na katto-katne ki dukan ha ka mala ba shapoh na bynta katto-katne kynta katba ki pulit pynlip ding ki dang pyrshang ban wad ka lad ka lynti ban tem ïa ka ding.
Ha kaba sdang, lai tylli ki kali pynlip ding ki la wan poi ban tem ïa ka ding bad hadien la wan poi shuh sa lai tylli.
Ïa kitei kiba la mynsaw la tip kyrteng kum u Sam Mohammad, Billal Hussain, Kamal Uddin, Nur Mohammad Khan bad Neshan Singh bad kine mynta ki don hapdeng ka jingsumar ha Shillong Civil Hospital.
Uwei u heh pulit u la ïathuh ba katei kam shym la jia namar ka jingbthei jong ka tyndong shet jingshet naba uba don hapoh dukan um shym la lei-lei.
U la ong ruh ba la suba ba ki nongtrei ki pyrshang ban plied ïa ki tyndong jingsynreit – kaba la ïalam sha katei ka jingjia.
Na ka liang u SP ka East Khasi Hills, Bah Sylvester Nongtnger, u la ong ba ka jingbthei ka la jia namar ka kynja umphniang (kaba kem ding) na ki tyndong synreit katba ki nongtrei ki dang pynpra ïa ki tyndong bad dih duma artad ha ka jaka-rit kaba long kyndong.
Na ka liang ka Crime Scene Unit (CSU), ka ‘Dog Squad’ bad ka kynhun ‘Forensic’ ki la wan poi ha katei ka jaka.
Ka ding ka la sdang na kudam jong katei ka dukan die mar-jot ba shu wai.
Ïa katei ka ïingmala la long trai da H.
Rapsang.
Na ka liang ki pulit ki la kubur ba ha kaba sdang, ka kynhun ‘Forensic’ kam shym la lah ban rung sha katei ka dukan namar jong ka tdem.
Ka Mukhla Evergreen ka la pynliem noh ïa ka Dem -thring da 2-0 kol ha ka lympung ïalehkai 1st Division Football Tourna-ment na ka bynta ka Chatister Kharkongor Memorial Trophy ba la pynïaid da ka West Jaiñtia District Sports Associa -tion (WJDSA) ha Kiang Nangbah Stadium kaba ha Ladthadlaboh, Jowai ka sngi Ba-ar.
Ha kane ka jingïakhun baroh ar tylli ki kynhun ki la pyrshang ban ïakhun tyngeh naduh kaba sdang.
Ka Mukhla Evergreen ka la ïoh ban pynkhih jar nyng -kong eh lyngba u Ïohi Dhar ha ka minit kaba 42.
Une u rangïalehkai shakhmat u la pynbud ïa ka kol kaba ar lyngba u 70.
Wat la ki rangïalehkai ka Demthring ki la ïakhun tyngeh ban pynphai, hynrei kim shym la lah ban pynurlong haduh ha kaba kut ka la mad ïa ka jingshah rem.
Ka Meghalaya Athletics Association (MAA) ka la sei madan haduh 37 ngut ki khynnah ïalehkai ki ban mihkhmat ïa ka Jylla ha ka lympung ïalehkai ba la tip kum ka 34th East Zone Athletics Championship ka ban long naduh ka 17 haduh 19 tarik mynta u bnai ha Kolkata, West Bengal.
Na kine ki nongïalehkai, 18 ngut ki dei ki shynrang bad 19 ngut ki dei ki khynnah kynthei.
Ka jingjied ïa kine ki khynnah ka long lyngba ka jinglah ban ïalehkai bha ka jong ki ha ka Chief Minister State Level Athletics Meet kaba la long mynta ka snem.
Ki kyrteng jong ki khynnah shynrang ban leit ban ïashim bynta ha kane ka kynti ki long u Donbok Shabong (U-20 Event- 400M), Kyrshanlang Shylla (U-20 200M & 400M), Repol Dkhar (U-20 100M & 200M), Pringchang N.
Sangma (U-20 High Jump), Simeon Marak (U-20 High Jump), Everroy Myrsing (U-20 100M), Primus Ronghi (U-20 High Jump & Long Jump), Renaldi Dhar (U-18 100M & Long Jump), Tushal M.
Sangma (U-18 Javelin Throw), Nidawan Lyngdoh (U-18 400M), Bettingstar N.
Sangma (U-16 Long Jump), Henry Yoga Sangma (U-16 100M), Embhahlang Lyngdoh (U-16 100M & 300M), Rishanmehi Ryngkhlem (U-16 – 2000M), Ram Shylla (U-16 2000M), Channangbirth R.
Marak (U-16 Long Jump), Saidul Ali (U-14 60M & Long Jump) bad u John Milton Sohphoh (U-14 Shot Put & Kids Javelin).
Ha ka liang ki kynthei ki long ka Bethlyne G.
Makri (U-20 400M & 800M), Rinalis Ingty (U-20 High Jump), Marqueenless Ramsiej (U-20 3000M & 5000M),  Riyoka Rymbai (U-20 Long Jump), Anuska Majhong (U-18 High Jump), Joytiful Narlong (U-18 Long Jump), Anrisha Klein (U-18 High Jump), Damika R.
Lyngdoh (U-18 100M & 200M), Wailuti Lyngdoh (U-16 Shot Put), Kasanchi D.
Marak (U-16 Long Jump), Melibad Kro (U-16 Discus Throw & Javelin Throw),  Sibilda Maring (U-16 High Jump), Rukini RT Dkhar (U-14 600M), Turoi Phawa (U-14 60M & Long Jump),  Tusame Marak (U-14 High Jump), Carla Emika Myrboh (U-14 60M), Enriyana G.
Momin (U-14 Long Jump & High Jump), Adorebella Syntem (U-14 Shot Put & Kids Javelin) baa ka  Assembly Dkhar (U-14 Shot Put & Kids Javelin).
Ïa kane ka kynhun yn ïalam da u coach u Plesantly Synnah, katba Physio pat ka dei ka Maradona Khongsni.
Ka jingbym lah ban pyndep ïa ka jingmaramot ïa ka Jawaharlal Nehru Stadium ka la pynlong ïa ki bor pynïaid ka All India Football Federation (AIFF) ban jied ïa ka First Ground jong ka Shillong Sports Association ne ka SSA Stadium kum ka jaka ïalehkai ha la ïing (home matches) jong ka Shillong Lajong FC ha ka lympung ïalehkai I-League.
Kane ka long hadien shi bnai tam ba la pynsangeh ïa ka Shillong League 2023 (Fourth Division Football League) ba la pynïaid da ka Shillong Sports Association (SSA)  na ka daw ba mih kynrum-kynram halor ka jingbym biang ki nala ban pyntuid ïa ka um ha kaba katei ka madan ka la dap um myn ha u Nailar mynta u snem na ka daw ka jingjur u slap tang kumba katto katne kynta.
Kat kum ka jingpyllait da ka AIFF ïa ki prokram ïalehkai I-League 2023-24, ka paw shai ba ka Lajong kam don lad shuh ban ïoh pynlong ïa ki jingïalehkai ha la ïing ha JN Stadium namar ka jingmaramot ban pynbha ka dangshim por ban pyndep watla na ka liang ka Sorkar Jylla ka la buh ïa ka thong ban pyndep shwa ban kut jong u snem.
Dangshen na ka liang u Myntri ka tnat ïalehkai ka Sorkar Jylla u Bah Shakliar Warjri u la pynpaw ba ïa ka jingmaramot yn pyndep ha ka taïew kaba khatduh u Naiwieng lane ka taïew ba nyngkong u Nohprah mynta u snem.
Ïa kane ka lympung yn sdang ha ka 28 tarik mynta u bnai, hynrei ka Lajong kan pynkhreh ïa ka jingïalehkai ha la ïing pyrshah ïa ka NEROCA FC ha ka 9 tarik u Naiwieng mynta u snem.
Kumba ka paw ïa ka SSA Stadium ym pat shym la lah ban pyndep pura ïa ka kata ki jaka khreh ki nongïalehkai, ki flood light bad kiwei.
U Myntri Rangbahduh ka ri Narendra Modi u la ai jingïaroh ïa ka kynhun ïalehkai ka ri halor ka jinglah ban ïalehkai bha ha ka Asian Games kaba dang kut shen ha Hangzhou, China.
Haba pynpaw ha ka jingïalang kaba la long ha ka sngi Palei ha Major Dhyanchand Stadium kaba ha nongbah Delhi, u Modi u la pynpaw ka jingïaroh ïa ki nongïaleh-kai, ki coach bad physiotherapy nalor kiwei pat kiba la lah ban thaw rekod ha China.
“Na ka bynta ki 140 klur ki nongshong shnong, nga pdiang sngewbha ïa ki nongïalehkai.
