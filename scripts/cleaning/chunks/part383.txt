Nalor nangta ki jaka ai jinghikai bad jingkilan met ruh kim biang satia bad kane ka ktah haduh katta katta ïa ki nongïaleh sport ka Jylla kiba mih khmat ïa ka Jylla ha ki lympung shabar ka Jylla.
Wat ka nongbah Shillong ruh kam don satia ki jaka ai jinghikai kiba biang bad ngan ai nuksa ki nongïaleh Badminton ka Jylla ki don tang ar tylli ki jaka ai jinghikai, kawei ka Tirot Sing Indoor Stadium ha Lachumiere bad kawei pat ka J.
N Sports Complex ha Polo.
Kaba sngewsih ka long ba ka Sorkar ka la rai ban pynpra bad pynkylla noh ïa ka Tirot Sing Indoor Stadium sha ka ïing ophis jong ka Sorkar, kaba la ai kyrteng ka Tirot Sing Bhavan.
Ka J.
N Sports Complex pat ka Sorkar ka la shim ïa ka na ka bynta kiwei pat ki jingdonkam ki bym ïasnoh bad ki kam sport.
Baroh shikatta la pyndonkam ïa ka kum ka jaka ñiew vote election bad jaka sah jong ki shipai ki pyrton.
Nangne shakhmat hangno ki nongïaleh Badminton kin shah hikai bad kilan met?Ka kynrum kynram ha ka rukom pynsah ïa ki nongïaleh sport kiba ïashim bynta ha ka Meghalaya Games 2022 ha ki jaka kiba torti bad jakhlia, ka ïathuh shai kdar ïa ka jinglong jingman bad jinghiar kyrdan ka rukom pynïaid ïa ki kam ïaleh sport ha ka Jylla.
ñiuma ka Meghalaya State Olympic Association (MSOA), ka seng bah jong ki seng ïaleh sport ha ka Jylla, bad ka Sorkar ki dei ban ai jubab.
Ka Meghalaya Games 2022 ka la kut mynta bad khlem pynslem por ka MSOA bad ka Sorkar ki dei ban ai ka kaiphot kaba shai kdar bad ai jingkheiñ sha ki paidbah halor ka jingpynlut pynsep baroh.
Kawei na ki jingdkoh jong ka Sports Policy ka Meghalaya ka long ka jingthaw ïa ka Committee kaba heh ka ban khlieh da u Myntri Rangbah lem bad ki Myntri jong ki 14 tylli ki tnat treikam ka Sorkar kum ki dkhot.
Katba ki nongïaleh sport pat kim don bynta eiei bad la shu batai ba ka Sorkar ka lah ban pynrung ne thung ïa ki kum ki dkhot.
Kaba thikna ka long ba 90% na ki dkhot jong ka Committee bad ki babu Sorkar jong ki tnat bapher ki ban rai ïa ki kam ïaleh sport, kin dei ki briew ki bym don jingtip eiei shaphang ka sport bad ki bym nang ban ïaleh sport.
Nalor ba ha kiba bun ki seng ïaleh sport ki la don lypa ki nongkitkam ne nongpynïaid ki bym dei ki nongïaleh sport lymne kiba tip shaphang ki kam Sport, kane ka Committee jong ka Sorkar kan nang wanrah jingeh bad nang pyntroiñ shuh shuh ïa ki kam sport, ha ka jaka ban weng ïa ki.
Kaei ba ka Sorkar Jylla ka lah ban leh na ka bynta ka jingmyntoi jong ki nongïaleh sport bad ki kam pynïaid ïa ki sport ka long ban thaw ka aiñ kaba bha bad ban pyntreikam hok ïa ka.
Ha kajuh ka por ki seng ïaleh sport naduh ki club shnong, ki seng ïaleh sport ha ki District bad ka Jylla ki dei ban pynthymmai bad pynkylla dur ïa ka rukom treikam halor kine ki nongrim (i) ba ki nongïaleh sport ki dei ban khlieh bad long ki nongïalam jong ki seng ne club (ii) ban pynïaid ïa ki kam sport da ki briew kiba tip bad kiba la pyntbit ïalade (iii) ban plie lad bad jied ïa kiba tbit na kiba tbit tam bad khlem leh shilliang khmat ïano ïano ruh bad (iv) ban don ka rukom treikam kaba khuid ba suba bad kaba ai jingkheiñ.
Shillong, Jymmang 07 : Khyndiat bnai hadien ba u la mih noh na ka Congress bad leit ïasoh sha ka NPP, u MDC ka Rambrai Bah Bajop Pyngrope u la buh jingkylli ïa u President ka Meghalaya Pradesh Congress Committee kaei kaba u la leh ne kren ha Parliament na bynta u pud kum u MP uba la jop haduh lai sien mynta.
Haba kynthoh tyngeh ïa kane ha ka jingïalang paidbah jong ka NPP dang shen ha Saitsohpen, utei u MDC u la ong, “La lai sien phi la jop bad long kum u MP, aiu phi la leh bad aiu phi la kren halor ka jingeh kaba ïadei bad u pud u sam.
"Nalorkata, u la ong ruh ba ka jingkren pyrshah jong u Bah Pala haba ïadei bad ka sienjam ba la shim da ka sorkar MDA na ka bynta ban pynbeit ïa u pud u sam hapdeng ka Meghalaya bad Assam kadei ka bym shongnia ei ei namar ïalade watla u la jop haduh lai sien kum u MP u khlem lah ban leh ei ei.
“Ki paidbah kim dei ban shah ïalam bakla ha kum kine ki jingkynthoh, namar nga kum u nongïalam na ka thaiñ khappud, nga sngewthuh bha katno ka jingeh kaba mad na ka por sha ka por, ka jingïatyngkhuh bad shah pyndik na ka Assam," la bynrap shuh shuh u Bah Bajop.
Da kaba kubur ba ki duh katto katne ki shnong ha ka jingpynbeit pud u Bah Bajop u ong ba ki don bun ki daw kiba ki paidbah kim tip.
U Bah Bajop u la ong ba u kwah ban pynpaw ba hapoh ka Rambrai Constituency kaba u mihkhmat, ki shnong kiba paw kyrteng ha ka jingïakren pynbeit pud baorh ki shah kynthup lut sha Meghalaya.
“Mynta dang ïohi bad sakhi tang ïa kito kiba ïakhih ki bym shym la shah pynngat hapoh ka jylla, hynrei ha kine ki khyndiat sngi yn sa ïohi ba kin sa don kiba bun ki ban ai khublei ïa u Myntri Rangbah ka jylla u Conrad K Sangma, kiba la shah pynkynthup sha Meghalaya," u la bynrap lang.
Ha kawei pat ka liang, u Bah Bajop u la pynpaw ka jingsngewkhia ban ïohi ba u Dr.
Mukul Sangma, Myntri Rangbah barim ka Jylla ba dei ruh u Nongïalam ka Liang Pyrshah ka Iing Dorbar Thawaiñ namar ka jingsmat jong u ban hiar jurip sha ki shnong khappud.
U la buh jingkylli ruh ba kaei kaba pynlong ïa u ban sngap jar bad khlem leh ei ei ha ki phra snem ba u don mynshwa kum u Myntri Rangbah.
U la ong, mynta haba ki Myntri Rangbah ka Meghalaya bad Assam ki la wan shakhmat ban pynbeit ïa u pud, kumta ka la mih ka jingsngew lynga ha kiwei pat ki seng, ba ka NPP ka la khlaiñ bad nang ïoh bor hadien ba ki la lah ïa kane ka mat, ba la angnud la 50 snem.
La kynnoh ruh ba dei na kane ka daw ba ki la sdang pyrshang ban pynthut pynwit ïa kane ka bynta kaba kongsan ka ban dei ka jingmyntoi na ka bynta ki samla bad ka lawei ba kin nym shah pyndik shuh.
Shillong, Jymmang, 08: Kum ka jingsdang ban pyni nuksa ïa ki paidbah ba ki dei ban pynneh pynsah ïa ki tyllong um bad ïa ki um ki wah ha kylleng ka jylla Meghalaya baroh kawei, u Myntri Rangbah ka Jylla u Conrad Kongkal Sangma ha ka sngi Saitjaiñ u la hiar sha ka shnong Kynton Massar, Shillong ka shnong kaba don hapoh hapoh ka jylli jong ka shnong Mawlai ban pynkhuid ïa ki jaboh jabaiñ kiba tuid ha shilynter jong ka Wah Umsohlang, kaba long ruh ka shlem tan umbam umdih jong ka tnat PHE ïa kaba la tip kum ka Umsohlang Water Supply Scheme (UWSS).
Ka jingpynkhuid ïa kane ka wah, kaba ruh long ka tyllong sam umbam sha ki katto katne ki shnong kiba don hapoh ka shnong Mawlai, ka dei lyngba ka jingshimkhia jong Dorbar Shnong Kynton Massar kaba la thaw ïa ka Bio Diversity Management Committee ba la khlieh da u Rangbah Shnong u Dr.
Marco Mitri ha ryngkat ka jingïatreilang bad ki Dorbar Shnong kiba don markhap.
Ryngkat lang bad u MDC jong ka Mawlai Constituency u Bah Teiborlang Pathaw lem bad u Rangbah Shnong jong ka shnong Mawdatbaki u Bah BR Kharmujai, u Myntri Rangbah u la tong ïa ki jaboh kiba per ha Umsohlang da kaba pyndonkam da ki tynsong.
Ka jingjaboh jong ka wah Umsohlang ka dei na ka jingtuid ki jaboh na ki thliew ing jong ki briew lyngba ki phud wah kiba wan na ka shnong Mawkynroh, Umshing, bad Mawroh.
Ha ka Wah Umsohlang, ki ju don bun ngut ki nongsait jaiñ kiba ju im kamai jakpoh da kaba saitjaiñ nong manla ka sngi bad ba ki paidbah ka shnong Kynton Massar ki ju sait ïa ki jaiñ ki nep manla ka sngi.
“Ngi la wan jngoh ïa ka Wah Umsohlang ban peit ïa ka jinglong jingman jong kane ka wah da kaba ïatreilang bad ki Dorbar Shnong ban pynthikna ba kane ka wah kan ïoh jingim bad kan long biang kaba khuid bad ba ki jingthaw ba im kin dup lah ban im biang ha kane ka wah," ong u Myntri Rangbah ka Jylla u Conrad Sangma.
“Ngi la shim ruh ïa ka rai ban pynbna ïa ka Mission Mode Programme ka ban long kum ka Pilot Project ka ban long ka nuska ïa kiwei pat ki shnong bad ïa ki paidbah nongshong shnong hapoh ka Jylla lada ki shnong ki thaw bad ki kynhun bapher bapher lem bad ka Sorkar ki wan shakhmat ban ïatreilang ngin sa lah ban pynkylla ïa ka jingshah ktah ka mei mariang kaba ngi la pynjot pathar ïa ki khlaw ki btap, ïa ki um ki wah," ong u Conrad.
“Lada ngin ïatreilang ngi lah beit ban jop," la ong shuh shuh u Conrad.
“Ngi la shim ïa ka rai mynta ka sngi bad ki Dorbar Shnong ba ngin sa shong jingïalang ha ka taiew ban sa wan bad hapoh khyndiat por ngin sa wan phai biang sha kane ka jaka ban pynbna ïa ka Mission Mode Programme," la ong shuh shuh u Myntri Rangbah.
Shillong, Jymmang 8 : Kumba ka Inner Line Permit (ILP) ka long ka stieh ban ïada ïa ka jaidbynriew na ka jingshah tyllep ha kiwei pat ki jaidbynriew, kumta ruh ka sorkar ka la dei ban shim khia ban bud dien biang ïa ka jingdawa ILP na ka sorkar pdeng namar kumba long mynta i kumba ka sorkar pdeng ka leh klet ïa kane ka kam, ong u MLA ka Mawlai Constituency bah P.
T Sawkmie.
Haba ïakren bad u nongthoh khubor u la ong “ Lada ka sorkar pdeng ka ai kloi ïa ka ILP wat ka ïa ka rel kit mar ruh lehse la lah ban poi ha Byrnihat namar kumba long mynta hi ki seng bhalang bapher bapher bad wat ki paidbah ruh ki sngew pyrshah ïa ka lynti rel namar bym don aiñ ban ïada na ka jingwan tuid kiwei ki jaidbynriew.
Nalor kata wat ki seng bhalang ruh ki la kren shai kdar ba katba ym pat ïoh ïa ka ILP da lei lei ruh kim shah ban wanrah ïa ka lynti rel haduh Byrnihat hynrei lada ïoh ïa ka ILP kin shah noh ïa ka lynti rel ruh" ong u bah Sawkmie.
Balei ba ki seng bhalang ki pyrshah ïa ka lynti rel namar ki sheptieng ïoh shah tyllep ka jaidbynriew ha kiwei pat ki jaidbynriew, namar khlem lynti rel ruh katne ka jingwan tuid kiwei ki jaidbynriew sha ka jylla lada don lei lei sa ka lynti rel ym tip shuh aiu kan jia.
Kumta khnang ban don ka stieh ban ïada ïa ka jaidbynriew ka sorkar pdeng ka dei ban ai noh kloi ïa ka ILP ne ka sorkar jylla ka dei ban leit tynruh bad bud dien ïa kane ka kam khnang ba ka sorkar pdeng kan ym leh klet satia.
U bah Sawkmie u la ong, “ Hooid ki don ki issue kiba ktah ïa ka jaidbynriew kiba don hakhmat eh kum ka kam ïa pynbeit pud, ka kam pynbeit ïa ka thungkam thung jam, ka kam khaïi dewiong bad mawshun beaiñ bad wat ka kam ban pynkynriah ïa ki kharmetor na them ïew Mawlong, hynrei kaba kham khia bad kaba ym dei ban klet ne buh shadien ka dei kane ka kam ILP namar nga ïohi kumba ka sorkar pdeng ka pyrshang ban pynklet bad lehklet ïa kane ka kam ba ka jylla ka la leit rah da ka Resolution sha ka sorkar pdeng naduh u 2019 hynrei haduh mynta pat ka sorkar pdeng kam ai kano kano ruh ka jubab hynrei ka shu sngap jar jar.
Shillong, Jymmang 08: Ka Sorkar Jylla kala pynpaw ïa ka jinglong ba kloi ban pynieng ïa ka khyrdop talasi mynder ha Byrnihat Railway Station, Ri-Bhoi District ban weng noh ïa ka jingsheptieng halor ka jingwan tuid ki briew ba nabar ka Jylla.
U Symbud Myntri Rangbah ka Jylla Bah Prestone Tynsong ila pyntip ba u Deputy Commissioner ka Ri-Bhoi District ula khot ïa ka jingïalang bad ki kynhun sengbhalang bapher bapher lem bad ki kynhun bapher bapher ban ïakren halor ka jingtyrwa ban wanrah lynti rel ha Byrnihat.
“Ka jingsngewkhia jong ki Sengbhalang ka dei ka jingrung ki mynder bad u DC ula batai ha ki ba lada ki kwah ban don ki kynja khyrdop talasi mynder lane Infiltration Check Gate hapoh ka Byrnihat Railway Station, kane ka dei ka kam kaba lah ban leh.
Ki bor pynïaid ka Railway kila dep ai ka jingkular ba kum kane hi" ula ong.
Wat hapdeng ka jingkular, ki Sengbhalang ki dang don ka jingartatien, ong u Bah Prestone haba bynrap “Na kata ka daw, ka jingïakren ka dang ïaid shakhmat bad baroh ki kynhun bapher bapher".
Haba kyli, u Symbud Myntri Rangbah ula ong ba ka Sorkar Jylla ka kwah shisha ban wan ka rel kit mar (goods train) haduh ha Byrnihat hynrei ym ka rel kit briew (passenger train).
“Lada dei ka rel kit mar, kan da long shisha ka jingkyrkhu kaba khraw eh ïa ka Jylla baroh kawei" ula ong.
Lah ban kdew hangne ba ka Sorkar Pdeng kala tyrwa ban wanrah ïa artylli ki project lynti rel ha Jylla ba kynthup ïa kawei kaba 22km na Tetelia haduh Byrnihat bad kawei kaba 108 km na Byrnihat haduh Shillong.
Ïa ka project na Tetelia haduh Byrnihat la buh ban pyntrei ha ka jinglut jingsep ba kot T.
496 klur hynrei kane ka project kala sahteng noh namar ka jingpyrshah jong ki kynhun bapher bapher kiba kwah ka aiñ ban pyrrkhing ïa ka jingwan rung kyrthep ki briew ba nabar ka Jylla.
Shillong, Jymmang 8 : Ka long ka sien ba nyngkong ba ka UDP kan ïoh ban dung ar reng ban ban ïa ka NPP tang hapdeng ar sngi.
Kata ka long ha ka Sngi Thohdieng ha kaba da ki spah ngut ki nongtrei bad nongkyrshan ka NPP ha ka Nongpoh Constituency ki la phet bad pynïasoh sha ka UDP bad ha ka Sngi Saitjaiñ pat da ki spah ngut ki nongkyrshan ka NPP ha Lawsohtun kaba hap hapoh ka Mylliem Constituency ki la phet bad pynïasoh sha ka UDP hapoh ka jingïalam u MDC u bah Mitchel Wankhar.
Kumba paw ki dak ki shin kat haduh mynta hi hadien ba ka Congress kam don shuh wat tang uwei ruh u MLA namar 12 ngut ki phet sha ka AITC bad 5 ngut pat ki shah sospon bad kim pat pynïasoh shano shano ruh, ka jingïakhun haka election MLA 2023 kan long hapdeng ka AITC bad NPP ha kiba bun ki constituency ha ri lum Garo lait noh tang ha ki katto katne lehse ban don ka jingïakhun bad ka BJP, UDP bad Congress.
Kumjuh ruh hangne ha ri lum Khasi bad Jaintia ka jingïakhun hi ha u 2023 kan long beit hapdeng ka UDP bad ka NPP.
Namar ka jingpynïasoh jong kito kiba phet na kiwei ki party ka long beit sha ka UDP bad NPP lait nangta ym pat ïoh sngew ba kin don kiba pynïasoh sha ka Congress ne kiwei kiwei ki party lait noh tang hangne hangtai eh ba don kiba pynïasoh sha ka HSPDP.
Kaba itynnad ka long ba baroh ki party ki don ha kane ka sorkar naduh ka NPP, UDP, BJP, Congress, HSPDP, PDF bad kyrtong shimet, kumno kin leit sha ki paidbah lada kiba bun ki mat ba ki kular kin ym treikam.
Na ka liang ka AITC mynta ka ïoh lad bha ban ther ïa ka NPP bad ia ka sorkar MDA namar ba ka don ha ka Liang Pyrshah da kaba kynnoh ba kane ka sorkar hapoh ka jingïalam u Conrad K Sangma kam shym la lah ban ai ka jinshakri hok sha ki paidbah la ka dei ha ka liang ka umdih, ka surok, pule puthi, jur ka jingdheng kali, ka jingkoit jingkhiah bad ter ter.
Ka la kynnoh ruh ba kam don satia kata ka jingroi jingpar hapoh kine ki saw snem tam ba la synshar ïa ka jylla da ka MDA.
Halor kine ki jingkynnoh pat jongka AITC na ka liang u Symbud Myntri Rangbah ka jylla u bah Prestone Tynsong u la khyrwit kylla ba ka AITC ka dei ka party kaba dang shu wan ïuhkjat dang mynhynnin ha kane ka jylla kumta kam dei ban balaiñ than namar u la ong lada ka kwah ban tip ïa ki jingshisha ka dei ban leit tohkit na ki paidbah ba kin ïoh sngew da la ki shkor haduh katno ka sorkar MDA ka la lah ban ai ka jingshakri hok ïa ki paidbah da kaba u ai nuksa ba tang ha ki surok ka sorkar ka la dep pynlut ym duna ïa ka 6000 klur tyngka.
Jowai, Jymmang 09: Ka West Jaiñtia Hills Wushu Association (WJHWA) kala ïoh khur haduh 3 tylli ki takma ksiar, 2 tylli ki takma Rupa bad 6 tylli ki takma Rnong ha ka lynpung ïaleh kai ‘4th Meghalaya Games -2022’ kaba la sdang naduh ka 2 tarik bad pynkut haka 4 tarik Jymmang, 2022.
La ïathuh ba ki nongjop ha kane ka lynpung ki long i Obadaia kelphung – Gold, Five Start Bareh– Gold, Donboklang Nongrum – Gold, Juh Pa u Juh Nongtdu – Silver, Satisfy Syngkon – Silver, Hamedabiang Mukhim – Bronze, Bankhrawnam Ryndong – Bronze, Riva Kyndait – Bronze, Phiba shisha Kurbah – Bronze, Rijanai Ryndong – Bronze, Kyrchanlang Dkhar – Bronze.
Ïa kine ki rang ïa kura la ïalam khmat da u Sambormi Lyngdoh uba dei u President jong ka West Jaiñtia Hills Wushu Association ha ryngkat ki 3 ngut ki Official jong kane Association i Niawki Ïakai, u Nangaibormi Sutnga bad u Ferdinand SuchiangNaka liang ka West Jaiñtia Hills Wushu Association kala ai khublei ïa baroh ki nongïakura kiba mihkhmat napoh ka District halor ka jingtrei shitom jong ki bad naka liang ka seng ka kitbok kitrwiang ïaki player baroh ba kin nangkiew shakhmat ha ki kam ïalehkai ym tang ha ka State Level hynrei wat haduh ka National Level bad ka International Level.
Shillong, Jymmang 09: Ka Mawryngkneng CC kala pynliem da 5 wicket pyrshah ïa ka Marbisu CC ha ka lympung ïalehkai District League T20 League Cricket ba pynïaid da ka East Khasi Hills Cricket Association ha ka jingïalehkai ha ka sngi Nyngkong ha madan Mawryngkneng.
Katba ka Mawlong CC bad ka Friends United (Sohra) kila ïakhaid noh.
Ha ka jingïakhun kaba nyngkong hapdeng ka Mawryngkneng CC bad Marbisu CC, ka Marbisu CC kaba la jop ïa ka jingkynting pisa kala kam ban tied nyngkong bad buh ïa ka thong ba 97 ron ha ka jingduh noh baroh ki wicket ha ki 14 over.
U Social born Kurbah u kamai bun ron da 25 ron na ki 23 bol.
Katba u Nangshai Nongpluh jong ka Mawryngkneng CC u khur marwei haduh 6 wicket bad ai kamai 18 ron ha ki 4 over.
Haba wan beh ïa katei ka ron, ka Mawryngkneng kala pyndep da 98 ron bad duh noh da 5 wicket tang ba ki 13.
3 Over.
U Apsharai Mawthoh u kamai 23 ron na ki 31 bol bad u Bashemphang Kurbah u ïoh 2 wicket ai kamai 13 ron na ki 2 Over.
Ïa ka nam Player of the match la ïoh da u Nangshai NongpluhHa ka jingïalehkai kaba ar, ka Friends United kaba la jop ïa ka jingkynting pisa kala kam ban kawang bol nyngkong ha kaba ka Mawlong CC kaba la wan ban tied nyngkong ka kamai 126 duh noh 8 wicket ha baroh ki 20 over.
Ki arngut ki rangtied kiba kamai bun ron ki long u Banteilang Kharbamon u kamai 29 ron na ki 29 bol bad u Kyrsoi Kharbamon u kamai 28 ron na ki 31 ron, katba u Nangkiew Don u ïoh 2 wicket ai kamai 13 ron ha ki 4 over.
Ka Friends United (Sohra) kaba la wan ban beh ïa katei ka ron kala lah ban pynïakhaid da kaba kamai 126 bad duh noh 8 ha ki 20.
U Kitdor Majaw u kamai 45 ron na ki 60 bol bad u Paia Nongkynrih 31 ron na ki 24 bol katba u Ritchie Diengdoh jong ka Mawlong CC u khur 3 wicket ai kamai 14 ron ha ki 4 Over.
Ïa ka nam Player ot the match la ïoh da u Paia Nongkynrih.
Shillong, Jymmang 09: Ha ka ïakob ïalehkai carrom board ba 15 jong ka Lawei ka Ri Open Carrom Championship 2022 ba la pynïaid da ka Lawei Ka Ri Sports Social and Cultural Club, u Kitboklang Kharbangar u la ïohrah ïa ka nam lahduh ha ka ïalehkai paramarwei na ki khynnah shynrang (Boys Single), katba u Rajdeep Sarkar na ki shynrang (Men Single) bad ka kong Sukmon Mukhim ka la wan nyngkong na ki kynthei (Women Single).
Ha kane ka lympung ïalehkai caroom board ba la pynlong ha Indoor Sports Hall ha Mawlai Mawdatbaki, u Meban Marweiñ u la wan baar na ki Boys Single, u Rajib Dev u la wan baar na ki Men Single bad ka kong S.
Nonngbet ka la wan baar na ki kynthei.
Ha ka Men Double la ïohrah da u Rajdeep Sarkar bad u Rajib Dev bad la wan baar da u M.
Pde bad D.
N Ronee, katba na ka Veteran Single la jop da u Manohar Thaba bad la wan baar da u Vinod Mizar bad ha ka Mixed Double la wan nyngkong ka Martha Mukhim bad u Philoston Diegdoh bad la wan baar da ka kong Baïahun Dohling bad u Justin Kharkongor.
Ha ka jingïakhun kum ka team ne kynhun ka Madaryting Carrom Club ka la ïohrah ïa ka namlahduh bad ka Ryntihlang B ka la wan baar.
Ïa kane ka lympung ïalehkai carrom board ba la sdang ha ka 3 bad kut ha ka 7 tarik u Jymmang, 2022 la pynhap pyrda da u Bah Process T Sawkmie kum u kongsan ha ka jingdon ryngkat lang u Bah Embhahlang Syiemlieh, MLA bad MDC barim ka Mawlai, ki nongkitkam ka Lawei ka Ri, ki nongpeitkai bad kiwei kiwei.
Shillong, Jymmang 09: U Banbatjuban Khongwir u la ïoh rah ïa ka nam lahduh ha ka liang ki shynrang jong ka lympung ïalehkai ïakhun kti kaba la tip kum ka “31st Annual Armwrestling State Championship 2022" katba ka Magret pathaw kala long ka lahduh ha ka liang ki kynthei.
Ïa kane ka lympung ïakhun kti kaba la pynlong da ka Meghalaya Armwrestling Association ha ka sngi Saitjaiñ ha Hall jong ka KJP Assembly ha IGP la plie pyrda da u Bah George B Lyngdoh, MLA jong ka Umroi Constituency.
Ki la don haduh 200 ngut tam ki nongïalehkai ïakhun kti kiba la wan ban ïa aireng na kylleng ki district ba kynthup na East Khasi Hills District, Ribhoi, West Khasi Hills, Garo hills bad na Jaintia Hills District.
Ka jingpynlong ïa kane ka lympung ka long ruh ban jied ïa ki nongïalehkai kiban mihkhmat ïa ka jylla sha ka National Arm wrestling Championship kaban sa long ha Hyderabad naduh ka 30 tarik Jymmang haduh ka 6 tarik Jylliew 2022.
Ïa kane ka rynsan la wan ban pynhap noh da ka Kong M Ampareen Lyngdoh kum ka kongsan ha ka jingdonlang ka Kong Jasmine Mary Lyngdoh kum ka symbud kongsan.
Shillong, Jymmang 09: Ka lympung ïalehkai First Divison ba pynïaid da ka Shillong Sports Association (SSA) kala wanphai bad sdang biang ha ka sngi Nyngkong (9-5-2022).
Ha kane ka sngi ka jingïalehkai ka la long hapdeng ka Lawsohtun SC pyrshah ïa ka Imson SC ha Madan MFA, Polo, Shillong.
Bad ha kane ka jingïalehkai ka Lawsohtun kala khur jingjop da kaba pynliem da 3-0.
Ka jingïakhun hapdeng kine ki ar tylli ki team ka long kaba itynnad bad ïakhaid bha baroh arliang kila ïakhun tyngeh ban thep kol, hynrei bun tylli ki kabu kila pynlehnoh ei.
Dei tad hashwa ban kut ka kylla step (44min) u Eddy Dhar u la plie pyrda da kaba thep ïa ka kol kaba nyngkong na bynta ka Lawsohtun SC kaba la lamkhmat da 1-0.
Haba wanphai sha ka kylla miet, ka jingïakhun kala nang thnem ha baroh arliang, ki rangïalehkai ka Imson kila ïakhun tyngeh ban pynphai ïa kane ka shi kol hynrei ka khlem lah pat ban pyndep ha ka liang ka thep kol.
Ka Lawsohtun SC kala ïoh mynsiem biang hadien ba u Pynkhrawkupar Kharbuli u la thep ïa ka kol kaba ar ha ka minit ïalehkai ba 51 minit.
Lyngba kine ki ar kol ka Lawsohtun kala nang ïakhun tyngeh khlem da ailad ïa ka jingpyrshang thep kol ka Imson SC bad khlem hun tang ïa ki ar kol ha kaba u Rohit Rosaily u la thep ïa ka shi kol ha ka minit ba 90 kaba pynlong ïa ka kynhun ban jop da 3-0 bad khur pura ïa ki lai point.
Nongstoiñ, Jymmang 9: Ka Hynñiewtrep Youths Council West Khasi Hill District, ka pynpaw ka jingai khublei ïa baroh ki nongmihkhmat na West Khasi Hill District, kiba ïa shimbynta ha ka Meghalaya Games kaba saw, kaba la long ha ka 2 tarik haduh 7 tarik mynta u bnai ha nongbah Shillong.
Ka seng ka sngew dei ban ai mynsiem ïa kito ki khynnah kiba la wanrah burom ïa ka District, kumjuh ïa kito ki bym shim la poi ha ka thong, ba kin dang trei shitom nangne shakhmat, khnang ban wanrah burom ïa ka ïing ka sem, ka shnong ka thaw, khamtam ïa ka jaidbynriew lyngba ka jingïalehkai Sports.
Kito kiba poi sha ka thong ngi kyrmen ba kin dang trei shitom shuh shuh nangne shakhmat, khnang ba phin ïoh ïa ka thong kaba phi kwah namar ka thong jong phi ka dang jngai donkam ban trei shitom shuh shuh.
Ka seng ka ai khublei ruh ïa ki Association bapher napoh jong ka thaiñ, kiba la shimkhïa ban pynmih ïa ki khynnah ban ïa shimbynta ha kane ka Meghalaya games.
Kumjuh ïa ki Coach ki Staff bapher bapher kiba la shimkhia ban ïarap ïa ki khynnah jong ngi, ïa ka Sports Department jong ka West Khasi Hill District.
Na ka liang ka seng ka pynpaw ïa ka sngewkhïa bad ka jingbym hun ïa ka jingpynkhreh ïa kane ka Meghalaya Games ba Saw da ka Meghalaya State Olympic Association (MSOA) ryngkat ka Sorkar, na ka daw ka jingbym biang ka jaka sah kiba biang ïa ki nongshimbynta.
Kumta ka seng ka dawa ba ka lah dei ka por ban pyntreikam noh ïa ka Sports Policy, kumjuh ban kham pynlut khambun ha ka Sports, khnang ba ka jylla jong ngi kan pynmih bun ki nongshimbynta.
Kumba long mynta kane ka pynhiar dor ïa ka Sports hapoh ka jylla, pynkut ka kyrwoh na u Samla Wanteibok Lyngdoh General Secretary Hynñiewtrep Youths Council West Khasi Hill District bad Samla Lumlang Kharsyiemlieh President Hynñiewtrep Youths Council West Khasi Hill District.
Ka drama ïatan kyrtong na ka bynta ka elekshon MLA kaban long ha u snem 2023 ka la sdang ban shongshit bha mynta ha ka jylla namar ym dei tang ka NPP kaba sdang ban khring briew na kiwei ki party hynrei mynta wat ka UDP kaba donlang ha ka sorkar ka la sdang ban khring lang.
Kaba kham i shongshit ka long ba mynta lei lei ka UDP ka la ïoh ban khring syndon da u MDC ka NPP na Laban Mawprem Bah Mitchel Wankhar uba ha ka sngi Saitjaiñ u la leit ban ïasoh pura bad katei ka party na ka bynta ban ïoh pynkhreh pat na bynta ka elekshon MLA kaban long ha u 2023 na Mylliem constituency.
Kumban shu kdew hangne dang ha kine ki khyndiat bnai ba la dep dei ka NPP kaba sdang nyngkong ban khring ïa u MDC ka Mawlai na ka sem UDP hynrei kane kam shym la shimpor ka ka UDP ban ïoh tan lem kylla na sem jong ka party kaba ki treilang ha ka sorkar synrop MDA.
Kumba ka paw mynta hi ka jingïakhun ha ka elekshon ban wan kan dei beit hapdeng ka UDP, NPP khlem da khein troin pat ïa ka Congress bad ka All India Trinamool Congress.
Lada phai pat sha kawei ka Liang kumba kam u President ka UDP Bah Metbah Lyngdoh haduh 9ngut ki MLAna kiwei ki party kin wan ban ïakhun na ka UDP ha u 2023 kata lada ka jingïakren bad ki ka ïaid beit kumba la pynbeit.
Lada katei ka jingkam kadei kaba shisha, kamut ha ka elekshon ban wan kin don haduh 18 ngut tang ki MLA kiban ïakhun na ka UDP kata ruh khlem pat khein ïa ki MDC kiba la dep pynïasoh bad kiban sa wan pynïasoh shenKane ka lyer elekshon kumba ka long mynta hi imat kan poi beit ka jingïakhun hapdeng ki artylli ki party kiba don mynta ha ka sorkar kata ka NPP bad UDP hynrei kane ka shong pat kano ka party kaba lah ban khring ïa ki kyrtong kiba don jingkyrmen ban jop ym ban shu bun tang ki briew.
Lah ruh ban ong ba ha kane ka elekshon ban wan ki ishu kin treikam borbah bha namar bun ki party khamtam kiba don ha ka Liang Pyrshah kin pyrshang lut ki lad ki lynti ban sei pyrthei ïa ki jingbakla ba kine ki party ba don ha ka sorkar ki la leh.
Kane ka elekshon kan sakhi ruh ïa ka jingkam nongkynti ïa kiba bun ki shu ba kane ka sorkar ka trei bad kiban ïa tyngkhuh hi kan dei beit hapdeng ka UDP bad NPP hi.
Ka por hi ka dang sah sa kumba 9 bnai kumta ka dang biang bha wat ïa ka Liang Pyrshah ruh ban pynkhreh ïa ka rukom treikam na bynta katei ka elekshon kaba lah ban pynwandur ne pynshai pat ïa ki paidbah ïa ka nongrim ba ki don.
Haba phai pat sha kiwei ki party i kumba ki khynnah jar jar la ka long naduh ka BJP, PDF lane ka HSPDP kiba donlang ha ka sorkar.
Kumba long haduh mynta hi pat don uwei ne kawei ruh ka MDC na kiwei ki party ban wan ïasoh sha ka party jomg ki.
Tangba ym lah pat ban tip ïoh ki treikam khlem pynpaw pyrthei bad ki lah ban pynbna ha kano kano ka por ba kin ïakhun na ka party jong ha katei ka elekshon ban wan.
Mawkyrwat, Jymmang 09: Kum shibynta ban ai kyntiew bad mynsiem ïa ki samla jong ka dong ka thaiñ ha kaba ïa dei bad ka kam ïalehkai bad kumjuh ruh ha ka liang ka pule puthi, ka KSU Mawlongbah Unit bad ka KSU Ranikor Circle ka la ïoh ban pynlong ïa ka lympung ïalehkai ka 1st Maitshaphrang Knockout Futsal Tournament 2022 bad da ka 1st Maitshaphrang Award (MA) 2022 ïa ki samla pule ha shnong Mawlongbah, South West Khasi Hills District.
Haba phai ha ka lympung ïalehkai, ka la long ka jingïalehkai kaba shit bad sngaiñ bha da ka jingwan ïashimbynta ki 8 tylli ki kynhun ha kaba ka Mawlongbah Football Team ka la long ka lahduh ha kane ka lympung jong ka 1st Maitshaphrang Knockout Futsal Tournament 2022 da kaba ka la ïoh ban pynliem ïa ka GS team da 3 – 1 kol ha ka jingïakhun ha ka phainal.
Ha ka jingsam ïa ki khusnam ne jingpynkup burom da ka 1st Maitshaphrang Award (MA) 2022, ka KSU Mawlongbah Unit ka la ïoh ban sam sha ki san ngut ki samla pule kiba la pass bha ïa ki egsam jong u snem 2022 bad kane ka jingpynkup burom ka long ruh kum ka dak ne kum shibynta ban ai mynsiem shuh shuh ïa ki samla pule jong ka dong ka thaiñ khnang ba kin ym pynkut noh tang shiteng por ïa ka jingpule jong ki.
Ïa ka lympung jingïalehkai la ïoh ban plie da u samla Raymon Kharjana, Education Secretary jong ka KSU Central Body bad ha ka jingkren lyngkot jong u u la pynpaw ka jingaikhublei na ka bynta ar tylli ki kynhun kiba la poi sha ka phainal bad ai ba ka jingïalehkai jong ki kan pynitynnad ïa ki nongpeit namar ha ka jingïaleh ka don kaba jop bad ka ban shah rem noh.
“Kaba jop kan dang ïai ïa khun tyngeh ha ki sngi ki ban sa wan bad kaba shah rem ruh kam dei ban duh mynsiem hynrei ka dei ban don ka thong bad jingtrei shitom ha ki lympung ki ban sa wan khnang ba kan jingthmu ban poi sha ka thong kan long kaba seisoh", ong u samla Raymon Kharjana.
U la pynkynmaw ruh ba ka jingthmu jong ka seng ban pynlong ïa kum kine ki lympung ka long ban teh song bad ban pynïatylli lang ïa ki samla jong ka dong ka thaiñ bad khamtam eh ban wanrah ïa ka jingïasngewjan iwei ïa iwei pat.
Ha kajuh ka por u la ai khublei ruh ïa ka KSU Mawlongbah Unit ba kan nangïaid shaphrang ban pynlong ïa kum kine ki jaid prokram bad ban ai ruh ka jingshakri kaba janai ha ka imlang ka sahlang, ka ri bad ka jaidbynriew hi baroh kawei.
U samla Marconi Thongni, Assistant Finance Secretary jong ka KSU South West Khasi Hills District ha ka juh ka por kum u President jong ka KSU Ranikor Circle ha ka jingkren jong u u la ong ba lyngba kine ki ar tylli ki prokram kan long da shisha ka jingai mynsiem na ka bynta ki samla jong ka dong ka thaiñ Ranikor ba lyngba ka jingïalehkai kin nang lah ban sei ïa kita ki sap ki phong ba ki ki don bad ba kin nanglah ban mihkhmat ïa ka shnong ka thaw, ka distrik, ka jylla bad ka ri ruh kumjuh.
Ha kaba ïa dei bad ki samla pule pat, u ai khublei ïa ka KSU Mawlongbah Unit ba lyngba kane ka sngi kan long ka jingaimynsiem ïa ki namar ka jingnang jingstad ha kine ki sngi ka long kaba donkam haduh katta katta.
U la pynkynmaw ruh ba ki samla pule ha kine ki sngi ki la hap ban ïa khun tyngeh ban ïoh ban rung ne ban bteng ïa ki jingpule nangne shakhmat lyngba kawei na ki jingïaleh egsam ba ka sorkar India ka la pynmih ka ‘Common University Entrance Test’ (CUET) ha kaba kum ka seng ruh hadien ka jingpynmih ka la pynpaw ka jingsngewkhia namar kane ïoh kan dei kawei na ki jingïuh roit ïa ki rit paid kum ka jylla jong ngi bad kan sa long ruh kawei ka daw ba ki samla pule kin sa ieh noh noh tang shiteng por.
Na ka bynta ka shongsuk shongsaiñ pat u la ong ba kum ka KSU ka la leh shibun ki kam ha ki jaka khappud ruh ban tehlakam ïa ka jingwanrung tuh jong ki briew kiba nabar ka ri bad bar jylla ruh da kaba ong ba ha ka liang ka synshar khaddar kum ki shnong ki thaw kim dei ban ai wai ha kiwei pat ki jaidbynriew hynrei dei ma ngi hi kiba synshar bad pynïaid ïa ka khyndew ka shyiap khnang ba ka pateng ka ban wan kan nym don hapdeng ki jingeh.
U samla Marconi Thongni ula ai ruh ka jingkitbok kitrwiang na ka bynta ki ‘rangïalehkai jong ki ar tylli ki kynhun ba kin sa ïalehkai bha khnang ba kin poi sha ka thong jong ka jingjop.
Ha kane ka sngi la ïadonlang u samla Dostarwell Kharlyngdoh uba dei u Finance Secretary KSU South West Khasi Hills District, u Secretary Shnong jong ka Mawlongbah, ki longkmie jong ka shnong lem bad kiwei kiwei de ki paidbah ha ryngkat ki dkhot jong ka KSU Mawlongbah Unit.
Nongstoiñ, Jymmang 9: Namar ka jingbym don ïa ka surok kaba pynïasoh ïa ki shnong na ka thaiñ Rambrai bad ka thaiñ Nonglang kaba dang hap ha kajuh ka Constituency, ka la buh ïa ki paidbah ha ka jingeh ha ka leit ka wan la ka long ha ki kam shimet ne ki kam paitbah.
Halor kane, u bah B.
I Nongsiej President ka Synjuk Nongsynshar Khatphra Shnong ka thaiñ Rimen ba kynthup naduh Pungphreit, Mawlongbah, Mawdet, Mawkhiat, Urkhli, Mawrok, Nongnah, Thiepkseh, Shilliangktieh bad kiwei kiwei ki shnong, u la ong ba ka long kaba donkam haduh katta katta ba kan don noh ka surok shaduh Nonglang.
Utei u nongïalam ka synjuk u la ong ruh ba ki paidbah na kitei ki shnong haba ki leit donkam sha Nonglang, Langja, Langpih, Kyrdum bad kiwei kiwei ki shnong, ki hap ban ïaid na Rambrai sha Nongstoiñ kaba ka jingjngai ka long ar phew kilomitar.
Nangta na Nongstoiñ haduh Nonglang ka don sa laiphew san kilomitar, hynrei na Rambrai haduh Nonglang pat ka jingjngai ka long tang kumba khatsan kilomitar tam.
U la ong ba ki nongshong shnong na kitei ki thaiñ, ki don ki kam kiba ki hap ban ïakynduh khah khah bad kiba shong ha ki thaiñ Nonglang, Kyrdum, Langja bad kiwei kiwei, namar ki kam ïing kam sem ki kam kur kam jait bad kiwei kiwei.
Kumta, lada don ka surok kaba pynïasoh ïa kitei ki jaka, kan pynsuk shibun ha ka leit ka wan bad ka jinglut ha ka bai leit bai wan ruh kan duna shibun bad kan ym ktah ruh ïa ka por jong ki nongleit nongwan.
U bah Nongsiej u la ong ruh ba hadien ka jingud jingnam bad ka jingai jingmut jong ki paidbah ka thaiñ rimen bad ki thaiñ Nonglang, kum u nongïalam um lah ban shu sngap.
Hynrei u la pynsngew sha baroh ki dkhot jong katei ka synjuk, ha kaba ki la shaniah ha u kum u nongïalam ba un pyrshang katba lah ban pynurlong ïa katei ka mat.
Nalor kata u la ong ruh ba ha kaba ïadei bad katei ka surok, u la leit ban ïakynduh ïa ki heh sorkar ha Shillong ban pynsngew bad ban kyrpad ba kin leh ei ei ha kaba ki heh sorkar ruh ki la shah shkor.
La ong ba hadien katei ka jingkyrpad jong u, ka sorkar ka la phah ïa ki briew bad ïa katei ka surok ki la dep sorbe.
Kumba long mynta, ka sorkar ka dang pynkhreh ban mang ïa ka pisa na ka bynta ban pynlut ha kaba pyntrei ïa katei ka surok, ka ban bteng na ka surok PMGSY kaba la siang rong haduh Mawrok bad kan ym don jngeh ei ei ruh ba katei ka surok kan urlong kumba ki paidbah ki la angnud.
U la kyntu ruh ïa ki paidbah ba kin ïaishah bad kin ai ka jingïatreilang, khnang ba katei ka kam kam ïaid beit ïaid ryntih haduh ban da lah ban pyndep, khnang ba ki paidbah kin suk ha ka leit ka wan, ka kit ka bah bad ha baroh ki jingdonkam.
Nongstoiñ, Jymmang 9: Na ka bynta ban pynmih pisa ban siew ïa ki jinglut jingsep haba don kino kino ki jingïalang ne ki prokram ba kyrpang kiba pynlong ha madan New Nongstoiñ, ki nongpynïaid jong ka shnong, ki VDP bad seng samla shnong New Nongstoiñ, ki la pynlong ïa ka 1st Mega Expo, ha ryngkat ka jingïatreilang bad ka Khonglah Enterprise na Amlarem West Jaiñtia Hills.
Katei ka Mega Expo ka long kum ka ïew ha kaba ka Khonglah Enterprise, ka la pynpoi ïa ki mar kiba la wan rah na kylleng ki ri ka pyrthei kum na Thailan, China, India, Afghanistan bad kiwei kiwei ki jaka, ïa kiba la die ha ki dukan bapher bapher ha ka dor kaba bit.
Ïa katei ka ïew yn pynkut haduh ka lai phew tarik mynta u bnai.
U bah Kynjai Thongni Assistant Secretary ka Seng Samla Shnong New Nongstoiñ haba ïakren bad ki nongthoh khubor, u la ong ba hadien ba la plie ïa katei ka ïew, la buh ba kan don ka bai rung kaba shiphew tyngka ha kaba yn ai da ki slip kiba don ruh ïa ki serial number.
Baroh kiba wan rung kiba la ïoh ïa kitei ki slip ki dei ban buh bha, namar ha shuwa ban pynkut ïa katei ka MEGA Expo yn pynlong ïa ka khalai nusip lyngba kitei ki slip bad ki buskit ïa kiba jop ki don lai tylli kata u ba nyngkong ba ar bad ba lai.
Nalor kata u la ong ruh ba haduh mynta, kiba bun ki tiar kim pat poi lut bad ha kine ki sngi ban wan, ki tiar ki ban dang poi ki dei kiba bha kata naduh ki tiar Ïing tiar sem, ki jaiñ ki nep bad bun jait ki tiar kiba lada thied na ïew na hat bun ba ym lah ban ïoh.
Nongstoiñ, Jymmang 9: Ka shad suk mynsiem kaba khatphra, kaba la pynlong da ka Seng Khasi West Khasi Hills ha madan New Nongstoiñ mynta ka sngi, ka la long kaba ishongkun bad kaba iphuh iphieng ha kaba shispah laiphewkhyndai ngut ki rang samla bad shispah khathynñiew ngut ki thei samla sotti na kylleng ki jaka ki la wan ban ïashim bynta.
Ïa katei ka shad suk mynsiem, la sdang naduh hynnin ka sngi ha kaba ki rangbah bad ki nongpynïaid jong ka Seng Khasi ki la pynlong ïa ka jingïakynduh lang ha ka Ïing seng kaba don ha ka kyntoit Spengthawlangmlah New Nongstoiñ, ban pynlong ïa ka nguh ka dem ka duwai ka phirat ha u kynrad Nongbuh Nongthaw bad ka jingleh niam niam katkum ka riti ba la ju leh da ki longshuwa man shuwa.
Ha katei ka jingshad suk mynsiem ki paitbah na kylleng ki jaka ki la wan ban sakhi lang ha ryngkat ki rangbah bad ki longkmie jong ka Seng Khasi.
U bah P.
Ryntathiang President jong ka Seng Khasi West Khasi Hills, haba ïakren bad ki nongthoh khubor, u la ong ba ha katei ka lympung shad la wan ban ïashimbynta lang da ki rangsamla bad ki thei samla jong ka Seng Khasi Eastern West Khasi Hills.
Ha kane ka sngi, nalor ki paitbah la ïadon ryngkat ruh da u bah Gabriel Wahlang MDC ka Nongstoiñ bad kiwei kiwei ki nongtrei sorkar kiba sah ha Nongstoiñ wat la ka dei ka sngi shuti ruh.
Ha kaba pynkut ïa katei ka jingshad, la pynhiar ïa ka lama da u bah D.
K Dkhar Deputy Commssioner barim ka West Khasi Hills.
Khliehriat, Jymmang 09 :Kiba bun ki shnong ha East Jaintia Hills District kiba la lah pyndep ïa ka jingleh niam Shad Sukra jong ki bad ki don ruh ki shnong kiba yn sa nang pyndep, ha kaba kane ka Shad Sukra ka dei ka jingleh niam tynrai kaba ki ju leh kum ka nguh blai ha shwa ba kin hiar sha ki jaka rep ban rep ban riang, ban bet ïa u symbai, ki Shong Bri ne ki shnong kiba hap hapoh ka Sieñ Raij Tuber kiba la dep ïa kane ka jingleh niam ki kynthup ka Seiñ Raij shnong Mutong,Pamra paithlu,Cham Cham,Lumshyrmit bad kiwei kiwei ki jaka.
U Myntri ka sorkar jylla,u bah Kyrmen Shylla,haba kren kum u kongsan ha ki katto katne ki jingleh niam Shad Sukra ha East Jaintia Hills District,u la pynpaw ka jingsngew kmen bad ai ka jingiaroh ïa ka Seiñ Raij Tuber bad kumjuh ruh ki Seiñ Raij Shnong jong ki shnong kiba la shim ïa kane ka bynta ba donkam eh ban pynneh pynsah ïa ka riti ka dustur kaba long ka jingleh niam kaba naduh u myn barim, u la ai mynsiem ïa ki Seiñ Raij ba kim dei satia ban pynduh pyndam ïa ki jingleh niam tynrai kiba naduh myn barim, u la ai ruh ka jingkhublei Shad Sukra ba suk ba kmen bad ka jingkitbok kitrwiang ïa ki khun ka Seiñ Raij ba kane ka Shad Sukra kan da wanrah ïa ki soh kiba thiang ha ka rep ka riang, ha ka bha ka miat jong baroh ki khun ki hajar ba kin ïa im bha im miat parum pareh.
Khyndiat shaphang ka jingleh niam Shad Sukra:Kane ka jingleh niam Shad Sukra ka dei kaba ki ju leh naduh ki por u men barim,ïa kane ki ju sdang ban leh naduh ka ka taïew ba khatduh jong u bnai lber haduh u bnai ïaiong man la u snem bad la sdang ïa kane da ka Seiñ Raij Tuber ha kaba la sdang shwa da ka kñia Ryngkaw nangta pat ha ka sngi Hat (sngi ïew) lane ka Kyllaw la pyndep ïa ka kñia ryngkaw ha kaba baroh ki khun ki hajar jong ka Seiñ Raij Tuber kim dei ban leit trei leit ktah ha ka sngi Kyllaw,u Lyngdoh,ka Lyngdoh,ki Wasan baroh ka dei ka sngi sum sngi sait jong ki bad ha kane ka sngi Kyllaw ha ka ka por shiteng synia mynmiet u Lyngdoh bad ki Wasan ha ka por kumba 1 baje mynmiet ki pyndep ïa ka kñia Shathoh,ïa kane ka kñia ki ju leh ha Iung Blai Lyngdoh ha Tuberkmai Shnong,hadien kane u Lyngdoh u shim ïa u symbai bad u bet ha lyngkha kum ka dak ban pyndep shwa u Lyngdoh ïa ka jingbet symbai bad ha ka por mynsngi ha kaba ïa ka kñia ruh lah dep ka jingbet symbai ruh lah dep kin sa pynlong ïa ka shnad Sukra,ki khun shnong Bri shnong Khyndaw (kaba nut ki khun ki hajar kito ki bym dei na shnong Tuber) ki ju khot da ki Sein Raij Shnong,kine ki Sein Raij Shnong ki lah ban leh ia kane ka leh niam bad ka shad Sukra dei ynda la dep leh shwa u Lyngdoh jong ka Sein Riaj Tuber ha ka Iung blai.
Kumba ka long mynta u snem u Lyngdoh u sdang ia ka leh niam ïa ka kñia ka khriam ha ka 4 tarik da ka kñia ryngkaw, ha ka 5 tarik pat ka dei ka sngi sum sngi sait bad ha ka 6 tarik la sdang ïa ka shad sukra da kaba ki wan bad poi lut baroh ki khun ki raiot jong ka Raij Tber bad hadien kane, u Lyngdoh u pynbna ba lah biang ka por ban bet noh ïa ki symbai sha ki jaka rep bad ha kane ka sngi la pyndep ruh ïa ka knia Shad Thoh Pastieh ha Tuberkmai shnong bad u la pynhap symbai.
Kane ka Shad Pastieh pat ka mut ba u Ryngkaw hadien ba la dep leh niam ha ka kñia ka khriam, lada ka pyni ïa ka ka dak kaba bha ba miat hangta kin sa pynlong ïa kane ka shad pastieh kaba ki ju shad da ka waitlam bad ka stieh ha kaba ki ju rah lang ruh ïa ka wait pom blang bad hadien kane kin sa hiar sha la ki jong ki lyngkha ki jaka rep ban sdang ïa ka rep ka riang ban noh ïa ki symbai.
Khliehriat, Jymmang 09: Kum shibynta ban kyntiew ia ki samla kiba don ka sap ialehkai football, ka Khasi Students Union East Jaintia Hills District ha ryngkat ka jingiatreilang bad ka Ryntih Football Club kaba lyngba ka Minerva Acadamy Punjab, kan pynlong ia ka ‘Trial’ ka ban jied ia ki rang don sap bad ia kane yn pynlong ha madan Football Khliehriat West ha ka 14 tarik u jymmang 2022.
U Sport Secretary KSU East Jaintia Hills District, u samla Shwari Ryngkhlem bad u Publicity Secretary, u samla Hamewanpynhun Ryngkhlem, lyngba u kyrwoh ki pynshai shuh shuh ba ia katei ka Trial la khot pynlong namar ba ka Ryntih Footballl Club ka khot sngewbha ia baroh kito kiba don sap ialehkai football ban wan sha kane ak Trial bad ki khynnah kiba shah jied haduh ka Trial kaba khatduh kin ioh ka lad ban leit pyntbit shuh shuh ha ki shlem ai jinghikai Football jong ka Minerva Acadamy, kaba dei kawei na ki Acadamy kaba paw ha ri India.
Ki khynnah kiba shah jied kin dei ruh ki rang ialehkai ki ban pynkhreh ban leit sha ka lympung jong ka World Cup 2034.
Kim donkam ban lut pisa ha kaba baroh naduh ka jing ai jinghikai (training), ka bam, ka jaka sah bad baroh ki jingdonkam kim donkam ban siew pisa bad kane ka dei ruh ka kabu ksiar ia ki samla don sap jong ka jylla Meghalaya.
Kiba wan sha katei ka Trial ki dei ban wanrah lang ruh ia ka syrnot sngi kha (Birth Certificate),, ka dur shiteng bad na ka bynta ki jingtip ba kham bniah ki lah ban phone ha u number 8837348828 bad 8837424797.
Ka District Legal Service Authority, West Jaintia Hills District kan sa pynlong ia ka National Lok Adalat ha ka 14 tarik mynta u bnai naduh ka por 10:00 AM ha District and Session Court, Jowai kumjuh ruh ha Sub-Divisional Court Building jong ka Amlarem.
Ki case ki ban wanrah ha kane ka National Lok Adalat kin kynthup ia ki Bank Recovery Cases, Bakijia Cases, Criminal Compoundable Cases, Electricity Bill (excluding Non- compoundable cases), Labour disputes cases, Land Acquisition cases, MACT cases, Matrimonial Cases, Negotiable instrument Act cases u/s 138, ki Civil Cases, Consumer Dispute Cases, Revenue Cases, ki bill Um bad kiwei kiwei.
Nongpoh, Jymmang 09: Hadien ka kynrum kynram kaba la mih haka shnong Umsaw Nongkharai ha Ri-Bhoi naka kam Rangbah Shnong kaba naduh ba la jied Rangbah Shnong ym pat shym la thaw ruh ïaka Executive Committee jong ka shnong, hynrei ka long ka jingkmen ïaki paidbah hadien ba ha ka 07 tarik Jymmang katei ka jingïapher jingmut kala kut noh bad poi sha ka jingsngewthuh jingmut hadien bala lah pat ban thaw thymmai bad ban jied ïaki nongkitkam nalor u Rangbah Shnong.
Kum ban shu pynpaw ba katei ka shnong kala pynlong ruh ka jingjied Rangbah Shnong thymmai haka 22 tarik Kylla Lyngkot 2022 ha kaba u Bah Angelus Sun u la shah jied biang kum u Rangbah Shnong hadien ba u la pynliem ïa u Samla Tony Shylla da 5 vote ,hynrei hadien ka jingjop ym shym la don kano kano ka jing thaw EC ha kaba la pynlong ia ki paidbah nongshongshnong ban ia mih paidbah haka 23/03/2022 ban pyrshah halor ka jing sngap jar ia ka jingthaw ec hapoh shnong, kaba u paidbah babun balang u la ap khmih lynti.
Kumta na ka liang u Bah Angelus Sun Rangbah Shnong u la khot da ka meeting haka 4/5/2022 ban ïa pynbeit ïa ki kam jied nongkitkam hapoh ka shnong hynrei kam shym la poi shano shano ruh bad ha kane ka sngi la pulom noh kumta la buh biang haka 7/05/2022 ïa ka meeting ban thaw ia ka EC jong ka shnong kaba sngew kmen ka long ba ha kane ka sngi la ioh ban pyniaid beit iaid ryntih khlem kano kano ka huri hura lait noh tang ki jing ia ñia kiba malu mala, bad na ka liang ki paidbah da ka jing ia sngewthuh jingmut lang la ioh ban thaw ia ka EC ba thymmai ha kaba u Tony Shylla u la long kum u Secretary jong ka shnong bad 10 ngut ki wei pat ki dkhot kynthup ia u Rangbah shnong.
Kum kadak ka jing ïa sngewthuh jingmut ha kane ka sngi la ïa khublei kti mar kylliang na baroh ar liang mamla ki paidbah nongshnong bad la kular ruh bad ïa treilang na bynta ki kam shnong la ha ka iap ka im ha ka shitom ka shipa bad ha kiwei kiwei ki bynta kaba long ruh ka sngi sah jingkynmaw ïa kane ka shnong kaba la mad ïaka kynrum kynram la bun snem bad ktah ruh ïaka roi ka par jong ka shnong.
Nongpoh, Jymmang 09: Namar ka jingud jingnam jong ki paidbah jong kiba bun tylli ki shnong kiba ïaid lyngba u surok naduh Liarbang sha Mawlasnai ter ter, ki nongïalam ka RBYF Raid Nongtung Circle mynta ka sngi kila mih ban maramot ïa katei ka surok namar ka jingiehnoh beiñ jong ka sorkar bad ka tnad PWD.
Ka seng hapoh ka jingïalam jong u Samla Finest Rymbai President bad ki dkhot ka Raid Nongtung Circle bad kumjuh ruh ka Eastern Zone kila theh pyndap ruh da ka khyndew ïaki jaka ba sniew palat kaba wat ki kali kila shem jingeh ban ïaid khamtam mynta ba dei ka aiom slap da ka kor JCB.
Naka liang kitei ki nongïalam ka RBYF Raid Nongtung kila ong ba ka jingmih paidbah jong ki ban maramot ïa katei ka surok ba jot rathai bad dap da ki thliew ki syar ha shilynter jong ka surok, ka dei namar ka jingud jingnam jong ki paidbah jong ki phew tylli ki shnong jong ka Raid Nongtung kiba ju pyndonkam man ka sngi haka leit ka wan, namar ka jingiehnoh beiñ ka sorkar mynta la bun bun snem khlem don kano kano ka jingmaramot lane ban pynbha ban pynsuk ïaki paidbah haka leit ka wan bad ka kit ka bah.
“Kane ka dei ka sienjam ba kum ki samla ba kitkhlieh ïaka jingeh ki paidbah kila mih ban pynbha bad maramot ïa katei ka surok, namar ka jingjynjar bad syrtok jong ki paidbah haka leit ka wan khamtam haka pang ka shitom bad ki samla pule kiba beh sha ki jaka pule man ka sngi ban ïaid lyngba katei ka surok" la ong kitei ki nongïalamKila ong ruh ba kane ka surok kam dei satia tang ba ki paidbah ki pyndonkam ha ka leit ka wan bad ka kit ka bah ïa ki mar rep bad lyngba kane ka surok ki khynnah skul ki pyndonkam ban leit sha ki skul pule bad kumjuh ruh kiba pang ba shitom khamtam ki Longkmie kiba armet ka la buh jingeh shisha lada don kiba pun ba kha bad teng teng la hap ban kha tang ha shiteng lynti na ka jingsniew ka surok kaba la shim por da ki kynta ha ka jaka ban poi tang da ki minit kaba lah ruh ban wanrah ka jingjia ba sngewsih.
Jowai, Jymmang 09: Ka Khasi Students Union (KSU) War Jaiñtia Circle mynta ka sngi ka la pynkup burom ïa ka samla Evangel Pohplet iba dei na ka Shnong Syndai War Jaiñtia kaba la wanrah ïa ka nam ka burom ïa ka thaiñ baroh kawei bad khamtam ïa ka Ri bad Jaitbynriew.
La ïathuh ba ka Samla Evangel Pohplet kala ïoh khur ïa ka jingjop ha ka National Boxing Champion 2022 kaba la long ha Jaipur da kaba ïoh ban rah ïa ka khusnam Title Belt bad kumjuh ka Best Female Boxing Champion of India.
Ka Evangel Pohplet ka dei ka samla kaba wan na ka longïing baduk hynrei kala trei shitom bha miet bad sngi ban poi shaduh kane ka thong ban wanrah ïa kane ka nam ka burom ha ka ïing ka sem bad ka thaiñ hi baroh kawei.
Ha kane ka jingpynkup burom la pynïaid da u samla Lurman B Talang General Secretary bad la ai ka jingkren maitphang da u Samla Platini Mukhim uba dei u Publicity Secretary, uba la ong ba ka sorkar kam ju don por ban peit ne ïarap ïa ki samla ba don ka sap ka talent khnang ba kin lah ban kiew shaphrang ban wanrah ïa ka nam ka burom ïa ka jylla hi baroh kawei.
Ha kane ka program la donlang da ka samla Ladaplyn Hayong ha ryngkat bad u Officer Incharge Amlarem Police Station bah Sandy Manner uba la ai ruh ka jingkren bad ïaroh ka jingtrei shitom ka samla Evangel Pohplet ba ka long ka jingsngew sarong ïa ka jylla hi baroh kawei halor ka jingwanrah jong ka ïa ka nam ka burom.
U la kyntu kynpham bad ai ka jingsneng jingkraw sha baroh ki khynnah samla ba ki dei ban trei shitom bad minot khnang ba kin lah wanrah ïa ka nam ka burom ha ka thaiñ hi baroh kawei.
Ka Seng hala i bor barit kan ïaleh shitom ban ai ka jingïarap ïa kane ka samla kaba la wanrah nam ïa ka Ri bad Jaitbynriew.
Jowai, Jymmang 09: Ki nongrep na ka thaiñ Laskeiñ Block jong ka West Jaiñtia Hills District mynta ka sngi kila poi sha ka tamasa bala tip kum ‘Lakadong Festival’ bad pynkut lashai ka sngi ha madan Pamsna Laskeiñ ïa kaba la pynlong da ka ophis ka Directorate of Horticulture bad ka Meghalaya Basin Management Agency jong ka sorkar jylla.
Kiba buh na ki kynhun jong ki nongrep SHG na katei ka thaiñ kila mih shit rhem sha kane ka prokram ban pynpaw pyrthei shapang ki lad bad ki jingmyntoi kiba lah ban ïoh na une u Synrai Lakadong uba dei trai na katei hi ka thaiñ (origin), na ka liang ki nongrep ha kane ka sngi ki la pynpaw pyrthei shaphang ka rukom rep ïa une u mar.
Kawei na ki nongrep katei ka thaiñ kala im ja na utei u mar rep ka kong Pdiangjingshai Hun Dkhar kaba dei na ka shnong Saphai kaba don ïa ka kynhun Iakyntulang SHG kala ong naduh ka dang rit kala hap ban im ha ka kam rep ban pyndap ïa ka ïing ka seng.
Hynrei lyngba ka jingwan jong ka ‘Lakadong Mission’ kane ka kam rep ka la sdang ba kylla dur bad ha ka juh ka por kala wan rah ruh ka jingmyntoi ha la liang ka ïoh ka kot bad ka jingdap ha ka ïing ka sem.
Katei ka kong Dkhar kala sdang ïa kane ka kam rep ïa u synrai Lakadong da kaba pynmih tang 530 kilo ha u snem 2019-20, katba ha u snem 20-2021 kala lah ban rep noh sha ka 1500 kilo bad haduh mynta ka la lah ban pynmih ïa sying haduh shitrok.
Shuh shuh kala pynsngew mynshwa kala hap ban leit trei bylla sha ïing ki briew hynrei naduh ba la shim ïa kane ka kam kala ïoh lad pynban bad ai kam ïa kiwei de ki nongrep kiba la don mynta haduh 11 ngut hapoh ka kper rep jong ka kong Dkhar.
Kala kyntu ïa kiwei de ki nongrep ka thaiñ ban kin shim ïa kane ka kam rep sying Lakadong bad kum ki nongrep dei ban ïa kynduh shibun ki jingeh haduh ban poi sha ka thong.
“Mynshwa nga la hap ban peit ïa ka kam rep jong kiwei hynrei naduh ba la trei ïa kane ka kam rep kiwei pat ki para nongrep kila phai khmat sha kane ka kam rep kaba lah ban pynïoh shibun ki jingmyntoi" ong shuh shuh ka kong Pdiangjingshai.
U Project Manager ka Meghalaya Basin Management Agency bah Sywell Lyngdoh ula ong ba une u Synrai Lakadong ula lah ban pynim ja ïa kiba bun ki nongrep namar ka jingdon jong ka Curcumin jong une u mar na kane ka thiañ kala poi sha ka 12 Curcumin.
Ka jingeh ka long kum ki nongrep ka thaiñ haduh mynta ‘kim tip katno ka jinglah jong ki ban pynmih ïa une u mar bad ka rukom pynïaid ïew ïa u ruh kam long kaba biang namar don ki nongrep kiba die tad shu dep rep bad kaba lah ban ïapher ïa ka dor die ïa u na uwei sha uwei pat.
Ula ong ba ka jingpynlong ïa kane ka tamasa ka long shi bynta ban wan rah shi jaka ïa ki nongrep, ki Self Help Group (SHG) bad kumjuh u (CMC) ne Collective Marketing Center ban ithuh shuh shuh ïa une u mar rep bad ha ka juh ka por ban ïa phylliew jingmut lang halor kumno ban pynneh pynsah ïa ka jingbha jong une u mar rep.
La ïathuh ba kane ka tnad rep kan pyrshang katba lah ban pynïaid ïew ïa u mar ha kylleng ki jaka namar ïa une u mar rep naduh ki samla pule kila wan ban wad bniah ïa ka jinglong jingman jong u namar u dei trai na kane ka thaiñ.
Mynta ka sngi 9 tarik kala don ka jingïakop rwai tynrai shaphang utei u mar rep, ka jingtes ïa ka jingbha u synrai, ka jingïakop Fancy Dress, ka jingïakop ah Synrai bad kiwei de.
Ïa kane ka tamasa yn pynkut lashai ka sngi 10 tarik ha kaba u Myntri Rangbah ka jylla u Conrad K.
Sangma um wan ban plie ïa ka Lakadong Turmeric Collective Marketing Center (Synroplang Village Organisation) ha Thadmuthlong A, kumjuh ha Shangpung Pohshnong bad plie ïa ka Prime HUB, la ïathuh ba ïa kane ka Lakadong Festival yn pynkut da ki prokram pynbyrnia kum ka ‘Musical’ ha ka por janmiet.
Shillong, Jymmang :U Sr.
Supdt.
of Post Office Meghalaya Division, Shillong, da kane u pyntip ba yn pynlong ïa ka Divisional Level “Dak Adalat" hapoh ka ophis jong u ha ka 19 tarik mynta u bnai ha ka por 11:30 mynstep.
Ha kane ka Dak Adalat yn pynsngap pynsngew halor ki jingeh ki ba ïadei bad ka jingai jingshakri lyngba ka postal.
ïa ki jingujor ki ba ïadei bad kane ka bynta dei ban phah lyngba ka ordinary post lane speed post ha ryngkat ka sobjek “Dak Adalat" bala thoh halor bad ban address ne thoh sha u Sr.
Supdt.
Of Post Office, Meghalaya Division, Shillong, 793001.
Ki jingujor ki dei ban phah ïa ki address ki ba bniah bad ki registration receipt number.
Ha ka ba ïadei bad ka jingujor halor ki Saving scheme bad Postal Life Insurance, donkam ïa u account number, Policy number bad ka address ba pura jong ki nong kynshew pisa lane ki ba leh ia ki insurance.
ïa kine ki jingujor dei ban phah sha katei ka ophis ha lane shwa ka 18.
05.
2022.
Ki jingujor ki ba wan poi hadien kane yn shim lyngba ki sienjam ki ba ju leh bad pyndep.
Shillong, Jymmang :Ha kane ka sngi Saitjaiñ ba la lah ka Seng Congress Mawlai ka la ïoh ban pynskhem ïa ki nongkitkam jong ka Mahila Congress Mawlai ha ka jingïalang ka ba la long hapoh indoor Dorbar hall Iewrynghep.
Ha katei ka sngi la ïa don ryngkat lang naduh u kyrtong ka seng congress bah Marbud Dkhar, ki nongïalam jong ka Mawlai block Congress naduh u President bah M.
Hynniewta, Secreatary bah J.
Dkhar ryngkat ki dkhot , u secretary incharge jong ka Mawlai jong ka MPCC bah T.
Lapang, ki nongïalam jong ka MPYC i kong Lakyntiew Sohkhlet ba bat kum Gen.
Secretary.
Ha katei ka sngi la pynïaid ïaka jingïalang da u bah M.
Hynniewta President ka block Mawlai bad la ïoh ruh ka jingkren na i kong Lakyntiew Sohkhlet Gen.
Secretary MPYC kumjuh na u Bah T.
Lapang MPCC incharge Mawlai, bad khatduh na u kyrtong ka seng Congress bah Marbud Dkhar.
Haba ai jingkren na ka liang u Bah Marbud Dkhar , u lah ai khublei ïa ka Women Mahila congress , ba ki la shim khia ban mih shakhmat ban trei na bynta ki kam party ha Mawlai.
U lah ong ruh ba ha kane ka kynti, ki longkmie ka Mawlai ki dei ban trei shitom ban shim ha lade ka kamram ban pyn sngewthuh ïa ki marjan marpa, kumno ba ka politics ka ktah ïa ka imlang sahlang lada bakla jied nongïalam, khamtam sha ka dorbar thaw aiñ.
Nalor kata u la ong ruh ba na ka daw ka jingbam sap palat bad ka jingpyndonkam bakla ïa ka bor bad ka pisa ha ka por election, kan pynjot thiaw ïa ka Ri bad ka jaitbynriew.
U la ong ba ki paidbah ki dei ban kyntait war ban die ïa la ka hok ban jied nongïalam.
U la ong ba na ka daw ka jingbakla ha ka jied sorkar, ki mih ki jingeh laiphew jait kum ba la jia ha ki border area, kiba lah shah die noh sha ka Assam da ki khwan myntoi shimet.
Ka Mawlai u pynkynmaw, ba ka dei ka jaka ba ieid jaitbynriew bad da lei lei ruh kam lah ban trei ryngkat kito kiba die ïa ka.
Shuh shuh u la ong ba lada ka Mawlai ka leit, ka jaitbynriew hi kan sa leit lang.
Ki jingpynbiej, u lah ong, ki la sdang rung ha Mawlai ha kine ki sngi lyngba ki skim bad ki jingkular bapher bapher, hynrei u la kyntu ban ym biej shuh ïa kum kita.
Namar lada kwah shisha ka shynshar khadar ba khuid bad ba shai, ban kiew ka jaitbynriew ryngkat ka jinglaitluid, u paidbah u dei ban stad noh bad ban ai jingsneng ïa ki khwan myntoi.
Shillong, Jymmang : U MDC ka Mawlai konstitwensi u Bah Teiborlang Pathaw u la kular ban pynshna ïa ka jaka saitjaiñ na ka bynta jong ki nong saitjaiñ kiba ju sait ha Wah Umshing, Mawiong Umjapung.
Katkum ki longkmie kiba ju saitjaiñ nong ha ka wah kaba don harum jong ka CHC Mawiong Nengnong-B, ki la ju shem jingeh bha namar ki shu sait harud wah bad ki shem shitom bha khamtam ha ka por ba wan ka umsaw.
Kumta kila ud la nam bad pyntip sha u Bah Teiborlang Pathaw bad khlem pynslem ryngkat bad ki nongpyniaid shnong ula leit ban bishar da la ki khmat ban khmih ïa kane ka jingeh.
Hadien ba la khmih bniah la shem ba ban shna ïa kane ka jaka saitjaiñ ka jinglut kalong kaba bun bha kumta ki longkmie bad ki nongpynïaid shnong kila shim ïa ka rai ban shna shuwa da kaba long ‘temporary’ ne ka ba tang shipor ka ban lut 3-4 Lak tyngka ka pisa.
Na ka liang u Rangbah dong u la pynpaw ruh sha ki ba ia don lang ha kane ka jaka da ka ba ong lada phi pynjop ia u Bah Teibor Pathaw ha kane ka ilekshon 2023 phin ïoh da kaba paka.
Kumjuh ruh na ka liang u Bah Teibor u la kular ban pynurlong ïa ka jingthmu bad ka jingangnud ka jong ki bad u kyrmen skhem ruh ba kine ki longkmie kin bha ka kamai kajih na kane ka jaka saitjaiñ.
Shillong, Jymmang :Ka Sengkhasi Sohiong pyllun ka la leit ban ïakynduh kyrpang ïa u MP ka Rajya Sabha u Prof.
Rakesh Sinha ha kane ka sngi U Blei ba la lah ban pan jingïarap halor ki jingdonkam jong ka seng lyngba ka bhah na ka sorkar India.
Ha katei ka jingleit ïakynduh la lamkhmat da u General Secretary ka Seng u Bah Kampar Shabong ha ryngkat ka jingsynran lang da ki dkhot nongkitkam.
Ha kane ka jingïakynduh na ka liang ka Sengkhasi ka ba dei ka Sengniam jong ka jaidbynriew hynñiewtrep hynñiewskum bad ka ba khmih ruh na ka bynta ban pynneh pynsah ïa ki riti dustur, ka longniam longrukom bad ïa ki matti u longshuwa manshuwa ka la pynpaw halor ki ba bun ki jingeh ki ba kum ka Sengkhasi Sohiong hi baroh kawei ka ïakynduh.
Na ka liang u secretary u la pynsngew ruh ba haduh mynta ka Sengkhasi Sohiong pyllun kam don wat tang ka ïingseng ban lum ban lang ïa ki khasi ki ba bat ba ksoh ïala ka jong ka niam.
Ka Sengkhasi Sohiong pyllun ka dei ka ba peit ba khmih ïa palat 36 tylli ki tnad seng kiba dei naduh Nongspung sha Diengiei bad na Mairang shaduh Rangshken.
Ka Sengkhasi Sohiong pyllun ka la pynpaw ruh ba ha ka jingïaphylliew jingmut ka ba la bun bunsien halor kane ka jingeh ka la wad ki lad ki lynti kumno ban ïoh noh la ka jong ka ïingseng.
Kumta da ka wei ka jingmut ki la shim ïa ka rai ban leit ïakynduh ïa u MP u Rakesh Sinha, kata hadien ba ki la ïohi ba une u MP u dei u ba kloi ban noh jingïarap sha ki sengniam lane sha ki shnong ki thaw ki ba don ka jingeh ha ka ba ïadei bad ki lad jingïarap pisa.
Kumta ruh na ka liang kane ka kynhun ka la buh ka jingkyrpad ïa une u MP ba un pynurlong ïa ka jingangnud jong ka seng khnang ba baroh ki jingthmu kin long ki ba ïaid beit ïaid ryntih.
Shuh shuh ha kane ka jingïakynduh na ka liang une u MP ruh u la kular ba un leh shitom ban pynurlong ïa kane ka jingdawa ka jong ki.
Shillong, Jymmang :Ka Maitshaphrang ka dap da ka jingsngew sarong ba mynta la lah ban pynmih ïa ka kot shaphang ka “Phan Nonglait," ba la thoh da u Bah Daniel Stone Lyngdoh, u nongsaid aiñ jong ka Supreme Court u ba la thoh shaphang ki kam shlur jong ka hapoh ka jingïalam jong u Syiem Tirot Sing ha ka jingïakhun pyrshah ïa ki shipai Phareng ki ba thmu ban thombor ïa ka ri jong ngi ha kito ki porKatkum katei ka kot, ka Phan Nonglait ka la ïa don bynta ha ka jingshah pynïap jong ki 32 ngut ki shipai phareng ha katei ka jingïakhun.
Ka Maitshaphrang lyngba u Bah Michael N.
Syiem Convenor ka pynkynmaw ba ryngkat ka jingïatreilang bad ka Seng Samla Jaiaw Laitdom ka la pynïalehkai ïa ka Drama Surok (Street Play) ka ba la ai kyrteng; “Ka Drama jong ka Phan Nonglait," ha ki ba bun ki kyntoit jong ka sor Shillong bad ha ka shnong Nongkhlaw ha ka snem 1994 bad 1995 ban ïathuh shaphang ki kam shlur jong ka Phan Nonglait sha ka jaidbynriew bad ka pyrthei hi baroh kawei.
Namar mynta la lah ban pynmih syndon da ka kot shaphang ki kam shlur jong ka Phan Nonglait, kumta ruh na ka liang ka Maitshaphrang ka dawa na ka sorkar pdeng bad ka sorkar jylla ba ki dei ban ithuh noh ïa kane ka khlawait jong ka jaidbynriew Hynñiewtrep kum kawei na ki riewshlur jong ka Ri India baroh kawei.
Shillong, Jymmang :Ka Marynthing – Ka snap paka ha kane ka sngi Saitjaiñ ba la lah ka la pynkut noh ïa ka rynsan ïakop pyni riam Khasi tynrai 2022 ha ka jingdon sakhi u samla Pynshai Rani, Publicity Secretary Khasi Students’ Union (KSU) u ba la ïa don lang kum u kongsan, bah ES Majaw i trai ka Ri Khasi Book Agency kum u symbud kongsan, u samla Shanbor Khongjah uwei na ki nongkitkam bahakhmat ka Seng Khasi Sengraij uba long u nongshah khot kyrpang bad kiwei pat ki nongshah khot sngewbhaHa katei ka sngi, La sam ruh ïa ki Khusnam sha ki nongjop baroh bad ïa Nongjop ba nyngkong kum ka Lahduh ha ka Jingiakop pyni riam tynrai ka dei ka samla Monalisa Wankhar, kaba lah ïohrah ia ka Khusnam bad ka buskit song pisa kaba 15,000 /- , i nongjop ba ar i dei i Lidaris Lyngdoh Lyngkhoi i ba lah ïohrah ïa ka Khusnam bad ka buskit song pisa kaba 10,000/- bad i nongjop ba lai i dei i heprit Dasanjanai Rani i ba lah ïoh rah ia ka Khusnam bad ka buskit song pisa ba 5000/- nalor kitei ki don sa 10 ngut kiba ïoh ïa ka consolation prize kaba 1000/- marwei.
Ha shwa ban sdang ka jingsam Khusnam lah ïoh ka jingkren lyngkot na u symbud kongsan, Bah ES Majaw u ba la pynpaw ïa ki kyntien kordor kyntien shongsbai kiba ai mynsiem ïa ka marynthing- ka snap paka ïa ka jingpyrshang shitrhem ban trei ïa ki kam babha kiba kyrsiew thiah shisha ïa ka jaitbynriew bad khamtam ïa ka jinglah katei ka kynhun ki samla ban pynlong ïa kane ka rynsan ïakop pyniriam Khasi tynrai 2022 kaba iphuh iphieng.
U Symbud kongsan u la mynsiem ia ki samla ha katei ka sngi ba ki dei ban pynneh ïa la ka jong ka riam Khasi tynrai bad ïala ka jong ka ktien ka thylliej ka akor ka burom bad ban ïaleh na bynta ka hok longtrai jongngi kum ka jaitbynriew da kaba pynpaw ba kum ka jaitbynriew ngi don ïa 3tylli ki bynta ba Kongsan ban pynithuh kyrpang ïa ngi kata ka long ka snam, ka ktien bad ka deiti kolshor.
Kine ki lai tylli ki long kiba khraw bad ba kongsan eh haba u Blei nongbuh nongthaw u lah ai kyrpang hynrei lada ngin husiar bha ngin sa jot namar ki don shibun kiba ap thap ban knieh noh ïa ka hok longtrai jong ngi na kata ka daw ngi dei ban lok kiba adkhar bad phikir bha da kaba sumar sukher bad ban pyneh ïa la ka jong ka riti ka dustur haba ngi ong ngi ieid ïa la ka jong ka Ri.
Katba, na ka liang u samla Pynshai Rani, Publicity Secretary KSU uba long u kongsan ha katei ka sngi u la ong ba ka Marynthing- ka snap paka ka long kawei na ki nuksa kiba bha tam na bynta ban pynneh pynsah bad pyneh rngiew ïa ka riam ka beit bad ki deiti tynrai u Hynñiewtrep Hynñiewskum.
U la pynpaw ba na ka liang jong ka seng KSU ruh ki ju pynlong ïa kum kine ki jait rynsan ha ka liang ka rwai ka siaw ka put ka tem bad ka riam ka beit khnang ban kyntiew ïa la ki jong ki paradoh parasnam bad ban pynneh ïala ka thymmei bad ka snap tynrai ba kyrpang jongngi kum ka jaitbynriew, bad u la pynpaw ïa ka jing ai khublei kit bok kit rwiang ïa ki samla nongpynïaid ka Marynthing- ka snap paka ïa ka jingmih shakmat jong ki ban pynneh pynsah ïa ka deiti tynrai u Hynñiewtrep lyngba ka juk teknoloji ban pyntyllun ruh ïa shibun kiei kiei kiba ai jingmyntoi ïa ka jaitbynriew bad khamtam ka jingpynlong ia kum kane ka rynsan ïakop pyni riam Khasi tynrai da kaba ong ba kum ki jait rynsan ki wanrah ka jingmyntoi kaba khraw namar ki nongïashim bynta ki lah ban pyni sarong ïala ka jong ka riam ka beit tynrai na ki dong ki thaiñ bapher bapher kaba pynpaw ïa ka jingriewspah ka riam ka beit jongngi ki Khun Khasi-Khara.
U lah pynkut da kaba ong ba ka jingmih ka marynthing- ka snap Paka ka long shi bynta kum ka kabu ksiar ba ngin ithuh ïa ka ïa ka riam ka beit na kylleng ki shnong ki thaw, ki dong ki thaiñ bad pynpaw sha ka pyrthei ïa ka jingriewspah jong ngi bad khamtam eh ban hikai ïa ki samla ba kin nang ban ieid ban tyngkai ïala ka jong ka Ri Hynñiewtrep ka Jaitbynriew Khasi-Khara.
Shillong, Jymmang 09: Ka Tnad Animal Husbandry & Veterinary kala wanrah mynta da ka jor (semen) jong u muit Ongole ban pynkharoi ïa ki masi ha Jylla khnang ba ka Jylla kan pahuh ïa ki masi shohdoh bad khem dud.
Ïa kane la pyntip da u Principal Secretary ka Tnad Animal Husbandry & Veterinary u GHP Raju haba ïathuh ba kane ka dei ka Indo-Danish Project (IDP) jong ka Artificial Insemination Programme hapoh jong ka Rashtriya Gukul Mission.
Une u Heh Ophisar u pyntip ba ka jingdon jong ki masi ha Jylla ka long kumba 9 lak tylli bad haduh 60% na ka jingdon masi ban shoh doh ha Jylla ka dei kaba wan na shabar ka Jylla.
“Ka Tnad kala wanrah haduh 6 tylli ki miut Ongole ban pyrshang pyniashongkha bad ki masi ba don ha Jylla khnang ba kin kha roi bha bad ban pynkiew ruh ïa ka jingshoh doh" ong u Raju haba pyntip ba ka Tnad kala dep leh haduh 65000 tylli ki Artificial Insemination (jinginjek jor) ha ka masi kynthei ka Jylla.
U Raju u ïathuh ba ka Tnad kala thied haduh 2000 tylli ki semen straw (jor bala thep ha ki kynja pipe plastic barit) bad kala dep leh ruh ïa ka pilot project da kaba injek ha ki masi kynthei na Jylla kiba la kha haduh 60 tylli ki masi khun.
“Ka Tnad ka don jingthmu ban injek haduh 5 lak ki masi da kaba pyndonkam ïa ki jor u muit Ongole khnang ban lah pynmih shibun ki masi shoh doh" ula ong.
Kum shibynta ban pynïaid shakhmat ïa ka jinginjek jor u muit ongole, ka Tnad kan ai jingiarap ïa ki nongri masi haduh T.
2.
57 klur ban injek haduh 2.
57 lak tylli ki masi bad 100 tyngka kum ka bai sumar ïa kawei ka masi.
U Raju u pyntip ba ka Tnad kala thied ruh haduh 13000 tylli ki jor bala jied kyrpang ki ban pynthikna ha kaban ïoh ïa ki khun masi kumba kwah la ki dei ki khun kynthei ne shynrang.
Ha kajuh ka por, une u Heh Ophisar u pyntip ba ka Tnad Animal Husbandry & Veterinary ka don haduh 4 tylli ki farm ri masi bad ka ju ai ïa ki khun masi shynrang ne kynthei sha ki nongri masi.
“Ngi kyrmen ba da ka jingwanrah ïa ka jor u muit ongole, ka Jylla kan sa lah ban pyndap hi nalade ïa ka jingdon kam masi ban shoh doh" ula ong.
Shillong, Jymmang 9 : U MLA ka Mawkynrew Constituency uba long ruh u Myntri ka tnad kam rep kam riang bad sport jongka jylla u bah Banteidor Lyngdoh mynta ka sngi ula pyllait paidbah sa kawei ka Ambulance hapoh ka Constituency ha ka jingïalang ba la pynlong ha Mawlat khnang ba kan ai ka jingshakri na ka bynta ki Hynniew tylli ki shnong kiba don hapoh ka Raid Mawlat.
Ha kane ka jingpyllait paidbah la ïadon lang ki khlieh nongsynshar shnong kata naduh u Sorbar ka Raid Mawlat bah Sailon Kongjoh, i Dr I Syiem ba dei peit ïa ka Mawkynrew PHC, Chairman ka Synjuk Rangbah Shnong Raid Mawlat bah Moron Suting, ki Sordar jong ki Hynniew Shnong, u President ka PDF Mawkynrew Circle bah Andra Rynjah, Secretary PDF Mawkynrew Circle Bah Dengbok Kurkalang, ki Riew Rangbah bad ki paidbah jong katei ka thaiñ.
Ha ka jingkren ki Rangbah ba la pynpaw haneng ki la ai ka jingïaroh bad jingsngewnguh ïa u MLA uba la pynurlong ïa ka jingthrang jongki kaba la slem bah namar la bun ki nongmihkhmat ki la pan ïa ka Ambulance hynrei ym don ba sngap ïa kane ka jingeh ba ki paidah ki ïakynduh khamtam haba hap ban kit ïa ki nongpang sha ki hospital hynrei mynta da kane ka jingïarap ba sbun mynsiem jong u MLA ka thaiñ ka la ïoh ka jingkyrkhu kaba khraw ban shakri ïa ki paidbah kiba donkam ka jingiarap ha ka pang ka shitom.
Nalor kata ki riew rangbah ki pynpaw ruh ka jingshaniah ha u nongmihkhmat jongki ba un dang lah shuh shuh ban ban ai ka jingshakri hok ïa ki.
Nalor ba la noh synniang ïa kane ka Ambulance u MLA ula ai jingïarap ruh ïa ki longïing kiba duk bad kito kiba don ki jingduna ha ki dkhot met jongki ha kane hi ka jingïalang mynta ka sngi.
Na ka liang u MLA bad Myntri sorkar u bah Banteidor haba kren ha ka jingïalang u la ong “ Nga la ai shaphi ïa kane ka ambulance khnang ba phin ïoh ban pyndonkam ïa ka haba kit ïa ki nongpang sha ki jaka ai jingsumar.
Kumta phi dei ban shim ïa ka kum ka kali jongphi da kaba phin sumar bha ïa ka bad khamtam eh ban ym pyndonkam bakla ïa ka.
Nga shim khia ban sngap ïa ka jingeh jongphi namar nga buh ïa ka jingkoit jingkhiah kum ka bynta ha ka jingshakri jong nga ïaphi ki paidbah namar lada biang ka jingkoit jingkhiah kata hi ka long ka spah kaba khraw tam ha ka jingim ki briew".
Hadien kane u MLA u la leit jurip ruh ïaka Sub Centre kaba don ha Mawlat ha ka jingïadon lang u Sordar Shnong bad i Dr Syiem.
Ha ka jingleit jurip u la lap ba ki don bun ki jingduna ha kane ka Sub Centre bad na ka liang jong u MLA u la rai ban shim khia ïa kane ka kam ban rah sha ki bor kiba dei peit ïa ka koit ka khiah khnang ba kin shim khia ban pynbha noh ïa kane ka Sub Centre.
Shillong, Jymmang 09 : Ka National’s People Party (NPP) ha ka sngi Nyngkong ka la pdiang burom ïa ka Dr.
Jasmine Lyngdoh sha ka party bad pynbna ruh ïa ka kyrteng jong ka kum ka kyrtong jong ka Party ban aireng ha ka elekshon MLA na Nongthymmai Constituency ha u snem 2023.
Ïa ka Dr.
Jasmine Lyngdoh la pdiang burom da u National Vice President ka NPP ba dei ruh u Symbud Myntri Rangbah ka Jylla Bah Prestone Tynsong ryngkat ka jingdonlang u State President Dr.
WR Kharlukhi, nangta u Bah Sniawbhalang Dhar, Bah Pynïaid Syiem kumjuh ki MDC ka party nalor kiwei kiwei.
Shwa kane, u President u la pynskhem ruh ïa ka Block Committee jong ka Nongthymmai NPP.
Na ka liang u Bah Prestone haba kren ha katei ka jingïalang kaba long ha Nongthymmai, u la kyntu ïa ki nongkitkam jong ka Block ba kin sdang noh shaid ïa ka jingtrei nangne shakhmat khnang ban pyntikna ba ka Dr.
Jasmine kan dei kawei na ki kyrtong kaban khur ïa ka jingjop ha u 2023.
U Bah Prestone u la ong ruh ba la kadei ha ki kam iing ne kam party ne wat ha kiwei kiwei ki kam kiba ju trei bha ka ju don beit ka jingshah kren ne shah lynthem maw.
“Hynrei kane ka pynlong pat ïa ngi ban nang ksah bad nang lah ban trei khambha shuh shuh ha ki liang baroh, u la ong.
Nalorkata, u la ong ruh ba khlem pep ynda la shongshit bha ka jingpynkhreh elekshon kan sa mih beit ka jingkynthoh beit ba kadei ka politik shi-ïing namar ba ka hynmen jong i Dr.
Jasmine Lyngdoh kata i Kong Ampareen Lyngdoh ruh ka dei ka nongmihkhmat.
“Hynrei na ka party haba ngi jied ïa ki kyrtong ngim ju peit na ka longïing, " u la bynrap shuh shuh.
Shwa kane, u President ka NPP Meghalaya, Dr.
WR Kharlukhi ba dei ruh u MP.
ka Rajya Sabha u la ong ba ka Dr.
Jasmine ka wan na ka longiing ka ba ïakhun ban don barabor ka shong suk shongsaiñ kata naduh u kpa jong ka u Bah PG Marbañiang, hynmen jong ka Bah RG Lyngdoh kumjuh ka hynmen jong ka ka Dr.
Ampareen Lyngdoh ka ba dei ka MLA ba mynta jong ka Laitumkhrah.
Haba kren pat halor u pud u sam u la ong ba ha ki snem bad ha ki sorkar ba mynshwa mynshwa ka jingmut status quo ka long beit ba ka sorkar Assam ka nang kyntur bad ka Meghalaya pat ka nang kynran.
Da ka kynthoh ïa ki party kiba pyrshah halor ka jingpynbeit pud u Dr.
Kharlukhi u la ong ba ka sienjam ba ka TMC ka shim ka long ban pyrshang ban ïalam bakla bad pynthame ïa ki paidbah halor katei ka phang.
Na ka liang u Bah Sniawbhalang Dhar pat u la ong ba ki tip lut ïa ka longiing jong ka Kong Jasmine kaba la shakri la da ki phewsnem ïa ka thaiñ.
“Ngi tikna ba i Kong Ampareen in sa jop biang bad I Kong Jasmine ruh kumjuh, " u la ong da kaba kyntu ïa ki nongtrei jong ka party ban trei borbah khnang ba ka NPP kan ïoh ïa u magic number kata ban jop haduh 32 ngut ki MLA.
U ong ruh ba ha rilum Jaintia ki don ka jingkyrmen ban jop lut baroh 7 ngut kumjuh ha Ri Bhoi.
Haba bynrap lang, u Bah Pynïaid Syiem MLA ka Mawryngkneng u la kyntu ïa ki nongkitkam jong ka Block ba ki dei ban trei da ka jingïasngewthuh jingmut bad ka jingïatylli khnang ba yn dup lah ban khring shuh shuh ïa kiwei pat sha ka NPP ha ka jingpynkhreh ïa ka elekshon MLA kaban long ha u 2023.
“Mynta ngi don tang 23 ngut ki MLA ha Iing Dorbar hynrei ha u 2023 ngi kwah ban jop noh 32 bad ïoh synshar marwei, " u la ong.
Ka Dr.
Jasmine ha ka jingkren ka la ong ba ka daw kaba pynlong ïa ka ban jied ïa ka National People’s Party (NPP) kadei namar ka ïohi ba ki don ki nongïalam kiba radbah kiba la lah ban jop ïa ka jingeh kaba khraw ha ka jingïakhun ïa ka khlam COVID.
Shillong, Jymmang 09: Ha ka 22 tarik u Ïaiong, 2022, ka Career Guidance and Counseling Committee jong ka Sohra Government College kala pynlong ïa ka workshop ba shisngi halor ka matpdeng “Ka rukom bam tynrai – Ka jubab ban weng ïa ki jingeh na ka jingkylla ha ka jinglong jingman ka suiñbneng".
Ka College kala khot sngewbha ïa ka NESFAS bad ka Charlotte Milbank, kaba leh ïa ka wad bniah PhD na ka skulbah Cambridge ban ïashimbynta ha kane ka programme.
Ka Charlotte Milbank ka dang thoh ïa ka thesis halor ki bam ba ïoh na ki khlaw bad kala jied ïa ki lai tylli ki jaidbynriew trai muluk ka Meghalaya na ka bynta kane ka wad bniah.
Ka jingkren jong ka halor ka phang ‘Ki bam ba ïoh na ki khlaw na ka bynta ka jingshngaiñ ha ka jingdon ka bam bad na ka bynta ka jingkoit jingkhiah katkum ki rukom bam tynrai’ ka dei ka bynta ba kongsan ba la ïakren ha kane ka workshop.
Kala kren shaphang ka jingkongsan jong ki jait jingbam ba ïoh na ki khlaw ha kaba ïadei bad ka jingthngan, ka jingduna bam bad ka jingjulor ka mariang sawdong sawkun.
Ha kaba kut, ka la kren ruh halor ka jingkongsan ka wad bniah jong ka na ka bynta ban ïoh ai jingmut sha ki mat treikam.
Ka kynhun na NESFAS kala ai la ki jingbatai, bad kawei na kine ka dei halor kumno ka rukom bam tynrai ka lah ban pynduna ïa ka jingeh na ka jingpynjulor ïa ki jingthaw ba im ba don ha ka mariang.
Ha ka por ba la ai ban kylli jingkylli, ka Charlotte bad ka kynhun na NESFAS kila ïoh ïa ki jingkylli, bad kawei na ki jingkylli ka dei halor ka jingbymdon jaka ki nongrep ha Meghalaya.
Iwei na kiba wan sngap ila kren halor ka jingnang duna ki jaka rep ha ka jylla.
Ha Ri Bhoi, katkum ka jingong une uba wan sngap, ula ong ba ka jingwan ki briew na Shillong ban thied ïa ki jaka ba seisoh ka lam sha ka jingeh namar ba ki pyndap noh da ka khyndew ban shna petrol pump.
Ka jingthied jaka da ki briew nabar ka district kala nang jur ha Ri Bhoi.
Ïa ka jaka la thied ym tang na ka bynta ban shna petrol pump, hynrei ban shna ïa ki jaka ri jingri ne ban aiwai kylla sha kiwei.
Ki don bun ruh kiba thied ïa ki jaka ban ïoh die kylla hadien katto katne snem namar ba lah dor bha.
Katkum ka jingtip ba la ïoh na ka khanasamari ka snem 2011, 76 na ka 100 ki longïing ha Meghalaya kim don la ka jaka bad lah ban antad ba bun na kine ki dei na Ri-Bhoi.
Kane, lehse, kan dei ka jingbakla bakhraw.
Bun na kine, lehse ki dei ruh na East Khasi Hills.
Katto katne taiew bala leit, ha ka participatory natural resources assessment workshop bala pynlong da ka NESFAS (North East Slow Food and Agrobiodiversity Society) ha kawei ka shnong ha East Khasi Hills, la pynpaw ba ym don iwei ruh ha kata ka shnong kiba don jaka la jong ban shna ïing ne ban rep.
Ïa ka jaka baroh la long trai da kawei ka Kur kaba la aiwai kylla sha ki nongshong shnong hangta na ka bynta 15 snem.
Ka durbar shnong kala aiwai kylla sha ki katto katne ki longïing ha ka shnong kiba aiwai kylla pat sa sha kiwei ki longïing na ka bynta 4 snem.
Kaei kaba jia ka long ba don lai syrtap kiba long trai ha ka shnong.
Ha kum kane ka khep, kiba don ha trai eh kiba ju siew bun na ka bynta ka jingpyndonkam ïa ka jaka.
Kane ka jia namar ba ki trai ki hap ban ïoh bun ka bai wai ban ïohnong.
Kum ka nuksa, lada ka bai wai ba lum da ka Kur ka long 2000/- tyngka shi akar ha ka shisnem, ka durbar shnong kaba aiwai kylla sha ki longïing ka hap ban lum tam ban ïa ka 2000/- tyngka shi akar ha ka shisnem ba kan lah ban siew ïa kiba halor bad ban ïohnong.
Kine ki longïing pat ki hap ban shim tam shuh shuh na ki longïing ba wai biang ban mih ka dor bad ban ïohnong.
Ha kaba kut, kito kibym lah ïoh ki dei ma ki kiba siew kham bun.
Kane ka long pyrshah ïa ka nongrim ka jingleh hok ha ka imlang sahlang.
Kane ka shnong kala don naduh ki por phareng.
Hynrei ki longïing hangne pat kim pat ju long trai ïa ka jaka kaba ki sah ne trei.
Ym tang ba ka pynnoh mynsiem hynrei ka pynwit ruh – ka kynhun trai muluk bym long trai ha la ka shnong.
Kaba pynwit eh ka dei ba, kumba la lap na ka jingwad bniah ka NESFAS, ba kane ka ju jia bha ha kiba bun ki bynta ka East Khasi Hills.
Kane kam dei kaba shu jia khyllah hangne.
Kumta ka jingkylli kaba mih ka long haduh katno kala rim kane ka rukom? Kane ka dei kabym shai.
Ka jingïapher hapdeng ki jaka shimet ne ki ri kynti bad ki jaka raid ne ri raid ka i kumba kala don naduh hyndai.
Ka jingsynshar ki dohlieh kala pynjur ïa kane ka jingpyniapher kaba lam sha kane ka jingeh.
Na ka bynta ki jingtip ba bniah halor kane, lah ban pule ïa ka kaiphod bala ai kyrteng ‘Land tenure system and landlessness in Meghalaya: a Literature Review’ da u Jakrimre Momin bad Bhogtoram Mawroh na ka website jong ka NESFAS.
Sa kawei pat ka jingthoh ba lah ban ïarap ha ka jingsngewthuh shaphang ka jingkylla ha ka rukom bat khyndew (kata, na ka jinglong trai ka shnong kaba hiar sha ka jinglong trai shimet) ka dei ka 2019 ‘Citizen’s Report on the Unregulated Coal Mining in Meghalaya’.
Ïa kane ka jingthoh lah ban ïoh na  mining-in-meghalaya/.
U nongthoh u dei u dkhot ka drafting committee kaba la ai ïa ka kaiphod sha ka Supreme Court.
Ka ïingshari kala kren shaphang kane ka kaiphod ha ka jingbishar ba khatduh jong ka halor ka jingtih dewïong.
Ki lah ban don kiban ong ba kane ka jingpynbeit ba mynta kam dei ka jingeh bakhraw.
Namar ba ka jia hapdeng ki dkhot jong kajuh ka shnong ne para doh para snam, kan ym don ka jingkhñiot beiñ.
Ka jingshem ha ka shnong kumba la thoh ha kane ka article ka pyni da kumwei pat.
Katto katne snem mynshwa, ka Kur ba long trai ïa ka jaka kala tyrwa ba baroh ki longïing ha ka shnong kin hap ban siew ïa ka kynja khajna.
Ïa kane la kyntait da ka durbar shnong da kaba ong ba ka long pyrshah ïa ki rukom hyndai jong ki Khasi.
Kane lehse ka mih na ka rukom ba ju leh ha rilum Jaiñtia.
Hashwa ki por ban wan ki phareng, ka Hima Jaiñtia ka dei kawei na kiba khlaiñ tam kaba la mih na ki lum ka Meghalaya.
Kane kala nang ïar ka jingsynshar wat sha ki thor ka Sylhet ha kaba la seng ïa ka Jaiñtiapur kum ka nongbah jong ka Hima.
Kumba la khmihlynti, ka jingwan poi ki phareng ha ka thaiñ kala wanrah ïa ka jingïakynad hapdeng ka Hima Jaiñtia bad ki phareng.
Ha kaba khatduh, ha ka 15 tarik u Lber, 1835 kane ka Hima kala duh ïa ka jinglaitluid bad la kurup noh ïa ka da ki phareng.
Kane kam mut ba ki briew ka Jaiñtia kila pyndem pura ha ki nongwei.
Ha ka snem 1860, ïa ka khajna House Tax la pyntreikam ha rilum Jaiñtia.
Ïa ka jingpyntreikam ïa kane la pynbna paidbah da u Manik Pakyntein ha ka Dorbar ba la long ha Mïnkoi Pïrdi ha ka snem 1859.
Ha kajuh ka snem, la pyntreikam ïa kiba bun ki jinglum khajna ba kynthup ïa ka Income Tax bad ki khajna khaïi.
Ki briew ka Jaiñtia kila pyrshah ïa kane.
Kaba la wanrah ïa ka jingïaleh pyrshah ka dei ka rai jong ka sorkar phareng ban pynsangeh ïa kawei ka jinglehkmen jong kane ka thaiñ.
Ïa kane ka jingïaleh pyrshah la ïalam da U Kiang Nangbah.
Ba la kha na ka kmie jong u, ka Rimai Nangbah ha Tpep-Pale, Jowai, ula long u nongrep ha kaba u kñi jong u ula ju ïakhun pyrshah ïa ki phareng.
Haba u Kiang Nangbah ula ïohsngew shaphang kane ka jingthmu ban lum khajna, ula pynban ba, “Ki trai shnong kim ju siew khajna sha ki nongwei".
Ka jingïaleh pyrshah kala kut haba la kem ïa u Kiang Nangbah da ki phareng hadien ba ula shah shet kylla ha uwei na ki paralok jong u.
La bishar ïa u bad la phasi ha Ïawmusiang ha ka snem 1862.
Kaei kaba kane ka Kur ka tyrwa sha ka shnong ka ïasyriem ïa ka khajna house tax ba la thmu ban lum da ki phareng.
Ka jingthmu ban lum da ki briew ba na shnong hi ka pyni ïa ka jinghiar ka longbriew manbriew kaba ha ka jingshisha mynshwa ka ju don ka jingtehsong.
Ka pyni ruh ïa ka jingjynjar ba mad da ki briew bym don jaka la jong ha ka jylla.
Ka lah ban long ba ha ki por ban sa wan, kane ka jinglong jingman ka lah ban nang sniew shuh shuh ha kaba yn lah ban mih sa da u Kiang Nangbah bathymmai; ha kane ka kynti, ym ban ïakhun ia ki nongwei hynrei ïa ki nongshun ba napoh (kum uta u paralok ba la shet kylla ïa u) ban pyllait im ïa ki trai muluk.
Shaphang u nongthoh:U Bhogtoram Mawroh u dei u Senior Associate, Research and Knowledge Management ha NESFAS bad lah ban thoh sha u ha bhogtoram.
nesfas@gmail.
com.
Shillong, Jymmang 09: Ka SAMKHAMTI, ryngkat ka jingïatreilang bad ka Kripa Foundation De-Addiction Center for Juveniles, Kripa  Victoria Senior Citizen Home, Kripa Foundation IRCA (Male Adults), Bethany Hospital bad ka Meghalaya AIDS Control Society kan pynlong ïa ka Medical Camp ha kaba ïadei kumno ban lait na ka jingkyrni na ka kyiad bad u drok, ka jingpynrung kyrteng ïa ki kynthei na la palat 65 snem ka rta ban ïoh leit shong ha ki ïing ri tymmen bad ruh ka jingai dawai bad ka jingsumar ei ïa baroh ha ka 14 tarik u Jymmang 2022 ha Samkhamti Parking Lot ha Urkaliar.
U Bah Samborlang Diengdoh, uba dei u trai jong ka SAMKHAMTI, haba ïakren bad ki nongthohkhubor mynta ka sngi ha Shillong Press Club, u la ong ba ka jingshim jong u ïa kane ka sienjam ka long beit kumno ban pynphai pat ïa kiba la kyrni ha ki jingdih kiba sniew sha ka jingim kaba thymmai.
Ka jingjyllei kiba ngop ha u drok ka la shyrkhei bad dei ba ngi kwah ban wanrah biang ïa ka shongsuk ha ki ïing ki sem bad ki kmie ki kpa ba ngin pynlong ïa kane ka Free Medical Camp namar ka jingjyllei kiba kyrni ha u drok khamtam ki khynnah kiba hapoh 18 snem ka la long kaba i tieng u la ïathuh.
Shuh shuh u la ong ba ka jingpynlong ïa ka Free Medical Camp ha katei ka jaka ka long ba kino kino kiba kwah wan ïa syllok ne wad jingïarap kin sngew shngaiñ namar katei ka jaka kam dei kaba bun briew ne kaban tip paidbah.
Haba jubab ïa ka jingkylli la hato ka jingpynlong ïa ka De-addiction ne ka jingïarap ban lait na ka kynri kum ki nongdih kyiad kam long thamula namar ïalade u trei ha kane ka jaid kam u Bah Sam u la ong kam ju don kano kano ka jingpynshlur ban dih khlem jingkheiñ hynrei haba dih ruh dih da nang ha ryngkat ka jingkit khlieh ïa la ka ïing ka sem, ka kam bad ka kamai kajih hi.
Haba bynrap lang ïa kane u Sherrard Wallang na Kripa Foundation u la ong dei hadien ba ngi la peit sani kano ka jaka kaba paka tam ban pynlong ïa kane ka Free Medical Camp namar katei ka jaka ka la ker tawiar ruh da ki shnong bad ki kyntoit kiba la jyllei bha kiba la ngop ha ka jingdih pynbuaid.
U la ong ruh ba ha katei ka medical camp yn eksamin ïa kiba bun jait ki jingpang kiba kynthup naduh ka HIV, ka TB bad kiwei de ki jingpang.
Haba batai halor ka jingsumar ban lait na ka jingkyrni na ka liang u Sherrard Wallang u la ong ba ki eksamin yn leh beit khlem jingsiew hynrei ïa ki dawai pat tang kiba don ki Card BPL yn ai ei katba ïa kiba ym don pat ïa ki dawai yn ai ha ka dor kaba jem bha.
U Sherrard Wallang u la ïathuh ruh ba ka jingjyllei ki khynnah kiba hapoh 18 snem ha ka jingkyrni ka la long kaei kaei kaba i shyrkhei bad u la ïathuh ruh ba katba ki sngi ki nang ïaid ki khynnah kiba ka Kripa Foundation ka shim kat nang mih ki snem ka rta jong ki ka la nangrit nangrit.
Shillong, Jymmang 09: Mynta ka sngi ki nongïalam jong ka Federation of All School Teachers of Meghalaya (FASTOM) hapoh ka jingïalam jong u bah Mayborn Lyngdoh ki la leit ban ïeng ha khmat jong ka Meghalaya Secretariat ban ïa kynduh ïa u myntri rangbah ban sngewthuh ha kaba ïa dei bad ka jingdawa jong ki nonghikai.
Haba kren ha ki lad pathai khubor ha khmat ka secretariat u bah Mayborn la ong ba kila buh ïa ka jingthoh ha ka shitarik mynta u bnai ba ki kwah ban ïa kynduh ïa u myntri rangbah ka jylla hynrei haduh mynta ka sngi ruh kim pat ïoh ïa kynduh dei na kane ka daw ba ki sa ïeng ha khmat secretariat.
La ong ba lada u myntri rangbah um khot ïa kren kin pynlong biang ïa ka jingïakhih ha ka 12 tarik mynta u bnai bad da ong ba kin pynlong ïa ka jingïakhih shong kyllain mungor ha khmat secretariat lada kim ïoh jingbit ruh.
Kum ban pynkynmaw ba ka FASTOM kala dawa na ka sorkar ban pynkiew noh ïa ka tulop jong ki kyllum ia ki nonghikai Adhoc ha ka jylla bad ki la ïa kynduh ruh ïa ki ophisar ka tnad pule puthi jong ka sorkar jylla ban ïa kren ïa kine ki jingdawa ka jong ki.
Shillong, Jymmang 09: Ka Dr APJ Abdul Kalam Centre for Policy Research and Analysis jong ka IIM Shillong, da ka jingkyrshan ka North Eastern Council, ka la pynlong ïa ka jingïatai ba arsngi halor ka phang ‘Developing a Framework for Seamless Tourist Movements to North Eastern States of India’, ha ka 9 bad 10 tarik mynta u bnai.
Kane ka jingïatai ne ïaphylliew jingmut ka la sdang mynta ka sngi ha IIM Shillong, ha Umsawli Campus.
Kane ka jingïa phylliew jingmut ka lon shi bynta ban rakhe ïa ka Azadi ka Amrit Mahotsav, lane ka jingdap 75 snem ka jinglaitluid ka ri India.
Ïa kane ka prokram la plie da u K.
Moses Chalai, IAS, Secretary, the North Eastern Council, Govt.
of India, uba long u kongsan, ryngkat ka jingïadonlang u Prof DP Goyal, Director IIM Shillong, u Dr.
Sanjeev K Ningombam, Centre Coordinator jong ka APJ Abdul Kalam Centre bad kiwei kiwei.
Shillong, Jymmang 09: U Myntri ka Tnad Animal Husbandry & Veterinary Bah Sanbor Shullai hynne ka sngi nyng kong, ula bthah ïa ka Tnad ba kin hukum ïala ki jong ki Nongtrei kiba ap ïa ki Check Post (khydrop talasi kali masi) ba kin pynithuh noh ïalade haba talasi ïa ki kali kit masi ba wan rung sha Jylla.
Kane ka jingbthah kala mih hadien ka jingujor na ka seng Khasi Jaiñtia Butchers Welfare Association (KJBWA) bad ka Meghalaya Butchers Association (MBA) ba jur ka jinglum pisa be-aiñ ha ki khyrdop talasi kali kit masi bad sniang ha Umling Check Post.
U Bah Sanbor ula ïathuh ba ka KJBWA bad ka MBA kila wan ïakynduh ïa u hynne ka janmiet bad ujor ïa kane ka jinglum pisa be-aiñ ha ka khyrdop jong ka Tnad kaba don ha Umling ha ka jingiadon ryngkat ki Heh Ophisar jong ka Tnad.
U Ban Sanbor u pyntip ba ka Tnad kan sa bthah mynta ïa baroh ki briew kiba ap ha ki khyrdop (check post) ba kin pynithuh noh ïalade nangne shakhmat da kaba deng ïa ki kynja ID khnang ba ki nongkhaii kin dup lah ban ithuh mano kiba donkti ban lum pisa be-aiñ.
Ha kajuh ka por, u Myntri ula kyntu ïa ki nongujor ba kin wanrah ïa ki sabut lada ki don haba ïadei bad ka jing kynnoh jong ki khnang ba ka Tnad kan ïoh leh ïa kaba donkam ne wat ban ujor ejahar la ka dei ïa ki Nongtrei ka Tnad ne ki Pulit kiba iarap pahara.
“Kumba long mynta hi, ngim lah ban tip mano ba donkti namar haba ngi kylli ruh ïa ki nongujor, ki ruh ki ong ba kim tip ne ithuh.
Kumno ngin shim ïa ka sienjam ban pynshitom ïa kiba donkti lada ngim ithuh mano ba donkti" ula ong.
“Nga la ai jingmut ruh ïa ki ba kin ring noh da ki video lane record ïa ka jingïakren haba shah dawa pisa khnang ba ka tnad kan lah ban leh eiei bad ujor ejahar " ula bynrap.
Haba pynpaw ba ki Nongkhaii ki don ka hok ban tip mano ba talasi ïa ki kali jong u, u Principal Secretary ka Tnad u GHP Raju ula ong “Ki Nongtrei ba don ha ki khyrdop kin hap deng ïa ki ID jong ki kumba leh ki Pulit namar ngim tip mano ba lum pisa, la ki dei ki nonglute, ki nonglum pisa be-aiñ ne ki riew runar".
Kat kum ki jingkynnoh kiba mih la ïathuh ba kane ka jinglum pisa be-aiñ kam dei satia ïa ki kali kit masi/sniang kiba don ïa ki Transit Pass (TP)jong ka Tnad Animal Husbandry & Veterinary hynrei ka dei ïa kito ki kali kit masi/sniang kiba ïaid khlem ka TP.
La ong ba kine ki khyrdop kila lum T.
1000 ïa kawei ka masi bad T.
500 ïa u sniang lada ki kali kim don ïa ki TP ban wanrung sha Jylla Meghalaya.
“Lada don ki Nongtrei jong ngi kiba dawa pisa haba talasi ïa ki kali jong ki Nongkhaii, sngewbha ban pyntip sha ka Tnad ryngkat ki sabut khnang ba ngin lah ban ujor ejahar (FIR) pyrshah ïa ki briew ba donkti bad ban ai ka jingpyn shitom" ong u Raju.
Haba pynpaw ba ka jingpynieng ïa ki khyrdop ka long ban iarap ïa ki nongkhaii, une u Heh Ophisar ula ong “Ka Director General of Police (DGP) kala ai ka jingbthah kaba shai bha sha baroh ki Superintendent of Police ba kin iarap lem ïa ki kali ba don TP ban wan rung sha Jylla.
Ngi don hangne ban iarap ïa ki Nongkhaii hynrei lada don kiba pynduk ïa ki, ngin leh da kaba tyngeh pyrshah ïaki" ula ong.
Halor ka jingkiew dor ka doh masi, u Raju u pyntip ba ula bthah ïa ka Tnad ban leit lum jingkheiñ na baroh ki nongdie doh masi ha baroh ki 46 tylli ki C&RD Block bad 12 tylli ki District Headquarter ka Jylla ban lah pynianujor ïa ka dor ka mur.
Jowai, Jymmang 09: Ka All Jaiñtia Mid Day Meal Workers Union (CEC) Jaiñtia hills, Jowai, ha ka jingïalang kaba la long mynta ka sngi ha ïing Dorbar ka Ladthalaboh Jowai, kila shim ïa ka rai ban ai por biang ïa ka sorkar jylla kumjuh ïa ka sorkar kmie haduh ka 21 tarik u Jymmang, 2022 na ka bynta ba kin ai jubab halor ka jingkyrpad ban pynkiew ïa ka bainong shet ja sngi hapoh ka PM POSHAN (Mid Day Meal).
Ha kane ka sngi la pynïaid ïa ka jingïalang da ka Vice President kong Biola Ïakai ha ryngkat ka jingdonlang u Ma Khroo L Pariat u nongaibor ai buit ka seng lem bad kiwei de, la pynsngew ba ka seng kala dep ban ai ïa ka jingthoh sha u Narendra Modi u Myntri Rangbah duh ka Ri bad sha u Myntri Rangbah ka jylla lyngba u Governor ka jylla ha ka 01/04/2022.
Kumta na ka liang ka All Jaiñtia Mid Day Meal Workers Union ka la kren shai lada ka sorkar kam lah ban ai jubab hapoh katei ka tarik ba la buh, ka seng kan khot ïa baroh ki nongshetja sngi ka jylla ban pynlong da ka jingshah thngan ha Shillong ha kane hi ka taïew jong u bnai Jymmang 2022.
La ïathuh ruh ba ka sorkar haduh mynta kam pat dep siew ïa ka bainong jong ki kaba long 100 tyngka shi bnai na ka sorkar jylla bad 900 tyngka shi bnai na ka sorkar pdeng naduh jong u bnai November 2021 haduh u bnai April 2022.
Ka seng ka pynpaw ïa ka jingsngew bynñiaw ha kawei ka liang ba ka sorkar jylla ka hukum ban shet ja sngi ïa ki khynnah manla ka sngi ha kawei ka liang pat ka sorkar jylla kam siew pat ïa ka bainong kaba la sah saw bnai kaba la dep trei, kila buh jingkylli hato kam long pop ban shim ïa ka pisa bad ka bhah kiba duk ba tlot bad khlem da kheiñ burom shuh ïa ki kynthei ki longkmie.
Ha kane hi ka sngi ka seng ka la leit ïa kynduh ïa ka DSEO ka WJHD hynrei namar ka dei ka sngi Monday kam shem la wan trei, te ka seng ka la ïa kynduh ïa u Bah L.
S.
Lyngdoh Joint Director DESEL West Jaiñtia Hills District bad la kyrpad ïa u ban ïa kren ïa ka sorkar jylla ban siew noh mar mar ïa ka bainong trei naduh u bnai November 2021 haduh u bnai April 2022 lyngba ka saving bank account ki nongshet ja sngi, khnang ban pyntreikam noh ïa ki kyndon ka sorkar India ban siew pisa lyngba ka DBT.
Na ka liang utei u Joint Director ula kular ban ïa kren bad ki bor ba halor khamtam ka tnad puthi ban pynïaid beit noh ïa ka jingsiew ïa ka bainong ki nongshetja sngi ka PM POSHAN scheme hapoh ka West Jaiñtia Hills District.
Shillong, Jymmang 9 : Hadien ba u MLA ka Nongkrem u bah Lambor Malngiang u la kob na rynsan ha ka jingïalang paidbah ba dang shen ha Lad Nongkrem ba un khyrwit na shympriahti da u tyrnem ïa kino kino ki ophisar kiba wan khang ïa ka jingtih maw bad shyiap, mynta daiñ da u nembah syndon kyrwit kylla ka Deputy Commissioner (DC) I kong Isawanda Laloo IAS ïa ka jingkob utei u MLA da kaba pynjari syndon da ka kyndon aiñ 144 CrPC ban khang ia ka jingtih maw bad shyiap ha baroh kawei ka East Khasi Hills District khlem da ïoh ïa ki Licence ban tih maw bad shyiap.
Kat kum kane ka hukum la khang ban tih maw na sharing lum bad khat ne tong shyiap na trai ki wah khlem da ïoh jingbit ne ïoh Licence ban leh ïa katei ka kam ne khlem da ïoh jingbit na ki bor ba dei peit.
La pynjari ïa kane ka hukum hadien ba ka DC ka la ïoh jingtip ba kane ka jingtih mar beaiñ bad khat ne tong syiap na trai ki wah ka dang ïai bteng beit ha kane ka District.
Wat ka ïing bishar National Green Tribunal (NGT) ruh ka la khang ïa u briew ne ki kompani ne kino kino ki kynhun ban tih maw bad shyiap beaiñ na ki wah la ka long ha kano kano ka jaka jongka ri khlem da ïoh jingbit, licence ne clearance certificate na ki bor ba dei peit kat kum ka EIA Notification 2006 of MoEF & CC Government of India.
La pynpaw ba lada ïai bteng ïa kane ka kam tang shu slap ïa u maw bad shyiap la kit lut shapoh wah nalor ki sharing lum bad kane kan wanrah ka jingjulor kaba jur ïaka mariang bad pyniap ruh ïa ki doh um.
Nalor kata kane ka jingtih maw bad shyiap ka la wanrah ka jingjngut bad jingsaw ka um kat haduh ba ki jingthaw ba im hapoh um kim lah shuh ban im bad wat ban dih ïa ka um ruh ym long shuh.
Kumta ka DC kam banse ban pynjari noh da kane ka kyndon aiñ ha baroh kawei ka district ban ïada ïa ka jingim briew, mrad, jingkoit jingkhiah bad ïa ka mariang.
Kane ka jingpynjari ïa kane ka kyndon aiñ 144 CrPC kan treikam tad haduh ban da pynbna da kumwei pat.
Colombo, Jymmang 09: Hadien bun bun bnai ka jingïakhih pyrshah da ki paidbah ïa ka sorkar ha Srilanka, mynta ka sngi, ka la bthei syndon da ka thma pohïing bad ka jingïaumsnam ha kane ka ri kaba don tang harum khyndiat jong ka ri India.
Kane ka jingïaumsnam ka la bthei kynsan, haba ki nongkyrshan jong ka sorkar u Mahinda Rajapaksa, ki la thombor kynsan kynsan ïa ki paidbah kiba pyrshah sorkar kiba la ïeng ha khmat ïing jong u Myntri Rangbah Duh.
Namar kane ka jingthombor ba kynsan, ka jingïakulmar ka la put kylleng kylleng ki jaka jong kane ka ri dewlynnong.
Ha kane ka jingjia, uwei u MP jong ka Liang Synshar u la shah pynïap ha ki paidbah hadien ba u la siat ïa ki katto katne ngut ki riew paidbah da ka Pistol.
Hynrei ki ba laitim, ki la beh thong ïa u bad lap ba u dang rieh ha kawei ka ïing bad ki la lyngeit ïa u haduh ba un da ïap syndon.
Lah ban kdew hangne ba kane ka jingïaumsnam kadei kaba ka sdang da ka jingïakhih naduh kine ki bnai baladep, hadien ba kane ka ri ka la lad ïa ka jingkyrduh bam, kyrduh umphniang bad mad ruh ïa ka jinghiar ka ïoh ka kot bad ka kamai kajih, namar ka jingbamsap bad ka jingsynshar donbor ka longïing jong u Rajapaksa, ha kaba u para jong u pat, u Gotabaya Rajapaksa, udei u President jong ka ri.
Ki paidbah da ka jingbitar ki la thang ïa ki ïing jong ki Myntri sorkar bad kumjuh ruh ïa ki jingteinam jong ki kmie jong kine ki arngut ki shipara, u Myntri Rangbah Duh bad u President jong ka ri.
Ki Pulit kiba la phah da ka sorkar ban tem ïa kane ka jingïakhih, ki la kylla long pynban ki nongpeit ïa ka jingïaid beit ka jingsam marbam bad ym don ba peit ban tem ïa ka jingïaumsnam.
La ïoh jingtip ba da ki spah ngut ki briew ki la mynsaw ha kane ka jingjia, kaba la pynkhynñiuh ñiak ïa ka ri hi baroh kawei.
Shillong, Jymmang 09 : Ka Hynñiewtrep Youth Council ha ka sngi Nyngkong ka la kyntu ïa ka sorkar jylla ba da lei lei ruh kam dei ban mynjur ïa ka jingdawa jong ka Harijan Panchayat Committee kaba dawa bad buh kyndon bha lada ka kwah ba kin kynriah noh na them-metor.
Haba kren bad ki lad pathai khubor hadien ka jingkynduh ïa u Symbud Myntri Rangbah ka Jylla, u Bah Prestone Tynsong, na ka linag u president ka HYC Seng Kmie, Bah Robertjune Kharjahrin u la ong, “Ka jingkylli ka long mano ba longtrai ïa ka jaka hangto.
Baroh ngi tip ba ha kine ki khyndiat snem ka sorkar ka la dep ban soi ïa ka soskular bad ka Hima Mylliem kaba mut ba ka sorkar ka la shim noh ïa kato ka jaka na ka Hima Mylliem.
"Shuh shuh u ong ruh ba lada ym bakla ka sorkar ka la dep siew ruh da ka pisa nalor ka jingïateh ba ka Hima Mylliem kan ïoh lang ïa ka bhah na ki jingmih na kitei ki jaka ba ka sorkar kan sa tei hangtei.
“Ka shai mynta ba ka sorkar ka long trai ïa katei ka jaka hangtei.
Kumta haba ka sorkar ka long trai ïa ka jaka kumno pat kitei ki briew kin ak kum ki trai jaka bad dawa ruh ban bujli ïa ka jaka," la buh jingkylli u Bah Robertjune.
Nalorkata, u ong ba kum ka seng ki pynpaw ba kim sngewïahap satia ïa katei ka jingdawa jong kitei ki briew kiba sah ha Them-metor.
U ong ruh ba lada ka sorkar ka mynjur ïa ka jingdawa jong ki kan buh jingeh haduh katta katta khamtam lada baroh ki nongtrei sorkar ki bym don jaka kumjuh ki nongrep ki bym don jaka ki mih paidbah ban dawa jaka lang na ka sorkar.
Shuh shuh u ong ruh ba ka Seng ka la buh ruh da ka jingthoh ban pynpaw ïa ka jingpyrshah ïa katei ka jingdawa jong ki.
“Na ka liang u Symbud Myntri Rangbah u la pynshai ba bun kitei ki jingdawa ba ki buh ka sorkar ka la dep ban kyntait.
La ïathuh ba la pyntip ba ka sorkar ka la dep pynkhreh ïa ka blueprint ban ai tang ka quarter ïa ki hynrei na ka seng pat ka iai ban ba ka quarter ruh dei ban ai tang ïa kito kiba treikam sorkar bad ha kiwei kiwei ki public undertaking.
Shillong, Ïaiong 04: “Lada phi sngewkhia tang namar i pung dohkha, kaba heh ym tang 25,000 sqft, kumno pat phi tharai ba ngin lah ban pynbeit ïa ka jingïakajia khappud" buh jingkylli u Symbud Myntri Rangbah ka Jylla Bah Prestone Tynsong ïa kiba pyrshah ïa ka MoU bala iasoi hapdeng ka Meghalaya bad Assam.
U Bah Prestone uba dei u Chairman ka Regional Committee ka Ri-Bhoi District, ula ong ba ki paidbah kila shah ïalam bakla haba phai sha ka shnong Maikhuli.
“Ha Maikhuli hi, nga ïathuh ïa phi ba ka lum jingtep ka dei kaba ju pyndonkam da ki beit jong ngi ym palat ïa ka 15-20 snem mynshuwa hynrei ka Assam kala kam trai bad ngim shym la ïoh pyndonkam shuh ïa ka.
Ka jingeh jong kane ka lum jingtep kam duna ïa ka 8 acre" ula ïathuh ha ki nongthoh khubor.
“Nga ïathuh ha phi ba ha ka jingleit iuhkjat jong ngi, ka long kaba jynjar bha naba ki don katto katne ki briew ki ba pynpaw ba ki kwah ban don bad ka Meghalaya bad don ruh kiba kwah ban leit noh sha Assam.
Dei hadien ka jing bishar kaba bniah bha la iasoi ïa ka MoU hapdeng ka Jylla Assam bad Meghalaya" ula bynrap.
Haba pynpaw ba ka Committee kala leit iuhkjat ha manla ki jaka, u Bah Prestone ula ong “Ngi dei ban sngewthuh ba donkam ban don ka jingia sngewthuh jingmut hapdeng ki ar sorkar bad haba don ka jingïapher jingmut hi, ngi don kam ban shong ban ïakren bad shisien ba ngi la ïakren, kin don beit ki jingpynbeit hangne hangtai namar phim lah ban ong 100% ka dei ha Assam lane 100% ka dei ha Meghalaya".
U Symbud Myntri Rangbah ula ong ruh “Lada ngim lah satia ban pynbeit ha kane ka kynti, sngewbha bat ïa ka kyntien jong nga ba wat hadien 50 snem, ngam tharai ba ngin lah ban pynbeit ïa kane ka kam".
Haba pynpaw ïa ka jingsngewnguh ïa u Myntri Rangbah ka Assam bad Meghalaya kiba la nud ban shim ïa ka rai ban pynkut ïa ka jingïakajia ha ki 6 tylli ki jaka, ula ong “Sngewbha wat sngewthuh bakla ïa kane ka jingpynbeit pud, kine ki jingïakhih, ki jingpyrshah kim shym la jia tang ha Meghalaya hynrei wat ha Assam ruh.
Katno ki jingkynthoh kila long pyrshah ïa u Myntri Rangbah ka Assam, ki Myntri bad ki MLA ka thaiñ kat haduh mynta mynne na ki briew kiba shong ha kine ki hynriew tylli ki jaka ba ïa kajia".
“Namar kata, nga kyrpad ïa baroh ki kynhun bapher bapher ba to ngin ïapdiang ïa kawei ka jingshisha bad kata ka jingshisha ka long ba lada ngim lah ban pynbeit mynta, ngam tharai ba ngin lah pynbeit pat hadien habud" ula ong.
Haba ñiew ïa ka jingjia ha Jatalong kum ka kam shimet jong ki arkynhun, u Bah Prestone ula kyrpad ïa ki Seng bhalang ba kin nym pynlong ishu paidbah ïa kane ka kam haba ong “Lada phi ngam jylliew phin sa lah ïa ka jingshisha bad ka jingshisha hi ka dei ka kam shimet".
“Namar kata, nga kyrpad ïa ka liang jongngi bad na ka Sorkar ruh ba kin nym pynheh ïa kaei kaba la jia namar shen ngin sa sdang noh sa ka bynta kaba ar jong ka jingïakren pynbeit pud sa ha ki hynriew tylli ki jaka ba dang sah jong ka Jylla Meghalaya" ula ong.
Shillong, Ïaïong 04 : Ka jingther u lapbah ha kine ki khyndiat sngi ka la pynlong ïa ka khyndew kumjuh ïa ka surok Shillong – Dawki ban twa bun jaka nalor ka jingshlei um kaba la poi haduh u pud ba ka leit ka wan ka la shah ktah tyngeh hynne ka sngi.
Katkum ki video bad ki dur ba la phah da ki nongshong shnong na katei ka thaiñ la pyni ba ka jingtwa ka khyndew kadei kaba la kham jur bad ka la jan tap bad rong ïa kawei ka kali alto na surok.
Nalorkata, ki don ruh hapdeng surok kiba la shlei um bad kylla long kum ka thwei bah.
Ki la don ruh bun ki kali kiba kylla long ki lanot ha katei ka jingjia bad shu sahkut ei hapdeng surok namar kim lah shuh ban ïaid na shilliang sha shilliang.
Ki don ruh ki bynta jong ka surok kaba dang siang thymmai kaba la twa ha katei ka jingjia.
Na kine baroh, kaba kham i shyrkhei eh kadei ka jingsahkut jong kawei ka kali hapdeng surok bah ha kaba ka um kaba tuid ruh kadei kaba khlaiñ.
Ki paidbah kiba sahkut ha katei ka jaka ki la hap ban shu ïa snoh para ma ki tang ban ïoh kam sha jaka ba shngaiñ.
Halor kane ka jingjia, ka kyrwoh na ka sorkar ka ong ba ka la don ka jingdkut ka surok haneng Siatbakon ha kaba katei ka kali ka la sahkut.
Ka kyrwoh ka ong ruh ba ki samla pule kiba sahkut ha lynti ban leit thoh eksam ki la ïoh ia ka jingiarap na ki pulit ban poi sha ki jaka thoh eksam.
Namar ba ka eksam Matrik ka dang ïaid bad katei ka jaka kadei ka jaka pdeng ba ki samla pule ki hap ban ïaid man ka sngi ban leit thoh eksam, na ka liang ka REPSDO ka kyntu jur ïa ka sorkar ba lada jia ba don ki samla pule kiba duh ban wan thoh eksam tang na ka daw jong katei ka jingjia, kadei ban pyrkhat lem kyrpang na bynta jong ki.
Na ka liang u Mawphor haba ïa kren bad i SDO ka Pynursla Civil Sub-Division, Kong E Warjri i la ïathuh ba ka jingkhang ïa ki kali ban ïaid na katei ka surok kadei tang shipor namar ki dang pynbha ïa ki lynti ïaid.
“Ngi dang shah tang ïa ki kali rit ban ïaid ryngkat ka jingkyntu ba ki dei ban husiar haba ki don ha lynti," i la ong.
I SDO i la pyntip ruh ba watla katei ka jingjia ka la jur hynrei ym shym la don satia kano kano ka jingjia kaba sngewsih.
Shillong, Ïaiong 04: U MLA ka Mawlai Constituency Bah Process T Sawkmie, ula ai jing mut ïa ki shnong khappud ba kin ud hakhmat ka Sorkar India ïa ka jingbym hun ïa ka soskular pynbeit khappud bala iasoi hapdeng ka Sorkar Meghalaya bad ka Assam.
Kat kum ka jingong jong une u MLA ba shah sospon ka Congress, “Satang ka Sorkar India kaba lah ban leh eiei bad ba lah ban shim rai ïa ka jingeh kaba la pynsngew da ki shnong ki bym hun ïa ka jingïapynbeit pud".
Kane ka jingkren u MLA kala mih hadien ki jingieng pyrshah jong kiba bun ki shnong ha khappud kiba la shah pynhap sha ka Jylla Assam kat kum ka soskular pynbeit pud bala iasoi hapdeng ka Sorkar Meghalaya bad Assam ha ka 29 tarik Lber ha Nongbah Delhi na ka bynta ki 6 tylli ki jaka ba ïakajia napdeng ki 12 tylli baroh lang.
Kumjuh ruh ki Kynhun Sengbhalang kila pynpaw ïa ka jingpyrshah ïa kane ka soskular haba pyntip ba don ruh wat ki shnong ki bym don hapdeng ka jingïakajia, kila leit sha ka Jylla Assam ha kane ka jingïapynbeit pud ki ar Jylla.
“Ka jingpyrshah hi ka mih namar ba ka Sorkar Jylla kam shym la khot ïa ki kynhun bapher bapher kynthup ki Shnong khappud ban iasyllok haba shit haba shai ïa ki kaiphod jong ki Regional Committee hashuwa ba kan rah sha ka Sorkar India" ong u Bah Process.
Haba pynpaw ba ka lynti ka dang don ban lah pynbeit thymmai ïa kane ka soskular, u Bah Process ula ong “Kane ka soskular kam pat dei kaba kut, kin dang don bun ki jnit ki jnat ba hap ban pyndep bad khatduh ka dei ka Ïingdorbar Parliament ka ban sa shim ïa ka rai ka ban pynkut ïa ka jingïakajia pud".
“Ka Sorkar India kan sa phah ïa ka Survey of India ban sorjamin biang ïa ki khappud ryngkat ki bor sorkar ka Jylla Meghalaya bad Assam bad khlem pep kin sa ïakynduh ïa ki trai shnong ban sngap ïa ka sur jong ki.
Nga ngeit ba kane ka dei ka kabu ksiar ïa ki Shnong khappud ki bym hun ïa ka soskular, ba kin pynsngew sha ka Survey of India ba kan rah sha ka Ministry of Home Affairs" ula ong.
“Nga ai jingmut ïa ki paidbah ba kin ai da ki jingthoh sha ka Survey of India ba kan poi sha ka MHA.
Ka MHA ka lah ban phah pynbeit thymmai biang ïa u pud u sam da kaba sngap ïa ka sur u paidbah" ula bynrap.
Ha kawei pat ka liang, une u MLA ula ai ka jingiaroh ïa ka Sorkar Jylla kaba la lah ban pyntyllun shakhmat haduh une u pud ïa ka kam ïapynbeit khappud bad ka Jylla Assam, kaba la sahteng da ki phew phew snem.
New Delhi, Iaiong 4 : Ar ngut ki khynnah skul na Meghalaya kiba dei na ka Kendriya Vidyalaya Tura, West Garo Hills ka Prabhjot Kaur bad u Sadik Choudhury ki la shah jied ban leit mihkhmat ïa ka jylla sha ka National Round jongka Fit India Quiz ka ban long ha nongbah Delhi.
Ki la don 36 ngut ki nongjop na ki jylla bad ki union terriroty kiba la shah jied ban ïashim bynta ha kane ka National Round.
Ha ki jingïakob kyntip (quiz) kiba la long ha u Rymphang bad Lber ha ki jylla bad ki Union Territory ki la don haduh 359 tylli ki skul ba la wan ban ïashim bynta.
Ha ki jingïakhun ïa ki phainal ha la ki jong ki jong ki jylla bad Union Territory shwa ban shah jied sha kane ka National Round kiba jop ba nyngkong ki la ïoh ruh ïa ka song pisa kaba 2.
75 lak kata 25 hajar ïa ki nongïashim bynta bad 2.
5 lak sha ka skul ba ki mihkhmat.
Kiba wan ba ar ki ïoh 1.
1 lak kaba mut 10 hajar sha ki nongiashim bynta bad 1 lak sha ka skul, ba lai 55 hajar kata 5 sha ki nongïashim bynta bad 50 hajar sha ka skul.
Kine ki 36 tylli ki kynhun kiba jop na ki jylla jong ki mynta kin ïakhun pat ïa kane ka National Round ha nongbah Delhi.
Ha kane ka phainal ruh ki nongjop kin ïoh ïa ka song pisa ia lade bad ia ka skul.
Ki nongjop na ki jylla bad Union Territory ki ban wan ban ïashim bynta sha kane ka National Round ki long :1)Jammu Kashmir – Kotwal National Institute of Teaching -Jammu -Ritik Katal & Vasudev Singh Jamwal 2)Himachal Pradesh – Delhi Public School – Jhakri – Shimla- Mohammad Hammad & Sahil Bhatia 3) Punjab -Yadavindra Public School Sas Nagar Mohali – Mohali -Manan Thareja & Jaivir Singh Sandhu 4) Chandigarh – Bhavan Vidyalaya Chandigarh – Chandigarh -Jiya Takeja & Yatharth Ratti 5) Uttarakhand – Dps Ranipur -Haridwar – Suhana Verma & Anand Jha 6) Haryana -Dav Multipurpose Public School – Sonipat -Lakshay Sura & Aditya Malik 7) Delhi – Delhi Public School, RK Puram- Central Delhi – Vedant Singh & Aparna Kanodia 8) Uttar Pradesh -Sunbeam School Lahartara -Varanasi -Shashwat Mishra & Ayushman Dubey 9) Bihar – Jay Pratap Singh Public School – Saharsa – Mohit Ranjan & Aashish Ranjan 10) Sikkim – Don Bosco School – West Sikkim -Jigyasha Giri & Shristi Mukhia Pirthawar 11) Arunachal Pradesh – Kendriya Vidyalaya, Tengavalley -West Kameng -Kusal Kumar & Sonar Sonam Wange 12) Nagaland -Kv Lumami Nu – Zunheboto -Tanubhav Bhagowati & Waluniba Longchar 13)Manipur- Moirangpurel High School -Imphal East -Naorem Diana Chanu & Naorem Diasy Chanu 14) Mizoram – St Francis Of Assisi High School, Mamit -Mamit -Justin Lalvenpuia & Lalnunpuia 15) Tripura -Shishu Bihar Hs School – West Tripura – Saswata Bhattacharjee & Utsab Das 16) Meghalaya – Kendriya Vidyalaya, Tura – West Garo Hills – Prabhjot Kaur & Sadik Choudhury 17) Assam -Tezpur Science Academy – Sonitpur – Pragan – Pratim Sharma & Manali Roy 18) West Bengal – Delhi Public School, Ruby Park – Kolkata – Sreejan Bose & Pushan Bhattacharya 19) Jharkhand – Delhi Public School, Ranchi – Ranchi -Shakeb Arsalan & Vaishnav Garodia 20) Odisha – Dav Public School, Ntpc – Deepshikha Kaniha -Angul – Kanishk & Wheep Kumar Behera 21) Chhattisgarh – Krishna Public School.
, Kamal Vihar, Raipur -Raipur -Manan Sethia & Ishant Talreja 22) Madhya Pradesh – Choithram School, North Campus – Indore -Tishya Agrawal & Aaditya Joshi 23) Gujarat – S B R Maheshwari Vidyapeeth -Surat -Pratik Singh & Sarthak Maheshwari 24) Maharashtra – P.
G.
Garodia School (Icse) – Mumbai City – Tanay Gautam Sheth & Aakash Viswanath 25) Andhra Pradesh – Mjpapbcwr School – Chittoor – B Guru Prasad & A Mani 26) Goa – Navy Children School – South Goa Ziyan Charania & Tuhashri Anil Rawal 27Lakshadweep -Drkkmkgsss Kalpeni – Lakshadweep -Rana Jabin K P & Shanib Jaleel Cn 28) Tamil Nadu – Devi Academy Senior Secondary School -Tiruvallur – H Naveed Ahamed & Varun Anand Iyengar 29) Puducherry – Amalorpavam Lourds Academy – Puducherry – Ajish Priyan.
K & Naveena Priyan.
S 30) Andaman Nicobar – Navy Children School -South Andaman – Kazi Ryan Hossain & Aynul Hayat 31) Telangana – Jubilee Hills Public School – Hyderabad – Vinayak Bhardwaj & Mohak Dugar 32 Ladakh – Govt Higher Secondary School, Akchamal – Kargil -Nargis Khatoon & Zahir Abass 33) Rajasthan – St Pauls Sr Sec School – Udaipur – Nalin Bansal & Hunar Pandya 34) Dadra Nagar Haveli, Daman & Diu – Alok Public School – Dadra Nagar Haveli -Mohit Nilesh Patil & Divyansh Sharma 35) Karnataka – Kendriya Vidyalaya – Brbnmpl Mysuru – Mysore – Namrata Sanjiv Gunjikar & Yandrapu Indu Hasini 36) Kerala – Govt.
Model Higher Secondary School, Calicut University – Malappuram -Sreenandh Sudheesh & Navaneeth Krishnan.
Shillong, Ïaiong 04: Ka Jylla Meghalaya kala sakhi ba haduh 5 tylli ki District kila lait na kane ka khlam da ka jing koit baroh ki briew ba ïabit jingpang.
Kine ki District ki dei ka Ri-Bhoi District, South West Khasi Hills, East Garo Hills, South Garo Hills bad ka South West Garo Hills.
Ka jylla ka don mynta sa 12 ngut ki briew ba dang don ïa ka jingpang Covid-19 ne ki active case bad ka District kaba dang don bun eh ka dei ka East Jaiñtia Hills, kaba don 3 ngut.
Ka East Khasi Hills kaba shah ktah jur tam ka don satang 2 ngut ki nongpang bad iwei napdeng jong ki, i don hapdeng ka jingsumar ha Hospital.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang iwei mynta ka sngi katba iwei i nongpang ila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93770 ngut ki briew kila ïabit ïa kane ka jingpang ha kine ki laisnem tam mynta hynrei haduh 92165 kila ïoh pat ïa ka jingkoit.
Shillong, Ïaïong 04 : Ki la don palat spah ngut ki nongshim bynta ha ka jingrakhe ïa ka International Day of Yoga, 2022 ba la pynlong da ka North Eastern Institute of Ayurveda and Homoeopathy (NEIAH), Shillong, ha madan Golflink.
Kum shibynta jong ka jingrakhe, ka NEIAH ka la pynlong ïa katei ïa katei ka prokram kumba shi kynta ei ei naduh ka por 8:00 baje mynstep ha ryngkat ka jingsnohkti lang bad ki dkhot jong ka Shillong Golf Club bud pat sa ka seminar ha NEIAH Campus Mawdiangdiang.
Ha kane ka prokram u Prof (Dr.
) Nalin Mehta, Director ka NEIGRIHMS, nalor ki riewshemphang kiba wan ban ai jingkren kynthup naduh u Swami Hitakamanandaji, Secretary, Rama Krishna Mission, Shillong bad Dr.
Lily Papiah, Physician, Yoga & Naturopathy, Civil Hospital, Shillong.
Shillong, Ïaiong 04: Ka Sorkar Jylla hynne ka sngi nyngkong kala rai ban khot ïa ka Harijan Panchayat Committee (HPC) ha ka taiew ban wan, ban ïakren halor ka jingpynkynriah noh ïa ka Them Metor na Them Iew Mawlong.
“Lada long kumno kumno ruh, ngi lah ban khot ïa ka HPC ha ka taiew ban wan ban ïakren halor kane ka kam" ong u Bah Prestone Tynsong, Symbud Myntri Rangbah ka Jylla haba ïakren bad ki lad pathai khubor.
U Bah Prestone ula pynpaw ruh ba u sngewnguh ïa ka Committee jong ki Harijan ha Iew Mawlong namar lyngba ka mudui jongki ha Ïingkashari Meghalaya High Court, kila pynsngew ïa ka jingkwah ban shong ïakren bad iasyllok bad ka Sorkar Jylla.
“Kila pynpaw ruh da ka jingthoh lyngba ka Ïingkashari ba ka Sorkar ka dei ban ai jaka ïa ki haba pynkynriah hyn rei ïa mynta hi, ngam pat lah ban batai kham bniah ïa kane" ula bynrap.
Kane ka jingkren jong u kala mih hadien ba ka HPC kala pynpaw ba ka dang ap mynta ïa ka Sorkar Jylla ban khot ïakren ïa ki na ka bynta ban ai jaka bujli ha ka jingpynkynriah ïa ka Them Metor na Them Iew Mawlong.
Haba kylli ïa kaei ka jingmut jingpyrkhat jong ka Sorkar halor ka jaka ban ai bujli, u Bah Prestone ula ong “Naduh ka sngi ba nyngkong eh haba ngi shong ïa ka jingïalang jong ka High Level Commitee, ka kyndon ïakren jong ka Committee ka long ban pynkynriah.
Ka khyllipmat ba phi kren halor ka jingpynkynriah, ka mut mut ba ka Sorkar ka hap ban ai jaka sah bujli ïa kine ki briew.
Hynrei kumba nga ong, ngam pat lah ban batai bniah ïa kane namar ngim pat sngewthuh ïa ka jingmut jingpyrkhat ka HPC tad haduh ba ngin da dep shong jingïalang".
Ka Ïingkashari haka 9 tarik Lber haba shong bishar ïa ka mukotduma jong ka HPC, kala ong “naba ka nongmudui kala pynpaw ba kwah ban shong ïapynbeit na ka bynta ka jaka ban ai bujli, ïa kaba ka sorkar ruh ka dang shong bishar, la pynjlan noh ïa ka jingshong bishar ïa ka mukotduma kum ka jingailad ban ïapynbeit hapdeng ki ar mamla".
Lah ban kdew hangne ba ka HLC bala thaw da ka Sorkar Jylla ban wad ïa ki lad ki lynti ha kaban pynkynriah ïa ka Them Metor na Them Iew Mawlong, kala ai jingmut ïa ka Sorkar Jylla ban shimti ïa ka jinglong trai ïa ka jaka ha Them Iew Mawlong na ka Hima Mylliem, ban pynkynriah ïa ki Nongtrei Sorkar bad ban pynkynriah ïa kiba sah be-aiñ.
Ka Sorkar Jylla ha ka 29 tarik Risaw 2021 kala shimti ïa ka jaka ha Them Iew Mawlong hadien ka jingsiew ïa ka pisa ba T.
2 klur sha u Syiem ka Hima Mylliem, kaba long ruh ka sienjam ban pynkynriah ïaka Them Metor.
Na ka liang ka Shillong Muncipal Board kala dep kynriah ïa ka Ophis treikam jong ka sha ka Ophis ba shipor ban plie lynti ïa ka jingpynbha ïa ki Quarter na ka bynta ban ai jaka sah ïala ki nongtrei kiba sah ha Them Metor.
Shillong, Ïaïong,04: Ki nonghikai skul Adhoc ki la byrngem ban pynlong ïa ka jingïakhih paidbah kaba heh ha nongbah Shillong hadien ka eksamin SSLC bad HSSLC lada ka Sorkar Meghalaya Democratic Alliance (MDA) ka dang ïai leh mynthi ïa ki jingdawa.
“Ngi la lum lut ïa ki nonghikai skul Adhoc na baroh ki District jong ka jylla.
Lada ka Sorkar ka sngap kyllut ïaka jingïakhih, hadien ka eksamin SSLC bad HSSLC, ka FASToM kan pynlong da ka jingïakhih paidbah ha kaba yn ïashim bynta palat shiphew hajar ngut ki nonghikai," ong u Nongaiktien jong ka FASToM u Bah Mayborn Lyngdoh ha u kyrwoh ba la phah sha ki lad pathai khubor ha ka Lah Sngi u Blei.
“Kane ka kynthup ïa ki 8000 hajar ngut ki nonghikai skul Adhoc, ki kurim jong ki, ki khun ki kti, ki khynnah skul, ki khynnah skul barim, bad ki paidbah ruh ki lah ban ïasnohkti lang," ong u kyrwoh.
Ka jingïakhih jong ka FASToM haduh mynta ka la kynjoh sha ka taiew kaba lai haduh mynta ka Lah Sngi U Blei.
“Ka CEC ka la shim ïa ka rai ban pynlong da ka jingdeng lama ïong baroh shitaiew haba leit sha skul ka ban long kum shibynta na ka jingïakhih ha ka jylla baroh," la bynrap u kyrwoh.
Shillong, Iaiong 4 : Ka die ka thied phan, kubi bad kino-kino ki mar khaïi, ka don bad ka dei ban don ha kylleng ki ïew ki hat bad ki shnong ki thaw, kumba ju long ka rukom.
ïa ka die ka thied buit te kaba dei ban ïa sumar bad husiar bha, namar la mih ha ki kot khubor dang ha kine ki sngi bad man ka por, ïa ka jingrung ki khyllah jait nabar jylla, sha ki thaiñ bad ki ïew nongkyndong ba ki leit tyrwa ïa ki mar ki mata.
Dang shu ïohi ba sha Nongstoin ki la don kiba kum kine.
Balei ki District Council ki thaw ïa ka aiñ pyrkhing ïa ki mahajon mynder? ïa kane ka aiñ la thaw bad pynjari naduh u snem 1954 da ki rangbah jong ngi kiba la ïohi jngai ba donkam ban ïada ïa ki nongkhaïi trai shnong barit, na ka jingwan lynshop ki mahajon heh na kylleng.
Ban ïada ruh ba kum kine kim dei ban jia, hynrei la jia shisha ha kylleng.
Ki Hima, ki Raid bad ki shnong ki thaw ha kylleng, ki dei ban ïarap bad ïatrei lang bad ki District Council, ban peit bad ban ym ailad ïa kito ki mahajon bun- buit lada ki wanrung sha ki iew ki hat bad ki shnong ki thaw ha ri Khasi-Jaintia, khlem da don laisen khaii ba ai da ki District Council.
Lah ban khang ïa ki dukan jong ki lane beh ïa ki kali jong ki bad ban leit pyntip sha ki pulit bad ki bor ka aiñ bad sha District Council halor kane ka bynta.
Ha Jaintia HillsDang shibnai tam, la ïohi ba ha thaiñ National Highway Jaintia Hills lei, kita ki bar jylla ki bat bor ïa ki kynthei, da kaba pynbieit ïa ki ba kin rung sha kyndong dukan hana ba bun ki mar ki mata.
Ha Shillong bad shawei ruh kum kine ki kam lehse ki ju don, tangba kim nud pynbna.
Ki kynthei ki dei ban husiar hi na kum kine ki buit ki mahajon shutia.
Ki khlieh nongsynshar ilaka, kum ki Doloi, ki Syiem, ki Sirdar ne kinongpynïaid shnong kim donbor ban ai laisen khaïi ïa ki mynder, namar ia kane ka kam, dei tang ki District Council kiba don bor.
Ki khlieh Nongsynshar kin ïapeit lang bad snoh kti na ka bynta ka jingbha shuwa ban pynkut ïa kane ka bynta, ki kam khaïi ki kynthup lut ïa baroh ki jait kam khaïi, kynthup ïa ki kam kontrak jong ki Contractor ha ki tnat PWD,PHE ne kino-kino, kynthup ïa ki tnat ka Sorkar jylla bad kiwei ki tnat sorkarIndia ruh.
Kumta da ïapeit bha bad husiar ïa kito ki nongkhaïi buit, khamtam hakane ka juk shyrkhei, ïoh shah thep lang ïalade ha ki ruh bad ki byrni.
Ka Skim SvamitvaDang shen nga la kyrsiew thiah, ban ïatip shaphang kata ka skim ka Sorkar kmie, kaba tang ka kyrteng jong ka ruh, ngam sngewthuh, kata ka ‘SVAMITVA’, ïa kaba la mih ha ki kot khubor ha u kyllalyngkot ( January 11,12 tarik).
La bthah ia ka sorkar Meghalaya ba kan pynbiang khyndew, ka um bad ka jingshai ilektrik sha kumba 6846 tylli ki Shnong, na ka bynta 5 bad 6 snem, ba kin leit shong ki nongtrei ka Survey of India na kylleng bad sha kylleng kitei ki shnong.
ïa mynta, kumba 9 bnai shuwa, ba kin thew kin woh ryngkat bad kita ki kotkudi-nar (drone) ki ban her ha suiñ ban phah jingtip pat sha ryngkew.
Nga la sei bad kren ïa kane ka mat ba kynsha ha ka dorbar jong ka District Council ha u bnai ba la dep bad baroh ki pynpaw ïa ka jinglyngngoh, ka skim aiu kane.
Kaba sngewhun ka long ba u Bah Titos Chyne CEM ula pyntip sha ka Sorkar Meghalaya ba ka District Council kam don khyndew bad kam lah ban hukum ïa ki Hima, ki shnong ki thaw halor kane ka bynta, namar ïa ka khyndew, long trai da ki paidbah bad dei ki khlieh Nongsynshar bad ki Dorbar Shnong kiba pynbeit ïa ki kam synshar-khadar ha ki elaka jong ki.
Baroh-baroh ki dei ban shim lang ïa ka jingkit khlieh ïa kum kine ki jait kam, kiba sdang ban bsuh da ki dur bula.
Shillong, ïaïong 04: Ka Voice of the People Party (VPP) ka la pynpaw ka jingsngew lyngngoh kaba jur banïohi lyngba ka MoU ba la ïasoi hapdeng ka Meghalaya bad Assam ban don ki Shnong ki bym don satia hapdeng ka jingïakajia pud bad kiba hap beit ha Meghalaya, hynrei la pynhap nih sha Assam.
Kane ka long katkum ka kyrwoh ba la phah da u President ka VPP, u Bah Ardent Miller Basaïawmoit mynta ka sngi.
U Bah Ardent u la ong ruh ka sorkar Meghalaya ka la kular ruh sha ki paidbah nongshong shnong ka jylla ba na ka liang ka sorkar Meghalaya ka la shim da ka sienjam ba ka jingiapynbeit kan long halor ka nongrim jong ka “Ai bad Shim markylliang ïa ki jaka kiba don ha ki bynta khappud jong baroh artylli ki jylla.
Namarkata, lakhmih lynti ba ki ar jylla kin pynkhreh ïa ki kyrteng ki shnong ba dei ban leit na Meghalaya sha Assam bad kiba dei ban wan na Assam sha Meghalaya.
Hynrei, phewse hadien ba la pyllait paidbah sha ki lad pathai khubor ïa ki kyndon ba la ïa mynjur la lap ba tang ki shnong kiba hap ha Meghalaya kin leit noh sha Assam.
U Bah Ardent u la ong ruh ba kumba la kdew ha u Kyrwoh sha ki lad pathai khubor ba dang shen, ba na ka liang ka VPP ka la sngewdei ban ai ïa kane ka sorkar ka jingshaniah ba ka don ïa ka jingthmu kaba khuid (the benefit of the doubt) ha kaba ïadei bad ka jingpyrshang ban pynbeit noh ïa u pud u sam bad ka jylla Assam.
Dei na kata ka daw ka party kam shym la kwah satia ban ai ïa kino kino ki jingkynthoh kiba lah ban wanrah ïa ka dur ka dar jong ka jingleh politik ha kaba ïadei bad kane ka kam.
Hynrei, hadien ba la dep ïasoi ïa ka soskular sngewthuh jingmut (MoU) bad ka jingpynlait paidbah sha ki lad pathai khubor ïa ki soskular ba la ïasoi, ka Voice of the People Party ka sngew ba ka dei ka kamram bad ka deiti jong ka ban kren ïa kane ka mat, ha ryngkat ka kyrwoh kaba shai ba ka party kam mynjur ne pdiang satia ïa kane ka kam ba la pynbeit hapdeng ka sorkar Meghalaya bad ka sorkar Assam.
Kane ka jingleh jong ki nongialam kane ka sorkar kaba mynta ka la wanrah ïa ki jingpynrem bad jingbym sngewhun na kiba bun ki liang bad ruh ka la pynbitar tyngeh ïa ki paidbah kiba shong ha ki jaka khap pud.
Dei halor kine ki nongrim ba ka VPP ka don ban pynshai ba kan nym lah ban pdiang ïa kane ka soskular.
Ka VPP ka kwah ruh ban pynsngew da kaba shai ïa u Myntri Rangbah, u Conrad Sangma bad ïa u Myntri Rangbah Symbud, u Bah Prestone Tynsong ba ki jaka kiba hap ha ki bynta khap pud kim dei satia ki nongkynti jong ki shimet bad kumta kim lah satia ban shu rai katba ki sngewmon ma ki.
Shillong, ïaïong 04: Ka jingjur jong u slap ha kine ki sngi baladep, ka la wanrah ka jingtwa jong ki surok, ki lyntri ki syngkien bad kumjuh ruh ka jingjulor jong ki iing ki sem na ka daw ka jingtwa khyndew.
Ha kane ka jingjia arngut ki briew ki la khlad ha ka jingtwa jong ki ïing ha ki shnong kiba don ha Mawkynrew C& RD Block.
Napdeng ka jingpynjulor ki bor ka mariang, kaba jingjulor kaba kham jur kadei kaba la jia ha ki thaiñ Mawkynrew, ha kaba hynriew tylli ki ïing ki la julor, ar tylli ki dukan bad kumjuh ruh ka ïingdorbar Shnong kaba rim, ki la khyllem na ka jingtwa khyndew ha ka Shnong Thangbnai bad Umblai.
Kaba kham sngewsih ka long ba kane ka jingjia ka la shim ruh ïa ka jingim jong ki arngut ki briew katba ki dang don ha ka lynti ban wan kiew sha Shillong na ka bynta ka jingdonkam jong ki.
Kine kiba la khlad ki long u Rohit Kshiar 14 snem ka rta an ka Shnong Mawlat bad ka Kong Dilibon Tangsang, 35 snem ka rta na Mawkria.
Ki ïing kiba la julor ki long ka ïing i Kong Jamin Surong, Judia Nongrum, Kristina Nongrum, Kyrkhu Longshiang, Hame Bina, ha kaba u la mynsaw na ka jingtwa ka ïing.
Nangta ha Umblai kadei ka ïing u Kro Kshair bad u Phrangki Khongjoh.
La ïathuh ba u Rohit bad i Kong Dilibon, ki la mih na ïing ban wan sha Shillong, hynrei namar ka jingtwa surok bad ym lait shuh ban lait kali, ki la wanphai noh sha ïing da kaba ïaid da ka kjat.
Dei hamar katei ka [pr ba ki dang ïaid kjat kynsan kynsan ka la don ka jingtwa khyndew bad ka la rong artad ïa ki.
Kine ki arngut ki long iwei I Kynthei na ka Shnong Mawkria bad uwei pat u shynrang udei na ka Shnong Mawlat.
Kum ka jingïaleh ban leit wad ïa kine kiba la shah rong ha ka khyndew, ki paidbah na ki 7 tylli ki Shnong, wat hapdeng ka jingjur u slap, ki la ïa mih bam leit wad ia kine kiba la shah shah rong khyndew.
Halor kane ka jingjia, na ka liang ka Synjuk ki Rangbah Shnong, lyngba u Chairman, u Bah Maron Suting, u la pyntip kyrkieh sha u BDO jong ka Mawkynrew Block ban wad ki lad jingïarap kaba kyrkieh na ka bynta kine ki lanot ba ïakynduh ïa kane ka jingeh.
Ha kajuh ka por ka Synjuk ka pyntip ruh ba namar ka jingjur u slap ki dang bun ki shnong bad ki ïing ki sem kiba don ha ka jingma lada u slap um sangeh.
Ka Synjuk ka kyntu ruh ïa ki paidah ba kin long kiba husiar bad phikir ialade hapdeng kane ka jinglynshop ki bor ka mariang, khnang ban lait na kino kino ki jingma jingmynsaw.
Ha kane kajuh ka sngi, ka la don ruh ka jingtwa ka surok ha Rngaiñ ha ka lynti ban leit na Shillong, Pynursla sha Dawki.
hajan ka Shnong Siatbakon.
Kane ka jingtwa ki maw bad ka khyndew ha ka surok ka la ktah ïa ka leit ka wan sha Pynursla bad Dawki, namar ba ka la khang lynti ïa ka surok.
La ïohi ruh ba kawei ka Maruti Alto 800, kaba la ïaid na katei ka surok, ka la lait da ka said haba ka la jan shah ban ha ki maw bad sha rtah shapoh riat syndon.
Ki don ki khynnah ba leit thoh eksam kiba la sahkut ha kane ka jingtwa surok, hynrei na ka liang ki Pulit ki la ai jingïarap ïa ki.
Sa kawei pat ka jingtwa kadei kaba la jia hapdeng ka nongbah Shillong, haba ka surok ba leit na Wahingdoh sha Lawmali, ka la twa harud ka wah Umkhrah.
Kane ka surok kadei mar pyrshah bad ka skul Synjuk Wahingdoh, ha kaba ka la twa ha shi lynter jong ka wah, kaba la ker bha da ki jar nar ban lat na ka jingbret ñiut pathar ki paidbah.
Ka jingtwa jong ka surok, ka la wanrah ka jinglyngngoh ïa kiba bun, namar la katta snem ba shlei ka wah Umkhrah, ka surok kaba ïaid na syndah jong ka, kam ju twa satia.
La antad ba kane ka jingtwa ka surok harud kane ka wah, ka lah ban dei namar ka jingpyndonkam da ki kor ki bor ne ki JCB ban khlong ïa ki jakhlia ha ka por ba pynkhuid ïa kane ka wah bad ka la wanrah ka jingshong synjor ka khyndew bad ki maw hapoh kane ka wah, kaba la wanrah ka jingtwa ïa ka surok harud jong ka wah.
Nangta shuh shuh ki paidbah ki la pyntip ba ka la don ka jingtwa surok ha ki thaiñ Mawshuit namar kane ka jingjur palat u slap, ha kaba ki surok kim long shuh ban ïaid kali bad ki paidbah ki la hap ban ïa nih da ka kjat.
Nangta ka la don ruh ka jingrwa surok ha ka lynti na Mawphlang sha Balat kaba hap ha Mawsynram C&RD Block.
Ki bor sorkar ki la pyntip ba la bthah ïa ki tnad treikam kum ka PWD, ka MeECL, ki ophis BDO ban ai jingïarap ba kyrkieh sha ki lanot ba ïakynduh ïa kane ka jingjia.
Jowai, Ïaïong 05: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 5 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong mynta ka sngi ka kynhun ïalehkai jong ka Madan Thadmuthlong kala jop da 2-0 kol pyrshah ïa ka Mulang Ialong bad ïa katei ka ar kol la theh marwei da u rang ïalehkai ka Madan Tnadmuthlong u Precious Tang ha ka minit kaba 4 bad ka minit ba 39.
Ha ka jingïakhun ba ar ba la wan ban aireng hapdeng ka ka Maitshaphrang Mootyrshiah pyrshah ïa ka Ksehsylle Ialong bad ka jingïakhun kala long kaba ïakhait bah namar kitei ki ar kynhun kiba ïakhun dohïap ban theh ïa ki kol hynrei haduh ba kut jong ka jingïakhun kala kut noh da kaba ïakhait da mar shikol 1-1 kol.
Ïa ka kol na ka Maitshaphrang la theh da u Sanborlang Tang ha ka minit ba 12 bad na ka liang ka Ksehsylle la ïoh ban pynphai ïa ka shi kol da u Teimiki Lyngdoh ha ka minit ba 73.
Katba ha ka jingïakhun kaba lai pat kaba la long hapdeng ka Lumkhang-dong Kyndongtuber pyrshah ïa ka Lumchyrmang Mihmyntdu kane ruh ki kynhun ïalehkai kila ïakhait da 0-0 kol khlem da don kiba ïoh thep kol haduh ba kut ka jingïakhun.
Ka jingïakhun lashai ka sngi 6 tarik kan long hapdeng ka Myrjai pyrshah ïa ka Moodymmai ha ka por 11 baje mynstep, ka Khliehshnong Ialong pyrshah ïa ka Royal Pole Mihmyntdu ha ka por 1 baje nohphai sngi bad ka Tympang pyrshah ïa ka Mukhla Umlangshor haka por 3 baje janmiet.
Shillong, Ïaïong 05: Ka Umiam Eagles kala duh rung sha ka final jong ka lympung ïalehkai Senior Men Challengers Cup ba pynïaid da ka Meghalaya Cricket Association (MCA) hadien ba ka Symper Panthers kala jop da kaba pynliem da 99 ron ha ka jingïakhun ha ka sngi Ba-ar.
Ka Symper ka kamai 267/7 wicket ha ki 50 over bad kala pynkhyllem lut ïa baroh ki wicket jong ka Umïam kaba kamai tang 147 ron.
Ka Eagles ha kane ka jingïalehkai ka donkam ban khur jingjop ban ïong rung sha ka final, katba ka Panthers, kaba la rem noh ha baroh laisien ki jingïalehkai ba lah dep, kala ïalehkai ban pyndep ïa ka jong ka bynta bad kala lah shisha ban ïalehkai bha ha kane ka jingïakhun kaba khatduh.
Ha kane ka jingïalehkai ba mynta ka sngi, ki don bun ki nongïalehkai kiba tbit, kiba la kynjoh sha ka kamai century, ka kynhun ba kamai bun ron bad ka team kaba nyngkong ban tied ïa baroh ki 50 over.
Ka Symper kaba la jop ïa ka jingkynting pisa kala kam ban tied nyngkong, ha kaba u Kishan Lyngdoh uba dei u kapten uba la tied sdang u la ïalam ïa ka kynhun da kaba kamai 102 ron na ki 123 bol da kaba khyrwit khyndai tylli ki four bad ka six ron.
U la mih tied lang ha ryngkat ka jingïarap u Swarajeet Das, uba la kamai 80 ron da kaba khyrwit shiphew tylli ki four bad kine ki arngut kila kamai ron lang da 159 ron, kaba dei ka jingkamai kaba hehduh jong kane ka lympung.
Ïa baroh laisien ki jingïalehkai ba lah dep na bynta ka Panthers la pynduna noh ki over ïalehkai na ka daw ka jingshah pynthut ha ki bot ka mariang, hynrei ha kane ka sngi pat kila ïoh ban ïalehkai pura ha kaba u Lyngdoh bad u Das kila lah ban ïalehkai bha.
Kila pynshaïong hi ngaiñ ïa ka Eagles hashwa ba u Aditya Singhania (1/40) u la ïoh ban pynhap noh ka wicket u Das da kaba kem hi ïa ka bol.
U Lakhan Singh, uba khur 5/37 pyrshah ïa ka Lions ha ka jingïalehkai ha ka sngi U Blei, mynta pat u khur 4/42, ba kynthup ïa ka wicket u Lyngdoh.
Kiba bun ki rangïalehkai ka Eagles kila leit ban ai khublei ïa utei u kapten jong ka Panthers ha ka jingmih noh jong u napdeng madan.
Ka Umiam ruh khlem da duh mynsiem kala sdang ban kamai ron bun haba beh ïa kate katei ka thong, ha kaba u Raj Biswa (30) bad u Bamanbha Shangpliang (20).
Kitei ki rangtied kamon bad kadiang kila lah ban bun ka ron kaba biang bha na bynta ka kynhun kaba la pynsmiej ruh ïa ka kynhun jong ka Symper.
Hynrei ka jinglah ban khur wicket u Babloo Passah (3/16) kala sdang ban pynduh bor ïa ka kynhun, ha kaba u la ïoh ban pynhap ïa ka wicket u Biswa bala ïoh kem da u Lyngdoh, kaba la pynkut noh ïa ka jingkamai ron da da 55 ron jong kitei ki arngut.
Kiwei pat kiba la khur wicket ki kynthup ïa u Bijon Dey (4/29) bad Himan Phukan (3/17).
U Lyngdoh u la khur ïa ka khusnam Player-of-the-match.
Mynta ka sngi Balang ka jingïakhun kan long hapdeng ka Simsang Sharks kaba don sha trai duh pyrshah ïa ka Nokrek Tigers kaba don ha khlieh duh.
Shillong, Ïaiong 04: Ka Sorkar Meghalaya bad Assam kin sa sdang noh shen ïa ka bynta ba-ar (second phase) jong ka jingïakren ban pynbeit noh ïa ka jingïakajia pud sa ha ki 6 tylli ki jaka ba dang sah ba kynthup ïa ka Block-I bad Block-II.
Ïa kane la pyntip da u Symbud Myntri Rangbah ka Jylla Bah Prestone Tynsong hynne ka sngi nyngkong haba kylli la ki sorkar jong ki arJylla kin ap ïa ka jingmynjur jong ka Ïingdorbar Parliament halor ka Memorandum of Under standing (Mou) bala iasoi ha New Delhi ha ka 29 tarik Lber ban sdang pat ïa ka bynta ba-ar jong ka jingïakren.
“Ngam ïohi ba ngi donkam ban ap tad haduh ba ka Survey of India kan pyndep ïa ka kam ban ruid lain thymmai ïa u pud u sam ki ar jylla hynrei ngi lah ban nang jam shakhmat sha ka bynta ba ar jong ka jingïakren ban ïapynbeit pat sa ïa ki 6 tylli ki jaka ba sahteng" ula pyntip sha ki nongthoh khubor.
U Bah Prestone ula ong ba kam long satia kaba donkam namar hadien bala iasoi ïa ka MoU, ka sienjam ba bud ka long ba ka Survey of India kan sa sdang ïa ka sorjamin da kaba pyniadonbynta lang ïa ka Sorkar Meghalaya bad Assam.
“Ka Survey of India kin sa wan, ki Ophisar na ka Sorkar Meghalaya bad Assam ruh kin sa iadonlang-kine kin hap ban pyndep ïa kane ka kam namar la dei ban iasoi ïa ka MoU.
Kat kum ka MoU, kin sa leit ruid thymmai ïa u pud u sam Bteng Sla 7hapdeng ka Jylla Assam bad Meghalaya" ula ong.
Na ki 12 tylli ki jaka ba ïakajia, haduh 6 tylli ki jaka ki dei kiba la dep ban pyndep da ki ar jylla ba kine ki kynthup ïa ka Tarabari (4.
69 sq km), Gizang (13.
53 sq km), Hahim (3.
51 sq km), Boklapara (1.
57 sq kms), Khanapara-Pilangkata (2.
29 sq kms) bad Ratacherra (11.
20 sq kms).
Ki 6 tylli ki jaka ba dang sah ki kynthup ïa ka Langpih, Bordwar, Nongwah Mawtamur, Deshdemoria, Khanduli, Umkhyrni Psiar, Block I bad Block II.
Haba kubur ba ka bynta ba-ar jong ka jingïakren kan long kaba satar bha, u Bah Prestone ula ong ba lada ki briew na ki ar jylla ki burom ïa ka rai bala shim da ki ar Sorkar “Nga thikna ba ngin lah ban pynbeit ïa kane ka jingeh baroh".
Haba kylli halor ka Block-I bad Block-II, u Symbud Myntri Rangbah ula kam ba kam don satia ka jingkylli halor ka jingïakajia ne ka jingïapher jingmut hynrei ka dei ka kam ba shu “pynphai biang" (retransfer) haba phaikhmat sha ka Block-I bad Block-II.
“Phin hap ban sngewthuh ïa kawei ka jingdonkam ba lada phi ïakren halor ka Block-I bad II, ka dei ka kam ban shu pynphai biang.
Kam don satia ka jingïakajia" ula ong haba bynrap “Hynrei ngam ïathuh lut ïa kiei kiei baroh namar ngim pat jam sha ka bynta kaba ar jong ka jingïakren".
Shillong, Ïaïong 05: Ka West Khasi Hills kala khur ïa ka nam lahduh jong ka lympung ïalehkai U-23 Women’s Inter District Cricket Tournament 2022 da kaba bteng khur jingjop bad don hakhlieh duh napdeng baroh ki team bala ïashim bynta.
Ka West Khasi Hills kala rah ïa ka nam lahduh hadien ba kala pynliem noh da khyndai wicket pyrshah ïa ka South Garo Hills ha ka jingïakhun final jong kane ka lympung bala pynïaid da ka Meghalaya Cricket Association ha Nongstoiñ.
Ha ka jingkynting pisa ka West Khasi Hills kaba la jop kala ailad tied nyngkong ïa ka South Garo Hills ha kaba kala shah pynkhyllem lut baroh ki wicket da kaba kamai tang 67 ron ha ki 67 in 20.
3 over, ïa kaba ka WKH kala lah ban kynjoh sha katei ka thong da kaba duh noh tang shi wicket ha ki 12 over.
Ka Evanrilin S Syiem ka dei ka namtam ha ka liang ka kawang bol ha kane ka jingïalehkai da kaba khur san wicket ai kamai tang khyndai run ha ki 3.
3 over, katba ka Ridahun Nongsiej ka ïarap khur 2 wicket ai kamai 17 ron bad ka Sara Dafica Kharbani ka ïoh 2 wicket ai kamai 23 ron.
Ka Smillin N Sangma kadei tang ma ka marwei kaba kamai bun don na bynta ka South Garo Hills kata da 13 ron.
Haba beh ïa katei ka ron, ka Sildamicresha Marbaniang kala khyrwit 38 ron na ki 39 bol (not out) bad ïalam ïa ka kynhun sha ka nam jop da khyndai wicket.
Ka Evanrilin S Syiem kala khur ïa ka khusnam Player-of-the-match, katba ka Sildamicresha Marbaniang kadei ka thei ïalehkai kaba kamai bun ron tam ha kane ka lympung ïalehkai Inter District Cricket da kaba pyndep kamai 213 ron.
Ka Jaylynn M Marak jong ka South Garo Hills kadei ka thei ba khur bun wicket da 15 wicket, hynrei sniewbok ha kane ka jingïakhun final ka khlem ïoh khur wicket.
Ka West Khasi Hills kadei ka team kaba khlem shah rem shisien ruh ha kane ka lympung bad jop lynter ha baroh ki jingïakhun group stage haduh ka final ba kan da ïoh rah syndon ïa ka nam lahduh.
Ha kane ka jingïakhun final la sakhi lang ruh ka Kong Balarina Syiem kaba dei ka District Sports Officer jong ka West Khasi Hills kum ka kongsan.
Nangta la donlang ruh ki dkhot jong ka Meghalaya Cricket Association (MCA) ba kynthup ïa u Bah Gideon Kharkongor uba dei u Honorary Secretary, u Honorary Treasurer u Dhrubajyoti Thakuria bad u Bah Dister Marbaniang uba dei u Chairman jong ka Tournament Committeeha ryngkat ruh ki dkhot jong ka West Khasi Hills District Cricket Association bad South Garo Hills District Cricket Association.
Shillong, Ïaïong 05: Ka Sawmer SC kala bteng khur nam jop ha ka lympung ïalehkai First Division ba pynïaid da ka Shillong Sports Assocaition (SSA), da kaba pynliem da 3-0 kol pyrshah ïa ka Imson SC ha ka jingïalehkai ha ka sngi Ba-ar ha madan MFA, Polo, Shillong.
Ka Sawmer SC lyngba kane ka nam jop kala khur hynriew point na ki arsien ïakhun katba ka Imson SC ka khlem pat kamai point hadien ba kala rem noh ha baroh arsien ki jingïalehkai.
Haba phai sha ka jingïakhun hapdeng kine ki ar tylli ki team, ka Sawmer SC tang ha ka jingïalehkai ba dang ïaid san minit kala ïoh ban thep kol lyngba u Rheadolf N Doloi, bad tang hadien ar minit u Diego A Khriem u la thep ïa ka kol kaba ar, ha kaba ka kynhun kala lamkhmat da 2-0 kol haduh kaba kut jong ka kylla step.
Haba wanphai sha ka kylla miet, ka jingïakhun kala nang ïathnem ha baroh arliang, ki rangïalehkai ka Imson ki khlem aiald ïa ki rangïalehkai ka Sawmer kiba la tur naphang sha ka kut, hynrei na ka jingïai pyrshang, u Rheadolf N Doloi sa shisien pat u la thep ïa ka kol kaba ar na bynta jong u bad kaba lai na bynta ka Swmer (58min) kaba la jop syndon da 3-0 kol.
Ka jingïalehkai 1st Division kan bteng biang ha ka 7-04-2022 hapdeng ka Smith SC pyrshah ïa ka Umphrnai SC ha ka por 3:30 baje janmiet.
Ka jingrai jong ka sorkar ban siew ïa ka tulop ba saw bnai jong ki nonghikai SSA ka long kaba dei ban ïaroh hynrei ha kajuh pat ka por dei ruh ban pynkynmaw bad ïai ban ba ka sorkar kam dei shuh ban dang ïai ap haduh ban da hap ïakhih biang ban ïoh tulop ka la dei ban pyrkhat lypa bad thaw lad kumno ban siew dep ïa ka tulop jong ki nonghikai man la u bnai.
Ki Nonghikai ki dei ki nongtei ïa ka lawei jongka jylla namar ka pateng ban wan ban ïalam ïa ka synshar khadar ha ka jylla ka shong ha ki kti ki nonghikai.
La ki dei ki nonghikai SSA, Adhoc, ki nonghikai sorkar, nonghikai skul private ne kino kino ruh ki nonghikai te ki nonghikai.
Ngi dei ban burom ïa ki nonghikai namar ki dei ki kmie ki kpa kiba pynsan pynrangbah ïa ngi ym tang ha ka jingnang jingtip hynrei wat ha ka akor ka burom ruh kumjuh.
Ha ka jingshisha ïa ki Nonghikai ka sorkar ka dei ban buh hakhmat eh kata ban peit ba ka jingsiew tulop ïa ki ka biang beit man la u bnai khnang ba kin lah ban lait ïakhih namar lada ki hap ban ïakhih ka ktah haduh katta katta ïa ki khynnah skul namar da ki ïa khih ki la sangeh ka leit skul bad kiba duh ki dei ki khynnah skul hi.
Mano ban tip ïoh lehse dei na ka daw ba ki nonghikai ki hap ban ïakhih lynter ban ïoh tulop ba sa hiar ka pule dangle ha ka jylla ruh.
Namar ym lah ban len ka jylla Meghalaya ka poi sha ka kyrdan ba shatrai eh ha ka liang ka pule puthi ha ka ri hi baroh kawei.
Nalor kane lada kim ïoh tulop man la u bnai ki nonghikai ruh ki kulmar jingmut kumno ban pyndap ïa ka ïing ka sem bad bsa bam ïa ki khun ki kti bad kumno ruhban siew ïa ka bai skul ki khun.
Ym lah ban len don ki khep baki nonghikai ki la lehraiñ ba ki skul kin tip ba ki khun ki kti jongki ki pule ha kino kino ki skul namar kim lah ban siew bai skul da ki bnai lynter.
Teng teng poi shaduh u pud ban hap ban pynpep skul ïa ki khun ruh.
Kane ka la jia ha kylleng ka jylla.
Haba kulmar ka jingmut jingpyrkhat ka jabieng ruh kam ïaid beit ban ai jinghikai namar dap sa tang ki jingkhuslai jingmut kumno ban bsa bad pyndap ïa ki khun ki kti.
Hynrei lada biang ka tulop man la u bnai kim donkam ban pyrkhat khuslai kin ïoh beit ban pynleit jingmut ha ki jinghikai ïa ki khynnah bad khlem pep ki khynnah skul ruh kin kiew bha ha ka jingnang jingtip bad ka akor ka burom.
Ha ki por ba mynshwa ki nonghikai te kat ki nonghikai ki long shisha ki kmie ki kpa namar ki ïoh ban hikai hok ïa ki khynnah skul.
ïa kaei kaba ki kren shikyntien ym ju don u khynnah skul uba nud ban pyntam.
Nalor kata lada ki khyrwit da u dieng ruh hap shah beit ym ju nud ban ïathuh sha ki kmie ki kpa namar lada ïathuh sa ka shah bom sa ha ki kmie ki kpa.
Ka daw ka long ba ki nonghikai ki don shisha ka iktiar bad ka burom namar kim ju donkam ban ïakhih na ka bynta ka tulop jongki.
Ki ju ïoh tulop beit hynrei kane ka jingduh tulop ka dang long tang ha kine ki khyndiat snem ba la leit noh.
Kumta ka sorkar ka la dei ban shim khia bha ban buh ïa ki nonghikai hakhmat duh ym tang ïa kiba trei ha Secretariat ne ki ophis sorkar hynrei ki nonghikai ki dei ki nongseng nongrim ïa ka lawei jongka jylla.
Dei lyngba jongki ba sa mih ki samla pule kiba tbit bad kiba lah ban ïalam iaka jylla haka synshar ka khadar kaba biang ruh.
Namar ha ka jingsynshar donkam ban ïoh da ki nongsynshar kiba nang ba stad lada kwah ba ka jylla kan kiew shakhmat ym da kiba shah pynïaid kylla ha ki IAS.
Kumba kane ka sorkar ka la leh bun ki kam kiba khraw kumta ruh ka dei ban buh thong ïa kane ruh khnang ba kan sah nam ha ka histori jong ka jylla bad ki nonghikai hi baroh bad kin ïai kynmaw shi rta ba tang kane ka sorkar MDA kaba shim khia na ka bynta jongki.
Ka met ka phad jong ngi ka long kaba kyrpang bad ka don la ka jong ka bor kaba kyrpang ban ïada ïa ngi ha ka jingim jong ngi kaba manla ka sngi na ki jingpang kiba ngi lah ban ïoh lyngba ki khñiang jingpang (germs) kiba ngi ïoh lyngba ka jingring mynsiem, ka snam, ka bam ka dih, bad kaba ktah eiei.
Ka jingpang HIV ka dei ruh kaba wan lyngba ki khñiang jingpang (germs) kiba ju khot VIRUS (hangne u “V" u mut VIRUS).
Une u virus u long uba ma bha, uba lah ban khang ïa ka met na ka ban ïada ïa ngi na kiwei pat ki khñiang jingpang.
Ki riewstad saian ki la shna ïa ki dawai kiba lah ban pyn-tlot ïa u khñiang jingpang HIV, hynrei ym pat don pat ban lap ïa ki lad ki lynti ban weng syndon ïa u na ka met ki nong-pang.
Katba nang ïaid ka por bad lada ym ioh dawai, ki briew kiba don ïa u khñiang jingpang HIV kin sa ïoh ïa ka jingpang AIDS.
Ka AIDS ka dei ka jingpang kaba kynthup ïa bun ki jingpang kiba jur kiba pyntlot ïa ka met katba nang ïaid ki sngi.
Ngim lah ban ïoh ïa u khniang jingpang HIV bad u im hapoh ka snam bad kiwei kiwei de ki kynja um kiba don ha ka met, kiba mih ha ka por ba ka kynthei bad u shynrang ki ïa thiah lok(lada uwei ne kawei na ki shijur ki don ïa une khniang jingpang) bad kumta ter ter.
U khñiang jingpang HIV u lah ban saphriang (1) ha ka por ba ka kynthei bad u shynrang ki ïathiah lok, (2) na ka kmie kaba don ïa u khñiang jingpang sha i khyllung ba ka pun, bad (3) lyngba ka snam.
Ki briew ki lah ban lait na ka kaba ïoh ïa u khniang jingpang HIV na kaba ïathiah lok da kaba (1) ki kiar na ka ïathiah lok, (2) ïathiah lok bad ki briew kiba ki shaniah, lane (3) da kaba pyndonkam ïa ki kondom haba ïathiah lok (ka jingiathiah lok ryngkat ki jingiada).
Phi lah ban ïalehkai, ïabam ïadih lang, ïa khublei kti bad ïa kdup bad ki briew kiba don jingpang HIV bad AIDS.
Phin nym ïoh ïa u khniang jingpang HIV lada phi leh kumta.
Ki briew kiba ïoh ïa ka jingpang HIV bad AIDS ki sngew sheptieng bad sngewsih.
Kumba long kiwei pat ki briew, ki donkam ïa ka jingieid bad ka jingkyrshan lang jong kiwei bad kane ka long kumjuh ïa ki bahaïing hasem jong ki ruh.
Ki donkam ban ïakren shaphang ki jingkhuslai jongki.
Kum ka jingïarap ïalade bad ïa kiwei ruh kumjuh, ki briew kiba tharai ba ki don ïa ka jingpang HIV lane AIDS ki dei ban leit sha ki jaka ai jingsumar lane ki hospital na ka bynta ban test bad ïoh ïa ki jingsumar.
Ha bun ki ri jong ka pyrthei, ki briew kiba don ïa ka jingpang HIV (HIV positive) ki ïoh ïa ka jingïarap bad jingsumar.
U dawai ba ki khot u antiretroviral therapy (ART) u iarap ïa ki ban im kham slem.
Kine ki khubor ka koit ka khiah ki dei ki ba la bishar bad pynjanai da ki riew shemphang ka koit ka khiah bad phi lah ban shem ia ki ha ka ORB health website.
Nongstoiñ, Ïaiong 5: U MLA jong ka Nongstoiñ, Bah Macmillan Byrsat hynne ka sngi la phah da ka jingthoh sha u Executive Engineer ka tnad PWD (Road) ba un bthah ïa u Contractor ba dei ban pyntrei ïa ka surok Nongstoiñ-Sohpian ba un bud ryntieh katkum ki jingbthah kiba don hapoh ka Detail Project Report.
U Bah Macmillan Byrsat hadien ba u la ïohi ha ki lad pathai khubor ïa ka jingkynthoh kaba jur da ki sengbhalang bad nongïalam shnong, kiba la ther tyngeh ïa ka jingbym shaniah ïa u contractor u ba pyntrei ïa ka surok Nongstoiñ Sohpian, da kaba ong ruh ba u la ot lypa shiphut tam na ka estimate kaba la don bad ka jingbym lah ban pyntrei katkum ka DPR.
Kumta na ka liang u MLA ha ka sngi nyngkong, u la thoh sha u Executive Engineer bad kyntu ïa u Executive Engineer ka tnad PWD ba un bthah ïa u Contractor ba un bud ryntieh katkum ka DPR, khnang ba kam don kano kano ka jingthut hadien habud ha ka por ba pyntrei ïa katei ka surok.
Ha kajuh ka por u MLA u la kyntu ïa u Contractor ba un pyntrei bha katkum kaba la thoh ha ka DPR, khnang ba kan nym wit hadien habud.
U la ong ruh ba ki dkhot jong ki sordar shnong kumjuh ki nongïalam sengbhalang, ki la wan ban ïakynduh kyrpang ïa u halor katei ka bynta kaba la ktah ïa ki paitbah ka thaiñ.
Ha katei ka jingïakynduh bad ki sengbhalang kumjuh ki sordar shnong, la ïoh ban ïatai bha ha kaba ki nongïalam jong ki ar tylli ki sengbhalang kiba kynthup ïa ka KSU bad FKJGP ha ryngkat ki sordar shnong, ki la kren shai ba katei ka company kaba pyntrei ïa ka surok na Sohpian-Nongstoiñ kaba napoh ka chainage 73.
500 haduh 80.
424, kam shym la bud beit bud ryntieh ïa ka DPR kaba kynthup ban siang rong bad ban pynheh.
Katkum ka DPR la lap shai kdar ba ka jingpyntrei ka kham rit ban ïa kaba don hapoh ka DPR.
Nongstoiñ, Ïaïong 05: Ka jingpynkiew dor jong ka sorkar ïa ka petrol, diesel bad ki mar ki mata ka la ktah jur ïa ki paidbah nongshong shnong hapoh ka jylla baroh kawei, ong ki nongïalam ka Nongstoiñ Block Congress Committee, kiba la pynlong ïa ka jingïalang ha Congress Bhavan New Nongstoiñ.
Ha kane ka jingïalang ban pynpaw ïa ka jingpyrshah, la ïadon lang da ki nongïalam jong ka Congress ba kynthup ïa u Virendra Singh secretary ka All Indïa Congress Committee u ba dei peit ïa ka jylla Meghalaya, u bah Manuel Badwar secretary ka Meghalaya Pradesh Youth Congress Committee bad u bah Goldenstar Nonglong, nangta ki dkhot jong ka West Khasi Hills District Congress Committee kiba la wan na ki lai tylli ki Constituency kata na Mawshynrut, Rambrai bad Nongstoiñ.
Ki nongïalam ka Congress haba ïakren bad ki nongthoh khubor, ki la ong ba hadien ba ki paitbah ka jylla ki la ud la nam halor ka jingkiew dor kynsan jong ka umphniang kali bad ki mar ki mata, ki la leit ban pynlong ïa ki jingïalang ha man la ki District hapoh ka jylla na ka bynta ban ïakren bad ïatai sani halor katei ka jingeh, bad kunmo ban pynsngew sha ka sorkar pdeng lyngba u Ma Vincent H Pala ba un pynsngew ha ka dorbar parliament ha kane ka dorbar lyiur kaba sa long shen.
Nalor kata ki la ong ruh ba ka sorkar NDA kaba la ïalam da ka Bharatya Janata Party, ka dei ka sorkar ka bym pyrkhat satia ïa ki ba duk ba suk bad ki paitbah ha ki nongkyndong, da kaba pynkiew dor palat pud kat haduh ba ki paitbah kim lah shuh ban siew ban tda na ka bynta ki jingdon kam ha ïing ha sem.
Ha kajuh ka por ki la ong ba ka sorkar NDA ka la kynnoh ruh ba ka jingkiew dor ki mar ki mata bad ka umphniang kali, ka dei na ka daw jong ka thma hapdeng ka Russia bad ka Ukraine.
Hynrei katkum ka jingtip jong ki, kam shym dei na kata ka daw namar ba ka sorkar India ka la thied bun bah ka crude oil na ka ri Russia ha ka Rouble, kaba dei ka dor jong ka pisa Russia ym shuh ha ka Dollar bad katei ka jingkynnoh ka dei tang ban pynbiej ïa ki paitbah.
Kitei ki nongïalam ka Congress ryngkat ka jingïadonlang jong ki dkhot jong ka West Khasi Hills District Youth Congress Committee kiba la wan na Mawshynrut Block Congress, Rambrai Jyrngam Block Congress bad Nongstoiñ Block Congress ki la pynpaw ruh ïa ka jingpyrshah bad pynrem ïa ka sorkar NDA, da kaba rah ïa ki placard kiba la thoh ïa ki kyntien pynrem kiba bun bad kiba kit jingmut da kaba pyrta ruh ba ki pynrem jur ïa ka sorkar NDA halor ka jingleh bym suidñiew ïa ki paitbah.
Ki la ong ba katei ka jingïalang ka dei tang ka jingsdang bad lada ka sorkar NDA kam sngap ïa ka jingdawa jong ki, kin sa lum ïa ki paitbah ka jylla baroh kawei ban pynlong da ka jingïakhih kaba tyngeh.
Mawkyrwat, Ïaïong 04: Hadien ka jingïoh jingujor na kiba bun ki paidbah ba la kynnoh ba u khaw ba la sam ha ki skul ne ha u khaw Mid-day Meal u dei u khaw ba la khleh lang bad u khaw plastik, hynrei em kam dei kumta, bad u dei u khaw ba la khleh lang da ki kynja vitamin u ban long ka jingtei ïa ka met jong ki khynnah.
Ka kong D.
B.
S.
Mukhim, Assistant Commissioner of Food Safety jong ka East, West & South West Khasi Hills District mynta ka sngi ha ka jingïalang ba la pynlong da ka ophis jong ka Deputy Commissioner (Supply), South West Khasi Hills District hapoh jong ka Multipurpose Hall, DCs Office, Laitlawsang, ka la ong ba ka sorkar haba ka ai ki kynja marbam mardih kam ju ai da u ba sniew ne uba ktah ïa ka koit ka khiah jong ki paidbah.
Namarkata, une u khaw ba la kynnoh ba u dei u khaw plastik u dei u khaw ‘Fortified Rice’ uba don ha ka ïa ka vitamin kum ka Iron, Folic Acid bad Vitamin B12.
Kumta une u khaw uba ki paidbah ki la ujor, na ka liang ka tnad jong ka ophis Supply ka la shimkhia bad leh ïa kaba donkam bad la dep ruh ban test ruh, khnang ba ki paidbah kin nym don ka jingartatien ba bam ne ban shet ïa u khaw.
Ka la ong ruh ba ka sa mih ka jingujor ka dei namar ka don ka jingbymlah jong ka Sorkar ba ai ki jingpynshai ha ka por kaba biang, hynrei da ka jingsngewkhia, mynta ka sngi ka la ïoh ban khot lang ïa ki paidbah jong ka South West Khasi Hills District ban ïoh ban pynshai bad ka la long da shisha ka jingpynhun ïa ki kumba ki ki kwah.
Ha kaba ïa dei bad une u khaw ‘Fortified Rice’, ka kong Mukhim ka la pynshai ruh ba ban ïarap na ka bynta ki khynnah ba kin ïoh ïa ka jingkhlaiñ ha ka met, kumta ha u khaw ba la sam sha ki skul la thep lang ïa u ‘Fortified Rice’ 1 kilo na ka 100 kilo u khaw ba ju bam.
Shuh shuh ka la batai ruh ïa ka kyntien ‘Fortification’ ka dei ka kyntien ban pynkhlaiñ ïa ki jingbam bad kumta ruh ka long ha une u khaw ba la kynnoh ba u dei u khaw plastik namar u pher ka jinglong.
Ka la pynshai ruh ba ka Food Safety Standards Authority jong ka sorkar India ka la shim ïa ka synjam ban khleh ne pynkhlaiñ ha ki 5 jait jingbam ba ngi ju bam manla ka sngi ha kaba ngim lah satia ban lait kum u khaw, ka mluh, ka umphniang, u ata bad u moida.
Namarkata, ka la kyntu ba nangne shakhmat lada ki ïoh ïa kiba kum kine ki jingujor, kim dei ban shu tip tang para ma ki hynrei mar mar wan shakhmat ban ïathuh ne complaint hapoh ophis DC khnang ba yn lah ban leh ïa kaba donkam na ka bynta ka jingbha lang jong baroh.
Ka la pynkynmaw ruh ïa ki paidbah, ba ban ïoh ïa ka met kaba koit ba khiah ka donkam ruh ban bam ïa ki jait jingbam kiba bun jait da kaba ong, “Ki jingbam ba paka kim dei ban long ki jingbam kiba rem dor, hynrei ki dei ki jingbam ne ki jhur kiba ïoh na ka mei mariang" bad ban ïoh ïa ki ka long kaba donkam ba ki paidbah nongshong shnong ki dei ban sumar bha ïa ka mariang ym ban shu pynjot ne pom pathar ïa ki dieng ki siej bad kiwei ki jingpynsniew.
Ka la pynkynmaw ruh ba ka jingbam ka dei u bud lum jong ngi ki briew bad namarkata, ka la ai jingmut ruh na ka bynta ki paidbah ha kiba bun rukom, ha kaba ïa dei bad ka shet ka tiew ban long ka jingïarap na ka bynta ki khun ki kti bad ki dei ban long kiba im jingmut ban pynlut pisa ha kiba bun ki jingbam ba tei met khnang ba kan ïarap ban ym pynlut than ïa ka pisa ha ka bai dawai da shin.
Ka la ban ruh ba ka khuid ka suba ka long kaba donkam tam bad wanrah ïa ka khuid ka suba ha kylleng ki jaka ka dei lyngba ka jingïatreilang baroh ki paidbah.
Na ka liang ka Deputy Commissioner, South West Khasi Hills District, kong C.
Kharkongngor, IAS pat ka la pynkynmaw ba ngi dei ban bam ban im, ym ba ngin im tang bam bam namar ïoh ka poi sha ka jingshitom.
“Ban ïoh ïa ka met kaba khlaiñ bad kaba koit ba khiah ka donkam ïa ngi ban bam ïa ki kynja jhur ba bun jait kiba ka mei mariang ka ai ha ngi bad ban ïoh ïa ki ngim dei ban pynjot ïa ka mei mariang, hynrei dei ban sumar khuid ïa ka", ong ka DC bad ka pliang ja jong ki ka dei ban don buh ki jait jhur ha ka dur jong u sim-pyllieng.
Kumta lyngba kane ka jingpynshai mynta ka sngi kam dei ban kut tang ha kine ki saw kynrong jong kane ka hall, hynrei ma ki ki dei ban long ki nongrah bad pynshai lem ha kiwei de ki para shnong para thaw.
Ha kane ka sngi la wan ïashimbynta lang naduh ki nonghikai skul, ki rangbah Shnong, ki longkmie bad ki nongïalam jong ki seng bapher bapher, ki SHG bad kiwei kiwei de.
Ïa ka jingïalang la pynïaid da u bah F.
B.
Khongnoh, Sub-Inspector (SI) Supply, South West Khasi Hills District.
Nongstoiñ, Ïaiong 05: U District Magistrate ka Eastern West Khasi Hills District ha ka hukum ba la pynmih katkum ka section ba 144 jong ka CrPC, u la pakhang ïa ka jingïaid jong ki kali heh kum ki trok ne dumper ha ka surok Laitnamlang-Peiñlang, namar ka jingïaid jong ki kali heh kiba kit palat pud ka la wanrah ïa ka jingjulor jong kane ka surok.
La pynmih ïa kane ka hukum kum shibynta ban ïada na ka jingjulor shuh shuh jong kane ka surok bad na ka bynta ka jingshngaiñ jong ki paidbah nongshong shnong.
Kino kino kiba pynkheiñ ïa kane ka hukum kin shah pynshitom katkum ka section ba 188 jong ka Indian Penal Code, 1860, bynrap shuh shuh ka hukum u District Magistrate.
Mawkyrwat, Ïaïong 04: Ka Khasi Students’ Union (KSU) jong ka South West Khasi Hills District hadien ka jingleit kyndang bad pynher krad ïa ki nongtrei kiba tei ïa ki ar tylli ki karkhana ne Coke Factory ha Shnong Nongjri bad Kulang kiba hapoh jong ka South West Khasi Hills District, mynta ka sngi ka seng ka la leit ban ïa kynduh ha ryngkat ka jingthoh, ban pan jingshai bad kyrpad ïa ka Deputy Commissioner, South West Khasi Hills District, Mawkyrwat ban phah khang ïa ka jingshna ïa kitei ki karkhana ha kane ka distrik.
“U Forwardman Nongrem, President ka KSU South West Khasi Hills District Unit haba kren ha ki lad pathai khubot hadien ka jingleit ban ïa kynduh ïa ka Deputy Commissioner, South West Khasi Hills District, kong C.
Kharkongngor, IAS, u la ïathuh ba na ka liang jong ka kam don jingtip ei ei halor kane ka jingtei ïa ki coke factories ha kaba mano ba ai jingbit ban buh ïa kum kita ki karkhana.
Namarkata, kane ka pynpaw ba kitei ki kompany kiba la leit ban tei ïa kita ki karkhana ki la shu leh lyndet na ki bor pynïaid jong ka distrik bad kim shym la pynsngap ruh wat ïa ka sur jong u paidbah ba ki don ka jingpyrshah halor kane ka bynta.
“Kumta kum ka seng ka sngewban pynrem jur ïa kane ka jingleh jong ki kompany ne ki ‘riew shimet ban leit ban tei ïa ki karkhana.
Ha kajuh ka por u la ïathuh ba kum ka seng ka la kyntu ïa ka Deputy Commissioner ba ka dei ban phah pynsangeh noh mardor ïa kitei ki jingtei kiba don hapoh katei ka dong ka thaiñ, lymkumta kum ka seng kam banse ban hap ban shim da kiwei pat ki lynti bad ban ïa kren ruh bad ki paidbah ba kaei ka synjam nangne shakhmat kin sa shim.
““Ka jingdon jong ki karkhana ka lah ban pynriew spah tang ïa uwei ne ar ngut ne ïa kita ki politician kiba kwah ban kamai spah da kaba suk", ong u Forwardman hynrei na ka bynta u ba bun balang pat kan wanrah pynban ïa kiba bun ki jingeh la ka long ha ka koit ka khiah, ka jingjakhlia ki umbam umdih bad kine ki jingeh ba ki paidbah kin sa ïa kynduh lada ki bor sorkar kim lah ban pynsangeh ïa kane ka jingthmu ban buh ïa kum kitei ki karkhana hapoh jong ka dong ka thaiñ.
“Kaba khadduh ka long ba kum ka seng hi kan ïai don ryngkat bad u paidbah ban ïeng pyrshah ïa kiba kum kine ki jait karkhana ba pynïeng da ki khwan myntoi shimet bad kiba pyrshang ban leh binami hano re hano bad ban ïaleh pyrshah ne ban jop ïa kiba kum kita ka donkam ka jingïatreilang jong baroh ki paid nongshong shnong naduh ki Rangbah, ki longkpa longkmie bad ki samla.
“Ha ka dorkhas ba ka seng ka la phah ka ophis jong ka Deputy Commissioner jong ka distrik la ong ba ka KSU South West Khasi Hills District la ong ba da ka jingsngewkhia ba lada tei ïa kitei ki karkhana ki jingktah ïa ka mei mariang bad ïa ki paidbah nongshong shnong jong ka thaiñ kan sa don nangne shakhmat, namarkata, halor kane ka bynta ka jingtei ïa ki Coke Factories ki don ha ki 4 tylli ki jaka jong ka thaiñ kata ha shnong Nongjri, ha Nongkulang bad kiwei kiwei ki jaka ki ban sa tei.
“Kumta ka seng ka sngew ban buh ruh ka jingkylli ba, Hato ki bor distrik ki la ïoh jingtip ne em halor kane ka bynta? Hato ïa kane la leh da ka jingbit jong ka District Administration bad hadien ba la dep ïoh ïa ki jingbit (Environmental Clearances) na ki Department sorkar ne la shu tei beaiñ ïa ki?“Halor ka jingpyrshah jong ka KSU South West Khasi Hills District hangne ka kwah ruh ban pynkynmaw ba ha ka 21/10/2021 ka la phah ïa ka jingthoh sha u Member Secretary jong ka Single Window Agency, bd ki la ïa kynduh bad phah jingthoh ruh sha u Member Secretary jong ka Meghalaya State Pollution Control Board ban pynthikna ba kum ka seng hi da lei lei ka pyrshah ban buh ïa kum kitei karkhana.
“La ong ruh ba katkum ka nongrim ba ka seng ka ïeng naduh ba sdang ka long ba ka seng ka pyrshah ïa ka jingbuh ïa ki ‘Coke Factories’ hapoh ka distrik bad halor ka nongrim ba ka jingbuh ïa ki coke factories kan sa ktah ïa ka koit ka khiah jong ki briew, kan ktah ruh ïa ka mei mariang bad ki um ki wah kiba don hapoh jong katei ka thaiñ nalor ba ka dei ka mat kaba kumba ka paw ha ki jaka bapher bapher jong ka jylla ka ju wanrah ruh ïa ki jingkulmar jong ki paidbah nongshong shnong na ka daw ka jingktah jong kine ki karkhana ha baroh ki liang.
“Namarkata, ka KSU South West Khasi Hills District ka kyrpad ïa ka ophis ne ka District Administration ka dei ban phah pynsangeh noh mardor ïa ki jingtei ïa kiba kum kine ki Coke Factories na ka bynta ka jingkoit jingkhiah jong ki paidbah kiba sah sha kito ki thaiñ bad kumjuh ruh halor ka nongrim ban ïada na ka jingpynjaboh ïa ka lyer bad ka mei mariang.
“U Forwardman Nongrem, President ka KSU South West Khasi Hills District Unit u la ong ba hadien jingleit ban ïa kynduh ïa ka Deputy Commissioner ka distrik na ka liang ka DC kam don jingtip ei ei halor kane ha kaba mano ba ai jingbit ban buh ïa kita ki karkhana.
Namarkata, kane ka pynpaw ba kitei ki kompany kiba la leit ban tei ïa kita ki karkhana da kaba shu leh lyndet na ki bor pynïaid jong ka distrik bad kim shym la pynsngap ruh wat ïa ka sur jong u paidbah.
“Kumta kum ka seng ka sngewban pynrem jur ïa kane ka jingleh jong ki kompany ne ki ‘riew shimet ban leit ban tei ïa ki karkhana.
Ha kajuh ka por u la ïathuh ba kum ka seng ka la kyntu ïa ka Deputy Commissioner ba ka dei ban phah pynsangeh noh mardor ïa kitei ki jingtei kiba don hapoh jong katei ka dong ka thaiñ lymkumta kum ka seng kam banse ban hap ban shim da kiwei pat ki lynti bad ban ïa kren ruh bad ki paidbah ba kaei ka synjam nangne shakhmat kin sa shim.
““Ka jingdon jong kine ki karkhana ka lah ban pynriew spah tang ïa uwei ne ar ngut ne ïa kita ki politician kiba kwah ban kamai spah da kaba suk", ong u Forwardman hynrei na ka bynta u ba bun balang pat kan wanrah pynban ïa kiba bun ki jingeh la ka long ha ka koit ka khiah, ka umbam umdih bad kine ki jingeh ba ki paidbah kin sa ïa kynduh lada ki bor sorkar kim lah ban pynsangeh ïa kane ka jingthmu ban buh ïa kum kitei ki karkhana hapoh jong ka dong ka thaiñ.
“Kaba khadduh ka long ba kum ka seng hi kan ïai don ryngkat bad u paidbah ban ïeng pyrshah ïa kiba kum kine ki jait karkhana ba pynïeng da ki khwan myntoi shimet bad kiba pyrshang ban leh binami hano re hano bad ban ïaleh pyrshah ne ban jop ïa kiba kum kita ka donkam ka jingïatreilang jong baroh ki paid nongshong shnong naduh ki Rangbah, ki longkpa longkmie bad ki samla.
“Ha kane ka sngi la synrang ruh da u General Secretary ka KSU South West Khasi Hills District Unit, u Jiedskhem Nongsiej, u Finance Secretary ka KSU South West Khasi Hills District Unit, u Marconi Thongni lem bad kiwei kiwei de.
Jowai, Ïaïong 04: Shi bynta ban pyntreikam ïa ka hukum jingmana ba la pynmih da u Chief Secretary, ka sorkar jylla katkum ka letter No.
FOR/CC/2/2017/915, Dt.
26/3/2022 kaba long ruh katkum ka hukum jong ka National Green Tribual (NGT) ha ka O.
A No.
172/2016.
Na ka liang u District Magistrate ka West Jaiñtia Hills District u bah Garod L.
S.
N.
Dykes, (IAS) mynta ka sngi ula pynmih ïa ka hukum 144 CrPc kaba khang pyrshah ban pom ïa ki dieng, khar shyiap bad khlong maw beaiñ na ka Wah Myntdu kymjuh ha ki bynta ba hajan jong ka Wah.
Kumba la paw mynta ka jinglong jingman jong ka um na ki bynta Wah Myntdu kala jaboh shaba palat katba nangmih ki sngi, la pynsngew ba kane ka lah ban dei na ka daw ka jingsait jaiñ, siat kali, ka jingbret pathar ïa ka khyndew, ki jaboh bad ka jingkhar shyiat bad tih maw beaiñ ha ki bynta ka Wah Myntdu.
Halor kane u District Magistrate, ula pynjari noh shi syndon da ka kyndon aiñ 144 Cr.
Pc kaba khang pyrshah ïa kitei ki kam beaiñ ha ki bynta ka Wah Myntdu, kino kino kiba pynkheiñ ïa kitei kane ka kyndon ki lah ban shah pynshitom katkum ka kyndon aiñ.
Jowai, Ïaïong 05: U Deputy Commissioner (Supply) ka West Jaiñtia Hills District, Jowai mynta ka sngi u la pynbna paitbah ba ïa u bhah khaw AAY, PHH bad NON-NFSA kumjuh AAY bad PHH hapoh ka skim PMGKAY na ka bynta u bnai Lber (March) jong u snem 2022 la dep ban pyllait sha ki Wholesalers naka bynta ban pynpoi ha manla ki F.
P.
Shop Center kiba don hapoh West Jaiñtia Hills District naduh ka 04 tarik u bnai ïaïong 2022 haduh ka 15 tarik ïaïong 2022.
Ïa u khaw Antyodaya Anna Yojna (AAY) yn sam 35 kilo naka bynta kawei ka AAY F.
I.
Card, haka dor Rs.
3/- tyngka ha sor bad ha nongkyndong.
Na ka bynta u khaw Priority House Hold (PHH) yn sam haka jingthew kaba 5 kilo shi khlieh haka dor Rs.
3/- tyngka shi kilo hasor kumjuh ha nongkyndong.
