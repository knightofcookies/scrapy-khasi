Kaba ka la bynrap shuh shuh ba ka jingialang, ka la rai ba kan thoh noh ïa ka shithi sha u President ka Nongstoiñ Area Unit ba un lum noh mardor ïa ka jingïalang paitbah bad lada um leh ei ei kumta kin phah ruh ïa ka shithi sha u President ba Rangbah duh jong ka Party, bad lada u President rangbah u don ïa ka mynsiem ka jingpyrkhat na ka bynta u paitbah u dei ban phah ïa u President ka Nongstoiñ area Unit, ba un lum noh mardor ïa ka jingialang khnang ba kin ïoh ruh ban tip ba ïano yn ai ïa ka tiket.
Shillong, 14 Jymmang:Ka Congress ha kane ka jylla ka lah ban twa syndon khru-ru-khru shwa ban mih ka elekshon MLA 2018 ha kane ka jylla bad katkum ka jingtip, bun ki MLA kynthup ki myntri kane ka sorkar ruh ki la sdang ban lum tiar lum tar noh na ka sem Congress ban mih noh na ka seng ban leit wad iing thymmai.
Ki MLA kynthup ki myntri sorkar ka party ki la iakren bad ki nongialam ka NPP ban leit iasoh noh bad kane ka seng ba ialam da u Conrad K Sangma, namar ba kim pat sngew shngain than ban leit rung ha ka BJP, namar ba kam pat bha dur ha kane ka jylla.
Katkum ka jingtip, kine ki nongialam ka Congress ki la iakren bad ki heh ka BJP kynthup u Dr Biswa Himanta Sarma ba kin don ka jingiasngewthuh jingmut bad ka NPP ha kane ka elekshon.
Ka jingiakren ka long ba ka BJP bad ka NPP ki lah ban iasngewthuh jingmut ha kaba ka BJP kan ailad ia u briew na ka NPP ban shimti ia ka kam myntri rangbah ka jylla lada ka biang ka jingkhein ban ioh ia ka jingbun paid ki MLA.
Ka khubor ba la iohlum, la iathuh ba u nongialam ka NPP u Conrad K Sangma u lah ban nym treh ban shimti ia ka kam myntri rangbah lada jia ba ka NPP kan ioh ban ialam ia ka sorkar hynrei un aiti ha uwei pat uba ki dang iakren iapynbeit mynta.
Bhoirymbong, 15 Jymmang:Ki longkmie ka UDP Umroi konstitwensi mynta ka sngi ki la rai ban trei radbah ban pynliem noh ia u MLA ka Umroi u Bah Ngaidlang Dhar, da kaba pynjop ia u kyrtong ka party ha ka elekshon MLA ban wan.
Ia kane ka sur la pynsawa jam ha ka jingia-lang jong ki longkmie UDP hynne ka sngi ha Bhoirymbong kiba la wan na kylleng ki shnong ha katei ka konstitwensi ki la wan pyniasoh ialade bad ka United Democratic Party (UDP).
Kumba 200 ngut eiei ki riew trei ka UDP ki la wan sha katei ka jingialang bad ki don ruh kiba pyniasoh ruh ialade bad ka UDP da ka jingangnud ba ha kane ka ilekshon sha ka Iingdorbar Thawaiñ ka jylla, ka UDP kan ioh ia ka jingjop donburom.
Kumba long mynta, u Bah F.
D Ramsiej, uwei na ki ophisar sorkar jylla uba bat ia ka kyrdan kum u Inspector ka Agriculture jong ka Bhoirymbong Circle u la iehnoh noh ia katei ka kam sorkar da kaba rung ialade sha ka jylli jong ka politik lyngba ka party UDP na Umroi Circle bad mynta u bat ia ka kam kum u Working President katei ka circle.
U Bah F.
D Ramsiej u la pynbna ba u la pynkhreh ialade ban ia aireng ha kane ka ilekshon MLA 2018 da kaba pan tiket na ka party UDP bad u don ruh ia ka jingkyrmen ba ka party kan bynshet halor ka tyrpeng jong u ban long u kyrtong na katei ka party.
Ha ka jingialang ka party mynta ka sngi, la jied ia ka Kong Veronica Nongkhlaw ban shim ia ka kyrdan kum ka President, nangta kiwei pat kiba la shah jied thymmai ki long ka Kong Batrisia Nongrum-Vice President, Kong Purity Thabah-General Secretary, Kong T Kharumnuid-Asst General Secretary, Kong Ridian Syiem-Treasurer bad Kong Raphel Syngkli-Publicity Secretary.
Ia kine ki nongkitkam UDP Women’s Wing ka Umroi Circle la pynskhem syndon da ka Kong Rona Khymdeit, President ka Women’s Wing ka Ri-Bhoi district, ha kaba la sakhi lang da ka jingdon u Bah Rayonald Kharkamni, General Secretary ka UDP Ri-Bhoi district, u Samla Jeffrey Khymdeit, President ka UDP Youth Wing ka Ri-Bhoi district bad u Bah R.
S Mawlong, President ka UDP Umroi Circle lem bad ka jingdon lang u Bah F.
D Ramsiej, u ban sa long u kyrtong na katei ka party na Umroi konstitwensi.
Shillong, 15 Jymmang:Ka Raid Mylliem, ha ryngkat U Lyngdoh Raid lem bad kiba khraw na u sankur, u khatwei kur, kin pynlong ia ka lehniam ka Raid ha Mawnarian bad Lum Shyllong, ha kaba kan sdang ha ka 18tarik Jymmang bad kan kut ha ka 23tarik Jymmang ha ka por 9baje mynstep.
Ka prokram, kaba la pynbeit, ka long ba ha ka 18tarik, kan dei ka nguh ka dem ia ka lei longraid, ha ka por 9baje mynstep bad ha ka 19tarik, kan dei ka nguh ka dem ia u suitnia long Raid bad ka nguh ka dem ia u lei shyllong, kan long ha ka 20tarik Jymmang 2017, ha ka por 12baje nohsngi bad ka shad ka kmen kan long ha ka por 1baje nohsngi, ha 21,22 bad 23tarik Jymmang 2017, ong ka kyrwoh na U bah C Marbaniang, Lyngdoh Raid Mylliem.
Nongstoiñ, 15 Jymmang:Ka seng Hynniewtrep Youth’s Council (HYC) Nongstoiñ Circle hapoh ka jingialam jong u samla Kyrshan Marbaniang Vice President, ha kine ki khyndiat sngi ba la lah kala leit ban iakynduh ia u Secretary ka Meghalaya Legal Aid Service Authority Shillong, ha ryngkat ka jingthoh ban kyrpad na ka bynta ban pyllait noh ia ka Meghalaya Victims Compensation Scheme (MVCS) hapoh jong ka West Khasi Hills District.
Kat kum ka kyrwoh lyngba u tei u nongialam la ong ba ha katei ka jingleit ai jingthoh ia u tei u Secretary, ka seng ka la pynpaw ba haduh mynta mynne hapoh West Khasi Hills ym pat don wat tang iwei ruh i kynthei ba shem lanot kata kiba shah thombor bad bat bor ba kin ioh jingmyntoi lyngba katei ka skhim ba la mang kyrpang da ka sorkar khamtam ia kiba hapoh 18 snem bad kiba duna ha ki dkhot met.
Shuh shuh ha kawei pat ka liang ka seng ka la leit ruh ban ai jingthoh sha ka ophis jong u Chairman ka SLSA, na ka bynta ban kyrpad ban phah buh bad pynbiang noh ia u Plidar Sorkar, hapoh Kashari jong ka West Khasi Hills District, namar ba ka jingbym pat don ia Plidar Sorkar hapoh ka thain ka la wanrah ruh ia shibun ki jingeh khamtam ia ki longkmie kiba la shah iehnoh bein ha la u tnga kiba kwah ban dawa bai bam na ka bynta ki khun.
Ym tang katta, na ka liang jong ka seng ka dawa ruh na ka sorkar ba kan buh noh da ka Special Court bad Fastrack Court hapoh West Khasi Hills District khnang ba ki lanot kin ioh kham kloi ia ka jingbishar kaba hok khamtam ia kiba hap hapoh ka ain Protection of Children from Sexual Offence (POCSO), khnang ba ki runar kiba leh beijot ia ki khyllung khynnah kin shah pynshitom kham kloi, pynkut ka kyrwoh na u samla Kyrshan Marbaniang.
Shillong, 15 Jymmang:Ka nongsam khaw reshon ka shnong Kynroh Lymlyer ‘A’ centre kaba don ha Sohiong ka East Khasi Hills, ka la risain noh na ka kam nongsam khaw reshon da kaba ai daw, ba kam ioh nong ban long nongsam khaw.
Katkum ka shithi ba la ioh kopi, ka Kong Marylinda Dkhar kaba dei ka nongsam khaw reshon ha kane ka shnong, ka la phah shithi sha u sordar ka shnong ba kam lah ban bteng ia ka kam kum ka nongsam khaw reshon namar ba kam ioh nong.
“Nga la iehnoh ia ka kam nongsam khaw namar ba ngam sngew lah ban shim ia kane ka kam khlem ka bainong", la ong ka shithi ka Kong Marylinda ba la phah sha u sordar ka shnongHynrei kaba sngew phylla ka long ba u sordar u Bah Binus Kharthangmaw bad u Secretary Bah Charles Kurbah ki la phah ia ka shithi risain noh sha ki rangbah ka shnong na ki kam ba ki bat.
Katkum ka jingtip, la iathuh ba u secretary shnong u dei u lok jong ka kong Marylinda kaba dei ka nongsam khaw reshon ha katei ka shnong.
La iathuh ba ka jingrisain jongki, ka dei tang namar ba ki nongbam khaw reshon katei ka shnong katto katne kim shah ban ot tam ia ka dor na ka dor ba la buh da ka sorkar bad ym shah ban pynduna jingthew ia u khaw kumba la bhah ia ki.
Ka President ka CSWO ka Kong Agnes Kharshiing ka la ong ba kine ki jingpynkiew dor ki long beaiñ namar ba ka dor ba la buh da ka sorkar ym lah ban pynkiew namar ba ka ktah ia u duk u suk.
Kane ka jingjia kam dei tang ha kane ka shnong, hynrei bun kiwei ki shnong kim nud ban ujor ba shah pyntieng da kumne kumtai kum ban shah tait shnong bad kiwei jong ki kam ba ju leh ki nongsynshar shnong.
Ka ban ruh ba lada don kino kino kiba kwah ban mudui ki dei ban mih shakhmat bad ban nym tieng ban ioh ia la ka hok lajong.
Ka la pyntip ba ia u khaw dei ban sam baroh shi bnai ym ban buh da ki sngi namar ba teng teng kiba duk kim don pisa ban sei mar mar.
La iathuh ba ha ka jingshisha kine ki lai ngut ki la iakynduh ia u Deputy Commissioner ba ki la rai ban nym sei khaw ia kito ki nongbam khaw bym shah ban pynkiew dor hynrei na ka liang u Deputy Commission um shym la shah ia ki ban leh kumta.
Shillong, 15 Jymmang:Ha ka 19 tarik mynta u bnai ka KHNAM ka la pynbna ba kan lum jingialang paidbah ha Madan Student naduh ka por 11 baje mynstep ban ia kren halor ka jingleh mutlop ka sorkar ban thungkam noh ia ki samla kiba la ioh ia ka kam Jugali.
U bah Thomas Passah President ka KHNAM State Youth Wing’s haba ia kren bad ki nongthohkhubor u la ong ba katei ka rai ban lum jingialang ka dei hadien ba ka por ba ka KHNAM ka la buh ia ka sorkar hapoh ka 15 tarik ka la kut noh mynta ka sngi, “Ngi la ai por hapoh ka 15 tarik kaba mut mynta ka sngi, hynrei ka MeECL kam shym la ai jubab satia, ngi la rai ban pynlong da ka jingialang paidbah ban shim ia ka rai kumno ban iaid shakhmat" ong u bah Thomas Passah.
U la iathuh ba baroh khoit ki Jugali kiba ioh kam ki don haduh 772 ngut hynrei napdeng kitei ka sorkar ka dang thungkam tang 306 ngut ha ka bynta kaba nyngkong bad la kular ban thung ia kitei ki 466 ngut kiba sah ha ka bynta ba -ar bad ba-lai kaba mut 233 ha ka bynta ba-ar bad 233 ha ka bynta ba-lai, “Hynrei ka por ban thungkam ia ki kan kut noh tang hapoh ka 2 tarik u nailar, ki sheptieng ioh ba kin duh noh ia ka kam" u la ong biang.
U bah Thomas u la ong ba ha ka jingshisha ka sorkar kam lah ban phiah bynta ha ka rukom thungkam ia ki samla kiba mih kyrteng ba ki la ioh ia katei ka kam, “Kam ju don ka kyndon ban thung da kaba phiah bynta, hynrei namarba ngi ailad ngi nangmut ioh ba ki shem jingeh ban the pshisien thep ki la shim kabu pynban, nalor ba la pynslem haduh 5 snem ban pynmih ia ka resol la pynslem sa ban thungkam ruh, la thun gpynban tang shi pawa ruh" ong biang u bah Passah uba la iathuh ba ha kaba ia dei bad ka jingujor sha ing kashari pyrshah ia ka MeECL ka KHNAM ka la dep iaid shakhmat.
Ute iu President ki samla KHNAM u la khot la wer ia baroh ki Jugali ban ia poi ryntih sha katei ka jingialang ka ban long ha madan Student.
Shillong, 15 Jymmang:Ka Executive Committee, Nongkrem Block Congress Committee ha ka jingiakynduh ha ka 15 tarik 2017, ha Smit, hapoh ka jingpyniaid u Bah John F Kharshiing, President, NBCC, ki la shong pyrkhat sani bha halor kumno ban pynkhreh ia ka Election 2018 bad la rai ban pynlong jingialang ha man ki unit jong ka Nongkrem Constituency kum shi bynta ban pynkhlain ia ka seng.
Ha kane ka sngi la ioh ia ka kaiphod ka jingiakren na ki dong bapher bapher, ha kaba la don lang u Bah WK Kyndiah, Generay Secretery MPCC, Adviser jong ka NBCC, u Bah Lambor Nongrum, kyrtong MDC ha ka elekshon MDC ba dang shu dep bad kiwei kiwei ki riewrangbah.
Ka jingialang ka la rai ban ia kynduh ia ki bor Sorkar halor kiba bun ki kam pynroi jong ka Sorkar bad khamtam ha kaba iadei bad ka scheme MHIS, ki scheme rep, ri jingri, kiba iarap bad iada bun ia ki paidbah kiba kyrduh kiba shitom khamtam ha ka koit ka khiah.
Ha katei ka jingialang la don lang ki dkhot na sawdon ka Constituency, kiba la pynsngew ia ka jingdonkam ia ka seng ban tyrwa ia ki briew kiba biang ban mih kum ki kyrtong bad ba kin pynbna ia u kyrtong MLA ha ka por kaba biang.
Shillong, 15 Jymmang:Ka High Court mynta ka sngi ka la hukum ia ka sorkar jylla ba kan thung noh hapoh ar kynta ia u Public Prosecutor na ka bynta ban iarap ia ka sorkar, ia ki mukotduma runar (criminal).
Kane ka hukum ka High court ka long hadien ba ka la don ka jingbishar ia ka mukotduma jong u Tenderly Hynniewta bad u Small Phawa kiba la kyrpad sha ka Kashari hadien ba la shah rai pynrem, ba kan pynduna ia ka jingshah pynshitom.
Hynrei ia kum kane ka mukotduma, ki advocate ka sorkar kim lah ban iasaid namar ba ki kam jongki, ka long beit tang ban iasaid ia ki kam paidbah ne civil case.
Na ka bynta ka kam runar, ka sorkar ka donkam ia u public prosecutor ban iasaid ia ki mukotduma runar.
Ka Kashari ka la ai por haduh 2 baje ban rai ban thung ia u Public Prosecutor bad katkum ka tyllong khubor, ka sorkar jylla ka la pan por haduh janmiet ban rai halor kane ka kam.
Ha kawei ka liang, ka sorkar ka la dei ban thaw ia ka Directorate of Prosecution hynrei kam pat shym la leh ia kane haduh mynta.
Kane ka rai ka Kashari ka la mih mynta ka sngi hadien ka jingkyrpad jong ki ar ngut kiba shah rai pynrem ha ki kashari ba kham rit hadien ba u nongsaid jong u Tenderly Hynniewta u dei ba donkti ban pyniap ia ka samla jongu ha ki snem ba la dep bad kumjuh u Small Phawa uba shah rai pynrem halor ki kam batbor ia ka khynnah 14 snem.
Ia u Public Prosecutor dei ban thung da ka sorkar ha ka jingiasyllok lang bad ka High Court.
Shillong, 15 Jymmang:U bah Tony Marbaniang, 25 snem karta u la ujor da ka ejahar pyrshah ia u bah John Anthony Lyngdoh Vice President ka BJP bad u la kynnoh ba u bah J.
A Lyngdoh ( bah Dip) u la kren pynkhlemraiñ ia u bad ba u la pynjah burom ha kawei na ki jingialang jong ka BJP ha ka 14 tarik mynta u bnai ha Oakland Communitty Hall, Bivar Road ha ka por 5 baje haduh 7 baje mynmiet.
U bah Tony u la leit ban ujor ia katei ka ejahar sha Sadar Police Station.
Haba ia kren bad ki nongthohkhubor u bah Tony u la ong ba u don ki sakhi satar kiba biang lyngba ka Video ba u bah Dip u la kren ha katei ka jingialang da kaba ong ba u (Tony) u ia khun elekshon tang ban ioh pisa bad lada jia ba phah shongnoh ia u bad yn ai da ka pisa un sa shongkhop bad un ym ia khun shuh ha u 2018.
Shuh shuh u la ong ba u bah Dip u la ong ba u (Tony) um dei satia u dkhot ba pura ka BJP, hynrei ia kane ruh u la ong ba u don ki sakhi bad ki kot ki sla ban pyni ba u dei u dkhot ba pura jong ka BJP.
Ha kaba ia dei bad katei ka kam u bah Tony u la ong ba um shym la ujor satia sha ki heh nongialam jong ka seng BJP naba u bah J.
A Lyngdoh ( bah Dip) u la dei lypa u nongialam ba hakhmat ka BJP (Vice President) bad kam don jingmut shuh ia u ban leit ujor sha ka Party.
Kumta u la ong ba kum ka dak ka jingpyrshah ia katei ka jingkren kaba ktah ia ka long rynieng jong u, u bah Tony u la ong ba ha kine ki shisngi ar sngi un leit ban shong kyraiñ hakhmat ophis ka BJP, “Kam dei ka jingshong shah thngan , ngan bam ngan dih hi tangba nga kwah ban pynpoi ia ka sur jong nga sha ki nongialam ka BJP ha Delhi lyngba ki lad pathai khubor" ong u bah Tony haba kren hakhmat Sadar Police Station.
Shuh shuh u la dawa ba u bah Dip u dei ban pynshai paidbah ryngkat ki sakhi satar halor ka jingkynnoh jong u (kumba u la kren ha ka Video) bad lada jia ba um lah ban pynshai paidbah ruh, u dei ban pan map ha ka jingialang paidbah ha North Shillong konstitwensi.
Lah ban kdew ba khyndiat sngi mynshuwa u bah Tony uba shong basah ha Police Reserve u la pynbna paidbah ban ia khun ha ka elekshon 2018 bad ban pan tiket na ka seng BJP bad lada jia ba ka BJP kam ai tiket ruh u la rai ba un ia khun kum u kyrtong shimet.
Lah ruh ban kdew ba u bah J.
A Lyngdoh u MLA barim ka Mawphlang bad u myntri barim ka sorkar jylla u la phet noh na ka seng UDP ban leit ia soh BJP da ka jingmut ban ia khun na ka BJP ha u 2018 na North Shillong konstitwensi bad ka BJP ka la pdiang sngewbha ia u da kaba ai ia ka kyrdan Vice President.
Nongstoiñ, 15 Jymmang:Ka la iaid shiphew sngi kynthih, ka jinghap phria ha ka thain West Khasi Hills, kaba la jia ha ka janmiet jong ka 5 tarik u Jymmang ha ka por kumba 7:00 baje mynmiet, (ha kiba bun ki shnong ha ka thain), hynrei kat haduh mynta kim pat ioh satia ia kano kano ka jingiarap bad kawei na kitei ki shnong, ka dei ka shnong Mawsyrpat kaba jngai tang kumba katto katne na ka shnong Seinduli West Khasi Hills District.
Na ka liang jong ki nongthoh khubor ha ka sngi Saitjain jong ka taiew ba la lah, ki la hiar sha ka shnong Mawsyrpat ban pynlong ia ka jingleit jurip ia ki long iing kiba la ngat ha katei ka jingshah lynshop ha ki bor jong ka Mairang bad ha katei ka jingleit jurip ki nongthoh khubor ki la lap ruh ba kiba bun ki long iing ki la julor na katei ka jingshah ther phria ha kaba ki tnum iing ki la pei lut da ki thliew kiba heh kat ka bol kriket bad kitei ki long iing ki la shu syrdep malu mala da ki tarpar ia ki tnum iing tang ban lait na u slap bad don ruh kiba la shu iehnoh kumto namar ka jingbym iohlad ban thied tarpar bad hap ruh ban shah jhieh ynda wan u slap.
U bah Micheal Thongni haba iakren bad ki nongthoh khubor u la iathuh ba ki long iing kiba la jur ha ka jingshah ther phria ha katei ka shnong ki don haduh kumba 76 tylli bad u la ong ruh ba naduh katei hi ka sngi ba jia ki long iing katei ka shnong kim pat shym la ioh kano kano ka jingiarap la ka long na ki bor sorkar bad kumjuh na ki nongmih khmat.
Shuh shuh u bah Thongni u la iathuh ruh ba hadien katei ka jingjia na ka liang jong ki bor sorkar lyngba u Gram Sevak u la wan ban shapoh ka shnong, hynrei u la leit ban iakynduh tang ia u sordar ka shnong bad ha kaba iadei bad katei ka jingjia na ka liang jong ka shnong ka la dep ruh ban leit ai da ka jingthoh sha ka ophis jong ka Mawshynrut Block.
Jowai, 15 Jymmang:Hadien ba la mih ka kynrum kynram hapdeng ki dkhot bad ki nongialam ka JSU bad kane ka kynrum kynram ka la wanrah haduh u pud ba ka Jaintia Students Union kan pait arliang bad mih syndon sa ka Jaintia Students Union -1 (JSU-1) ia kaba la ialam da u Eleazer Christopher Dkhar kum u President.
Kane ka kynrum kynram hapoh ka seng ka la mih hadien ba la pynbna ia ka election bad lehse na ka daw ba ym lah ban pyniaid beit ia ka election ba bun ki dkhot jong ka seng ki la pyrshah jur bad rai ban seng noh da ka JSU-1Ka JSU hapoh ka jingialam u Rikut N Parien ka la dep pynbna ia ka Election ban jied ia ki nongkitkam ba thymmai ha ka 13 tarik hynrei namar ba ka Election Committee kaba kynthup ia 4 ngut ki shim ia ka rai ban pynduh ia ka hok jong ki dkhot ban thep vote jied nongkitkam da kaba shah tang 20 lane 30 ngut na ki unit bapher bapher ka la mih ka jingpyrshah kaba jur hapdeng ki dkhot jong ka.
Ha ka 13 tarik ki dkhot bad nongialam ka JSU jong ki unit kiba pher bapher ki la shim ia ka rai ban thaw noh da ka JSU-1 bad mynta ha ka CEC kaba la long ha Thadlaskein ka JSU-1 ka la rai ban thung ia u Eleazer Christopher Dkhar uba jut bat kum u President ka JSU Shillong Circle kum u nongialam ba hakhlieh duh jong ka.
Nalor u tei u nongialam ba ha khliehduh la jied ruh ia u Bantei Sari Vice-President, Lucky Phawa General Secretary, Deibormi Siangbood Asst-General Secretary P Pakem, Finance Secretary Deibormi Mynthoi- Organising Secretary, Jehoba Ryngkhlem Asst-Organising Secretary Robert Suja Nongtdu Education Secretary Harison Siangshai Asst-Education Secretary, Wympher Suchiang Sports & Games Secretary, Phrangki Lamare Asst-Sports & Games Secretary, W M Bareh Publicity Secretary, Mutdashisha Papang Arts & Culture Secretary, Wenly Phyrngap Discipline Secretary, Beatific Syih Office Secretary.
Shillong, 15 Jymmang:Ka MDC jong ka UDP na Nongpoh constuency, ka kong Rona Khymdeit ka la ong ba ia mynta ki MDC ka UDP ha Khasi Hills Autonomous District Council (KHADC) ki don ar kynhun, kata kawei kaba kyrshan ia ka People’s Democratic Forum (PDF) ba la ialam da u Bah Pynshngaiñ N Syiem bad kawei pat kaba shong pyrshah ia ka PDF.
Haba kren mynta ka sngi sha ki katto katne ki nongthoh khubor, ka Kong Rona ka la ong ba ha ka sien shong dorbar ka ban sa long ha kine ki bnai ban wan, ki MDC jong ka UDP ki hap ban jubab ia ki jingkylli ne jingpan pynshai na ki para nongmihkhmat.
“Kum ka nongmihkhmat paidbah sha KHADC nga dei hok ban pan jingshai ne buh jingkylli ia ka Executive Committee, namar ka dei ka kamram jong nga haba ngam shai ne sngewthuh ia ki mat ne ki rukom treikam ha ka Council, wat lada dei ban jubab ne pynshai da ki MDC ka UDP kiba bat kum ki EM ha KHADC", ka la ong.
Halor ka jingkloi jong ka ban weng noh ia ka jingkyrshan na ka PDF, ka MDC na Nongpoh ka ong ba ka hap ban burom bad konguh ia ka rai jong ka party, hynrei ia ka jingbteng jong ki 4 ngut ki MDC ka UDP ban kyrshan ia ka PDF ka dei ka mon jong ki bad na ka liang jong ka kam treh ban kren ei ei halor kane.
Ha kaba iadei bad ka jingkwah jong kiba bun ban bishar biang ia ka rai jong CEC, na ka liang ka MDC ka la ong ba ka shong ha ka jingstad jong ki ba halor ka party.
Jowai, 15 Jymmang:Uwei u koidi uba la tip kyrteng kum u Shiningstar Pala (20) uba la shah kem ha ki pulit halor ka jingdonkti jong u ban prong ia kawei ka dukan ha Ummulong bad rongtuh ia 8 mobile phone ha ryngkat bad ar ngut ki nongtuh ba dang khynnah u la lait phet na kti ki pulit ha Iaiong Civil Hospital katba dang ap doctor ban eksamin ia ki.
Katkum ka khubor na ki pulit, ia utei u Shiningstar Pala la kem ia u naduh ka 10 tarik une u bnai bad la aibor ia ki ban tohkit bad mynta ka sngi ka la kut ka jingtohkit ki pulit bad la rah biang ia arngut sha Hospital Sorkar ban phah eksamin.
Ia utei u samla la rah da lai ngut ki pulit da ka kali pulit kiba kynthup ia u Head Constable, OS Lahkhmie, u Constable J Sangma bad u driver C Lyngdoh hynrei ynda poi ha Civil Hospital, katba kitei ki pulit ha ryngkat kitei ki koidi ki dangap ia u Doctor, kyndit utei u Shiningstar Pala u la lait phet noh bad haduh ba la thoh ia kane ka khubor ki pulit ki dang thwet ban iohkem ia u.
Ha kawei pat ka khubor, kawei ka dukan kaba don ha Iew Musiang kaba la tip kyrteng kum ka N Electronic kaba don ha Kma Building ka la shah khyndang ha ki runar nongtuh ha ka synia jong ka 11 tarik bad ki runar ki la ioh ban rongei ia ki Mobile Phones bad kiwei kiwei ki mar kiba shongdor haduh 52 hajar tyngka.
Shillong, 16 Jymmang:Ka iew iaknieh tiket ha ka party HSPDP na Mawthadraishan ka la thnem bha namar ba la ioh jingtip ba ki don haduh kumba san ngut eiei kiba kwah ban iakhun na kane ka party namar ba katei ka jaka ka dei ka krem jong u Sing naduh kham myn-shwa khamtam ha ka por ba dang don u Bah Hoping Stone Lyngdoh (bam kwai ha duwar u Blei).
Ha ka jingtwad jingtip, ka lyer ia ka kong Bolinda Lyngdoh Nong-lait kaba dei ka pyrsa jong u MLA barim ka Pariong u Bah Tuberlin Lyngdoh Nonglait, ka la kham beh bha ha katei ka thain napdeng bun ki riew rangbah kiba kwah ban iakhun.
Ki riew rangbah kiba la ioh sngew ba ki lah ban pan tiket na kane ka party ki kynthup ia u MDC ba mynta u Bah B Warjri, u Bah S Nongkynrih uba dei u Engineer barim, bad u Bah Damian Marshangbai.
Ka la don ruh ka jingleit pynsngew da ki nongialam bad nongkyrshan ka party sha ki nongialam ba khlieh kynthup ia u President Bah Ardent M Basaiawmoit ba un sngap ba ia ka tiket ka party dei ban iaid katkum ka sur jong kiba bun balang khnang ban wanrah ia ka jingjop.
Katkum ka jingiakren bad katto katne ki riew rim ka HSPDP na thain Mawthadraishan,la iathuh ba napdeng kiba lah ban pan tiket, ka sur jong uba bun,ka la kham noh sha ka kong Biolinda ba kan iakhun na ka party ha kane ka kynti hynrei kim pat lah ban ong eiei namar ba ka rai ka shong ha ka jingstad ka party.
Hynrei ki la maham ba lada ka party ka bakla, ban ai tiket, ka Kong Biolinda ka lah ruh ban iaid shakhmat ryngkat ka sur jong u paidbah ban kyrshan nadien jongka.
Don kiba la ong ba ka Kong Biolinda ka la iaid bha ban leit iakynduh briew ha man ki shnong ha ka thain Mawthadraishan lyngba ka jingai mynsiem u kni jongka, u Bah Tuberlin Lyngdoh Nonglait uba long u nongmihkhmat la katto katne por na katei ka thain.
Shillong, 15 Jymmang:Ka BJP Meghalaya ka la ther tyngeh ia kane ka sorkar ba ialam ka Congress halor ka jingpoi kyrdan ia ka Shillong haduh 276 napdeng ki 500 tylli ki nongbah ha ka ri, ha ka jingiakop jong ka jingkhuid.
“Kumno ka nongbah Shillong kaba ioh ia ka nam kum ka Scotland ri Mihngi (Scotland of the East) kan poi shaduh ka kyrdan 276 ha ki nongbah ka ri", la ong u President ka BJP u Bah Shibun Lyngdoh haba iakren bad u nongthoh khubor mynta ka sngi.
U la ong biang, wat u Myntri Rangbahduh ka ri u Narendra Modi ha ka por ba u kren dang shen, um kubur ba ka Shillong kan long kaba jaboh namar ba ka sorkar pdeng ka la theh bun bha ka pisa ha kaba iadei bad ka jingkhuid ia ka jylla Meghalaya.
“Ka dei namar ba ka sorkar jylla ba ialam ka Congress kam kitkhia ban pyntreikam ia ki skhim ka sorkar pdeng ba la leh da ka sorkar NDA ba ialam ka BJP kaba pynlong ia ka sor Shillong ban poi sha kane ka kyrdan 276 napdeng ki nongbah ha India",la bynrap u bah Shibun.
U la ong ba u myntri rangbahduh ka ri ha ka jingkren jongu, um ngeit ba ka sor Shillong kan long ka nongbah kaba jaboh namar ba ka la ioh ruh ia ka nam kum ka Syiem jong ki Nongbah rilum’ (queen of hill station) ha India bad u la kyntu ruh ia ki paidbah ban nym pdiang ia kane ka kyrdan namar ba ka dei ka jingleh ka sorkar jylla.
“Ka BJP ka sngew khia jur ia kane bad ki paidbah kim dei ban pdiang ia kane namar ba ka daw ka dei ka jingbym shim khia ka sorkar jylla ban pyntreikam ia ki skhim ba ka sorkar pdeng ka la bei ban pynkhuid ia ka sor", u la ong u President ka BJP.
Lah ban kdew ba ka sor Shillong kaba la pyniakhun ka sorkar jylla ha ka jingiakop jingkhuid jong ki sor ka ri, ka la poi haduh ka kyrdan ba 276 napdeng ki 500 tylli ki nongbah ha ka ri bad kane ka kyrdan ka pyni ba ka dei ka nongbah kaba jaboh tasam haduh katta katta.
Katkum ka jingong u Bah Shibun, namar ba ka sorkar jylla kam kit khia ban pyntreikam ia ki skhim ka sorkar pdeng ha kane ka jylla, ka party ka la rai ban leit pynshai hi noh sha ki paidbah ha ka kylleng ki jaka ha ka jylla.
“Ngin sdang ban leit pynshai sha ki paidbah ia ki skhim ka sorkar pdeng ba la mang na ka bynta ki paidbah ha iew ha hat, bad yn sdang naduh ka 19 tarik na Nartiang, ka West Jaintia Hills", la ong u Bah Shibun.
U la on ka jingpynshai paidbah kan long shi bynta ban pynkhlain ia ka party ha kane ka jylla bad ban thaw ia ki tnad ha man ki shnong.
Jowai, 17 Jymmang:Sa tang da ki bnai ka jingiajied nongmihkhmat sha ka iing Dorbar Thaw-ain ka jyllan kan salong biang ha ki bnai sdang jong u snem 2018.
Ki kyrtong na ki seng sain hima sima bapher bapher bad wat kito ki kyrtong kiba ym pat shym la pyniasoh bad kano kano ka seng sain hima sima ruh ki la khih khohreh ban leit rung sha ki iing ki sem bad sha ki shnong ki thaw ban pynithuh ia lade khamtam kito kiba dang thymmai bad kito kiba la aireng teng bad kiba dang long ki nongmihkhmat mynta ki la ia bunkam ban leit sha ki paidbah ban pan biang ia ka jingkyrshan jong ki.
Ha Jaintia Hills napdeng ki hynniew tylli ki Constituency, la mihkhmat lai ngut na ka seng Congress kiba kynthup ia u Deputy Chief Minister, Dr.
RC Laloo, u Myntri ka tnad Bording u ma Sniawbhalang Dhar bad u MLA ka Raliang, u ma Coming Ymbon na Shangpung.
Katba 4 ngut kiwei pat kiba kynthup ia u ma Justine Dkhar na Khliehriat, u ma Hopeful Bamon na Sutnga, u ma Robinus Syngkon na Mowkaiaw bad u ma Stephanson Mukhim na Amlarem ki la jop kum ki kyrtong shimet.
Napdeng ki kyrtong shimet ki don kiban iakhun biang kum ki kyrtong shimet bad kin don ruh kiban iakhun na kiwei kiwei ki party lada ki ioh ticket.
Ha Amlarem ki kyrtong kiba la paw shakhmat haduh mynta ki kynthup ia u MLA ma Stephanson Mukhim bad u ma Lahkmen Rymbui jong ka Congress katba ka UDP kawei na ki party riewlum ba paw ka jylla ym pat lah ban ong da uei u kyrtong kan sei madan.
Ha Jowai, ka MLA, u Dr.
RC Laloo bad u Wailadmiki Shylla nalor u ma Moonlight Pariat na ka UDP bad ka BJP ka lah ban sei madan da u MDC ka Jowai North u ma Marki Mulieh uba la mih na ka UDP bad iasoh sha ka BJP.
Ha Nartiang, ka Constituency kaba la pyntam bun eh ia u kyrtong ka Congress, u ma Sniawbhalang Dhar haduh mynta ka dang kham kynjah namar ym pat lah ban ong satia mano ban ieng pyrshah ban iakhun pyrshah ia u ma Sniawbhalang Dhar.
Ha Mowkaiaw- ki don bun ngut ki kyrtong kiba la pynkreh haduh mynta.
Kitei ki kyrtong ki kynthup ia u MLA, ma Robinus Syngkon, u ma Nehimaya Tyngkan, u President barim ka JHDCC, u ma Gilbert Sten uba la ju long teng u MDC ka Sahsniang bad ka don ruh ka khubor Hamsaia bad u khun jong u nongialam ka UDP, u ma Mihsalan Suchiang ruh un ia aireng na ka UDP.
Ha Raliang, kumba ka paw haduh mynta nalor u MLA ka thain, u MDC ka Nongkhlieh u ma Richard Singh Lyngdoh ruh u la rai ban mih madan hadien ba u la ioh ia ka jingkyrshan jong ki paidbah nongshong shnong ka shnong Kyndongtuber kaba dei ka shnong trai jong u.
Ka shnong Nangbah kaba hap hapoh kane ka Constituency kaba ju sei madan ia u ki kyrtong jong ka man la ka election ha kane ka kynti ka dang sngap jar jar.
Ha Sutnga haduh mynta ka kynti ki kyrtong kiban mih madan kidei hi hapdeng u MLA ma Hopeful Bamon bad u MLA barim, u ma Shitlang Pale jong ka Congress nalor u ma Rolling Dkhar na ka BJP.
Katba ha Khliehriat, haduh mynta u kyrtong uba la pynbna pyrthei ban iakhun bad u MLA ma Justine Dkhar udei u samla Kyrmen Shylla khun jong u ma Kor Sympli MDC barim ka Deinshynrum.
Ha kane ka Constituency kaba dei ruh ka shnong jong u President ka BJP ha ka jylla, ka para kynthei jong u kaba dei ruh ka MDC ka thain kaba la iehnoh ia ka UDP bad pyniasoh sha ka BJP ka lah ban iakhun kum ka kyrtong ba marwei na ki longkmie ha rilum Jaintia na ka BJP.
Ampati, 16 Jymmang:Ar tylli ki jingkieng kawei ha Gopinathkilla bad kawei pat ha Bakda-gre, hajan Mahendraganj jong ka South West Garo Hills, ki la shah rong noh ha ka um ha ka step jong ka Sngi U Blei, na ka jingslap kaba jur, ha katei ka miet baroh shimiet.
La khang noh mynta ia ka surok Garobadha-Dalu (NH 51) bad ka surok Purakhasia-Mahendraganj, ba kin iaid ki kali, ong ka kyrwoh khubor.
Nongstoiñ, 16 Jymmang:Ka Executive Committee jong ka Party HSPDP Nongstoiñ Area Unit, kaba la shong kyrkieh mynta ka janmiet hapoh ka ophis treikam kaba don ha Nongstoiñ, da kawei ka jingmut ka la shim ia ka rai ban sospon noh ia ki ar ngut ki nongkit kam jong ka Party haduh 3 snem kynthih bad ka EC ka la shim ruh ia ka rai ban pynduh pyndam noh shwa shipor ia ka Seng Kynthei bad ka Seng Samla jong ka Nongstoiñ Area Unit.
“Ka jingshim rai jong ka party ban sospon noh ia kitei ki ar ngut ki nongkitkam jong ka party kiba kynthup ia u Joint Secretary jong ka Nongstoiñ Area Unit Parent Body u bah Marcus Marwein Joint Secretary jong ka Nongstoin Area Unit Parent Body bad ia ka kong F.
Marngar, Secretary jong ka Women’s Wing haduh lai snem, ka dei namar ka jingialeh pyrshah ka jong ki ia ka riti treikam jong ka party bad ha kaba iadei pat ban pynduh noh shwa shipor ia ka Youth Wing bad Women Wing ka dei namar ka jingdon jong ki katto katne ki briew kiba thmu ban ialam bakla ia ki paidbah nongkyrshan jong ka party da kaba ialeh pyrshah bad pynthoh bria ia ka party" ong u bah Jyndiang President jong ka party ha ka jingiakren bad ki nongthoh khubor.
Shuh shuh u bah Jyndiang u la pynpaw ruh ia ka jingsngew khia kaba khraw halor ki kynrum kynram kiba la mih hapoh jong ka party, namar ka jingdon jong ki nongtrei party kiba pyrshang ban pynthohbria pynban ia ki jingiaid beit jong ka party, bad u la ong ruh ba nalor kitei ki ar ngut ia kaba ka EC ka la rai ban sospon shwa shipor, ki dang don ruh sa kumba katto katne kiba don bynta lang kiba la leh lyndet ia ka party kynthup ia ki nongialam jong ka Youth wing ha kaba ki la leit ai jingthoh sha u President ba rangbah jong ka party, ban pynpaw ia kata ka jingpyrshah bad ka jingbym hun ka jong ki ia u kandidet jong ka party kata ia u President ka Nongstoiñ Area Unit u ba dei ruh ha kajuh kapor u MLA ma Nongstoiñ.
Ha kaba iadei pat bad ka Tiket na ka bynta ki Kandidet na ka liang jonh u bah T.
Lyngdoh Vice President jong ka party, u la ong ba halor ka jingphah ktien jong ka Central Body ban phah noh ia ka kyrteng u jong u Kandidet u ba long ruh u MLA kata u bah D.
Jyndiang ban pynbiang noh ia ki jingdonkam baroh bad ia katei ka jingbthah jong ka Central Body, ka Party ka la dep ban leh kata da kaba kala la phah ruh ia ka kyrteng jong u bah D.
Jyndiang ki u Kandidet bad ka rai ba khatduh kan shong beit ha ka Central body.
Shillong, 16 Jymmang:Ka BJP East Khasi Hills ka la takraiñ ia ka sorkar jylla da kaba kynnoh ba kane ka sorkar Meghalaya ka pyrshang ban buhrieh lut ia ki skhim ka sorkar India kiba la mang na bynta ki duk ki suk bad ki nongkyndong bad katei ka dei na ka daw ka jingkhim mynsiem palat ia ka BJP.
Ka khubor na u President ka BJP EKHD u bah Babul Suting u la ong ba kawei na ki skhim kiba ka sorkar jylla ka buhrieh ka dei ka Ujala Scheme.
“Kane ka skhim ka dei kaba kongsan tam na ka bynta kiba bun baling khamtam eh ki duk ki suk, hynrei la pyntip tang lyngba kawei ka kotkhubor phareng bad kata ruh la pyntip ha tduh eh, kat kane ka jingmyntoi ia u paidbah balei ym shym la pyntip ha ki kot khubor Khasi, balei ym shym la pyntip ha u Mawphor, Nongsainhima, Rupang bad kiwei ki khubor kiba ki paidbah nongkyndong ki pule, hato dei ka jingbishni ia ki kot khubor Khasi ioh ki ioh kamai ne ki tieng ioh nang her ka khubor babha ka BJP?" ong u bah Babul Suting.
Ka khubor na utei u nongialam BJP ka la ong biang “Hato kane kam pyn ia ka jingkhim mynsiem ne ka dei ka jingisih ia u Modi ne ioh dei ka jingtieng ioh ba ka BJP kan suh thied ha ka jylla?, ne ka dei ka jingisih ia u duk u suk, kane ka skhim ia ai ia u bol light u ba 9 wtts ba bam duna ka bor ding tang ha ka dor T.
70 tyngka uwei ryngkat ka warranty kaba haduh 3 snem.
Ki LED Tube light ba 20 wtts.
tang ha ka dor T.
230 tyngka uwei ha ryngkat ka warranty ka ba 2 haduh 5 snem; Balei ym shym la phah die ha man ka ophis kaba peit ia ka jingai bording elektrik sha ki nong kyndong ? Balei la die tang ha sor Shillong?".
U bah Babul Suting u la kyntu ia ki paidbah ba ki dei ban shim kabu ia baroh ki skhim kiba ka sorkar pdeng ka pynmih kum ka Gas Connection ba ai ei ia ki long kmie ki ba don BPL card, ka jing iarap pisa ba T.
6000 tyngka na ka bynta ki long kmie ba armet bad ban leit phah eksamin ha ki hospital sorkar kynthup ia ka Ultra sound bad baroh ki Test ha man ka 9 tarik jong man u bnai khlem kano kano ka jingsiew,ban leh ruh ia ki skim Insurance ha kino kino ki bank ba ki don account kiba lada jia ka jingduh ki dkhot met kin ioh T.
1 lak haduh T.
2 lak tyngka, Lada jia ba u ne ka ba leh ia kane ka Insurance ka iap ne u iap ki ba ha iing kin ioh 2 lak tyngka.
Nangta u la ong ba ki don ki skhim kiba ki khynnah ki ba 18 haduh 40 snem ki lah ban ioh penshon ynda ki la kot T.
60 snem ka rta sdang naduh T.
1000 haduh T.
5000 tyngka shibnai da kaba ia the bad ki bank kaba ki don account.
U la ong ba ki nongrep kin buh Insurance ia la ka rep lyngba jong ki bank jong ki khnang ba kin ioh khyllie bai duh lada wan kano kano ka jing lynshop jong ka mariang kum ka jingshoh phria, shlei um, rang tyrkhong bad kiwei kiwei.
Ki nongrep ki lah ban ioh ram rep haduh T.
3 lak tyngka ha ka sut kaba T.
9 tyngka hynrei ka Sorkar Pdeng kan iarap siew noh T.
5 tyngka bad ki trai kin hap siew tang T.
4 tyngka na ka T.
100 tyngka.
Nangta u la ong biang ba ki nongrep ki lah ban ioh ram shna ne moramot ing kaba haduh T.
6 lak tyngka bad ia ka sut yn siew ei ka sorkar T.
6.
50 tyngka na ka T.
100 tyngka, ki samla ki lah ban ioh ram na ki bank ban seng kam la jong T.
50,000 haduh T.
5 lak bad haduh T.
10 lak tyngka.
Nalor kitei haneng u la ong ba ki dang don bun ki skhim jong ka sorkar India ki ban pynioh jingmyntoi ia ki paidbah.
Nongstoiñ, 16 Jymmang:U MLA ka Nongstoiñ Konstitwensi u bah D.
Jyndiang, u la pynpaw ia ka jingsngew sih kaba jur halor ka jingshah kynthoh kaba la ktah mationg ia ka jingsngew shimet ka jong u kum u MLA, kumba ka la paw ha kawei ka kot khubor (ym ha U Rupang), mynta ka sngi.
Kumta ha kaba iadei bad katei ka bynta na ka liang jong u MLA u la dawa ia kiba pynmih ia katei ka khubor lane ia u nongthoh ba ki dei ban pan map na u tei u MLA hapoh 48 kynta bad lada kim pynsngap na ka liang jong u tei u MLA u la ong ba um banse ban hap iaid da kiwei pat ki lad kata da kaba un ai syndon da ka notis bad ban rah ruh shaduh ka Previlege Committee jong ka Assembly.
Ha ka ka jingiakynduh lang bad ki lad pathai khubor jong ka District mynta ka janmiet jong ka sngi ba ar jong ka taiew u bah Jyndiang u la ong “Kumba ka la paw ha ka kot khubor, kaba la mih mynta ka sngi, ka la don ka jingthoh kala pynjah burom ia nga ha kana ka la ktah mationg ia ka jingsngew shimet jong nga kum u MLA, namar ba kumba la thoh ha katei ka kot khubor kam da thew shuh ia ka kam jong ka Party hynrei kala thew beit ia nga shimet".
Jowai, 17 Jymmang:Ki pulit ka West Jaintia Hills mynta ka step ki la iohkem biang ia u koidi uba la lait phet hynnin ka step na Ialong Civil Hospital.
Utei u koidi ba la iohkem biang udei uba la tip kyrteng kum u Shiningstar Pala (20) uba na ka shnong Wahiajer uba la shah kem ha ki pulit halor ka jingdonkti jong u ban tuh ia ki mobile handsets na kawei ka dukan die mobile ha Ummulong.
Shillong, 12 Jylliew:Ka BJYM Megha laya ka la takrain ia ka sorkar jylla halor ka jing pynlait mon ia ki kali saw khlem da siew khajna eiei hynrei ka dor shong kali ba shim na ki paidbah pat, ka kham rem ban ia ki kali kamai ba siew khajna.
U President ka BJYM u Bah Egenstar Kurkalang hadien ba la iakynduh ia u Commissioner ka tnad pyniaid kali, u PW Ingty, u la ong ba ka long kaba sngew lyngngoh ba ka sorkar ka la pynlait ia ki kali saw (SPTS) na kaba siew khajna, kum ka passenger tax, professional tax, insurance, MLMTU bad kiwei.
“Ki kali saw ka sorkar kim siew eiei hynrei ka dor ba shim na ki paidbah nongleit nongwan ka kham rem pynban ia ki kali kamai",la ong u Bah Kurkalang.
U la ong ba ka sorkar jylla ka la leh thurmur bad ka la iaid laid ia ki kyndon namar ba ka ai mon ia ki kali saw hynrei ki nion pat ia ki paidbah.
Ha ka jingiakynduh bad u Commmsioner, ka BYJM ka la dawa ba ka sorkar ka dei ban pynbeit ia kane ka jingdkoh baroh.
Katkum ka jingiathuh jong u Bah Kurkalang, u Commissioner u la kular ba un peit ia kane ka jingujor jong ka BJYM.
U la ong ba ki kali saw ka sorkar bun mynta ki la shu shong khlem iaid kamai shuh ha kylleng ki jaka ha ka nongbah bad khap sor bad kane ka dei ka jingpynsyrwa kai ia ka pisa jong u paidbah.
Shillong, 13 Jylliew:U President ka Bharatiya Janata Party jong ka jylla Meghalaya, u Ma Shibun Lyngdoh u la wan ban ia don bynta ha ka jingialang kaba ar sngi jong ka ‘National Executive Committee Meeting’ jong ka Party ia kaba la pynlong ha Allahabad.
Katkum ka kyrwoh na u Bah David Kharsati, General Secretary BJP u la pynpaw ba u ma Shibun ha katei ka jingialang u la kren na ka bynta ki jingeh kiba ka jylla ka mad khamtam ha ka jinglong kynrum kynram ka kam sain hima ha ka sorkar jylla ba la ialam da ka Congress.
Ha katei ka jingialang hadien bun ki jingiakren, ki nongialam jong ka Executive Committee ki la bthah ia u President ban trei na ka bynta ka bha ka miat jong ki paidbah khamtam kiba rit ba ria bad ban peit pyrman halor ki rukom treikam bad ka jingpyniaid beit ryntih ia ki skhim lyngba ka sorkar hapoh ka jingialam u Modi na ka bynta ki paidbah.
Shillong, 13 Jylliew:Ka tnad jong ka sorkar pdeng kaba dei peit ia ka jinglong ka suin bneng ia kaba la tip kum ka Indian Meteorological Department (IMD) ka la pynmih ia ka jingmaham ba naduh ka 14 tarik haduh ka 17 tarik mynta u bnai ba ka lah ban don ka jingslap kaba jur ha ki bynta jong ka jylla Meghalaya bad Assam.
Kane ka jingmaham ka long ban pyntip lypa sha ki paidbah ba kin dup lah ban phikir lada kane ka jingslap jur kan jia ha kine ki lai sngi ban sa wan.
Shillong, 13 Jylliew:U Conrad K Sangma, U MP jong ka National People’s Party (NPP), mynta ka sngi, u la kyntu jur ia ka sorkar jylla ba ialam khmat da u Dr Mukul Sangma  ban shim ia ki lad ba donkam ban ai jinghikai bad pynshai bad kumjuh ru ban iarap pisa ia ki dkhot jong ki kynhun kieng atiar kiba la wan pyndem wait jong ka ri Lum Garo.
“Shibun ki dkhot jong ki kynhun kieng atiar bapher bapher ki la wan ban phai ban sdang ia ka jingim ba thymmai  hynrei ka long ka long kaba donkam na ka sorkar ruh ban ai ia ki kum ka prokram ai jinghikai ban pynsngewthuh lym kumta ka lah ban wanrah ia ka jingphai dien biang jong ki sha ki kam pyntriem" la ong u Conrad ha ki lad pathai khubor hynne ka sngi ha ka jingialang ha ophis trei kam ka NPP ha Lachumiere.
U  MP na Tura u la ong ruh ba ka sorkar ka dei ban don ia ka jingkitkhlieh ban shim ia ki sien jam kiba biang eh ban ai ka jingsngew skhem bad jingshaniah ia kito kiwei pat ki dkhot kieng atiar  kiba dang don ha ki kynhun kiba khlem pat wan ban pyndem wait.
Ha kawei pat ka liang halor  ka jingkyntait jong ka sorkar ban ia kren ia suk bad ka kynhun kieng atiar na ri Lum Khasi ka Hynniewtrep National Liberation Council (HNLC), u Conrad ua la ong ba ka liang na ka NPP ka sngewdei ba ka sorkar kan khot ia kren ia ktei ka kynhun khnang ban ioh wanrah noh ia ka suk ka sain.
Ha ka taiew ba la dep, u Myntri Rangbahduh ka Jylla  Meghalaya u  Dr Mukul Sangma u la ong ba kan ym kano kano ka jingiakren bad katei ka kynhun kieng atiar.
“Lada ngi kwah ban weng ia ki jingeh ngin hap ban bujli ia ki ain ki kyndon  da ka jingthmu ban wanrah ia ka jingshong suk," la ong u Conrad.
Ha ka taiew ba la dep u Dr Sangma da kaba kyntait ban iakren bad ka HNLC, u la pynpaw ruh ba ka jingthmu ban iarap ia uno uno u dkhot ba la pyndem wait ka dang don hapdeng ka jingiaid lynti.
Shillong, 13 Jylliew:U MLA ka Ram brai uba la risain MDC na ka ain pyntieng kohtym pan ka sorkar ka ka Prevention of Disqualification (Members of the Legislative Assembly of Meghalaya) Act, 2015, u Bah K Plasting Pangniang u la ong ba ka rai jong u Lat ia ka jylla ban pynksan ia u Bah Pynshngain N Syiem ka pyni ba ka sorkar ka la thaw ain kulmar.
Ha ka jingiakren bad u Rupang, mynta ka sngi halor kumno u sngew ia ka jingpynksan ia u Lat ka jylla ia u Bah Pyn shngain halor ka jingbat ar kam kum u MLA/MDC,  u Bah Pangniang uba long uwei na ki langknia ha kane ka ain, u la ong ba naduh ba sdang ba wanrah ia kane ka ain u la pyrshah satar hapoh ka iing dorbar thawain hynrei ka sorkar ba ialam ka Congress tang namar ba ka la biang ka jingbun paid ha iing dorbar, ka la shu pas jubor ia ka khlem da sngap ia ka jingpyni nia jong ki MLA liangpyrshah.
“Ngam babe ia ka jingrisain, namar ba ngam shym la risain hynrei dei ka sorkar kaba la leh jubor ia ngi", la ong u Bah Pangniang u MDC ba la risain na ka HSPDP.
“Ka ain ka sorkar kaba la pdiang jubor da ka liang ba bun paid, ka dei ka ain ba beain bad ka jingleh jubor", la ong u Bah Pangniang bad bynrap, ba u la wanrah ia ka Amendment ia kane ka ain ha ka por ba wanrah ha iing dorbar thawain hynrei ka sorkar kam shym la sngap bad ka la leh jubor.
U la ther ia ka sorkar da kaba ong, ba dei tang ha kane ka sorkar ba ka la thaw ia ka ain kaba beain bad kaba pynkulmar pynban ia ki paidbah ha jaka ban wanrah da ki ain kiban pynbha ia u paidbah.
"Kane ka sorkar ka thaw ain ban pynkulmar ia ki paidbah, ym pat ju lap ia ki sorkar ba kum kane", la bynrap u Bah Pangniang.
Halor kane ka kam, u Bah Pangniang u la ong ba un wad un iasyllok shwa bad ki stad ki jhad ka ain bad ruh ia ki paidbah shwa ban shim ia ka rai kaei kaba dei ban leh.
Ha kajuh ka por, u Bah Pangniang u la ong ba kane ka sorkar MUA-II ka dei kaba leh khyllah namar ba ia ka elekshon ruh kam shym la lah ban pynlong wat hadien 6 bnai ba la palat ka jingiehnoh jong ki 6 ngut ki MDC.
“Ngi dawa ba ka hok jong ki paidbah ban ioh ia ki skhim pynroi na ka MDC kam dei ban duh tang namar ka jingrisain jong ki MDC", la ong u MLA ka Rambrai.
Ka ain khang bat ar kam ka Prevention of Disqualification (Members of the Legislative Assembly of Meghalaya) Act, 2015  ka sorkar jylla ka la kamkai kha-ma-kha hadien ba u Lat ka jylla u la pynksan ia u CEM ka KHADC u Bah Pynshngain N Syiem, ba ka ka district council kam hap ha kti ka sorkar.
Ha ka hukum ba la pynmih da u Lat ka jylla u V Shanmuganathan ha ka 31 tarik Jymmang, 2015, ka la ong ba katkum ka jubab ba la phah da ka Election Commission ha ka 16 tarik Jymmang, 2016, ka la pyni ia ki daw u Bah Pynshngain N Syiem uba dei u MLA um lah ban ong ba u bat ia ka ophis ba ioh jingmyntoi hapoh ka sorkar katkum ka Artikil191 (1) (a) jong ka Riti synshar ka ri bad u Bah Pynshngain N Syiem uba long u CEM um shym ngat satia ha ka kyndon mait kyrteng katkum ka artikil 191 (1) (a).
Hynniew ngut ki MDC ki la risain kynthup u Bah HDR Lyngdoh (Sohiong), Bah Ardent M Basaiawmoit (Nongkrem), Bah Metbah Lyngdoh (Mairang), Bah KP Pangiang (Rambrai), Bah Sanbor Shullai (Laban), Bah Brolding Nongsiej (Mawthad raishan) ka KHADC, bad u Stephanson Mukhim (Amlarem) ka JHADC hadien ba ka iing dorbar ka jylla ka la pdiang ia ka Prevention of Disqualification (Members of the Legislative Assembly of Meghalaya) Act, 2015 ka ain khang bat ar kam.
Ka Iing dorbar ka la pdiang ia kane ka ain khang bat ar kam ha u bnai Nailur, 2015 bad ka la buh ba kan treikam noh naduh ka 1 tarik Risaw, 2015.
Ka UDP kaba la iakynduh lem ia kane ka apot ha kaba ar ngut ki MDC ki la risain, ka la ong ba kan sa shong jingialang ban iakren ia kane ka kam kumno ban iaid shakhmat.
Ka sngew ba ka dei ka jingshah ialam bakla ha ka sorkar kaba shu pdiang jubor ia ka ain kaba khlem lerkam eiei.
Jowai, 13 Jylliew:Hadien 25 sngi la lap biang ia ka maruti Alto 800 kaba don ia u nombar ML 11-1038 kaba la shah rahbor na Khliehriat ha ka 15 tarik u jymmang ha ryngkat ki ar ngut ki shi paralok.
La lap ia katei ka kali ha ka 9 tarik ha Badarpur, Assam.
Ki pulit ka Khliehriat ki la leit shimti ia katei ka kali na ki pulit ka Assam bad la wanrah sha Khliehriat, katba ia u nongniah katei ka kali u Bren Dkhar ym pat shym la lap haduh mynta ruh.
Lah ban pynkynmaw ba ia katei ka kali la rahbor da ki khar Assam da kaba leh mynleh kumba wai kali ban pynleit pynbuh ia ki sha Karimganj ha ka 15 tarik u jymmang bad ia katei ka kali la niah da u Bren bad la donlang ruh u paralok jong u –u Amni paia Sutnga.
Hadien ki pulit ki la lap ia ka metiap jong u Amni na Barak-Assam katba ia u Bren pat ym pat lap haduh mynta ruh.
Shillong, 13 Jylliew:Ka dei ka sien kaba –ar ba ki paidbah kiba shong ba sah ha thaiñ khappud kin shah thok ha ka NBCC bad ha ka ophis u Deputy Commissioner ka East Khasi Hills.
Ka sien kaba nyngkong ka dei ha ka 6 tarik u nailar, 2015 ha kaba la phah ap ia ki paidbah jong ka shnong Raid Lyting bad Nongsoh phan ba ki dei ban ia mih paidbah ban leit peit ia ka jaka kaba dei ban ker sainar shiah,la bthah ia ki ba kin ap ha ka por 11 baje hynrei ruh ki briew jong ka NBCC bad DC kim shym la wan mih satia ha katei ka jaka khlem da pyntip bad katei ka la pynbitar ia ki paidbah kiba la duh sngi duh ïa ei.
Sa mynta ka sngi pat kitei ki juh ki ophis ki la phah ap biang ia ki paidbah ha Pyrdiwah ha ka por 12 baje mynsngi, ki trai jaka ki trai bri ki la ia mih na la ing naduh dang 11 duna mynta ka step bad ki la ap ha Pyrdiwah haduh ka por 12:30 baje ruh ym don ba wan satia.
Katkum ka jingtip ba la ioh na u bah Wantli Ryngksai u nongialam jong ki trai bri trai khyndew na ka shnong Darang la ong ba ka NBCC kan wan ban peit ia ka jaka ker sainar shiah naduh u Pillar 1270 haduh u Pillar 1272 8S,hynrei ka dei pynban ka jingshah thok.
Ki trai jaka ki la pynpaw ka jingsngewsih namarba katei ka jingshah thok ha ka ophis u DC bad NBCC bad ki la pynpaw ruh ka jingsngewsih namar ba ba ki shu duh sngi duh ia ei.
Shillong, 13 Jylliew:Katkum ki tyllong khubor kiba la ioh la ong ba la shai ka sngi u CP Joshi u General Cecretary ba thymmai jong ka AICC ba dei peit ia ka jylla Meghalaya un ia kynduh ia u Myntri Rangbah u Dr Mukul Sangma bad ia u Bah DD Lapang ban twad jingmut na ki ha kaba ia dei jingkwah ban bujli nongialam ha ka sorkar jylla Meghalaya.
Kum ban shu pynkynmaw ka jingkhih phaloh ka umsaw ban pykylla nongialam ha ka jylla hapoh ka seng Congress ban bujli ia u nongialam hapoh jong ka Congress Legislature Party (CLP) kam pat kut.
Ka AICC ka hap ban ialeh katba lah ban peit ba kan nym jia kumba la long ha Arunachal Pradesh bad na katei ka jingiakynduh lah sngewthuh ba ia ka kam Myntri Rangbah ha Meghalaya yn sa lah ban rai pynkylla ne pynneh da u juh.
Mawkyrwat, 13 Jylliew: Da ki hajar ngut ki paidbah ki la ia tuid sha ka shnong Mawsaw  ha South West Khasi Hills hynnin ka sngi ban ia shim bynta ha ka jingiaid paidbah ban pynrem ia ka jingpyniap dusmon U Tekstarly  Lyngkhoi ia ka samla kaba dang 18 snem ka rta ha katei ka shnong.
Kane ka jingiaid paidbah ka long kum ka dak  pyrshah ia katei ka jingleh kam sniew jong u tei u briew u ba la nud ban shim wat ia ka jingim briew kumba la kynnoh ha kaba mynta u don ha kti jong ki pulit.
Ha ka jingialang hadien katei ka jingiaid paidbah, ki nongkren na ki kynhun bapher bapher na ka tei ka thain ban pynrem ia u nongleh ia kane ka kam sniew kaba la pynsuh jer ia katei ka thain baroh kawei.
U Bah F.
Nong rem, President ka KSU Mawkyrwat  u la ba ka jingialang la shim ia ka rai ban dawa na ka Juvenile Justice Board (JJB) ba ka dei ban phah iit bniah  bha ia ka rta jong u Tekstarly  Lyngkhoi  namar ka Seng  kam ngeit ba un dang dei u khynnah bad u dei ban ioh ka jingpynshitom katkum ka ain.
Halor kane ka seng ka la leit ban ia kynduh ia u superintendent jong ki pulit jong ka South West Khasi Hills District ban dawa ba dei ban da phah iit bniah ia ka rta ban lap ia ka jingshisha.
Ka KSU ka dawa ba ka Preliminary Assessment ka  dei ban pynkloi noh ban lap ia ka rta ba shisha jong u tei u nongleh kam sniew namar katkum ka jingtip kaba la ioh na ki briew ka thain Mawsaw ka long ba u la tam ia ka 18 snem,Na ka liang jong ka KSU, Women’s Wing kan pynlong ia ka jingthang mombati ha ka jan miet jong ka 15 tarik  mynta u bnai ha Mawkyrwat kum ka dak jong ka jingsngewlem na ka bynta katei ka khynnah kaba la ngat ha kane ka jingjia kaba sngewsih bad ka Seng ka khot ka wer ia baroh ban wan ia shim bynta kum ka dak  ka jingsngew lem na ka bynta katei ka samla.
Shillong, 13 Jylliew:“U Myntri ba dei peit ia ka tnad sam bam u dei u ban hiar shuki bad dei ban tohkit CBI namar ka don ka jingiabamsap ha kaba thied ia ka shini ba sam sha ki paidbah lyngba ki dukan rashon ha ka rukom ai kontrak", la ong ong u James K Sangma MLA bad u Nongaiktien  ka NPP bad  haba kren sha ki lad ai khubor mynta ka nohphai sngi ha ophis treikam ka NPP ha nongbah Shillong.
Ka NPP lyngba u Conrad Sangma MP na Tura,  ka la pynpaw ruh kan rah ia kane kaiphoit ryngkat ki kot ki sla halor kane ka bam sap sha ka sorkar pdeng bad kan ym kut tang hapoh ka jylla namar ka sorkar jylla ka la thied ia ka shini ban ai sha ki paidbah ha ka dor kaba la palat ia ka dor iew dor hat.
Kumba ka long mynta ka dor shi kilo ha iew ba la song plastic ka long T.
45 tyngka katba ka sorkar pat kala thied haduh T.
54.
27 tyngka shi kilo.
“Ka sorkar pdeng ha u snem 2014 ka la pynsangeh ia kane ka jingsam shini lyngba jong ka Food Corporation of India, hynrei ka la shah ia ki sorkar jylla ba kin thied hi na iew bad ka sorkar pdeng kan bei pisa tang T.
18.
50 tyngka ha ka shikilo bad kaba tam kan dei da ka sorkar jylla" la ong shuh u tei u nongai ktien ka NPP haba pynshai paidbah halor kane ka kam bamsap ia ka dor shini.
“Ka sorkar jylla ka la khot tender  lyngba ka Tnad Food  & Civil Supply ba kino kino kiba kwah ban Supply shini sha ka sorkar naka bynta une u snem 2016, ha 26 tarik jong u bnai Lber bad ki don lai tylli ki kynhun kiba la thep tender kiba kynthup ia ka  Beta Edibles Processing Private Limited kaba la thep T.
54270 ha ka shi ton kata kalong T.
54.
27 tyngka shi kilo,  Ka Doctor Frozen Food India Private Limited ka la thep T.
55050 shi ton kata ka long T.
55.
05/- ha ka shikilo bad ka S.
S.
Food Industries kaba la thep T.
56210 ha ka shiton bad kata ka long T.
56.
21/-ha ka shikilo", la pynshai shuh shuh u James K Sangma.
Na ka liang jong ka NPP ka ong ba lada ha iew lah ban ioh tang T.
45 tyngka  shi kilo ka shini ka sorkar balei ka leit ban thied haduh T.
54.
27 tyngka shi kilo ka shini, namar ka sorkar pdeng ka siew tang  T.
18.
50 tyngka bad ki nongthied ki siew tang T.
20 tyngka bad kaba tam kum ka subsidy kaba long haduh T.
15.
77 /- hap sei na ka pla tyngka jong ka sorkar jylla bad  kane ka dor shini ia kaba la thied da ka sorkar ka long kaba la rem sha ba palat.
“Ka sorkar kala pynsyrwa ei ia ka pisa paidbah haduh T.
20 klur ha ka shisnem bad ka ong pat ym don pisa", la ong shuh ka NPP bad ka dawa ba ka sorkar ka dei ban pynshai paidbah ia kane kam bad dawa ba dei ban aiti sha ka CBI ban tohkit.
T.
20 shi kilo, ka dor shini, ong ka SorkarHa kawei pat ka khubor lyngba ka kyrwoh ba la phah da U Principal Secretary ka Food, Civil Supplies & Consumer Affairs, Govt of Meghalaya ka kyntait halor ka jingkynnoh ka NPP ba ka don ka jingbam sap ha ka dor shini ba sam sha ki paidbah lyngba ki dukan rashon ha ka rukom ai kontrak bad ha ka ka la don ruh ka jingkynnoh ba ka dor jong ka shini ia kaba la shim da ka sorkar na ki company ka kham heh bun shah ban ia ka dor die ha iew.
“Kane ka long ban pynshai ba ia ka shini la sam sha sha ki paidbah ba dei hok ban ioh lyngba ki dukan rashon ha ki pla plastik 1 kg kiba la pyndait bha ryngat ka shap jong ka Jylla ha ka dor 20 tyngka shi kilo kaba long ka dor kaba kham hapoh ia ka dor iew.
Ka rukom pyniaid kaba shai ban shim ia ka shini na ki iew lyngba ka jingthep tender la leh da ka sorkar jylla, ha kaba ia ka tender la pdiang sha ka company kaba lah supply ha ka dor kaba rit bad pynbiang ia baroh ki kyndon katkum ka tender", la ong shuh shuh ka kyrwoh.
Nongpoh, 13 Jylliew:Da kaba sngew khia halor ka jingjyllei jong ki karkhana ot dieng beain hapoh ka Ri Bhoi Distrik, khamtam ha ki thain Umiam bad Byrni hat, mynta ka sngi ki nongialam ka Ri Bhoi Youth Welfare Organization (RBYWO), ki la leit ban iakynduh ia ka Deputy Commissioner ka Dr.
Pooja Pandey, ryngkat bad ka jingthoh kum ka jing pynsngew halor ka jing nangroi jong ki karkhana ot dieng beain.
Katkum ka jinglap da ki dkhot jong ka RBYWO, la ong ba ki karkhana ot dieng beain ki nangbun nangbun ha manla ki bynta jong ka Distrik katba nangmih ki sngi bad kane ka jingbun jong ki karkhana ot dieng ka wanrah ruh ia ka jingjot bad ka pynsniew ruh ia ka Mei Mariang.
Haba iakren bad u Bah Amberlight Masharing President ka RBYWO, la ong ba ki don tang 21 tylli ki karkhana ba don laisen ha Umiam bad 11 tylli ha Byrnihat Area, katba kiba bun pat kim don laisen satia, u la bynrap ruh da kaba ong ba ha ka jingshisha kitei ki karkhana ot dieng, ki dei ban don ha ki jaka kiba la buh kyrpang ryngkat bad ki laisen kiba biang katkum ki kyndon jong ka Meghalaya Forest Wood Based Industries jong u snem 1998.
U la pynpaw ruh ia ka jingsngewkhia bad ka jinglyngoh kaba khraw ia ki bor ba dei peit ia ki karkhana ot dieng, namar ka jingbym leh ei ei ka jong ki pyrshah ia kitei ki karkhana ot dieng beain, ha kaba katba nangmih ki sngi ki la nangroi nangroi bad ki lah ban pyntrei laitlan khlem da don kano kano ka jingshah pynwit ha ki bor ba dei peit, ong u Bah Amberlight Masharing.
Namarkata, na ka liang ka seng ka la dawa ia ki bor ba dei peit ia ki karkhana ot dieng ba kin shimkhia da kaba pynlong ia ka jingkhynra ha ha kitei ki karkhana beain bad ym lah ruh ban len ba ka jingdon jong ki karkhana bapher bapher ka wanrah ia ka roi ka par, hynrei lada kim lah pat ban leh katkum ki kyndon jong ka ain, namar lyngba jong kitei ki karkhana ot dieng beain, ka wanrah ruh ia ka jingpom pathar ia ki dieng ki siej bad ka pynjot ia ka Mei Mariang, u la bynrap.
Ha kawei pat ka bynta na ka liang ka seng ka la pynpaw ia ka jingkmen, hadien ba ka Dr.
Pooja Pandy, DC ka Ri Bhoi, kala kular ban shimkhia katkum ka jingujor ba la buh da ka seng haba iadei bad ka jingbun jong ki karkhana ot dieng beain ha ka Distrik, bynrap u Bah Amberlight Masharing.
Amlarem, 14 Jylliew:Ka Pdengshakap PHC kaba don ha shnong Pdengshakap kaba hap hapoh jong ka Amlarem Sub- Division ka la poi ha pud mynta ba ki hap ban pynsangeh noh mynta ka 13tarik jong u ne u bnai Jylliew, ia kito ki briew kiba wan thiah pang ha kane ka PHC na ki daw bym biang bording mynta la lai bnai tam ha kane ka PHC namar ba ka long ka shem shitom ia ki naduh ki Doctor bad ki nongtrei ban trei ha jingdum kham tam ha kapor mynmiet.
Bad haba ia kren bad u Doctor In charge jong kane ka PHC u Dr H.
Synmon ba na ka liang jongu, u la pynpaw ba kum u Doctor ba dei peit ia kane ka PHC, u la ong ba kum ka PHC ki dei ban don la u jong u Transformer kum kiwei de ki PHC namar ba haduh mynta ka PHC mynta ka dang pyndonkam da u Transformer jong ka shnong Pdengshakap bad jong u ruh u la pyrshang ban ia kren bun bun sien sha ka Office bad u thoh ruh da shithi sha ka Office jong ka Health Department dang ha kine ki ar ne lai snem na ka bynta ban pynioh da la u jong u Transformer na ka bynta ka PHC bad na ka liang jong ka Office ruh naduh u snem 2014 ki ladep ban phah ia ka shithi sha ka MeCEL ha kaba ia dei ban pynbiang Transformer hynrei haduh mynta na ka liang ka MeCEL kam leh eiei ha kaba ia dei bad kane ka bynta.
Shuh shuh na ka liang jong u Doctor u la ong wat la ka bording mynta la lai bnai tam kam don na ka liang jong u bad ki nongtrei, ki hap beit ban iasah ha jingdum bad ba ki shem shitom bha ruh khamtam ha ka por ba ki pynkha khun bad emergency case bad ka long kaba eh ruh kumno ba ki dung thyrnia bad ai drip hapoh jingdum, hynrei wat la katta ruh ki hap ban trei beit ha jingdum na ka bynta ka khia ka shitom jong u paidbah baroh bad ba wat la ki la iashah baroh shikatto ban trei hynrei ymdon ba shim khia halor jong kane ka bynta u la ong.
Bad ha ka juh ka por ruh u la ong ba na ka liang jong u, u la ong ba ka Sorkar ka dei ban shimkhia na ka bynta ka tulop jong ki staff namar ba la lai bnai tam kim ioh tulop shuh ka la long kaba eh ia ki ban sah miet ha kane Hospital mamar ki hap ban thied naduh ki bombati, ka phniang sharak bad kiwei ki jingdonkam jong ki bad u la long ba na ka liang jong ka office jong ka PHC ba kin ai por ia ka MeCEL bad ia ka Health ba ki trei shitom khnang ban pynioh bording ia ki lym kumta na ka liang jong ki lah ban khang ruh ia ka Hospital ha kaba ia dei bad kane ka jingeh baroh.
Mawkyrwat, 13 Jylliew: Da ki hajar ngut ki paidbah ki la ia tuid sha ka shnong Mawsaw  ha South West Khasi Hills hynnin ka sngi ban ia shim bynta ha ka jingiaid paidbah ban pynrem ia ka jingpyniap dusmon U Tekstarly  Lyngkhoi ia ka samla kaba dang 18 snem ka rta ha katei ka shnong.
Kane ka jingiaid paidbah ka long kum ka dak  pyrshah ia katei ka jingleh kam sniew jong u tei u briew u ba la nud ban shim wat ia ka jingim briew kumba la kynnoh ha kaba mynta u don ha kti jong ki pulit.
Ha ka jingialang hadien katei ka jingiaid paidbah, ki nongkren na ki kynhun bapher bapher na ka tei ka thain ban pynrem ia u nongleh ia kane ka kam sniew kaba la pynsuh jer ia katei ka thain baroh kawei.
U Bah F.
Nong rem, President ka KSU Mawkyrwat  u la ba ka jingialang la shim ia ka rai ban dawa na ka Juvenile Justice Board (JJB) ba ka dei ban phah iit bniah  bha ia ka rta jong u Tekstarly  Lyngkhoi  namar ka Seng  kam ngeit ba un dang dei u khynnah bad u dei ban ioh ka jingpynshitom katkum ka ain.
Halor kane ka seng ka la leit ban ia kynduh ia u superintendent jong ki pulit jong ka South West Khasi Hills District ban dawa ba dei ban da phah iit bniah ia ka rta ban lap ia ka jingshisha.
Ka KSU ka dawa ba ka Preliminary Assessment ka  dei ban pynkloi noh ban lap ia ka rta ba shisha jong u tei u nongleh kam sniew namar katkum ka jingtip kaba la ioh na ki briew ka thain Mawsaw ka long ba u la tam ia ka 18 snem,Na ka liang jong ka KSU, Women’s Wing kan pynlong ia ka jingthang mombati ha ka jan miet jong ka 15 tarik  mynta u bnai ha Mawkyrwat kum ka dak jong ka jingsngewlem na ka bynta katei ka khynnah kaba la ngat ha kane ka jingjia kaba sngewsih bad ka Seng ka khot ka wer ia baroh ban wan ia shim bynta kum ka dak  ka jingsngew lem na ka bynta katei ka samla.
Shillong, 13 Jylliew: Balei ki iakhih ban pynkhyllem ia u Dr Mukul Sangma na ka shuki Myntri Rangbah, ka jubab na u Symbud Myntri Rangbah u Bah Rowel Lyngdoh ka long, “Don kiba sngew ba sngew ba u Dr Mukul u la leh baheh palat, don kiba ong ba um lah ban pyndep ia ki kam, don kiba sngew ba lada neh u Dr Mukul kin nym jop elekshon shuh ha u 2018".
Ha u Bah Rowel shimet, u Dr Mukul u dei uba treikam kum u Myntri Rangbah hynrei ki MLA kim sngew tynnad namar bun kiwei pat ki daw bad ka jingiakhih napoh napoh ka iaid mynta ban weng noh ia u Dr Mukul na ka shuki nongialam ha ka party Congress.
“Ka shong ha ki MLA, lada kim shaniah shuh bad lada kiba bun ki kwah ban bujli ia u, kin lah ban pynkhyllem ia u", la ong u Bah Rowel.
Watla um kren shai la u don bynta ne em ha ka kam iakhih ban pynkhyllem ia u Dr Mukul, hynrei u Bah Rowel u la ong ba baroh ka shong ha ki MLA ban rai ia u nongialam.
Imat ka jingialap jong ki MLA ban ioh bun paid ka dang iaid hi napoh napoh ban weng ia u Dr Mukul hynrei ka jingkylli ka long lano kane ka jingiapun kan bthei ne kan sa jah noh syndon pynban namar ba u Dr Mukul u la pynkhreh bun ki buit ban tem ia kane ka jingiakhih.
U Bah Rowel u la iathuh ba ha ka jingshisha u president ka MPCC u Bah DD Lapang u la dep khot jingialang hynrei ka la pulom noh namar ba bun ki myntri sorkar ki bun kam ba wan u Myntri Rangbahduh ka ri u Narendra Modi ha kane ka nongbah.
"Naduh ba la pynsangeh noh ia ka jingialang ba wan u Modi, u president ka MPCC u Bah Lapang um pat khot jingialang shuh haduh mynta", la ong u Bah Rowel.
Katkum ka jingong jong u Bah Rowel, ka jingialang la khot ban iakren ki kam ka party hadien ba la mih ka kynrum kynram ban pynkhyllem ia u Dr Mukul Sangma na ka shuki Myntri Rangbah.
Ha kawei ka khubor, la ioh jingtip ba u Bah Lapang bad u Mukul ki don mynta sha nongbah Delhi ban iakynduh ia ki nongialam ka AICC ban iakren ia ka jinglong jingman ka sain pyrthei ha kane ka jylla.
La sngewthuh ba kin iakynduh ruh ia u nongpeit ba dang shu dep thung thymmai ka AICC u Dr CP Joshi.
Shillong, 14 Jylliew:“Ka jingsah kut ka ka tih dewiong ha ka jylla hi ka dei ka jingleh sting jong ka sorkar jylla", la ong u  Bah Robinus Syngkong  MLA ka Mowkaiaw Constituency  u ba bat ruh ia ka kam Parliamentary  Secretary ha ka sorkar ba lam khmat da  u Dr Mukul Sangma.
U Bah Robinus u la pynpaw ruh ba ka jingmih na ka bynta ki paidbah ka dei ka kam trei dewiong ha ka jylla bad  ka jingkwah jong u ka long ba kane ka kam tih dewiong ka dei ban iaid beit khnang ba ki briew kin im.
“Ka  dei ka jingshisha ba ngi  la leit ban ia kynduh ia u Myntri ka Sorkar Pdeng u ba dei peit ia ki kam dewiong  bad ia u Myntri Khynnah ka tnad kam poh ing iong ka sorkar pdeng u  Kiren Rajiju ban ia kren ban  kin pynlait lem noh  ia kane ka kam khang tih dewiong ha kane ka jylla kaba la leh da ka NGT", la ong shuh shuh u Bah Syngkon bad kdew ruh ba ka jingkynnoh ki kwah ban leit BJP ka long kaba bakla.
"Kam don ka jingthmu kaba kum kata, haba ka Sorkar kam shym la shim khia ia kane ka kam khang tih dewiong  kum ki nongmih khmat paidbah ngim banse ban wad ki lad ki lynti, ha ka jingleit ban ia kren bad kitei ki heh jong ka BJP la leit lang u Bah Stephanson Mukhin, Bah Thomas Nongtdu  bad ki trai jong ki kar khana dewbilat  namar khlem dewiong kan eh ia ki karkhana ba kin pyniaid", la ong shuh shuh  u Bah Syngkon.
Shillong, 14 Jylliew:  Nalor ba ka thain Sohra ka la khring ia ki nongjngohkai na kylleng ka pyrthei na ka jinglong ki sawdong sawkun, mynta ka Sohra ka nong bah barim jong ka sorkar Phareng, ka la pynkhreh ban sa khring sa ia ki nongshah sumar na kylleng ka pyrthei lyngba ka jaka sumar kynbat kaban sa sdang tei noh shen ha dong Khlieh shnong.
Ia ka pisa ban shna la dep mang T.
9 klur ban tei ha ka jaka kaba heh 3 akar ha Khliehshnong bad kan ngiam ban pdiang nongshah sumar 50 ngut ne 50 jingthiah.
Ia kane la pyndep da u myntri ka tad ka koit ka khiah ka jylla u Bah AL Hek ban jurip ha kane ka sngi ryngkat ka jingdonlang u MLA ka thain u Bah TW Chyne, rangbah shnong ka Khliehshnong, ki nong kit kam shnong bad ki riew rangbah.
“Ka Sohra ka la pawnam ha ka kam jngohkai, ngi kwah ba kane ka Ayush hospital kan long kum ka health tourim shi bynta ban khring ia ki nongshah sumar ha ka", la ong u Myntri ha ka jingkren jongu.
U Bah Hek u la pynpaw ba u kwah ba kane kam dei tang ka jaka sumar ban pynkoit da ki kynbat hynrei ka dei ka jaka sumar ban khring ia ki briew na kylleng ban wan shah sumar ha ka, shi bynta ban kyntiew shuh ia ka kam jngohkai na kaba la don lypa.
Kumjuh u MLA ka thain u la pynpaw ba ka jingwan kane ka jaka sumar kan long ka kabu ia ki samla ban ioh kam ban iarap ia ki briew ha ka kamai kajih bad khamtam ia kiba don bynta ban pdiang ia ka jingmyntoi na ka.
Shwa ia kane, u myntri ka tnad ka koit ka khiah u la jurip ruh ia ka CHC Sohra kaba don hapdeng ka jingduna kaba jur bha.
Ka CHC Sohra ka kynduh bun jingeh khamtam ka jingbym treikam shuh ka mashin X-ray, generator nalor kiwei.
U Myntri u kular ban pynsted noh ban pyndep ia ka jingtei ka bynta ba ar jong kane ka CHC bad ban pynbiang ia ki jingdonkam ha kane ka CHC naduh ki tiar bad ki nongtrei, ka kali kit nongpang bad kiwei.
Ha ka por mynstep, u la pynlong ruh ia ka jingjurip ia ka PHC Lailyngkot uba la kular hakhmat ka jingdon lang ki nongialam shnong ba un sa peit ban pynkiew kyrdan noh ia ka sha ka CHC.
Ka PHC Laitlyngkot ka la don kumba 25 snem mynta bad ka la iaw bha ha ka jingiaid lynti jongka bad ka la dei ban pynkiew kyrdan noh sha ka CHC khnang ba kan lah ban ai ia ka jingshakri kaba kham paka sha ki paidbah.
Shuh shuh u Myntri u la pynlong ruh ia ka jingjurip ia ka PHC Laitryngew, uba kular ban pynbiang ia ki jingdonkam ha kane ka jaka sumar ban shakri ia ki paidbah nongkyndong.
New Delhi, 13 Jylliew:U President Pranab Mukherjee, ula kyntait ia ka jingthaw thymmai jong ka sorkar Delhi, ia ka ain, kaba dei bad ka jingthung Parliamentary Secretery, ia 21ngut ki MLA.
Ka jingkyntait jong U President, ka mih ia ka jing artatien, kaba khraw ia ka nusip jong kitei ki 21ngut ki MLA.
Ka sorkar Delhi, ka la pynkylla ia ka ain, kaba pynhap ia ki Parliamentary Secretery, ha ka ophis kamai pisa bad katei ka long, ba ka sorkar AAP, ka thung shwa ia kitei ki Parliamentary Secretery bad hadien pat, ka sa pynhap ia ki, ha ka kyndon, ba kam dei kaba ki kamai pisa.
Ka dei ha ka 13tarik Lber 2015, ba u myntri rangbah ka Delhi, U Arvind Kejriwal, ula pynmih ia ka hukum, kaba thung ia 21ngut ki MLA, kum ki Parliamentary Secretery.
Hadien katei ka jingthung Parliamentary Secretery, ka sorkar Delhi, ka kwah ruh ban pynkylla ia ka ain Delhi Members of Legislative Assembly (Removal of Disqualification) Act, 1997.
Lyngba katei ka ain, u mih u dak jingkylli, ia kaei ka ban jia ia ki 18ngut ki Parliamentary Secretery, kiba la thung ha kane ka sorkar Congress, haba U President, um shym la ailad shuh ia ki, wat la ki sorkar Jylla, ki kren shai, ba kitei kim shym bat ia ka ophis kamai pisa.
Shillong, 14 Jylliew:Ka jylla Megha laya ka la mad bun bah ki jingjia ba shah leh sang jong ki nongtrei iing briew bad katkum ka jingong u MLA ka Nong thymmai u Dr Jemino Mawthoh, la don kumba palat 5 spah tylli ki jingjia kum kine ha kylleng ki jaka ha ka jylla.
Ha ka jingiasyllok kaba la pynlong mynta ka sngi da ka North East Domestic Workers  Movement (NDWM), u Dr Mawthoh u la ong ba kum kane ka jingjia, ka nang jur ha kine ki sngi bad ym duna ia ka shi hajar ngut kiba la shah nion ha ka jingsiew.
U la iaroh ia ka National Domestic Workers Movement (NDWM), Meghalaya kaba la ieng ban iakhun ia kane ka jingshah ban bein jong ki briew naduh u snem 2000.
“Ka imlang sahlang jong ngi ka la kylla bad ka jingbanbein ka la nangjur ha kine ki sngi", la ong u Dr Mawthoh haba jubab ia ka jingkylli jong uwei na ki nongiashim bynta ha ka jingiasyllok halor ka phang, “Thaw ain ia ki nongtrei iing bad ithuh ia ki nongtrei iing kiba pura" ba pynlong da ka  National Domestic Workers Movement (NDWM),Meghalaya.
Katkum ka jingong u Dr Mawthoh bun bah ki jingkylla ha ki jaka sor bad kane ka long lyngba ka jingtrei borbah ka NDWM.
U la ong ba ka International Labour Organization (ILO) ka la ithuh ia ka jingnoh synniang ki nongtrei iing briew ha ka ioh ka kot ka ri.
“Lada ym don ki nongtrei iing briew, ka jingim jong ki longing ha sor kan ktah jur", u la ong bad bynrap, ha sor, bun ki shijur ki treikam sorkar bad kiwei ki kam bad khlem ki nongtrei iing kan long kaba eh ia ki ban peit ia ki khun ki kti’.
Jowai, 14 Jylliew:Ka JHADC mynta ka sngi ka la jied ia u ma Arborhima Darnei, MDC na Saipung kum u lamphang ba thymmai ka iing dorbar ka sorkar rit ha Jaintia Hills.
U ma Darnei u la jop suk kum u Chairman khlem don satia ba ialeh pyrshah ia u.
Ka dorbar kyrpang mynta ka sngi ban jied ia u Lamphang ka JHADC ka long hadien ba u ma Laitsing Shylla, MDC ka congress na Ummulong u la iehkam noh naduh ka 4 tarik u bnai May.
Shillong, 14 Jylliew:U  Deputy Secretary ka sorkar Meghalaya, jong ka tand Labour ka la pyntip ba kito kiba trei bylla hapoh jong ka schedule kaba  28 la pynkiew ia ka bai bylla sngi jong ki naduh ka shi tarik jong u bnai Iaiong mynta u snem.
Kane ka jingpyn kiew dor ka long ba kito kiba trei bylla kiba khlem pat tip bha ia ka kam, la pynkiew na ka T.
173/- tyngka sha ka T.
181/- tyngka, ia ki ba la kham nang ia ka kam la pynkiew naka T.
184/- tyngka sha ka T.
215/- tyngka bad ia kito kiba la tbit bha ha ka kam la pynkiew na ka T.
215/- tyngka sha ka T.
225/- tyngka.
Shillong, 14 Jylliew:Ka NEHU ka la pynmih ia ka Resol jong ka BSc.
(Pass bad honours) kumjuh ruh ia ka resol jong ka B.
Com (Pass bad Honours).
Ki la don 71 ngut kiba ia khun ia ka BSc Pass bad kiba la pass ki don 50 ngut, haba kheiñ percentage ia kiba pass ka long 70.
42%.
Katba ha ka Honours pat ki la don haduh 1266 ngut kiba ia khun bad na kitei kiba pass ki long 903 ngut bad haba kheiñ percentage ia kiba pass ka long 71.
33%.
Ha ka B.
Com Pass ki don 496 ngut ki samla ba ia khun ia ka eksamin bad kiba pass pat ki don tang 204 ngut bad haba khein percentage ia kiba pass ki long tang 41.
13%.
Ha ka Honours ki don 1127 ngut kiba ia khun ia ka eksamin katba kiba pass pat ki long tang 763 ngut kaba long tang 67.
70%.
Ia ka kyrdan ba hakhmat eh ha ka BSc Honours la bat da u Robert W Kharngi na St.
Edmund’s College uba la ioh 74.
25%,ia ka kyrdan kaba –ar la ioh da Arunava Kar Purkayastha na St.
Anthonys College bad ka la ioh 72.
63%, Leo Them Jung Makan na St.
Edmund’s College 71.
00% ba wan ha ka kyrdan ba –lai, ha ka kyrdan ba saw ki don 3 ngut ka Priyanchi Chachan na St.
Anthony’s College, Pooja Prasad na St.
Anthony’s College, Guddi Kumari Prasad na St.
Edmund’s College kitei baroh ki ioh mar 67.
13%.
Ka Sunita Kumari Gupta na St.
Mary’s College ka la wan ha ka kyrdan ba san bad ka la ioh 65.
88%, Sunny Ryngkhlem ha ka kyrdan ba hynriew,Vidushi Jalewa ha ka kyrdan ba hynniew, Heena Poodar ha ka kyrdan ba phra, Suman Sharma ba khyndai bad Ansu Agarwal ha ka kyrdan ba shiphew.
Shillong, 14 Jylliew:Lai ngut ki briew ki la shah kem halor ka jingdon kti jong ki ban shoh briew ha   Mawlai-Mawkynroh.
Kitei ki lai ngut ki kynthup ia u Franklin Kharkongor (20 snem ka rta), u Horsius Mukhim (25 snem ka rta) bad u Thalainsing Khong sit (32 snem ka rrta) bad baroh ki dei Mawlai Mawkynroh.
Ki khubor pulit ki iathuh ba la rah ia ki sha thanad ban set ia ki 14 sngi.
Katei ka jingleit kem ia kitei kiba la kynnoh donkti ka la long hadien ha ka ejahar ba la thep da u  Bhalang Sing Phanbuh uba la pyntip ba ki la don lain gut ki riew kiba rung tuh sha ka kompon ing jong u ha ka sem ha  Mawkynroh Block-3, Mawlai myn ha ka 13 tarik u Jylliew bad ktah kti ia ki nongtrei jong u kiba don hangtei da kaba pyndonkam da ki nar rod bad ki mawit.
Ar ngut ki nongtrei ki la mynsaw bad la rah ia ki sha Civil Hospital ban ioh ia ka jingsumar.
Shillong,14 Jylliew:Ki pulit ki la ioh jingtip ba ka don ka jingiathaw pisa kaba jur ha kawei ka Hotel kaba la buhrieh noh ia ka kyrteng jong ka kaba don ha Khyndailad ha kaba ka don kawei ki don ki kynhun kiba lum pisa na ki paidbah da kaba kular ban siew pat ia ki ha ka dor kaba heh.
Tang mar ia ioh jingtip mynta ka janmiet ha ka por 5:30 baje ki pulit Special Cell na ophis u SP bad na Sadar PS ki la leit ban khynra ha katei ka Hotel bad ki la ioh kem ar ngut ki briew kiba la tip kyrteng kum u Sajan Dey, 35 snem karta uba na Mokandapur, West Bengal bad ka Sudipta Das na Jail Road,Shillong.
Kitei ki briew ki la sdang ia katei ka kam lum pisa naduh ka 13 tarik mynta u bnai ha katei ka hotel bad ia katei ka jinglum pisa ki la ai kyrteng kum ka Multi Level Marketing Scheme kaba ki khot ka ‘Wedding Collection’.
Ki pulit ki la lap ba katei ka kynhun pyniaid kam don ia ki kot ki sla ban pynshisha ba ka kam jong ki kaba la ithuh da ka aiñ.
Ha katei ka jingleit khynra ki pulit ki la ioh kurup 160 tylli ki phom ba la dep pyndap bad 190 kibym pat dep pyndap bad kawei ka rejistar kaba batai shaphang ka skhim jong ki,la ioh kurup ruh ka pisa T.
43 hajar tyngka kaba ki la ioh lum na ki briew kiba la thep pisa hangtei.
Kitei ki briew ki pyni ruh sha ki paidbah ba ki pyndonkam ia ka website www.
weddingbazar.
co.
in kaba dei ka website ka bym treikam satia.
Hadien ba la ioh kem ia kitei ar ngut ki pulit ki la rah ruh sa ar ngut kiwei pat ban tohkit,kitei ki ar ngut kiwei pat ki dei ka Nupur Deb na Polo bad ka Malaika Baidya na Pynthorumkhrah.
Kipulit ki la rejistar kum ka kam thok ia katei ka kam bad ka jingtohkit ka dang iaid shakhmat.
Ki pulit ki la maham ia kipaidbah ba kim dei ban shah thok ha kum kitei ki kynhun thaw pisa bad ki la kyntu ia ki paidbah ba ki dei ban pyntip pulit lada ki lap ia kum katei ka jaitkam.
Shillong, 14 Jylliew:Ha ka sngi saitjaiñ jong ka taiew ka 18 tarik u jylliew kan don ka jingialang bah ka seng Hynniewtrep Youth Council (HYC) ha ophis treikam jong ka ha Mawlai Polytechnic ha ka por 12 baje mynsngi.
Katkum ka kyrwoh khubor na u Organising Secretary katei ka seng u bah Nickson Dohling u la ong ba ha katei ka jingialang la khot lut ia baroh ki President, ki Secretary jong ki Unit bapher bapher, ki Circle bad ki district ba ki dei ban poi khnang na ka bynta ban ia kren kumno ban pyntyllun noh shakhmat ia ki ishu ba katei ka seng ka la shim.
Lah ban pynkyn maw ba kham ha shuwa ia kane, ha ka jingiakren bad u Rupang ki nongialam ka seng HYC ki la ong ba shen kin sa sdang noh ia ka jingiakhih ban dawa Inner Line Permit ( ILP) ha kane ka jylla ha kaba kin sdang ia katei ka jingiakhih da kaba sam paidbah shuwa da ki kot lyngkdop kiba la thoh shaphang ki aiñ pyrkhing mynder ri bad ki aiñ pyrkhing bar jylla bad ha kitei ki aiñ kiba yn pynsngewthuh paidbah ka ILP ka dei kawei na ki mat ba katei ka seng ka la kdew ha katei ka kot lyngkdop.
Lah ruh ban pynkynmaw ba ha katei ka jingiakren ki nongialam katei ka seng ki la ong ba kin sdang noh ia katei ka sienjam ba nyngkong jong ka jingiakhih mynta ka taiew, hynrei la sngewthuh pat ba kin ym pat sdang mynta ka taiew namarba ki kwah ban pynbeit janai bha ha ka jingialang kaba yn shong pyrkhat da ki nongialam jong katei ka seng ha ka sngi saitjaiñ.
Ha ka kyrwoh khubor ym shym la kdew la katei ka jingialang ka dei ne-em ka jingialang pyrkhat jingiakhih ILP, hynrei ka jubab kaba shai kan dei beit ha ka sngi saitjaiñ la katei ka jingialang kan dei ka jingshim rai rangbah ban ia khih ILP?.
Shillong, 14 Jylliew:Ka rai pynksan jong U Lat ka jylla ia u Bah Pynshngain N Syiem bym dei don jingktah ka ain bat arkam ka Prevention of Disqualification (Members of the Legislative Assembly of Megha laya) Act, 2015 kam shym la pynthut ia u Bah Rowel Lyngdoh u Symbud Myntri Rangbah ba peit ia ka tnad kam ain.
“Ka Prevention of Disqualification (Members of the Legislative Assembly of Meghalaya) Act, 2015 kam iap, ka jingbatai ia ka jingmut jongka, ka shong ha ka iing kashari kata lada don ki briew kiba ujor pyrshah ia kiba bat ar kam", la ong u Bah Rowel.
Haba twad jingmut, hato ka don nongrim ne em ia ki MDC ba la risain ba kin dawa ban weng noh ia ka jingrisain jongki, u Myntri kam ain, u la ong, “ki la dep risain, ka kam kan iaid beit bad hap ban pynlong da ka elekshon thymmai".
U la ong ba ka Prevention of Disqualification (Members of the Legislative Assembly of Meghalaya) Act, 2015 kan don beit namar ba ka la dep ioh ia ka jingmynjur jong u Lat ka jylla bad ka jingtreikam ne ka jingbym treikam jongka, kan shong ha ka jingbatai ka Kashari lada don kiba ujor pyrshah ia kito kiba bat ark am.
Ka jinglong artatien jong kane ka ain, ka la mih hadien ba u Lat ka jylla u la ai ia ka rai pynksan ia u Bah Pynshngain u bym shym la risain satia na ka jinglong MDC/MLA bad ka jingrisain kyrkieh jong ki 6 ngut ki MDC ki la kylla babe ei.
Shillong, 14 Jylliew:Ki pulit ka nong bah ki dang ap ban ioh ia ka report ka post mortem ia ka met jong u samla Samuel Synrem (23) uba la lap ha kaba ka khlieh jongu, kam don shuh na kawei ka jaka na Kyndong Rylla, ka wah Umiam ha ka 11 tarik Jylliew hadien ba la u la jah bun sngi.
Ia ka met jong u Samuel Synrem uba la suba ba shah rah ha ka um, la lap na katei ka wah hadien ba la pynlong ia ka jingwad bun sngi hadien ba u la iakynduh ia ka jingjia aksiden ha jing kieng jingthang briew ha ka 21 tarik Jymmang.
U Superintendent of Police (City) u Bah Vivek Syiem u la ong ba ka jingiap ka long kaba pher bad na ka liang jong ki pulit ki dang pynlong ia ka jingtohkit ban wad ioh don kano kano ka daw halor kane ka jingjia.
Lah ban kdew ba ia u Samuel Synrem uba dei na Jaiaw Laitdom la iathuh ba u la jah naduh ka 21 tarik Jymmang haba u dang leit shim pisa na ka thain Polo.
Ka la don ka jingong ba u la iakynduh ia ka jingjia aksiden katba u dang shong bike ha Jingthangbriew, Jaiaw bad u hap shapoh ka jingkieng ha ka Wah Umkhrah.
"Lada ka dei kaba shisha ba u iakynduh ia ka jingjia aksiden bad hap shapoh ka wah lane ka don eiei ha lyndet halor kane ka jingjia, ki pulit ki dang bishar bniah ia kane", la ong u Bah Vivek.
"Mynta ngi dang ap ia ka report ka post mortem bad ngin dang wad ruh ia ki jingshisha halor kane da kaba bishar bniah na baroh ki bynta ban lap ia ka jingshisha" la bynrap u Bah Vivek.
Shillong, 14 Jylliew:U President jong ka Meghalaya Pradesh Congress Committee (MPCC) U bah D D Lapang bad ka Working President ka Debora Marak mynta ka sngi kila ia kynduh ia u AICC Secretary ba dei peit ia ka jylla Meghalaya u CP Joshi ha Delhi bad ki la ia kren ia ki kam sain pyrthei ha kane ka jylla.
Haba ia kren bad kawei na ki lad pathai khubor ha ka jylla, na ka liang ka Debora ka la ong ba kane ka jingiakynduh jong ki ka long kum ka jingai khublei ia u ba u dang shah jied thymmai kum u Secretary ba dei peit ia kane ka jylla Meghalaya.
Ka Debora Marak ka la ong ba ha kane ka jingiakynduh ki la ia kren kumno ban pynkhlain ia ka seng Congress ha kane ka jylla ban pynkhreh ia ka elekshon sha ka Iing Dorbar Thawain ka ban long ha u snem 2018.
Ha kane ka jingiakynduh kim shym la ia kren ei ei halor ka jinglong jingman jong ka sain pyrthei ha kane ka jylla hynrei ka long beit tang halor ka phang ban pynkhlain ia ka party.
Ha kaba ia dei bad ka jingdawa ban bujli nongialam ka la ong ba kim shym la ia kren ei ei ia kane ka bynta ruh hynrei la iathuh ba u Secretary jong ka AICC u CP Joshi hapoh ka ar taiew un sa wan sha Shillong ban ia kynduh ia ki MLA ka party baroh ban tip ia ka jingsngew ka jong ki.
Nongpoh, 14 Jylliew: Haduh 60 ngut ki samla khasi kiba trei ha ki kam bapher bapher jong Toll Gate Plaza kaba don ha Pahammawlein 20 Mer, Ri Bhoi District, mynta ka sngi ki la shah beh jubor noh ha ki briew jong ka Shurender Kumar Shukla ka Kompani na Mumbai, hadien ba ka la ioh ban shimti bad pyniaid ia katei ka jaka khrong khajna.
Katkum ka jing iathuh da kitei ki samla, la ong ba ki briew jong katei ka Kompani thymmai tang mar iapoi ha katei ka Toll Plaza, ki la shu wan beit beit ban beh ia ki briew kiba trei ha katei ka Toll Plaza, ki la bynrap ruh da kaba ong ba ha ka jing shisha ha shwa ba kin beh ki la dei ban ai jingtip, hynrei kane ka jingleh da ki briew jong katei ka kompeni ka pynpaw ba kim niewkor ei ei ia kiba trei ha kane ka Toll Plaza.
Kum ban shu pyn kynmaw hangne, naduh ba ka kompeni u Thomas Nongtdu ka la shimwai ia katei ka Toll Plaza, la thep kam tang da ki samla khasi suda, hynrei hadien ba u Thomas Nongtdu u la duh ban pyniaid, ha kaba la ioh pat ban pyniaid da katei ka kompeni thymmai, ka pynlong ia ki samla khasi ba ki shah beh noh.
Hadien ka jingshah beh jubor ia ki samla khasi ha ki briew jong katei ka kompani thymmai, na ka liang ki nongialam jong ki kynhun sengbhalang na ka thain Ri Bhoi ba kynthup ia ka FKJGP North Khasi Hills District, HNYF Northern Region, HYC North Khasi Hills bad ka Hynniewtrep United Movement (HUM), ki la hiar mar mar sha katei ka jaka ban sakhi halor ka jingshah beh jubor jong ki samla kiba ha katei ka Toll Plaza.
Hadien jong kane na ka liang jong kitei ki nongialam seng ba kynthup ia u Bah Luistar Lyngdoh na ka FKJGP, u Bah Marcus Marten na ka HNYF, u Bah Albert Nongrum na ka HYC bad u Bah Dapkupar Nongrum na ka HUM, ki la leit ban iakynduh syndon ia ki briew jong katei ka kompani, da kaba dawa ruh ba ki dei ban thung biang ia kitei ki samla kiba la shah beh jubor na katei ka Toll Plaza.
Ha ka jingiatai kaba jur hapdeng ki nongialam seng bad ki briew katei ka kompani bar jylla, khatduh kitei ki briew jong katei ka kompani ki la ai ruh ia ka jingmynjur da kaba rai ban thung tang 25 ngut, hynrei ki la kular ruh ba kin ialeh ban thep kam da briew ban a kane ka thain.
Haba iadei bad kane, u Bah Luistar Lyngdoh, Chief Organizing Secretary ka FKJGP NKHD, kum u nonglamkhmat ha kane ka sngi, u la ong ba lada kane ka jingkular da kine briew jong kane ka kompani thymmai kaba la wan ban shimti ia katei ka jaka khrong khajna kam iahap, na ka liang jong kitei ki saw seng ki la long kiba kloi ban iamih paidbah kum ka jingpyrshah halor ka jingshah behkam jong ki samla khasi.
Katba na ka liang ka Kong S.
Shylla, kaba dei ka nongshimwai ia katei ka Toll Plaza, ka la ong ba na ka liang jong ka kum ka nongshimwai ia katei ka Toll Plaza, kim shem la ioh kano kano ka jingtip halor jong kane ka jingshah beh jong kitei ki samla khasi.
Ha ka jingshisha ngi don ia ka jingthmu ban pynrung kam tang da ki samla khasi suda ha kane ka Toll Plaza, hynrei tang namar ba ngi duhnoh ban pyniaid namar ba katei ka kompani ka la jop ha ka jingiakop ban pyniaid ia kane ka Toll Plaza, bynrap ka Kong S.
Shylla.
Haba iadei kine ki kynrum kynram hapoh katei ka Toll Plaza, na ka liang u Bah Jyian Sylliang, Rangbah Shnong ka Pahammawlein, u la ong ba ka Dorbar Shnong kam shem don kano kano ka jingtip halor ka jingiatreikam hapdeng jong katei ka Kompani barim bad kompani thymmai, namar ki laleh ia kiei kiei khlem ka jingtip jong ka Dorbar Shnong.
Yn wan Shillong U CP Joshi.
Nongpoh, 15 Jylliew:Ki nonghikai ka Ri Bhoi College, mynta ka sngi da ka jingsngew sarong ki la ioh ban pynkup burom ia Ar-ngut ki samla pule ha katei ka Collage hadien ka jinglah ka jong ki ban sha ka kyrdan ba ha khmat duh ha kane ka result ba dang shu mih shen.
Kitei ki Ar-ngut ki samla kiba la shah pynkup burom ha katei ka College ki dei kiba shim ia ka subject Education kum ka honors subject, ba kynthup ia ka samla Audreyna Syngkli, hadien ba ka la ioh haduh 71% bad wan ha ka kyrdan ba hakhmat duh ha ka jylla hi baroh kawei, katba u samla Nehemaiah Syiem uba la ioh 67% bad wan ha ka kyrdan balai, ha kane ka result BA Final Year ba dang shu pynbna shen da ka NEHU.
Ha kane ka jingpyn kup burom ia ka Audreyna Syngkli bad ia u Nehemaiah, la sakhi da ka jingdon ryngkat jong u Bah S.
R Bamon Principal ka Ri Bhoi College, ki nonghikai lem bad ki samla pule ha katei ka College.
Halor kane ka jinglah jong kitei ki samla ban wan sha khmat ha kane ka Exam, na ka liang ki nonghikai jong katei ka College kim lah khlem da pynkup burom bad ban pynpaw ia ka jingsngewkmen halor ka jinglah jong kitei ki Ar-ngut ki samla ban wanrah nam ia ka College hi baroh kawei.
Haba iadei bad kane na ka liang ki nonghikai ka Ri Bhoi College, ki la ai ia ka jingiaroh kaba khraw sha kitei ki Ar-ngut ki samla, ki la bynrap ruh da kaba ong, ka jinglah jong kine ki samla ban wan ha ka kyrdan kaba ha khmat eh, kan ai mynsiem ruh ia kiwei pat ki samla pule ha kane ka College.
Haba iakren bad ki nongthohkhubor hadien ba la dep kane ka jingpynkup burom, na ka liang ka samla Audreyna Syngkli bad u samla Nehemaiah Syiem, ki la pynpaw ia ka jingsngew nguh kaba khraw ia ki nonghikai jong katei ka College, kiba la lah ban ai ia ka jinghikai kaba bha tad haduh ba kin da kynjoh sha katei ka thong kaba khraw.
Shuh shuh, na ka liang jong kitei ki Ar-ngut ki la kyntu ruh ia kiwei pat ki samla kiba pule ha katei ka College ba kin long kiba trei shitom bad ba kin long barabor kiba iatreilang bad ki Nonghikai.
Shillong,15 Jylliew:Ki heh jong ka Uranium Corporation of India Limited ( UCIL) ba kynthup ia ki Enjiniar bad ki ophisar jong ka mynta ka sngi ki la leit ban ia kynduh ia u Chief Secretary ka jylla uK.
S Kropha namar ka jingbym lah ban ia kynduh ia u myntri rangbah ka jylla ba um don hapoh jylla.
Ha katei ka jingleit ia kynduh jong ki la synran lang ia ki da ki Rangbah shnong,ki sordar bad ki nongialam jong ki seng trei mon sngewbha na ka thaiñ Wahkaji –Mawthabah.
Katkum ka jingtip ba u Rupang u la ioh na ki tyllong khubor la iathuh ba ha katei ka jingleit ia kynduh ki nongsynshar shnong ne ki seng trei mon sngewbha kimshymlaioh rung lang ban ia kren bad u CS ha ryngkat ka jingdon ki heh ka UCIL hynrei la khot la ia kren tang ia ki heh ka UCIL shapoh kamra u CS.
La ioh jingtip ba ha katei ka jingiakynduh jong ki ki la kren ia ka jingiakyndh jingeh katei ka tnad ban pyntreikam ia ka projek surok ha katei ka thaiñ namar ka jingpynslem ia ka No-Objection Certificate ( NOC) na ka KHADC bad la ong ba ha katei ka jingiakren u CS u la ong ia ki ba ka long kaba eh ban sdang ia ka projek lymda ioh ia ka NOC na ka KHADC.
Ki tyllong khubor ki la iathuh ruh ba ha katei ka jingiakren ki heh ka UCIL ki la pynpaw ha u CS ba lada jia ba kim ioh ia ka NOC na ka KHADC kim banse ban rah noh ia katei ka projek surok sha kiwei pat ki jaka kiba pdiang ia ka.
Katei ka jingkren ki heh ka UCIL sha u CS ban rah noh ia ka projek sha kawe pat ka jaka ka la pynkem tieng ia ki nongsynshar shnong katei ka thaiñ ioh ba ki shu duhei noh ia ki kam pynroi lyngba katei ka projek surok 2 Lane.
Lah ban pynkynmaw ba kite ki nongsynshar shnong ha ka jingiakynduh bad ki nongthohkhubor ha ki sngi ba la leit noh ki la pynpaw ba ki kwah ia kikam pynroi hynrei ki pyrshah pat ia ka jingtih Uranium.
Lah ruh ban kdew ba na ka liang ki sengbhalang katei ka thaiñ kynthup ka KSU ki la pynpaw ba ki la ioh jingtip kaba shai ba ka jingthmu ban wanrah ia ka surok ha Mawthabah ka long beit thik ban tih Uranium ym da kumwei pat.
Jowai, 14 Jylliew:Hadien ba ki ar ngut ki khynnah skul ka Khliehriat East Upper Primary School ki la jah rngai na ka iing, mynta ka sngi ki pulit ka Khliehriat ki la ioh tam ia kawei ka shithi ‘pyniap ialade’ bala thoh da kitei na kawei ka jaka kaba la tip kum ka Chapchap hajan jingkieng Umsylli, Rymbai Road.
Kitei ki ar ngut ki khynnah kynthei kidei kiba la tip kyrteng kum ka Pretty Pohplet na Syndai bad ka Romphin Shadap kaba na Narwan.
Kidei kiba hapdeng 13 bad 14 snem ka rta.
Kitei ki khynnah ki la jah naduh hynnin ka janmiet bad mynta ka sngi, ka la don ka jingiawad paidbah ia ki bad ki pulit ki laioh tam ia katei ka shithi.
Haduh ba la thoh ia kane ka khubor, ki pulit kim pat lap ksai bad ym pat lap satia ia kitei ki khynnah.
Shillong,15 Jylliew: U Chief Executive Member ka KHADC u bah Pynshngaiñ N Syiem u la siew ryngkat bad ka sut ia ka T.
133 klur tyngka kaba dei ka hok jong ka KHADC kaba dei ruh ka song ba ka sorkar pdeng ka la ai sngewbha ia ki lai tylli ki District Council kane ka jylla.
Haduh mynta ka sorkar jylla kam pat pyllait ia ka T.
133 klur ka bhah jong ka KHADC ha kaba ia  dei bad kane u bah Pynshngaiñ u la ong “Ngim kwah ban shu bam ei mano re ia ka sut ha shiteng lynti, ngi kwah ba ngi dawa ba ka sorkar ka dei ban siew lang bad ka sut ruh" u la ong.
Ha kaba iadei bad ka jingpynslem ka sorkar ban pyllait ia katei ka pisa u bah Syiem u la ong “Kane ka pyni ia ka jinglong khyllung khynnah ka sorkar, ka jingleh jong ki kam dei ba ki pynjot ia ka District council hynrei ka dei ka jingpynjot ia ka roi ka par kaba dei ban poi sha ki jaka ba dei peit ka District Council" ong u bah Pynshngaiñ.
U CEM u la ong ruh ba lada jia ba ka sorkar ka pyllait dier por ia katei ka pisa bad lada jia ba ka KHADC kam lah ba pyntreikam ha ka por kaba biang na ka bynta ka roi ka par u paidbah, ka sorkar ka dei ban shim ia ka jingkitkhlieh.
Shillong, 15 Jylliew:Ki pulit ki la pyn ngat kyndon aiñ ia u Vicky Syiemlieh na saw mer shiteng namar ka jing donkti jong u ha ka kam batbor bad ka kam pyniap ia kawei ka khynnah 19 snem karta ha katei ka shnong.
La pynngat ruh ia u ha ka kyndon aiñ kaba u la buhrieh ia ki jingshisha.
Shillong, 15 Jylliew:U Lat ka jylla u Shri.
V.
Shanmuganathan u la pynpaw ka jing sngewlem halor ka jingjia aksiden kaba la jia ha Sonapur Mandir, East Jaintia hills ha kaba bun kimynsiem briew ki la iap ha katei ka jingjia bad u laphah ka jingsngewlem sha baroh ki bahaing hasem jong ki lanot, kane ka long katkum ka kyr woh ba la phah lyngba u M.
S.
Rao Principal Secretary to the Governor of Meghalaya Raj Bhavan, Shillong.
Ha kawei pat ka khubor u myntri rangbah ka jylla u Dr.
Mukul Sangma u la pynpaw ka jingsngewlem halor kajuh katei ka jingjia bad u la phah ka jingsngewlem sha ki bahaing hasem jong kiba la khlad bad u la kitbok kitrwiang ruh ia kiba mynsaw ba kin ioh bor noh na ka jingshitom jong ki.
Shillong, 15 Jylliew:Sa shisien biang ka Ri-war College Pynursla ka la lah ban sei ia u soh ba thiang da ka jingioh Merit List I Samla Nunu Khongpdah ha ka kyrdan ba nyngkong duh ha ka Honours Khasi, ha kane ka Result B.
A.
Final 2016 jong ka NEHU.
Ha u snem 2014 ruh ka College ka la ioh ia ka Position ha ka Merit List.
Ka College ka ai Khublei nyngkong eh ia ka Seng Khasi College Shillong kaba la kloi ban kdup ia ki students ha ka thup jongka, ia ka Dorbar Shnong Dusaw – Rang thylliang, Pynursla kiba la ai iing ei ban pynlong class, ia ki Nonghikai kiba la aiti met bad mynsiem ban shakri mon sngewbha, ia ki Dkhot ka College kiba la kyrshan met bad mynsiem bad khatduh eh ia ki Students kiba la trei shitom ban pass.
La plie ia ka Ri-War College ha u snem 2009 ban iarap ban kyntiew ia ka thain Ri-War khnang ban lah ban weng ia ki jingsahdien.
Ka jingsiew ka long kaba tad tam ban ia nujor bad kiwei kiwei ki College ha State jong ngi, la shah ban siew bai class haduh 4 ne 5 sien ha ka shi snem katba lah ei.
Ym juh shim bai class ruh ia kito kiba don ka jingjia ba sngewsih hapoh ka longing jong ki.
Ki khynnah kiba wan class hangne ki dei kiba wan na ka longiing ba duk ba jynjar, namar ba kiba don ba em ki la ia beh sha sor, bad kito ki khynnah kiba rit ki marks, ki bym don lad shuh ban ioh Class ha Shillong.
Ia mynta hi ka College ka la don ki Honours la jan baroh ki Subjects.
Kum ban shu pynkynmaw hangne, ka College ka don hapdeng ka jingduk jingkyrduh namar haduh mynta kam pat ioh jingiarap nangno nangno ruh, hynrei la shu kyrshan doh iap da ka jingaiti met bad mynsiem jong ki Nonghikai, ka jingdon ki riewlenlade ban aiti mon sngewbha bad ka jingkyrshan ki riew don mynsiem kiba kwah ban kyntiew ia ka thain Ri-War Pynursla.
Wat la ki ba bun kine ki jingeh eh ruh, hynrei ka Pass Percentage na College ka long kaba bha palat ban ia nujor bad kiwei kiwei ki College.
Kane ka long katkum ka kyrwoh na u Bah M.
Khongshei, u Secretary.
Ioh merit list u samla Khasi ha ka sobjek HindiU Samla Ehsing Khiewtam, na ka shnong Umñiuh – Tmar, Ri-War Pynursla, u la ioh Metit List ha ka Subject Hindi (kaba ngi ju ong ka ktien Dkhar) ha kane ka Result B.
A.
Final 2016 jong ka NEHU.
Une u samla u la pass ia ka B.
A.
Final na BBS College, Shillong bad u la ioh ha ka ktien Hindi ia ka MIL – 80 bad SL 94.
Ka long kaba phylla ba u khynnah Khasi un lah ban ia knieh Position bad iehnoh shadien wat ia ki khynnah Dkhar ruh ha ka ktien Hindi.
Bad um dei ruh u khynnah uba ioh kpa Dkhar ne Kmie Dkhar ne u khun Dkhar, hynrei u dei u khun jong I Bah Joksingh Khongshei bad I Kong Thwei Syiem Khiewtam na ka shnong Umniuh Tmar.
La khmih lynti ba un leit pyndep ia ka jingpule ha ka kyrdan Master Degree bad ter ter khnang ban ioh jngi ha ka pyrthei baiar jong ka ktien Hindi ha ki University ba pawnam ka India.
Shillong, 15 Jylliew:Ka shnong Maw pen, Mairang West Khasi Hills District, ka dei kawei na ki shnong kaba sei soh bha ha ka rep ka riang bad ban pynmih bun bah ia ki mar rep kum u sying, ki soh, u phan bad kiwei kiwei ki jait jingthung.
Hynrei suki suki mynta ka la don ka jinghiar ha ka kam rep kam riang bad kawei ka dawbah ka dei ka jingshah iehnoh khunswet jong ki surok kiba la sniew shaba palat bad ki kali ruh ki la jynjar ban iaid na katei ka surok naduh ka shnong Maroid Nongthymmai ter ter sha Mawpen haduh surok bah Nongkhlaw Patharkhmah.
Halor kitei ki jingeh ba ki paidbah kila mad ki hap ruh ban ia mih paidbah na ka bynta ban ia maramot ia katei ka surok bad ki hap ruh ban iasei ia u synniang na ka bynta ban thied ia ki maw ban pyndap ia kitei ki surok kiba la thliew.
Ka KSU Nongkhlaw Circle ha ka jingleit jurip hapoh ka jingialam jong u samla Shemphang Marbaniang ha ryngkat ka jingiadon lang u bah K.
Dkhar Sordar ka shnong Mawpen, u bah R.
Khyriem Sordar ka shnong Nongthymmai, bad lap ruh ba ki paidbah nongshong shnong katei ka thain ki la ia mih ban iatrei mon sngewbha ban ia maramot ia katei ka surok kaba la pynkordit ia ki paidbah.
U Bah K.
Dkhar u la kynthoh ia ki bor ba dei peit namar kim shimkhia bad ua la iathuh ruh ba ki la leit ban iakren bad u Chief Engineer PWD ha ryngkat ki kot ki sla bad kumjuh ki dur ba kila shon ia katei ka surok, hynrei haduh mynta ym pat iohi satia ia ka dak jong ka jingshim khia ban wan ai jingiarap.
Ka tnad PWD ka la wan ban maramot ia katei ka surok kham mynshwa bad kaba khatduh ban wan maramot kalong ha u snem 2010 kata ruh da kaba wan buh tang u wei bad ar tylli ki maw tang ha ki jaka ba la thliew palat bad ia kiwei kiwei pat kila shu theh beit tang da ka khyndew.
Na ka liang jong u President ka KSU Nongkhlaw Circle u samla Shemphang Marbaniang u la ong ba na ka liang jong ka seng ka pynpaw ia ka jingbynniaw ia ka jingleh bym suidniew ki bor sorkar khamtam ia ki paidbah ha ki thain nongkyndong.
Ka seng ka kyntu ia ki bor sorkar ba kan peit lem iaki thain nongkyndong khamtam ba katei ka thain ka dei kaba seisoh bha ha ka rep ka riang bad jin lada ki surok ki biang kan long ka jingkyrkhu ia ka thain bad kumjuh ia ka Jylla hi baroh kawei.
Shillong, 15 Jylliew:Ki don kumba 150 ngut eiei ki briew ba shah ktah ha ka jingjia na ka bor jong ka mariang ha ka thain Pynursla kaba la jia ha u bnai Iaiong mynta u snem.
Katkum ka jingtip na ka bor sorkar, la iathuh ba ia kine kiba shah ktah ha ka bor jong ka mariang, ki dei kiba la phah na ka ophis jong u BDO ka Pynursla ba la phah sha ka Disaster management ka sorkar.
Kine ki jingjulor ki kyntthup naduh ki iing ki sem, ki jingdon jingem, ki mar rep mar riang bad kiwei de.
Hynrei haduh mynta, la jan dap ar bnai pura, kine ki briew kim pat ioh jingiarap eiei haduh kine ki sngi bad ki dang sah ha ka jingap khmih lynti ban ioh jingiarap na ka sorkar jylla.
Ha ka jingiakren u nongthoh khubor bad ki katto katne ki briew ka thain Pynursla kiba shah ktah ha kane ka jingjia, ki la pynpaw ba ki sngew duh jingkyrmen shibun ban ap khmih lynti ia ki jingiarap na ka sorkar namar ba kim ju ioh jingiarap kumba ki khmih lynti.
Don lei lei kiba khlem ioh jingiarap ruh haduh kine ki sngi wat hadien ba la dep phah ia ka jingiarap sha ka sorkar ia ki jingjia mynshem snem bad ha kiwei ki snem.
Ka jingiarap na ka sorkar ka long kaba rit palat namar ka jingduh jong ki nongrep ka long da ki phew hajar hynrei ki ioh tang da ki spah ne tang shi hajar eiei bad kam iahap satia bad ka jingjulor.
Ka rukom khein ka sorkar ia ka jingjulor ka long ka bym iahap eiei namar ba ka long kaba rit palat.
Bun ki ong ba ka jingleh ka sorkar, ka pyni ba kam don kano kano ka jingshim khia ia ka rep ka riang katba ia kiwei ki jylla, ka sorkar ka shim khia bha ia ki nongrep.
Shillong, 15 Jylliew: Mynta ka sngi ki kynhun balang Kristan bapher bapher jong ka nongbah Shillong ki laleit ban ia kynduh ia u Chief Executive Member ka KHADC (CEM) ban ia kren halor ka kam lum jingtep ba ka hima Mylliem ka la ai sha ki balang kaba dei kawei na ki mat kaba la khih phaloh bha ha kine ki sngi.
Ki kynhun balang ki la leit ban ia kynduh ia u CEM hapoh ka kynhun jong ki kaba la tip kum ka Synjuk Ki Balang Kristan, Shillong bad ha katei ka kynhun ki la don haduh 32 tylli ki balang Kristan bapher bapher.
Katei ka kynhun ka la jied ia u Dr.
B.
R Kharlukhi kum u Chairman jong ki.
Ki la don haduh kumba 50 ngut eiei ki nongialam balang ba ki balang bapher bapher kiba la leit ban ia kynduh ia u CEM mynta ka sngi ha kamra treikam jong u.
Haba ia kren bad u Dr.
Kharlukhi hadien ba la wai ka jingialang jong ki bad u CEM u la ong ba ka thong ba ki balang ki ia kynduh ia u CEM ka long beit ban kyrpad ba ka District council ka dei ban tuklar halor katei ka kam lum jingtep bad ba u CEM un pynkut noh ia katei ka kam da kaba ailad ia ki balang ba kin bteng ia ka jingtep briew ha ki lum jingtep jong ki naba ka la dei ka lum jingtep kaba la ai sngewbha da u Syiem ka hima Mylliem khlem kano kano ka jingiadie ia thied.
Halor ki jingkynnoh u Acting Syiem ka Hima Mylliem bad ki myntri jong u ba ka jingioh lum jingtep ka balang ka dei lyngba ka jingiadie ia thied u Dr.
Kharlukhi u la ong “Ka long kaba bakla ban ong ba ia die ia thied, ka dulir ba ngi ioh kam dei ba ngi ia thied hynrei ka jingai sngewbha, ka pisa ba ngi ai ka dei tang ka jingai burom bad ia kane ngi laleh da ka jingtip lang jong baroh ki para ba ngeit" u la ong.
U Dr.
Kharlukhi u la ong ruh ba mynta ki balang Kristan kim kwah shuh ban dang ia kyllaiñ jalebi ia katei ka kam bad kim kwah ba ki balang kin ia don bynta ha kiwei pat ki kam kiba ia dei bad katei ka kam hynrei, u la ong ba ka jingmut ka long ban pynkut noh beit ba ki lum jingtep ba ki balang ki la ioh na u syiem u khlieh duh ka hima kin dang iai bteng ban long ka jong ki katba ki dang pyndonkam kumba la thoh ha ka dulir.
Ha kaba ia dei bad kane u CEM ka KHADC u bah Pynshngaiñ N Syiem u la kular sha ki balang ba ka District Council kan khot ia kren ia u Syiem ka Hima Mylliem bad kan bthah ruh ba u dei ban klet noh ia katei ka kam bad u la ong ba un bthah ruh ba ka Hima Mylliem ka dei ban pynrung hapoh ki rikod jong ka ia ki kyrteng jong ki balang kiba la ioh kot ioh sla ba ki ioh lum jingtep kiba ki la kynnoh bym don rikod bad ia kitei ki rikod ka dei ruh ban ai kopi sha ka KHADC.
U bah Pynshngaiñ u la ong ruh ba ka hima Mylliem ka dei ban burom ia kaei kaei kaba la leh da u Syiem rangbah (Pa’iem Latho) uba la ai dulir sha ki balang bad u la ong ba kam iahap ba yn tuklar ia katei ka kam da u Acting Syiem uba la thung tang shipor.
Ha kaba iadei pat bad ka jingkhot hajir u Acting Syiem tang ia ki balang Kristan u CEM u la ong ba ka dei kaba bakla ban khot hajir tang ia ki balang kristan hynrei u Acting Syiem u dei ban khot hajir ruh ia ki shnong ne kiwei pat ki kynhun kiba la ioh lum jingtep na ka Hima Mylliem ha khlaw Mawpat.
Shillong, 15 Jylliew:Hadien ba la ioh jingtip ba ki don ki trai pung kiba ju pynlong ia ka jingkob khwai dohkha na ka por sha ka por ha ka pung jong ki, ka ophis u Deputy Commissioner ka East Khasi Hills District ka la pynmih ia ka hukum ba yn ym shah shuh ban pynlong ia ka jingiakob khwai lymda ki nongpyn khwai kim ioh ia ka jingbit na ka ophis u Deputy Commissioner.
La maham ruh ba kiba pyn kheiñ ia katei ka hukum kin ngat ha ka jingpyn shitom katkum ka aiñ.
Ha ka juh ka por,u Chief Executive Member ka KHADC u bah Pynshngaiñ N Syiem u la pynbna ba ka District Council kan ym shah ia kino kino ki ba pynlong ia ka jingiakob khwai dohkha ba kin pynlong khlem da ioh ia ka jingbit na ka KHADC.
Haba kren sha ki nongthohkhubor hadien ba la wai ka jingialang Executive Committee ki MDC ka KHADC mynta ka sngi u CEM u la ong ba la ia kren halor ka United Khasi-Jaintia Hills District Fishery Act 2nd Ammendment Bill-2016 kaba yn wanrah ha ing dorbar ka KHADC ka ban sdang ha ka 20 tarik mynta u bnai.
Katkum katei ka Bill u CEM u la ong ba ka KHADC kan pyrkhing ia ka jingpyniap ia kidohkha dohum ha ki pung ne ki wah da kaba pyndonkam da ki kynja bih lane da kaba kawang jar bad lada lap ia kiba pynkheiñ ia katei ka aiñ yn daiñ dukan ia ki haduh T.
50 hajar tyngka ryngkat ki jingpynshitom kumba shah ka aiñ.
U CEM u la ong ruh ba yn pynbna ia katto katne tylli ki wah kum ki wah kiba dei ban tyngkai (Protected River) bad lada don kiba thmu ban pynjot ia kitei ki wah da kaba pynjakhlia ne pyniap dusmon ia ki dohum kin ngat ha katei ka kuna ryngkat ki jingpynshitom kiba ki lah ruh ban shong phatok.
Ha kaba ia dei bad ka jingiakob khwai dohkha u CEM u la ong ba ki nongpynkhwai ki dei ban ioh jingbit shuwa khnang ba kin shim ka jingkitkhlieh ba kan ym pynjakhlia ia ki pung ki wah la ka long ka pung ki riew shimet ne ka pung paidbah.
Haba la kylli na u CEMkatno ki nongai khwai ki hap ban siew na bynta katei ka jingbit ba ki hap ban pan na ka KHADC, u la ong ba kam donkam jingsiew eiei.
Shuh shuh ka KHADC ka la pynbna ba yn ym shah ban tei ing lane kino kino ki jingtei harud wah,lane yn ym shah ban pynkhyllem ia ki dieng ki siej kiba don harud wah bad ia kane ka EC ka KHADC ka la ia kren ruh halor ka United Khasi Jaintia Hills Autonomous Management and Controll of Forest 6th Ammendment Bill 2016 hynrei lada jia ba ka dei ka kam kaba kim lah shuh ban kiar kaba donkam kyrkieh ki hap ban pan jingbit shuwa na ka KHADC.
Ha katei ka Bill kaba yn ia kren kham bniah ha ing dorbar u CEM u la ong ba ka KHADC ka don ka jingthmu ban pynneh pynsah ia ka mariang ha kaba kan kyntu ia baroh ki Dorbar shnong Dorbar Raid bad Dorbar Hima ba ki dei ban don kawei ka Law Adong ne ka Law kyntang ha ki shnong jong ki bad kane kan treikam salonsar ha baroh ki shnong.
U CEM u la ong ruh ba shen ka KHADC kan pynmih da ka jingpynbna ba kan jied ia kino kino ki khlaw ba kan shim kum ka khlaw kaba yn pynbiang pynbiang lang lane kaba yn ia long trai lang hapdeng ka District Council bad ki Hima kumba long ka khlaw Mawpat ka hima Mylliem.
Tura, 15 Jylliew:Ka Garo Hills United Alliance (GHUA) ka la pynpaw ia ka jingpyrshah jur na ka bynta ban jied ar ngut ki nongtreikam  ki ba ym dei ki riewlum ha ka Garo Hills Autonomous District Council (GHADC) da kaba kdew ba katei ka jingtmu ka dei ka jingleh bym dei riewlum.
Ka GHUA kaba kynthup ia san ngut ki  MDC kynthup ia u  Rupert Sangma, Righteous Sangma, Devier Sangma, Levastone Sangma bad u Kenadik Marak.
Katei ka kynhun ka long shi bynta jong ka Congress kaba lam khmat na ka liang pyrshah ha GHADC, ha ka sngi Ba ar ba la dep, ka la pynpaw ia ka jingpyrshah ban thung ia u SG Esmatur Mominin kum u  chairman jong ka Planning Committee bad ia u Sofiur Rehman kum u Bakijai Advisory Committee namar ka long pyrshah ia ka jingsngew ki riewlum.
“Ngi la pynkynmaw ia ka Executive Committee ka GHADC ba la ialam da ka NPP  ban nym ialehkai bad ka jingsngew ki riewlum," la ong ka kyrwoh khubor na ka  GHUA.
U Sofiur Rehman, u ba la shah kynthoh halor ka jingdon kti jong u halor ka jingkren pyrshah jong u ia ki riewlum Garo da kaba pyndonkam da ka internet.
Shillong, 16 Jylliew:Ia ka International Domestic Workers’ Day la rakhe mynta ka sngi ha ka rukom kaba i shong kun bha ha Sri Aurobindo Institute, Bivar Road ha ka jingiadonlang jong u Dr.
Mukul Sangma u Myntri Rangbah ka jylla kum u Kongsan bad ka Dr.
M.
Ampareen Lyngdoh ka Myntri ba dei peit ia ka Tnad Labour ha ka sorkar jylla kum ka Symbud Kongsan.
Ia kane ka jingrakhe la pynlong ha ryngkat ka jingiatrei lang jong ka North Eastern Regional Domestic Workers’ Movement (NERDWM), Meghalaya bad ka Ferrando Domestic Workers’ Alliance (FDWA), Shillong City.
Ha kane ka jing rakhe la wan ban ia shim bynta da ki bun ngut ki nongbylla trei ing na kylleng ki jylla jong ka North East, kynthup u MLA ka Nongthymmai u Dr Jemino Mawthoh, u Bah HM Shangpliang u Director of Information & Public Relations, ka Chairperson jong ka Meghalaya State Women’s Commission ka kong Theilin Phanbuh, Provincial,-Silchar Province u Rev.
Fr.
George Maliekal bad ka d Provincial, MSMHC – Shillong Province, ka Sr.
Mary Concepta Dkhar, lem bad kiwei pat.
Kat haduh mynta ki la don haduh 5000 ngut kiba la ithuh da ka Synjuk.
Haba ai jingkren u Myntri Rangbah u la pynpaw ia ka jingsngewkmen ban ia don bynta ha kane ka jingrakhe bad bad ong ba ki nongtrei bylla ing briew ki don ia ka bynta ba kongsan ha ka imlang sahlang.
“Ka long kaba eh ban wad nongbylla trei ing ha ki ri bad jylla kiba la kiew sha khmat hynrei ka long kaba sngewtynnat ba dang lah bad suk ban wad nongtrei ing ha kane ka jylla bad ka la dei ka por ba na ka liang jong ngi ruh, ngin wanrah ia ka jingkylla ha ka jingim jong ki kum kita kiba kongsan ha ka imlang sahlang ", la ong u Dr Mukul Sangma u ba la pyni bun ki lad ki lynti ban pynkup bor ia ki nongtrei bylla ing briew bad na ka bynta ka jingmyntoi jong ki khun jong ki.
U la ong shuh ruh, “Ngin sa pynthikna ia ki skul ban don ki jaka ai jinghikai ba kyrpang na ka bynta ki khun jong ki nongtrei bylla ing briew bad ki kynthei kiba la iap lok.
Kane ka long ka jingthmu ka long ban iarap ia ki khynnah kiba dei ki khun jong ki nongtrei bylla ing briew ban ia kot lang bad kiwei pat ki khynnah “,la ong shuh shuh u Dr Sangma uba la ban biang ba kan long ka nuksa ia kiwei pat na kane ka jylla.
U la ong ba ka don ka Skhim kaba la tip kum ka CM Social Assistance Scheme na ka bynta ki kynthei kiba la iap.
U Dr Sangma u la ong ruh ba ka sorkar pdeng kan dang wanrah ia ki ain thymmai ban iada ia ki jingshah thombor bad shah lehbein jong ki nongtrei ing briew.
Ka North Eastern Regional Domestic Workers’ Movement, kaba kham hashwa la tip kum ka Domestic Workers’ Association la sdang ha ka 1 tarik u Jylliew, 2003 da ka seng ka Missionary Sisters of Mary Help of Christians, Shillong Province ha Meghalaya hdien ka jingioh jingtip halor ki kam leh bein bad iuhroit ia ka hok jong ki nongbylla trei ing.
Katei ka Movement ka la ioh ia ka jingithuh na ka sorkar jylla ha ka 15 tarik u Risaw, 2005, hapoh ka lama jong ka North Eastern Regional Domestic Workers’ Welfare Trust.
Kane ka Movement ka la pyniar ia ki jingtreikam jong ka ha kiwei ki jylla kum ha Mizoram, Assam Manipur bad Nagaland bad hadien pat sa ha ki 12 tylli ki nongbah ha ki jylla bapher jong ka North East ha ka kyrteng jong ka Ferrando Domestic Workers’ Alliance.
Shillong, 16 Jylliew:Ka Khatsawphra College bad Higher Secondary School, Mairang mynta ka sngi kala pyndon burom ia ki khynnah pule jong kane ka skul kiba la pass ha ka eksamin Higher Secondary School Leaving Certificate (HSSLC) ha ka Arts Stream bad Commerce bad kine ki dei ki samla pule ki dei kiba nyngkong kiba la pass na kane ka jaka pule naduh ba la seng ia ka ha u snem 2014.
U Additional Advocate General jong ka sorkar Meghalaya u Bah W H D Syngkon, u ba long u kongsan ha ka jingkren jong u ha kane ka sngi ha kane ka sngi u la ong ba tang ka jingkut jingmut bad ka jingtrei shitom u wanrah ia u soh u bathiangKaba pynkmen shuh shuh ha kane ka sngi ka long ba kine kiba pass baroh ki dei ki samla pule kiba la ieh ia ka jingpule jong ki la bun bun snem hynrei da ka jingkut jingmut kila pule biang bad mynta kila poi sha ka jingjop da kaba pass ia ka eksamin HSSLC.
U Bah Syngkong u la ai ka jingiaroh ia ki nongseng ia kane ka college kiba la trei shitom ban seng ia kane ka skul bad u kyntu ba ki dei ban pynlong ia kane ka jaka pule kum kawei na ki shlem kaba ia ryngkatdor bad kiwei ki jaka pule kiba don ha ka Ri India.
Na ka liang jong u Principal jong ka College u Bah Boldness L Nongum, haba pule ka jingpynkup burom sha kine ki san gnut ki samla kiba la pass na kane ka college u la ai khublei kyrpang ia ka Meghalaya Board of School education kaba la ai jingbit kyrpang ia kine ki khynnah ba kin thoh ia ka examin namar ki dei kiba la pep class la bun bun snem.
Kiba la pass ha kane ka eksam ki kynthup ia u Bah Maxlostine L.
Kyllang, u Bah Edifresh Kharlukhi bad kine baroh ar ngut ki dei na ka Commerce stream.
Ha ka Art stream, ka college kala phah lai ngut ki samla pule bad kine baroh lai ngut kila pass ia ka exsamin, kine ruh ki dei ki samla pule kiba la sangeh la bun snem na ka jingpule jong ki, ka Airisha L Nongbri kaba la pass ha ka kyrdan ba ar kaba trei kam bylla ban pyndap ia ka iing ka sem hynrei da ka jingkut jingmut jong ka kala pass ia kane ka exsamin, u Emunsing L Mawnai bad ka kong Awarika Marnger kila pass ha ka kyrdan ba lai.
Ia ka jingialang ha kane ka sngi la pyniaid da u bah Lawanpynshngain War u ba dei u president jong ka Governing Body jong ka College, kiwei kiba la ia don lang ki long u Bah HP Kurbah SDSEO jong ka Mariang Civil Sub Division, u Bah Lawrence Basaiawmoit myntri jong ka Hima Nongkhlaw.
Ha kane ka sngi la don ruh ki jingrwai jingshad na ki khynnah ban pynphuh pynphing ia kane ka sngi bad ia ka jingkren ai khublei la ai da ka Kong A.
War Vice Principal kane ka college.
Jowai, 15 Jylliew:Haduh 29 ngut ki briew ki la khlad hashen, 9 ngut ki la mynsaw jur, 2 ngut ki la shitom jur bha ha ka jingjia kaba la jia hynnin ka miet ha Sunapur, East Jaintia Hills ha kaba ka bus Night Super ka la hap sha synrang kaba jylliew haduh kumba 500 phut eiei.
Napdeng ki 29 ngut kiba la iap, ki pulit, ki BSF bad ki paidbah na katei ka thain ki dang lah ban sei tang 9 tylli ki metiap nalor kitei ki 9 ngut kiba la mynsaw.
Ia kiba mynsaw la pynkit sha Khlieh riat CHC bad la [bteng sla 7] kynriah pat sha NEIGRIMS ha ka janmiet.
Na ka liang u SP ka EJH, u bah S.
Thamar u la ong ba nalor kitei ki 29 ngut kiba la tikna ba ki la iap kin dang lah ban don kiba shah ban shapoh katei ka Bus kaba la pra lyngkhot lyngkhai.
Na ka liang u heh ki BSF, u ME Zingkhai, uba dei u Dy.
Commandant, Jowai Sector u la iathuh ba ki don haduh kumba 10 ngut ki CRPF kiba don hapoh katei ka bus.
3 ngut ki la mynsaw jur- uwei leilei u la khein baroh ar ki kjat katba 7 ngut kiwei pat la suba ba ki la iap hashen bad la ithuh tang ia uwei napdeng jong kiba la khlad.
Ha ka por shiteng shisngi, ki CRPF jong ka F67 BN ki la wan haduh shi platoon ban wan kam ia ka metiap jong ki briew jong ki, hynrei ym shym la lah satia ban ithuh lait noh tang ia uwei uba la tip kum u Sunil Sharma.
Namar ka jingjylliew katei ka synrang bad ki BSF kiba la wan iarap, ki pulit bad kumjuh ki dkhot jong ka State Disaster Response Force jong ka tnad Civil Defense ka sorkar Meghalaya (Homeguard) ki la wan ban iarap, hynrei napdeng ki 5 ngut kiba la hiar shapoh, 3 ngut ki la mynsaw noh namar ka jinghap ki maw na jrong.
Kitei ki kynhun ai jingiarap ki la hap ban pyndonkam da ki tyllai ban hiar bad ban kiaw hapdeng ka jingma kaba khraw kaba la pynmynsaw ia kitei ki 3 ngut ki dkhot ka SDRF.
Ia ki metiap ruh ym lah satia ban sei na katei ka jaka, la hap ban sei shaduh rud wah Kupli bad da ki lieng jong ki paidbah bad ki BSF la kit ia ki 9 tylli ki metiap lyngba katei ka wah shaduh Borsora ban kit pat ha ka kali sha Khliehriat CHC ban leh ia ka post Mortem,.
Ia kiba mynsaw la pynkit ia ki, da 108 Ambulance, ki Ambulance na Star Cement, Topcem Cement bad ruh da ka Ambulance ki BSF kiba la wan poi naduh hynnin ka meit.
Kane ka jingjia kaba sngewtriem ka la jia hynnin ka meit ha ka por 9:30 pm.
Katei ka bus kaba don ia u No.
AS01-EC-7494 kaba dei ka Arhans Coack kaba niah da u Jakir Hussain ka la hap sha synrang ha Mandir Sunapur.
Ha ka por ba ka hap, ym shym don kali satia ba duh nadien bad ym don ruh ba iohi laitnoh tang 3 ngut ki Pandit kiba don ha katei ka Mandir.
La ngeit ba u Driver bad u Driver Spare nalor ar ngut ki Handiman ruh ki la iap ha katei ka jingjia.
Ia kitei kiba mynsaw la tip kyrteng kum u Sonu Singh jong 34 Bn CRPF na Rajasthan, u Indra Kumar na Bihar, u Sunil Kumar jong 34 Bn CRPF, U Dillip Kumar na Bihar, U Siprul Haque na Silchar u ba tang marwei hi u bym shym la mynsaw ha kate ka jingjia bad u Yugraj Singh na Manipur.
Ar ngut kiwei pat ym shym la lah ban ioh kyreng namar kim tip briew shuh.
Katkum ka list jong ki Passenger kiba la ioh da U Rupang, ki don 34 ngut ki Passenger nalor ki arngut ki driver bad ar ngut ki Handiman, lane ki nongiarap.
Ym shym la don pat ki riew kynthei lane ki khyllung hapoh katei ka bus kat haduh ba la thoh ia kane ka khubor.
Mynta ka meit la lah ban ithuh thikna tang ia uwei napdeng ki 9 ngut kiba la iohsei uta udei u CRPF uba la tip kyrteng kum u Sunil Sharma jong ka 124 Bn.
Ka jinghap katei ka Bus ka long kaba shyrkhei haduh ba ka la pra hi pom bad bun na ki ba la iap kim don jain kim don nep shuh.
Wat ka patlun, ka sopti ruh kim don shuh, kane ka la long shisha kaba lyngngoh haduh katta katta.
Shillong, 15 Jylliew:Da ka jingkyntait u President ka ri ban soi ia ka Bill ban ailad ia ki Parliamentary Secretary ka sorkar AAP ha Delhi; ka la don ka jing artatien kaba khraw, ba U Lat ka Jylla, un nym nud shuh ban soi ia ka ain shipor lane ka Ordinance, kaba la soi da ka sorkar MUA, ha kaba iadei bad ka jingthung ia ki Parliamentary Secretery.
Wat la ka ain, ka khang tang ia ki 21ngut ki MLA jong ka seng AAP; hynrei, wei, haba la soi da U President ka Ri, kumta la don kiba shim, ba katei ka ain kan trei kam syndon ha baroh kawei ka Ri nangne shakhmat bad halor katei hi ka phang, ka don ka jingthikna, ba ki kashari ha ka Ri baroh kawei lane wat ki Lat hi ruh kumjuh, kin nym nud shuh ban dang tuklar lane ban ia tyngkhuh ia ka ain, kaba la dep soi da ka muhor jong U President jong ka Ri, uba long u khlieh duh jong ka synshar khadar.
Hynrei na ka liang u Parliamentary secretary ba peit ia ka Tourism u Bah Kennedy C Khyriem um patiaw eiei ia kane bad u la ong ba ka ain Delhi ka iapher bad ka jylla Meghalaya namar ba ka Delhi kam dei ka jylla ka dei tang ka Union Territory katba ka Meghalaya ka dei ka jylla ba pura.
“Ka Delhi kam dei ka jylla ba pura, ym kiwei ki jylla.
Ki parliamentary secretary ki don ha man ki jylla kum ha Assam bad ha kiwei ki jylla",  la ong u MLA ka Mawphlang haba iakren bad u Nongthoh khubor.
U Bah Kennedy u la ong ba u la dep iakren bad u Myntri Rangbah ka jylla u Mukul Sangma halor kane hynnin ka sngi hynrei u la ong ba kam nym don eiei ban sheptieng.
“Ngi la iakren bad u Myntri Rangbah hynnin ka sngi bad u la ong ba kan nym don kano kano ka jingktah ha kane ka jylla",la ong u Bah Kennedy.
Hynrei katkum ka jingtwad na ki katto katne ngut ki briew halor kane, ki la pynpaw ba ka jingkyntait u President ban soi ia ka Bill ki PS ha Delhi, kan sa don kumjuh ka jingktah ha kane ka jylla ha kaba u Lat ka jylla un nym soi ia ka Ordinance ka sorkar jylla.
Lada u Lat um soi ia ka Ordinance, kan don ka jingma kaba khraw ia ki MLA kiba bat kum ki Parliamentary secretaries ha kane ka sorkar MUA-II ioh kin shah trei ha ka ain mait kyrteng.
Haba pyrshang ban twad jingmut na u Parliamentary secretary ba peit ia ka tnad Soil and Water Conservation, u Bah Comingone Ymbon u la ong ba um pat kwah ban kren eiei halor kane ka jingmih ia mynta.
“Ngam pat kwah ban ong eiei halor kane ka kam", la ong u Bah Ymbon haba iakren bad u nongthoh khubor.
Na ka liang u Bah David Nongrum uba bat kum u chairman ka Meghalaya Tourism Corporation (MTC) u la ong ba ka shuki kaba u shong, kam hap satia ha ka kyrdan Parliamentary secretaries bad um don eiei ban khuslai.
“Nga long tang u chairman, ngam don grade ha ka jingthung ka sorkar kumba leh ia ki parliamentary secretary", la ong u Bah Nongrum.
Shillong,16 Jylliew:Ka Uranium Corporation of India LTD lyngba u bah F.
D Rynjah OSD UCIL, Shillong ka la pynshai ba ka jingmih khubor kaba U Rupang u la pynmih ha ka jingthoh kaba la ong ‘Kynduh CS ki heh UCIL;pyntieng koh tympan ban weng noh ia ka Projek Wahkaji’ ka dei ka khubor ka bakla bad u la ong ba kam shym la don kano kano ka jingialang hapdeng jong ki ophisar bad ki enjiniar katei ka tnad bad u Chief Secretary ka jylla.
Halor kane ka phang, na ka liang jong U Rupang, u pynshai ba kam dei ka UCIL, hynrei, ka dei ka tnat thaw surok, kaba ia kynduh ia U Chief Secretery, wat la ka jing iakren, ka dei halor ka kam shna surok West Khasi Hills, kiba kynthup ruh ia ki par ba don Uranium.
Ha kawei pat ka khubor, la ioh khubor ba hynnin ka sngi, na ka liang jong ka Seng Hynniew trep Achik National Council (HANC) kawei na ki seng bhalang na West Khasi Hills ka la wan ban ia kynduh bad ai dorkhas ha ki heh ophisar jong ka tnad Road Transport Highway jong ka sorkar pdeng kaba la lam khmat da u V R Rajwat bad ka ba la wan ban ia kynduh ia u Chief Secretary jong ka jylla Meghalaya hynnin ka sngi ban ia kren halor ki skhim shna surok ha kane ka jylla kiba dang ap mynta ban ioh ia ka No Objection Certificate.
Katei ka seng ka ai ruh ia ka dorkhas sha u Chief Secretary ka jylla ba kum ka seng ki kwah ban pyntrei ia kine ki surok ha West Khasi Hills.
Haba kren ha ki lad ai khubor ha phyllaw Secretariat ha dien ba kila dep ban ia kynduh ia ki heh jong ka tnad Road Transport Highway bad ia u Chief Secretary ka sorkar jylla, u Bah Riki Sohlang U president ka Seng HANC u la iathuh ba ha kane ka jingiakynduh na ka liang jong u V R Rajwat, u la kren shai ba ia ka NOC ban shna ia ki surok hapoh jong ka West Khasi Hills dei ban ai noh hapoh shibnai lada ym lah kin rah noh ia ki skhim sha shna surok na kane ka jylla sha wei.
La iathuh ruh ba baroh ki skhim shna surok ki la kot kumba T.
4000 klur tyngka na ka bynta ka jylla Meghalaya.
“Ka seng ka kwah ba ia kane ka surok dei ban shna noh na ka bynta ka jingmyntoi ki paidbah katei ka thaiñ bad ba ka KHADC ka dei ban ai ia ka NOC ha kaba ia dei bad kine ki surok," la ong u Bah Riki Sohlang bad ha kane ka sngi la wan ruh ban synrang lang da ki Rangbah Shnong kiba don saw dong ka thaiñ Rangblang ha kane ka jingiakynduh bad ka sorkar.
Kum ban shu pynkynmaw ba halor kine ki surok ha West Khasi Hills bun na ki seng bhalang ki la pynpaw ia la ki jong ki jong ki jingsngew ha kaba ki don kiba pyrshah ia ki ne ki surok bad ki don ruh kiba pdiang sngewbha.
Kine ki surok baroh ki don sawdong jong ka jaka ba don Uranium.
Shillong, 16 Jylliew:U Rodrigo E.
Martinez, u Enjiniar na ka ri Phillipines u lakhlad noh mynta ka sngi ha ingsah jong u ha Tura.
U Martinez u dei u Enjiniar jong ka AECOM India Pvt.
Ltd kaba don ha ri Lum Garo.
Ula khlad noh namar ka jingpang kyndeh shadem.
Utei u Enjiniar uba la don 72 snem karta u dei uba ju peit ia ki projek kiba pyntrei lyngba ka jingbei tyngka jong ka Asian Development Bank (ADB).
Ula trei la 10 snem mynta ia ki projek bapher bapher jong ka ADB ha kane ka jylla bad kumjuh ruh ha ka jylla Assam.
U dei ruh u nongpynwan dur uba tbit ban shna ia ki surok ne ki jingkieng.
Ia ka metiap jong u la pynkit noh mynta ka nohphai sngi na Guwahati sha Kolkatta bad na Kolkatta pat la pynkit noh sha ka ri jong u sha Phillipines.
Shillong, 16 Jylliew:Ka KHNAM ka la phah dorkhas ha u Myntri Rangbah ka Jylla halor ka jingpynmih hukum ka Dhaka District Administration ban beh noh ia ki 700 tylli ki longing kiba dei ki Khasi kiba la shong ha ki jaka Nahar Punji jong ka Srimangal Upazila ha Moulvibazar la kumba 75 snem.
Ka bor pyniaid District ha Bangladesh ka la pynmih hukum ba ki Khasi kiba shong ha Nahar Punji ki dei ban mih ha shwa ka 12 tarik u Jylliew da kaba byrngem ba lada kim mih kin pyndonkam da ka bor.
Baroh ki Khasi kiba shong ha katei ka jaka ki dap da ka jingshongsyier bad man ka khyllipmat ki don hapdeng ka jingsheptieng hadien ka jingioh hukum.
Ka KHNAM ka pynrem jur ia katei ka jingleh donbor jong ki bor pyniaid District jong ka Sorkar Bangladesh ia ki Khasi, kiba la im bad bud ia ka riti synshar jong katei ka ri.
Ka long kaba pynsgewsih ba ka sorkar jylla kat haduh mynta kam pat kren eiei halor katei ka bynta da kaba ieh noh ia ki khasi kiba shong ba sah ha kitei ki jaka.
Ka KHNAM ka dawa ba ka sorkar ka dei ban leh eiei ban pynthikna ba ki jaitbynriew Khasi kiba shong ba sah ha Nahar Punji jong ka Srimangal Upazila ha Moulvibazar kim dei ban shah pyntriem bad ban sha ia ki ban im ka jingim kaba suk khlem don kano kano ka jingma.
Kane ka long katkum ka kyrwoh na u Bah Pyndapbor Saiborne, President KHNAM.
Shillong,16 Jylliew:Ha ki khyndiat snem ba la dep, ki samla ka ri Lum Jaintia kiba aplai kam lyngba ka MPSC ki ju ioh ban thoh eksamin ia leh kam jong ki ha Jowai, hynrei mynta u snem ka jowai ka la jah kyrteng noh kum ka jaka pynlong eksamin.
Ka Jaintia Student Union (JSU) ka la lap ia kane lyngba ki aplikeshon ba ka MPSC ka pynmih ha ka 25 tarik u rymphang, 2016.
Katei ka seng ka la ong ba ha ki snem ba la dep haba ki samla wad kam ki aplai kam ka ju don lai tylli ki jaka ba la ailad ia ki ban jied hangno ki kwah ban ia khun ia ka eksamin, ka don ka Shillong, Tura bad Jowai hynrei mynta u snem la pynjah noh ia ka Jowai bad ka don tang ka Tura bad Shillong.
Katei ka seng ka laong ba ka kwah ban tip shai hato katei ka jing pynjah ia ka Jowai ka dei ka jingbakla ne ka dei ka jingleh khnang bad ka kwah ba ka MPSC kan ai jingshai ia kane.
Lah ban kdew ba ka Jowai ka la ioh Centre ha u snem 2012 kaba la tip kum ka MPSC Cell, Jowai bad katei ka ioh Centre ka la iarap bun ia ki samla wadkam jong katei ka thaiñ naba kim donkam shuh ban pynlut phut ban leit thoh eksamin shaduh sha Shillong.
Katkum ka jingkheiñ kyllum ka JSU ka la ong ba mynta u snem ki don kumba ar hajar ngut ki samla ka ri lum Jaintia kiba hap ban leit thoh eksamin ia leh kam ha Shillong lane ha Tura bad ka la ong ruh ba ka jinglut kaba rit eh ba uwei u samla un pynlut ka long T.
200 tyngka kata lada jia ba u wan thoh eksamin sha Shillong , haba kheiñ lang ia ka jinglut jong ki 2000 ngut tam tang mar T.
200 tyngka katei ka seng ka la ong ba ka lakot sha ka T.
4 lak tyngka.
Halor katei ka bynta ka JSU ka dawa jur na ki 7 ngut ki MLA ka ri Lum Jaintia ba kin shimkhia ban pynbeit noh ia katei ka kam khnang ba ka MPSC kan wanrah noh ia ka Centre ha Jowai kaba la shah pynduh pyndam noh mynta bad katei ka seng ka la ong ba lada ka sorkar ka leh bym suidniew kan shim da kiwei pat ki lad ki lynti.
Nongstoin, 16 Jylliew:Ha ka janmiet jong ka sngi balang jong ka taiew ki paidbah ka thain Mawlangsu kila lap ia kawei ka met iap na kawei ka jaka kaba la tip kum ka Kharai Marskuin kaba dang hap hapoh ka shnong New Mawlangsu.
Katkum ka tyllong khubor ba la iohlum da u nongthoh khubor la ong ba katei ka longkmie kala shah pyniap dusmon ha ki katto katne ngut ki riew runar ki bynshym pat la tip sati ki dei kiei, bad ia katei ka longkmie la tip kyrteng kum ka Bliantina Lyngkhoi 40 snem ka arta kaba dei na katei hi ka shnong.
Hadien katei ka jingjia ki nongshong shnong katei ka thain kila pyntip noh sha ki bor pulit ka nongstoin Police Station, ha kaba na ka liang jong ki pulit ruh hynne ka sngiu kila leit mar mar sha katei ka shnong bad kila lap ruh ia katei ka met iap jong katei ka longkmie.
Na ka liang jong ki pulit kila rah noh ia katei ka met iap ban leh ia kaba donkam bad ruh ban  pyndep ia ka post mortem.
Nongpoh, 16 Jylliew:Haduh palat 15 tylli ki dukan kiba don harud surok GS Road ha Umsning, Ri Bhoi District, ki la ingkhong khait bad kylla dpei, hadien ba ka ding ba shyrkhei ka la klang mynta ka step phyrngab, ha ka por 2.
30 baje mynstep.
Ka jingpluh jong kitei ki dukan, ka la wanrah ruh ia ka jingjulor bad ka jingduhnong kaba khraw ia ki trai dukan, katkum ba la ioh lum khubor la ong ba lada khein kyllum ia baroh ki jingjulor ha katei ka jingpluh ding ka la kot sha ka T.
15 lak tam.
Halor jong kane ka jingjia na ka liang jong u Bah Nickson Kharkrang Rangbah shnong ka Umsning Proper-A len bad u Bah Nicky Kharthangmaw Chairman ka Umsning Town Durbar, ki la ong, haba iadei bad kane ka jingjia pluh ding na ka liang ka jong ki kum ki nongialam shnong ki la rai ruh ban shimkhia da kaba leit wad jingiarap na u BDO ka Umsning Block.
Shuh shuh, kitei ki nongialam shnong ki la buh ruh ia ka jingkypad ia ka sorkar ba kan buh noh ia ka tnat Fire Service ha Umsning, khnang ban lah tehlakam kham kloi lada don kino kino ki jingjia phluh ding ha ki thain Umsning.
“Jin lada ka tnat Fire Service ka don kham hajan, tharai ka jingpluh jong kitei ki dukan kam da long kaba julor haduh katta katta, hynrei namar ba ka don kham sha jngai bad slem ban poi kaba la pynlong ban wanrah ia katei ka jingjulor" ong kitei ki nongialam shnong.
Haba iadei bad kane ka jingpluh jong kitei ki dukan, kat haduh ba thoh ia kane ka khubor ym pat lah ban tip ia ka daw kaba la wanrah ia ka jingpluh noh jong kitei ki dukan kiba don ha katei ka jaka.
Shillong, 16 Jylliew:Ka Supreme Court ka India kan shong bishar ia ka kam Rangbah Shnong ha ka 13 tarik Naitung ban wan ban ai ia ka rai ba khadduh la ki Rangbah Shnong kin hap ha kti ka District Council ne ha kti ka sorkar jylla.
Kane ka rai kan long ka ban pynshai syndon kdar ia ki paidbah ka ri Khasi Jaintia halor ka kam rangbah shnong kaba la mih ka jingiapyni bor hapdeng ka sorkar jylla bad ka district council ha ki bnai ba la dep.
Ka sorkar jylla ka la pan ba baroh ki nongtrei kiba long rangbah shnong ki dei ban ai jingtip ne ai ia ki kyrteng sha ka sorkar katba ki rangbah shnong hapoh ka Synjuk Ki Nong synshar Shnong ka Bri u Hynniewtrep (SNSBH) ka la pyneh pyrshah ia kane da kaba ong ba kim hap ha ka sorkar hynrei ki dei hapoh ka district council.
U President ka Synjuk Ki Nongsynshar Shnong ka Bri u Hynniew trep (SNSBH) u Dr Werlok Kharshiing haba twad jingmut mynta ka sngi, u la ong ba Synjuk Ki Nongsynshar Shnong ka Bri u Hynniewtrep (SNSBH) kan sa ap beit ia ka rai kaban sa pynmih da ka Supreme Court ha katei ka sngi.
U la ong ba ka jingsngap jar jong ka SNSBH ha kine ki sngi, kam dei da kano kano ka daw hynrei kaba kongsan, ka dei namar ba ki dang ap ban ioh ia ka rai ban sa pynmih da ka Kashari Supreme Court ka ri kaban sa shong bishar ha ka 13 tarik Naitung kaban long sa shi bnai eiei mynta.
“Lada ka rai jong ka Supreme kan ong ba ki Rangbah Shnong ha ki District council, ka mut ba ka sorkar jylla bad u Lat ka jylla kim nym lah shuh ban tuklar eiei.
U Lat ka jylla ruh un nym lah shuh ban nym soi ia ka VAB hynrei u lah ban shu kdew ia ki jingduna hapoh jongka", la ong u Dr Kharshiing.
Lah ban kdw ba ha ka jingbisbar ba la dep ka Supreme Court  ka la pynmih ia ka hukum shipor (interim order) ha u Rymphang ba la dep, ka la buh por ba ki Rangbah Shnong ha Khasi bad Jaintia Hills ki lah ban trei ia ka kam katkum ka Sixth Scheduled haduh 6 taiew.
“Ngin ap haduh katei ka sngi, ia ka rai ka Kashari", la ong biang u President ka SNSBH.
Ha kawei ka liang, u la ong ba ka sorkar jylla haduh mynta kam pat ai jubab eiei halor ka jingbuh por ka SNSBH ba ka dei ban weng noh ia ka kyndon ban pan jingtip ia ki nongtrei sorkar ba long rangbah shnong.
Ka SNSBH ha ka jingialang ha u bnai Lber, ka la shim ia ka rai ba ka sorkar ka dei ban weng noh ia ka kyndon ban pan jingtip ia ki nongtrei sorkar ba long rangbah shnong hapoh u Jymmang, uban sa mih sa tang shi taiew eiei mynta.
“Ngim pat ioh jingtip eiei haduh mynta na ka sorkar halor kane ka jingdawa jong ngi", la ong u Dr Kharshiing.
Jowai, 16 Jylliew:Ki pulit, ki BSF bad ki riew paidbah napoh ka thain Sonapur, ki la ioh ban sei sa 16 tylli ki metiap jong ki lanot hap bus ha Sonapur mynta ka sngi katba la ngeit bad ki dang don sa 4 tylli ki metiap kiba dang sahkut hapoh ka synrang kaba katei ka bus ka la hap naduh ka meit sngi ba-ar.
Kat haduh mynta ka sngi, la iohsei haduh 25 tylli ki metiap bad la ioh ban pyllait im 9 ngut bad ar ngut ki dang don ha tmier.
Uwei na kiba la ioh pyllait im um shym la leilei satia.
Ia ki 4 tylli ki metiap kiba dang sah yn sa sei la shai ka sngi.
Ka kynhun iarap pyllait im naduh ki pulit bad ki shipai BSF, ki la hap ban pyndonkam da ka kor ot nar (Iron Cutting Machines) ban ot ia ki nar kiba la tapmoh bad ban ia ki met jong ki lanot khnang ban iohsei ia ki.
Ha katei ka bus ki don haduh 38 ngut ki briew kynthup ia u driver bad ia ki 2 ngut nongiarap (Handiman), la ong ka thyllong khubor.
Napdeng kitei, ki don haduh 9 ngut ki pulit CRPF ha kaba 3 ngut ki la mynsaw bad 6 ngut ki la iap.
Napdeng kitei ki 6 ngut, la lah ban ithuh tang san ngut.
Napdeng kiba la iap u don ruh u nongtrei ha ophis u SP ka Silchar.
Utei u nontrei ka Ophis SP, Silchar u dang mut ban leit sha Guwahati High Court, ha ryngkat ki kot ki sla sorkar.
Na ka liang u SP ka EJH, u bah S.
Thamar u la ong ba ha ka jingshisha ym don shuh ki metiap ha katei ka jaka ba hap ka bus namar ladep sei lut mynta ka sngi.
“Ngim pat lah ban ithuh lut namar ki kwah ban sei lut shwa ia ki metiap bad lashai ngin sa pyndep lut ia baroh ki jingdonkam", la ong u bah Thamar.
Shillong, 16 Jylliew:Ka KHNAM ka la phah dorkhas ha u Myntri Rangbah ka Jylla halor ka jingpynmih hukum ka Dhaka District Administration ban beh noh ia ki 700 tylli ki longing kiba dei ki Khasi kiba la shong ha ki jaka Nahar Punji jong ka Srimangal Upazila ha Moulvibazar la kumba 75 snem.
Ka bor pyniaid District ha Bangladesh ka la pynmih hukum ba ki Khasi kiba shong ha Nahar Punji ki dei ban mih ha shwa ka 12 tarik u Jylliew da kaba byrngem ba lada kim mih kin pyndonkam da ka bor.
Baroh ki Khasi kiba shong ha katei ka jaka ki dap da ka jingshongsyier bad man ka khyllipmat ki don hapdeng ka jingsheptieng hadien ka jingioh hukum.
Ka KHNAM ka pynrem jur ia katei ka jingleh donbor jong ki bor pyniaid District jong ka Sorkar Bangladesh ia ki Khasi, kiba la im bad bud ia ka riti synshar jong katei ka ri.
Ka long kaba pynsgewsih ba ka sorkar jylla kat haduh mynta kam pat kren eiei halor katei ka bynta da kaba ieh noh ia ki khasi kiba shong ba sah ha kitei ki jaka.
Ka KHNAM ka dawa ba ka sorkar ka dei ban leh eiei ban pynthikna ba ki jaitbynriew Khasi kiba shong ba sah ha Nahar Punji jong ka Srimangal Upazila ha Moulvibazar kim dei ban shah pyntriem bad ban sha ia ki ban im ka jingim kaba suk khlem don kano kano ka jingma.
Kane ka long katkum ka kyrwoh na u Bah Pyndapbor Saiborne, President KHNAM.
Jowai,16 Jylliew:Mynta ka sngi ki pulit ka Khliehriat ki la lap ia ka metiap ki arngut ki khynnah skul kiba la jah na la ing naduh ka 13 tarik mynta u bnai.
La lap ia kitei ki arngut na kawei ka krem dewiong, kaba dap Um, ha ChapChap, hajan ka Umsali, ka surok ban iaid na ophis U DC Khliehriat sha Rymbai.
Kitei ki ar ngut ki khynnah skul ba la iap, ki dei kiba la tip kyrteng kum ka Pretty Pohplet bad ka Romphin Shadap.
Lah ban pynkyn maw ba hadien ba kitei ki ar ngut ki khynnah skul jong ka Khliehriat Upper Primary School, kiba dang pule Class VI, ki la jah rngai na la ing,ki pulit ka Khliehriat ryngkat ki paidbah ha katei ka thaiñ ki la ia wad sharum shaneng bad kim shym la lap ksai satia dei tad mynta ka sngi ba ki la lap ia ka metiap.
Lah ruh ban pynkynmaw ba ar sngi shuwa ban lap ia ka metiap ki pulit ki la ioh tam ia ka shithi ba kitei ki samla ki thoh ba ki pyniap ialade bad ia katei ka shithi la ioh tam na Chapchap ka jaka kaba don ha ka jingkieng Umsylli, Rymbai road.
Kitei ki ar ngut ki khynnah ki dei kiba dang don hapdeng ka rta kaba 13 haduh 14 snem, ka Pretty ka dei ka Syndai katba ka Romphin pat ka dei na Narwan.
Nongpoh, 17 Jylliew: Kum ka jingpyn shlur ia kito ki khynnah kiba la lah ban lehbha bad pass bha ha kane ka Examination jong u 2016, kata naduh ha ka SSLC, HSLC bad Graduation, mynta ka sngi ka Seng Longkmie Umsning Proper- B, ka la da ka jingpynkup burom ia kitei ki samla pule ka shnong Umsning Proper-B, ha Umsning Auditorium Hall.
Ha kane ka jingpyn kup burom ia kitei ki samla pule la sakhi da ka jingdon jong u Dr.
Celestine Lyngdoh, MLA ka Umsning Constituency, kum u kongsan, ha ryngkat ka jingdon langjong u Bah Nicky Kharthangmaw, Chairman ka Umsning Town Durbar, u Bah Rocky Marwein Rangbah shnong ka Umsning Proper-B, u Bah Rocky Kylla lem bad kiwei kiwei ki riew paw khmat ka thain Umsning.
Ha kane ka sngi ka Seng Longkmie Umsning Proper-B, ka la lah ban pynkup burom haduh 22 ngut ki samla pule kiba pule ia ki jingpule bapher bapher na ka shnong Umsning Proper-B, ha kaba ki la sam ia ka khusnam da ka pisa bad Certificate.
Haba iadei bad kane ka jingpynkup burom ia ki samla pule, na ka liang jong u Dr.
C.
Lyngdoh, u la pynpaw ia ka jingsngewnguh ia ki Seng Longkmie jong ka Umsning Proper-B, kiba don ia kata ka jingiohi jngai na ka bynta ban kyntiew bad ai mynsiem ia ki samla pule ba kin nang bteng ia ki jingpule ba kham shakhmat.
U la kyntu ruh ia ki khynnah ba kin long kiba trei minot ha ki jingpule bad ba kin dei ruh ban don ia kata ka mynsiem ban wan shakhmat ha ki jingpule bapher bapher, u la bynrap ruh da kaba ong “kum ki samla pule phi dei ban don ia ka thong khnang ba ngin poi sha ka jingjop ha ka jingim" bynrap u Dr.
C.
Lyngdoh.
Shillong, 17 Jylliew:U Myntri Rang bah ka jylla u Mukul Sangma u la ong ba ka KHADC kam lah ban nym ai No Objection Certificate  (NOC) ban shna ia ka surok na Nongstoin sha Mawthabah-Wahkaji kaba la mang pisa da ka sorkar pdeng.
Ha ka jingiakren bad ki nongthoh khubor mynta ka sngi, u Mukul Sangma u la ong ba  ka long ka bym dei bad ka jingpynduh ia ka hok jong ki paidbah lada ka KHADC kam ai ia ka NOC ban shna surok.
“Ka long kaba bakla shibun eh lada ka KHADC kam ai ia ka NOC ban shna ia ka surok sha Mawtha bah-Wahkaji na Nong stoin", la ong u Myntri Rangbah.
Kane ka jingkren jong u Myntri Rangbah ka la long hadien ba la bun ki kynhun sengbhalang ki la pyrshah ban ai NOC da ka KHADC ban shna ia ka surok namar ba ki la ai daw ba ka dei tang ka jingthmu ban pynsuk ban ioh tih ia u uaranium.
Haduh mynta ka KHADC ka shem jingeh la kan ai ne em ia ka NOC namar ba la don kiba dawa ba dei ban ai bad don kiba pyrshah.
“Balei phin pynbit thit ia ka surok bad ka kam tih ia u uranium", la ong u Mukul Sangma haba kylli hato ka dei ka jingthmu ban tih uranium ba ka sorkar ka thmu ban shna surok sha Mawthabah.
“Hato tang namar ka jingpyntieng kohtympan, ngin shu duh ei ia ka lad pynroi jong ki paidbah, kane ka dei kaba bakla, ka jingtih surok kam dei ban leit tih uranium", la ong u Myntri Rangbah.
U Myntri Rangbah u la ong ba ka long ka jingsohsat kaba jubor ia ki paidbah kiba im ha katei ka thain kiba thrang ia ka surok bad kiwei ki lad pynroi.
Ka jingshna surok ka sorkar sha katei ka thain ka dei namar ba ka thong ka long ban kyntiew ia ka ioh ka kot jong ki paidbah bad ban pynkylla dur.
“Ym  ka surok Mawthabah-Wahkaji hynrei ka sorkar ka la tyrwa bun ki jaka ban pyniasoh ia ka jylla da ki surok naduh ka thain khappud, ki surok bah ban pyniasoh na kawei ka district sha kawei pat bad sha ka jylla Assam.
Kane ka dei ka jingangnud ka sorkar naduh ba la shimti ha u snem 2010", la ong u Mukul Sangma.
U la ong ba u la bthah ia u Chief Secretary ban pan NOC na ka KHADC khnang ban pynsted ia kane ka kam namar ba lada pynslem, ka sorkar pdeng ka lah ban weng noh ia ka jingmang pisa ia kane ka projek bad kane kan long ka jingduh kaba khraw ia ka jylla.
Shillong, 17 Jylliew:Da ka jingsngew khia halor ka jingkiew kynsan ki nongniah bike kata da ki khynnah ki ba ym pat dei rta, ka Shillong Traffic Police ka la pynlong ia ka “special drive" ha baroh shi taiew.
Na katei ka jingpyrshang, ki pulit ki la ioh kem bad register haduh 261 tylli ki case bad 19 tylli na ki ki dei jong ki khynnah shynrang kiba ym pat ia hap ka rta ban niah kali lane niah bike ha surok, 17 tylli ki case kiba ia dei bad ka jingbym biang laisen.
Ha kaba ia dei bad ki case jong ki khynnah ki ba ym pat ia hap rta, ia ki kmie ki kpa ruh la phah wan hajir ha thanat ryngkat bad ka kuna.
Ka pisa ba la ioh lum ka kuna ka la kot sha ka T.
89,500/- kynthup kiwei pat ki kuna halor kiwei pat ki jingpynkhein.
Ha kaba ia dei bad kane, ka tnad pulit ka maham ia ki trai kali kiba ai lad ban niah kali da ki khynnah ki ba ym pat kot rta ia ka 18 snem, kin hap hapoh ka jingpynshitom ka ain katkum ka U/S 180 Motor Vehicle Act, 1988 bad lah ruh ban shah set phatok lai bnai ryngkat ka kuna kaba 1000 tyngka.
U no u no u ba dang ioh tang ia ka Learner license u dei ban don lang da uno uno u wei pat u nongniah kali uba la biang ka laisen.
Kane ka long katkum na u Bah M.
Kharkrang, IPS, Superintendent of Police-East Khasi Hills, Shillong.
Shillong, 17 Jylliew:Ka Lok Janti shakti Party (LJP), Meghalaya ka la thoh shithi sha myntri rangbah duh ka ri u Narendra Modi ba u dei ban siew bai lutksan T.
5 lak tyngka sha kiba haing hasem jong kiba la iap ha ka jingjia aksiden ha Sunapur katba T.
2 lak pat ka la dawa ba dei ban siew sha kiba mynsaw kiba dang don mynta hapdeng ka jingshah sumar.
Ha katei ka shithi sha u Modi kaba la soi da u Dinesh Kr Gupta Chief General Secretary ka LJP, Meghalaya katei ka seng ka la pynpaw ka jingsngewlem sha ki bahaing hasem jong kiba iap bad ka kitbok kit rwiang ia kiba mynsaw ba kin ioh bor noh.
Ha kawei pat ka khubor ka BJP-WJH ka phah ia ka khubor sngewlem sha baroh kiba ha ing ha sem jong kiba la khlad bad kiba mynsaw ruh kumjuh halor kane ka jingjia.
Ka BJP ka kyntu jur ia ka sorkar ba kan shimkhia halor ka rukom long jong ki surok ba la sniew hakane ka jylla ban pynbha shuh shuh ia ki khnang ban lait na kine ki jait jingjia kin jia hadien habud bad kumjuh katei ka seng ka kyntu jur ia ki bor district khamtam ki traffic police ba ki dei ban peitngor bha ia ki drabar ba niah kali ha ryngkat ka jingdih bu-aid ba ha rukom kaba ktah ia ka jingim ne jingma ia kiwei ki briew ba lui lui.
Shillong, 17 Jylliew:Ka sorkar jylla kan sa thaw lad tyngeh ban pyntreikam noh ia ki jingkular jong u Myntri Rangbah ka jylla u Mukul Sangma ban thaw Civil Sub Division bad Community and Rural Block, ki Police Station shwa ban wan ka elekshon.
Kane ka jing iakhun ka sorkar, kan long lehse ban khring ia ki paidbah ha ka elekshon bad kawei pat ka daw, ka dei namar ba ia mynta, ka dang don hapdeng ka jinghiran pisa kaba jur kaba la buh jingeh ia ka ban pyntreikam noh ia kine ki jingpynbna.
Mynta ka sngi, u Myntri ka tnad nongkyn dong u Bah Prestone Tynsong u la kular hakhmat ki nongialam ka FKJGP Mawlai ba ka sorkar kan pyntreikam ia ka Mawlai Block kaban phiah noh na ka Mylliem shwa ka elekshon 2018.
U president ka FKJGP Mawlai u Bah Marbud Dkhar u la ong ba ha ka jingiakynduh bad u Myntri, u la kular ba ka sorkar ka la phah ia u Deputy Commissioner ban pynkhreh ia ka jingdonkam ia ka Block bad shwa ban wan ka elekshon 2018, ka sorkar kan trei tyngeh ban pyntreikam noh ia kine ki Block.
U Bah Dkhar u la ong ba ka jingwan ka Block kan ai jingmyntoi shibun ia ki paidbah ka Mawlai ban ioh ia ki jingiarap kum ka MGNREGS, IAY, National Social Assistance Scheme bad bun kiwei pat ban pynsuk bad ban wanrah ia ka jingmyntoi jong ki paidbah.
U la ong ba ka seng ka la buddien ia kane ka kam hadien ba u Myntri Rangbah u la kular hi hapoh ka iing dorbar thawaiñ ha u bnai Lber ba la dep ban thaw shuh ia ki block, ki civil sub-division bad ki police station.
Shillong, 17 Jylliew:  Ban khring ia ki samla ban sa dap 18 snem ban rung kyrteng kum ki nongthep vote, ka tnad pyniaid elekshon ka Meghalaya  ka la pynmih da ka dur bula jong u khla, uban tip kum u ‘Mark’ bad ka ‘Markor’.
Ia kine la pynlait mynta ka sngi ha ka jingpynlait paidbah ia ka Systematic Voters’ Education and Electoral Participation (SVEEP) hapoh ka National Electoral Rolls Purification (NERP).
Ka jingthmu ba kongsan kane ka long ban khring ia ki paidbah ban rung kum ki nongthep vote ha kane ka jylla khamtam ia ki samla ban sa kot ka rta sha ka 18 snem ha u 2017.
Ka jingjied ia u khla kum u Bula ban pynphriang ia ka khubor pynrung kyrteng nongthep vote, ka long namar ba u dei u mrad ka jylla uban pynphriang ia ka khubor sha baroh ki 11 tylli ki district ka jylla.
Ka samla Dolyne Kharbhih na Nongsder ka Ri-Bhoi kaba lah ban kiew ia u lum Mangkashang ne Mount Everest la jied ba kan long ka nongpynphriang khubor ia ka SVEEP.
Ha ka jingshisha ia kane ka kam, la dei ban pyndep ha u bnai Nailar ban wan jong mynta u snem hynrei ha kane ka jylla namar ka jingdon ka elekshon shiteng samoi ha Tura, la pynjlan sha u bnai Nailur, la ong u  Chief electoral officer (CEO) Bah Frederick R Kharkongor  hadien ba la pynlait paidbah ia kane ka SVEEP.
Na ka bynta ban pynlong ia kane ka thong kaba jop, ka tnad elekshon ka la thung  palat 2500 ngut ki booth level officers (BLOs) kiban leit sha man ki jaka thep vote ban pynrung kyrteng ia ki briew  kiba la biang ka rta bad ban pynbeit ia kano kano ka jingbakla kum ka kyrteng, rta, jaka sah bad kiwei de.
U Bah Kharkongor u la ong ba ka Election Commission of India (ECI) ka la pyntreikam da ka  software kaban lap ia kano kano ka jingbakla ne jingmih kyrteng bun jaka jong uwei u briew.
U la ong ba ka tnad elekshon ka la buh thong ban pynrung palat 1.
78 lak ngut ki nongthep vote ha kane ka jingiaid kynthup 82,668 ngut ki nongthep vote.
Haduh mynta, ki la don haduh 16.
59 lak kiba la dep pynrung kyrteng kum ki nongthep vote bad ki dang sah sa 1.
28 lak ki bym pat pynrung kyrteng ha ka jylla.
Shillong, 17 Jylliew:Ka sorkar jylla ka la pdiang ia 13 tylli ki kompeni na ki 15 tylli ban seng ha kane ka jylla bad bun na kine, kin dei ha Byrnihat ka Ri-Bhoi district.
Haba kren hadien ba la wai ka jingialang ka Single Window Agency (SWA) kaba long mynta ka sngi, u Myntri Rangbah ka jylla u Mukul Sangma ba peit ia ki kam kar khana, u la ong ba ka jingialang hadien ba la bishar bniah, ka la pdiang bad mynjur ia ki 13 tylli ki briew kiba la pan jingbit na ka sorkar jylla ban seng karkhana.
Kine ki karkhana ki don ba dei trai ki bar jylla hynrei kiba buh da ki karkhana ruh bad don ki karkhana kiba dei trai beit da ki trai jylla.
U la ong ba la pdiang ia kine ki karkhana katkum ka Industries and Invesment Promotion Policy, ha kaba ka sorkar kan don ki jingai jingiarap ia ki.
U Myntri Rangbah  u la iathuh ba ki don ar tylli ki karkhana ki bym pat pdiang namar ba ki don ki daw ha kaba ka sorkar ka sngew ba lada ailad, kin pynduh lad ia ki trai jylla.
Kane ka karkhana ka dei ka jingbuh ia ka jaka pynkha syiar bad pynmih pylleng bad kawei pat ka dei ka jingpan jingbit ban buh ia ka Amusement Park bad baroh kine ki bym shym la pdiang ka sorkar ki pan jaka ha Byrnihat.
Ha kajuh ka por, u la ong ba ka sorkar ka la bynshet ha ka Meghalaya Industries Development Corporation (MIDC) ba kan pynkhreh ban ia ki dur ki dar bad ki jingdonkam ha kaba ka sorkar kan pynshlur ia ki trai jaka ban seng ia ki karkhana ha ka rukom kaba kham pynsuk.
Na kine 15 tylli kiba pan jingbit, phra tylli ha Ri Bhoi district, lai tylli ha East Khasi Hills, ar tylli ha East Jaintia Hills bad kawei ha  West Garo Hills bad ha West Jaintia Hills.
Kiba kompeni ba la pan jingbit ki long ka  M/S Sriram Fasteners,  ban shna jingpyntah jingpyndait, shna waiar ker kper, ka M/S Meghalaya Polymersban shna platsik, bad ka  M/S Megha Cashew Pvt.
Ltd.
Shillong, 17 Jylliew:Ka Khasi Students’ Union (KSU) ka la dawa na ka North Eastern Electric Power Corporation (NEEPCO) ban pyn sangeh ia ka ‘written test’ na ka bynta bun tylli ki kam kiba lait ha ki 7 tylli ki jaka thoh ia kitei ki ‘written test’ ha ki bynta jong ka nongbah Delhi bad dei ban pynkynriah bad wanrah lut ia kitei ki jaka thoh ia kitei ki test sha ki nongbah bapher jong ki jylla ha North East.
Ha ka website jong ka NEEPCO la pyntip ba ia ki ‘written test’na ka bynta ka kam Trainee Engineers (C), Trainee Engineer (E/M), Trainee Personnel Officer bad Trainee Accounts Officer yn pynlong ha ka 26 tarik u Jylliew.
Hynrei kaei kaba la pynking khlieh ia ki nongkwah kam na ki bynta bapher jong ki jylla ha North-East ka long ba ka NEEPCO ka la buh 7 tylli ki jaka thoh test tang ha Delhi bad tang lai tylli pat ha baroh kawei ka North East.
Katkum ka kyrwoh na ka Seng, ka NEEPCO ryngkat ka jaka treikam ba ha khlieh duh ha Shillong ka la dei ban pyrkhat halor ka jingai kam ai jam ia ki samla kiba la kot ka jingnang jingstad na ki bynta bapher jong ki jylla ha North East, kumta ki jaka thoh test ruh ki dei ban don tang ha ki jaka jong ki nongbah jong ki jylla ka North East hi.
“Ngi dawa ba ia katei ka written test dei ban pynsangeh noh shwa bad baroh ki jaka thoh test bad ki interview dei ban pynlong beit ha ki jaka bad ki nongbah kiba don ha ki jylla jong ka North East", la ong u President ka KSU u Daniel Khyriem ha ka kyrwoh ba la phah sha u Chairman bad u Managing Director jong ka NEEPCO myn ha ka sngi Thohdieng.
Ha ka kyrwoh la kdew ruh ia ka jingduna ha ka rukom pyntip paidbah na ka bynta kitei ki kam bad dei ban da pyntip bha.
Ka seng ka khmih lynti ia ka jingpyntreikam halor kitei ki jingdawa,bad lada ka NEEPCO kam lah ban leh eiei, ka Seng kan shim ia ka sienjam ban ia treilang bad ka North East Students Organization (NESO), kaba long ka Seng kaba kdup lut ia baroh ki khynnah pule jong ki jylla ka Norh East.
Jowai, 6 Risaw:Ha ka por 4 baje mynstep mynta ka sngi, ki pulit pahara surok ki pulit Jowai kila ioh ban kem suk ia uwei u briew uba la tip kyrteng kum u Hasaki Passah uba na Iongpiah Jowai ha ka por ba u dang phet ha ryngkat bad ki tiar ba u la ioh tuh na kawei ka dukan kaba dei trai da u bar jylla uba kyrteng u Ram Naresh Singh.
Kitei ki tiar ba u la tuh la ioh tuh ki kynthup 4 synduk u Chips bad 1 synduk u Bulb Light bad baroh ki shnong haduh 7 hajar tyngka.
U trai katei ka dukan u la wan ai ejahar mynta ka sngi ha thanad Jowai.
Shillong, 17 Jylliew:Ka shnong Lait Lyngkhoi kaba hap hapoh Sohiong Out Post ka la hap ban khot dorbar kyrkieh mynta ka step ban tem ban ym mih kano kano ka jingjia ba sngew sih ha ka jingiakynnoh men-ai-ksuid ha katei ka shnong bad kham hadien la hiar sa ki pulit na nongbah Shillong sha katei ka shnong ban pyn thikna ban ym mih kano kano ka jingpynkheiñ aiñ.
Katkum ki tyllong khubor ba la ioh lum, la ong ba ha ka miet 16 tarik (mynhynnin ka miet) kawei ka khynnah kaba dang 15 snem kaba la tip kyrteng kum ka Kerban Khyllait khun jong u bah Francis Nongsiej na ka shnong Lait Lyngkhoi ka la kem pang bad katei ka jingpang jong ka dei kaba kaba ka shu khih ksaid shane shatai bad ka lynñiar artad bad la ong ba katba ka dang lympat ialade bad katba ka dang lynñiar ka pyrta artad ia ka kyrteng jong uwei u rangbah briew uba la tip kyrteng kum u Dipolan Lyngdoh, 42 snem karta.
Ki bahaing hasem katei ka khynnah ki la lyngngoh ia katei ka jingpang phylla ba katei ka khynnah ka la ioh bad ha katei hi ka miet ki la leit ban pyntip sha ka bor shnong bad kumta hi ki bor shnong hapoh ka jingialam jong u David Syiemlieh uba dei u sordar ha ryngkat ka jingiadonlang kiba haing katei ka khynnah ki la leit sha ing jong u Dipolan ban kylli tohkit balei ba katei ka khynnah ka leh kumtei, hynrei u Dipolan u la ong ba um don jingtip eiei balei ba ka long kumta.
Ki rangbah jong katei ka shnong kim kwah ban pynbeit ia katei ka kam tang da ki riew rangbah bad kumta ki la shim da ka rai ban lum noh da ka dorbar pyllun ha ka sng kaba bud ka 17 tarik u jylliew, bad mynta ka step katei ka dorbar ka la sdang ha ka por 7 baje eiei bad ka la kut noh ha ka por 10 baje eiei.
Ha katei ka dorbar ki la don kumba 400 ngut eiei shynrang bad kynthei kiba la wan ban ia shim bynta ha kaba la khot ia ki arliang na ka ing jong katei ka khynnah ba ioh pang bad na ka ing jong u bah Dipolan ban ia kren ia suk noh bad baroh arliang ki la hun la suk khlem ia buh nud shuh iwei ia iwei,ong ki tyllong khubor.
Wat la ki pulit na Shillong hapoh ka jingialam u bah Vivek Syiem SP City ki la poi sha katei ka shnong hynrei la iathuh ba ki bor shnong kim kwah ban ai pulit ia katei ka kamnaba ki la dep shim ia ka jingbah khlieh ba kan ym jia eiei kaba sngewsih hapdeng hapdeng kitei ki ar kynhun.
Nongstoiñ, 08 Risaw:Ka jingiaseng ia syllok jong ki Pastor ka KJP Synod Sepngi ka ban long ha ka Balang Presbyterian Tynghor ia kaba la dep buh ban pynlong ha ka 13 haduh ka 15tarik Naiwieng 2017, la pynkyriah noh sha ka 24tarik haduh 26tark Naiwieng 2017.
Kat kum ka kyrwoh khubor, ba la phah da u Tbn.
KP Pangniang la ong ba ka jingpynkynriah noh kham shadien ia ka tarik jong katei ka jingiaseng, ka long namar ka jingbym pat tikna ka mariang ha kaba u slap u dap iai bteng ban hap haduh kine ki sngi kiba mynta, kaba lah ban warah ia ka jingthut ha ka iaid ka ieng.
Shuh shuh u Tbn.
KP Pangniang u la iathuh ruh ba ia katei ka jingpynkynriah tarik la dep ruh ban iakren bad ia phylliew jingmut lang ha pdeng ki rangbah jong ka Balang bad kumjuh ka Synod khang ban pyllait na ki jingeh.
Shillong, 08 Risaw:U nongialam ka Congress u Salman Khurshid ula bein ia ka skhim pynkhuid ba la pyntreikam da u Narendra Modi ka Swachh Bharat ba kam ler eiei ha India khamtam ha ka rukom pyntreikam.
Haba kynthah ia kane ka skhim ka sorkar BJP, u Salman ula ong, “Haduh mynta shi jaw ka um, shi inshi ka khyndew bad kawei ka sor ha India kam pat khuid satia na kane ka skhim ka sorkar pdeng".
Ula ong ba ka jingpyntreikam ia kane ka skhim kam leh eiei ha kaba ka jingpynkhuid ka long tang ka jingbat da u synsar ha surok, hynrei sha kiei ki jaka ia ki niut ki pyniaid.
“Tang ba la bat synsar ha surok kam dei ka jingkhuid, ka dei tang ka jingpyni paidbah", la ong u Salman.
Ha kajuh ka por, ula takrain ruh ia ka BJP da kaba kynnoh ba ka dei kaba shu kylla ia ka kyrteng ki skhim ka sorkar ba leh ka Congress.
“Ki skhim ba leh ka Congress la shu kylla kyrteng ka BJP bad kane ka sorkar kan sa khyllem hi namar ka jingthok jongka hi", ula ong.
Nongpoh, 08 Risaw:Tang hadien ba la ioh jingtip halor ka jingdon jong ki briew na ka jylla Assam, kiba la leit ban tih khyndew beain ha ki katto katne ki jaka ha ka thain Jirang, ki dkhot ka HNYF, Northern Region, ia kaba la ialam da u Bah Marcus Marten kum u President, hynnin ka sngi Saitjain, ki la leit ban jurip ia ki katto katne tylli ki jaka tih maw bad khyndew ia katei ka thain.
Ha katei ka jingleit ban jurip, kaba la donlang ruh da ki dkhot ka HNYF, Jirang Circle, kiba kynthup ia u Bah Alfred Lyngdoh, President bad u Bah Intor Ranee, Vice-President lem bad kiwei kiwei, ki la pynlong ia ka jingleit ban jurip kynsan ha kitei ki jaka, na ka bynta ban lap ia ka jingshisha ia katei ka kam tih khyndew beain ha katei ka thain.
Na ka bynta ki jingtip kiba kham bniah, ki dkhot ka HNYF ki la leit ruh ban iakynduh ia ki briew ka tnat khlaw jong ka sorkar jylla kaba don ha shnong Rani, khappud ka Meghalaya-Assam.
Hynrei kitei ki briew ka tnat khlaw kaba don ha katei ka jaka, ki la ong ba kumba ka long mynta hi kam shem la don kano kano ka kam tih maw ne tih khyndew beain ha katei ka thain, namar man ka sngi ngi pynlong ia ka jingleit jurip ha kit jaka kiba don ha katei ka thain.
“Ia kaei kaba la kam da ki briew ka tnat khlaw ngi hap hi ban kubur, namar ha kane ka jingjurip ngim da lap shisha ba ka da don kata ka kam tih maw bad khyndew beain kumba ka long ha kine ki snem ba la leit" ong u Bah Marten.
Hynrei, wat la ngim lap pynban ngi don pat ka jingsuba ba ka lah ban don ka jingleh tuh kaba malu mala bad ia kane la sakhi ruh katkum ka jinglap jongngi ha kane ka jingjurip.
Namarkata, kumba ka sorkar hi ka la khang ia kito ki jaka tih maw bad khyndew beain ha katei ka thain, ka seng kyntu ka sorkar lyngba ka tnat khlaw ba kin shimkhia da kaba pyrkhing bha khang ba kan ym don kano kano ka jingleh beain, ha kajuh ruh ka por ka seng ka kyntu ruh ia ka sorkar ba ka dei ban phah khambun ki briew ha katei ka Forest Beat House ha Rani, u la bynrap.
Shillong, 8 Risaw:U symbud myntri rangbah ka jylla Manipur u Yumnam Joy Kumar Singh u la kyndit thred ban tip ba ha kane ka jylla Meghalaya u myntri rangbah u Dr.
Mukul Sangma u bat hi halade haduh 19 tylli ki tnad treikam ka sorkar.
“Haduh 19 tylli ki tnad treikam ban bat hi tang da uwei u briew ka la dei shisha ka synshar donbor" ong u Yumnam haba kren paidbah ha ka jingialang jong ka seng NPP kaba la long ha ka sngi saitjain ha Pynursla.
Haba kren halor kiwei pat ki mat ka saiñpyrthei u la ong ba ha ri India kiwei pat ki seng saiñpyrthei kiba heh (National Party) kim kheiñ briew satia ia ka thain Shatei Lam Mihngi (North East) hynrei ki shim pynban ba ki jylla NE ki lah ban pynmih jingeh ia ka ri India namarba kim sngew tikna la kin dang long trai ne-em ia ki lada jia ba mih kano kano ka jingiakynad bad ki ri ba marjan.
U Yumnam u la ong ba u lap ia kane ha ka por ba u la trei kum u ophisar pulit IPS la 37 snem ka jingshakri jong u ha kylleng ka ri India.
“Ki seng sainpyrthei kiba heh ha ka ri India kim kheiñ briew ia ka North East , na kata ka daw ngi hap ban sngewthuh bha bad ka shong ha ngi hi ban ri ban sumar dalade hi, ngim donkam ban shaniah ha ki Party heh kum ka Congress ne BJP" u la ong.
U Yumnam u la ong ba hadien ba u la ia soh sha ka lympung saiñpyrthei u iohi ba dei tang ka seng NPP ka Party kaba don ia ka thong ban ai ka jingshakri ba kyrpang ia ka thaiñ shatei Lam Mihngi.
U la iathuh ba ka tynrai ka seng NPP ka dei na Manipur hynrei la katto katne snem katei ka seng ka la kynjah hynrei la pynkhie im biang ia ka da uwei na ki nongialam radbah ka thaiñ shatei Lam Mihngi u Purno A Sangma uba la khlad noh.
“Dei ki jingiohi jngai jong u Purno ia ka lawei ba la pynkhie im biang ia katei ka seng bad mynta kan shong ha kti u Conrad ( khun jong u) ban pynurlong ia ki jingphohsniew jong u" ong biang u Yumnam.
