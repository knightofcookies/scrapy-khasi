Man ka sngi phi ju pyllut por ban pyrkhat kaei phin bam, phi jied ne wad iaki bam kiba biang eh hapdeng ki soh, ki jhur, ki proteins bad baroh ki jingbam tei met.
Hynrei hato phi la juh pyrkhat ha kano ka por dei bam?Ban bam haka por kaba biang man la ka sngi kan ai shibun ki jingmyntoi iaphi.
Nyngkong eh kan iarap iaphi ban ioh iaka met kaba koit kaba khiah, kan kyntiew iaka jingkhlaiñ jong ka bor met bad haka juh ka por kan iarap ban ialeh pyrshah ia bun jait ki jingpang haka met.
Hynrei kumno phi pyrkhat, kaei ka por kaba biang tam ban bam?Hangne ngi la iohlum katto katne ki jingai jingmut ban iarap iaphi ban pyrkhat iaka por kaba biang tam eh ban bam bad ruh katto katne ki jingai jingmut ban pyrshang ha kaba iadei bad ka rukom im mynta ban ioh iaka met kaba koit kaba khiah.
Leh iakine ki jingmyntoi nakine ka jingai jingmut harum:—.
Nongpoh:  Namar ka jingdon jong ki katto katne ngut ki riew shimkabu, kiba la ju mlien ban leit pynjulor ia ki Naka (Barricade), kaba la pynieng da ki Pulit ka Ri Bhoi ha surok Umsning By-Pass hajan Patarim, na ka liang ka Dorbar Shnong Patarim ha Umsning, ka la maham tyngeh ia ki riew shimkabu, ba kim dei shuh ban pynjot ne pynjulor bad ban rong ia kitei ki tiar kaba la buh da ki Pulit ha katei ka jaka.
U Bah S.
K Kylla, Rangbah shnong ka Patarim, u la ong ba ka jingdon jong kitei ki Naka (Baricade), kaba la pynieng da ki Pulit ka Ri Bhoi hatei ka jaka, ka la iada shibun eh ia ki paidbah bad ki nongleit nongwan ba kin ba kam na shilliang sha shilliang, kata na Patarim sha Umsning, hynrei tang namar ka jingdon ki riew shimkabu, kiba la leit pynjot bad shim ei ia kitei ki Naka, ka la pynduhnong bad wanrah jingma ia ki nongleit nongwan.
Ka shnong hi ka pynrem jur ia kito ki riew shimkabu kiba la leit ban pynjulor ia kitei ki Naka ki Pulit, namar ka jingwan pynieng ki pulit da kitei ki Naka ha katei ka jaka, ka long ban tem ia ki kam aksiden bad kumjuh ruh ban wanrah jingshngain ia ki nongiaid nongieng bad khamtam eh ia ki khynnah, namar katei ka jaka ka dei kaba ma bha na bynta ki nongleit nongwan ba kin kam na shiliang sha shiliang ka surok.
Kumta haba iadei bad ka jingdon ki riew shimkabu kiba mlien ban pynjulor ia kitei ki Naka, na ka liang ka shnong ka maham jur bad byrngem ruh ban leh da kaba tyngeh nangne shakhmat bad lada kin kin aiti beit sha ki briew ka Ain, u la bynrap.
U Spiton KharakorKa Dorbar Niamtre Ri Khad-ar Doloi bad Ri Laiphew Syiem ki la long ha ka 21 bad 22 u Kmai-Chonglad (December) 2019.
Ki Waheh bad Manbei kiba la ïashim bynta ha  katei ka Dorbar Niamtre ha Nartiang ki long kumne: U Moonlight Ktung, U Yiang Maskut, U Raymond Nartiang, U Lamphrang Shylla, ha kaba ki la kbai wyrta ïa ki khun ka ri ha kiba la wan ha ka ïalang niamtre ka la long kaba jop.
Kumba ban biang ïa kajuh ki paidbah ki la wan ïashim bynta da ki hajar pa hajar ha kane ka dorbar.
Ka la long kaba Dorbar Niamtre ba 14 ha Nartiang ka la long kaba shongkun.
Kiba ïashim bynta ha katei ki long u Raymond Nartiang, Pator, Bright Raliang, ka Manbei ka Kong Bait Ktung, Ridon Phalangki.
Kiba la ai ïa ki jingkren paidbah ki long u Ma Moina Phyllut uba la kren ïa ka “Ka Parom tbian iong ka Chnong Nartiang", u Ma Chanki Langbang, u Acting Doloi ka Elaka Shangpung u la kren ïa ka “Lyngkor ki khynroo khyllood ha ka niam ka rukom", u Ma Moonlight Ktung uba la kren shaphang ki “Jingïatooh ka lehniam Durga Puja wa ka Niamtre" U Ma S.
K.
Lato u la kren shaphang ka Niam wa ka dustur, klam Makhane da u Ma Yiang Maskut bad u Spiton Kharakor u la batai shaphang ka “Ha la ka tynrai" na ka Ri Laiphew Syiem.
La pynher ïa ka lama Niamtre da u Ma Donbait Synblai u Waheh na Nartiang.
Kham mynshuwa la ïoh ïa ka jingkren “Pledge" ne ki kular da u Ma R.
Nartiang.
La pynbud ïa ki jingkren jong u da ki ki paidbah da kaba wyrta:"Hei burom u Trekirot.
" “Nga u/ka…… U/ka pateiñ-khon pateiñ U ñiaw wasa-u ñiaw wasung, Wan o ha kani ka thaw ynne ka sngiNa ka Ri, Ki khad ar Doloi-ki Lephaw Syiem.
Ka Ri kawa da kyrkhu, Ha ka niam ka rukom, ka dustur ka riti, Kiwa da pynkham da u Trekirot, Nadooh ki longchwa manchwa, ki warim wajah.
".
Shillong: U Bah AL Hek, myntri ka koit ka khiah ka sorkar Jylla, ula pynsngew hynnin ka sngi, ba kan nym long kaba suk ia ka sorkar Jylla, ba kan ioh ia ka jing mynjur jong ka sorkar India ia ka ain  Inner Line Permit (ILP).
“Ka jing iaid lynti kan nym long satia kaba suk bad ka jingleit sha Delhi ban ioh ia ka ILP, kan long kumba kiew ia u dieng ban leit kheit soh.
Ka jing iaid lynti kan long kaba jrong shi katdei, na ka bynta ban ioh ia ka ILP ha ka Jylla" ong u bah Hek, haba kren sha ki kotkhubor hynnin ka sngi.
Ha ka jingsngew jongu, ka sorkar India, kan hap ban pan jingmut na ki kynhun bapher, na ki jait bynriew bapher, ki sengbhalang bapher bad wat na ka sorkar Jylla, ha shwa ba kan rai halor katei ka kam.
U Bah Hek, u iathuh ba ka jing ia kynduh jongki bad U Amit Shah ha ka sien ba ladep, kam shym la long kaba shai, halor ka jingdawa ia ka ain ILP, hynrei kin hap ia kynduh biang ha u snem thymmai.
U Bah Hek, u kyntait ruh ba ka sorkar India, kan weng noh ia baroh ki kyndon jong ka Sixth Schedule, na ka Jylla, lada kan pyn treikam ia ka ILP bad halor kane ula iathuh ba kum katei ka jingiakren, kam don satia bad ka sorkar India.
Ka 13 Sub-Junior National Championship Roll Ball kaba la pyniaid da ka Roll Ball Federation of India bad ka Assam Roll Ball Association kan sa long ha ka 29 tarik haduh 31 December 2019 ha jylla Assam, Delhi Public School , Khanapara.
Ka jylla Meghalaya kan sa iashimbynta ha kane ka lympung bad ki players, coach bad team manager kiba la shah jied na ka liang jong ka Meghalaya Roll Ball Association ki long Mr.
Ebansharai Rymbai, player, Mr.
Wanroimi Shadap (Captain), player, Mr.
Ri-mi-oo Suchiang, player, Mr.
Paominlun Gangte, player, Mr.
Aditya Mallappa Yalishetter, player, Mr.
Leslie Manbhalang Kharmylliem, Team Manager, Caldy Steward Nongsiang, Coach bad Suklang Dkhar, General Secretary of MRBA.
U  Dharmendra Pradhan, myntri ka sorkar India, hynnin ka sngi, ula ther tyngeh ia kito kiba pyrshah ban pyn trei kam ia ka ain National Register of Citizens bad U Pradhan, u ong la kitei ki kwah ban pynlong ia kane ka Ri, ka  ban ia rung ia mih paidbah katba mon.
Ha ka jingialang jong ka Akhil Bhartiya Vidyarthi Parishad, ka seng samla pule jong ka RSS, ula ong ba ki nongialam kum U  Bhagat Singh bad U Subhas Chandra Bose, ki la aiti ia la ka jingim na ka bynta ka Ri.
“Mynta ngin ailad ia kane ka Ri, ba kin ia rung ia mih katba mon?" kylli U Pradhan.
“Ngi donkam, namarkata ia ka jing ia khun, na ka bynta ba tang kito kiba mynjur ban ong  Bharat Mata Ki Jai, kin shong kin sah hangne".
Ki shipai Border Security Force, ki la ioh kurup ia 699 tylli ki masi na khappud jong ka India Bangladesh, ha kane ka shi taiew.
Ha ka 27 bad 28tarik Nohprah 2019, ki shipai Border Security Force, ki la ioh kurup ia 175 tylli ki masi na khappud.
Ha ka 27tarik, la talasi ha Jaliakhola Out Post bad ha Kuliang Border out Post, ha kaba la ioh kurup ia 139 tylli ki masi ha ka khlaw kaba hajan hi bad  ha ka miet jong ka 27, 28tarik, ha kawei pat ka jing talasi la ioh kurup ia 36 tylli ki masi, kiba shongdor T.
39.
44lak.
La iathuh ba kitei ki masi, ki dei kiba la dep die pateng, hynrei ki la poi biang sha ki kti jong kitei ki nongkhaii tuh, kiba shalan ia kitei ki mar sha Bangladesh.
Khliehriat:Ka Dorbar Shnong Umlyngsha kaba la long ha ka 27tarik une bnai Nohprah, ka la mynjur ban thaw ia ka Kynhun V.
D.
P jong ka Shnong kaba tip kum ka “Umlyngsha Village Defend Party" kum shi bynta ban tehlakam bad peitngor ia ki kam sniew ba bun jait hapoh Shnong poh thaw.
Ha kane ka jingialang la jied ruh ia ki nongkitkam jong ka V.
D.
P  na ka bynta ka samoi treikam 2020-2021 bad kitei ki long Chairman – Mr.
Pil Syrti, Vice Chairman- Mr.
Aiu Talang, Secretary -Mr.
Nidahun Lamare bad kiwei ki dkhot.
AIS SujaKa Bible ka iathuh shaphang ka Bethlehem.
Ka Bethlehem ka don 10 kilome     tre shathie Jerusalem bad na ka duriaw Mediteranian, ka don 73 kilometres shatei mihngi ka Gaza.
U Prophet Mikah u la thoh shaphang ka Bethelehem ha ki snem 3 century B.
C, kumne: “Hynrei ma pha ka Bethlehem Ephrathah la ka long ka barit hapdeng ki hajar Judah (Israel) hynrei ma pha kein un mih ha nga (ha u Blei) uwei u ban sa long u Nongsynshar ha Israel: uba ka jingmih jong u ka long na mynhyndai naduh bymjukut"  Mikah 5″2.
La  iathuhlypa da u Mikah naduh ka spah snem ba 8 kaba mut da ki hajar ki snem mynshuwa.
U Prophet Isaiah ruh kumjuh da kaba ong – “Namar kata u Trai hi un ai dak ia phi ha khmih ka thei Sotti kan pun khun, kan kha ruh ia u khun yn khot ruh ia ka kyrteng jong u Immanuel" Isaiah 7:14.
Slem slem bah la pynurlong ia ka jingiathuhlypa na ka bynta ka Bethlehem ha kaba u Immanuel un wan.
Ka por ka jia katkum ba ka iathuhlypa da ki Nongiathuhlypa kaba ong – “Pha ruh ka Bethlehem ka Ri Judia, pham long iba rit tam hapdeng ki syiem Judia: naba na pha un mih u Nongsynshar u ban sharai ia ki  briew jong nga, ki Israel"  Mathaios 2:6.
Kumta ha ka ia kaba biang, u Blei u la phah ia la u khun ia uba la kha na ka briew (Mary) ia uba la kha hapoh ka hukum" Galatia 4:4 U la wan ban pyndep (fulfilled) Mathaios 5:17-18 / Loukas 24:44.
U la wan ban long u Lyngdoh (Priest) u long ruh u ksiang ka Jutang kaba kham bha (kaba Thymmai)" Hberu 8:6.
U long u ksiang ka jutang bathymmai ban siewspah ia kita ki jingpalat kiba hapoh ka Jutang ba Nyngkong" Hebru 9″15.
Dei halor kane ka nongrim ba u Blei u la phah ia la u khun sha kane ka pyrthei kum ba la ong da ki Nongiathuhlypa.
Haba la jia ka ia, la kha ia u khun u Blei sha kane ka pytrhei.
Haba la jia ka ia la  kha ia u khun u Blei na ka briew kaba long ka Mary Thei sotti bad la kyrteng ia u u Jisu: naba un pynim ia ki briew na ki pop jong ki" Mathaios 1:21.
Naka bynta ki briew baroh Jiw bad Jentil kein.
La kha ia u Jisu ha Bethlehem Judia ha ka por ba u Herod u long Syiem"  Mathaios 2:1.
Ha Bethlehem, la kha ia u Jisu Khrist ha kata ka Ri Judia, don ki nongaplangbrot jong ki.
Ha kata ka por, la wan u angel u Trai na bneng ha ka burom ba tyngshain sawdong jong ki, ki nongaplangbrot ki sngew phylla bad sheptieng ban iohi ia ka jingjia baphylla.
Kumta u angel u la ong ha ki – “Wat sheptieng ha khmih nga wallam ha phi ka khubor ba bha, ka jingkmen bakhraw, naba ha kane ka sngi la kha ha phi ha ka shnong u David ia u Nongpynim uba long u Khrist u Trai" Loukas 2:8-11.
Kaei ba la jia? Kyndit kyndit la don lem bad uta u angel bad u paidbah ka bneng (ki angel) ki da iaroh ia u Blei ki ong – “Ka burom ia u Blei ha kiba jrong tam eh.
Ha ka pyrthei ka jingsuk ha ki briew ha kiba u sngewbha eh" Loukas 2:13-14.
Hadien kane ka jingpynbna jong ki angel kita ki nongaplangbrot, ki la ia leit shaduh Bethlehem bad ki la shem shisha hangta ia ka Mary bad u Joseph bad ia u khunlung Jisu ba u thiah ha ka shyngoid …… kita ki nongaplangbrot ki la leit phai noh da  kaba ba burom bad iaroh ia u Blei na ka bynta kiei kiei ia kiba ki la iohi bad  iohsngew kumba la iathuh ha ki da u angel"  Loukas 2:20.
Kumta ia ka Bethlehem la niew kyntang ia ka baroh kiba ngeit, la sumar bad pynneh pynsah haduh mynta da ki Khristan kiba don ha kine ki jaka.
Haduh mynta bun bah ki Khristan ki leit ban jngoh ia kane ka Bethlehem bad mynta haba la jan ka Khristmas, la pynphuh pynphieng ia kane ka jaka da ki riewngeit Khristan bad mynta u snem ruh la pynriam pynbeit (decorate) naduh une hi u bnai December.
Ha Bethlehem la kha ia u Jisu Khrist.
Hynrei u Blei ka ktien jong u kam iathuh ha ngi ia ka sngi, u bnai ne u snem.
Hynrei la sngewthuh ba la kha ia u Khrist ha ka por khriat ki bnai tlang, u Blei u buhrieh ia kine kiei kiei ba u briew un wad da lade hi wat la ka dei da kaba shu antad ia ka por, hynrei tang kane kawei ngi tip bad pdiang ba la kha ha ngi ia u Khrist u Nongpynim ka pytrhei, ha Bethlehem ka ri Judia" Mathaios 2:6.
Kumta ka pyrthei baroh ka tip bad sakhi ba la kha ia u syiem ki syiem uba long u Khrist u Trai ha Bethlehem Judia.
Kumba la ong da u Prophet Mikah, ba ha Bethlehem un wan mih u Nongsynshar ha Israel bad halor na bymjukut, un synshar halor ki Israel bad halor ka pyrthei ha kata ka 1000 snem ka ban sa wan bad shaduh bymjukut.
Jingpynpaw 21:1-27.
Uta u dei u Jisu Khrist u Trai, ia uba ki Israel ki ia ap khmih lynti mynta kum u Messiah, uta kein ia uba la kha ha Bethlehem ka ri Judia.
Amen.
Shillong: Ki trai jaka  ha Huroi kiba don jaka shapoh shnong Lahaleiñ ki bympat ioh jingsiew bai lutksan, mynta ka sngi, ki la leit syndon ban khang pyrshah ia ki bar jylla jong ka company NBCC ban iaid lynti na kitei ki jaka ba la pynjulor.
Kumba long mynta kitei ki bar jylla, ba trei ker sainar shiah ki iaid sahuh iaid baheh na katei ka jaka sha jingtrei.
Ki trai jaka ba la bitar namar ka jingshah shet shukor ha ka jingsiew luksan, ki la leit khang lynti bad beh syndon ia kitei ki bar jylla bad yn nym shah shuh ba kin iaid lynti nangta.
“Ngin ai lad ia ki ban iaid nangta tad ynda katei ka company lyngba ka ophis u DC East Jaintia Hills, kin siew ia ka bai pynjulor ia ki jaka rep", la ong u bah Poly Pohleng uwei na ki trai jaka ba la shah pynjulor ki jingthung ha katei ka project pyntrei surok bad ker sainar shiah jong katei ka company ha shilynter khappud (Indo- Bangla Border Fencing).
Shillong:  Ka Khasi Students’ Union (KSU) kan plie paidbah ia u mot ba thymmai jong u Woh Kiang Nangbah hajan Civil Hospital, Shillong ha ka por 12 baje mynsngi ha ka 30 tarik u Nohprah 2019 kaba dei ruh ka lyngkhuh sngi iap kaba 157 ka jong u.
Ka seng ka ia wer ia ki dkhot ka seng bad ki riew paidbah ba wan sakhi lang ia katei ka jingplie paidbah ia u mot ba shi rynieng jong une u riewkhraw.
Nongpoh: Haba pynpaw ia ka jingsngewkhia halor ka jingjia kaba dang shu jia shen ha shnong Barapathar, Umtyrnga, kata hadien ba ka sorkar Assam ka la wan ban kyntur pud da kaba thmu ban thung mawpud jubor hapoh katei ka shnong,   ki nongialam ka FKJGP, North Khasi Hills District, ki la leit ban kynduh ia ka Kong RM Kurbah, Deputy Commissioner ka Ri Bhoi District, kaba long kum ka jingdawa bad ka jingkyntu ia ki Bor Distrik ba ki dei ban peit pyrman ia katei ka thain, kaba ka Assam ka la don jingthmu ban klun ei ia ki jaka kiba dang hap ha Meghalaya.
Haba leit ban kynduh ia ka Kong RM Kurbah, ki heh nongialam ka FKJGP kiba kynthup ia u Samla Kitboklang Nongphlang, Chief Organizer ka FKJGP, Sengkmie, u Bah Luistar Lyngdoh, General Secretay ka FKJGP ha Ri Bhoi, u Ken Syiem, Syiem ka Raid Marwet, ki rangbah shnong lem bad kiwei.
Ha katei ka jingleit kynduh, kitei ki FKJGP, u Syiem bad ki Rangbah shnong, ki la kyntu ia ka Kong RM Kurbah, ba ka dei ban shimkhia halor katei ka jingjia kaba dang shu jia shen bad kata ka long ba ka dei ban buh pulit ban pahara ia katei ka thain, khnang ba yn lah ban pynsangeh lada ki briew ka sorkar Assam, ki wan ban klun jubor ia ki jaka, kumba ka dang shu dep jia shen.
Shuh shuh, la ong ba ka nongrim kaba la pynlong ia ki FKJGP, u Syiem bad ki Rangbah shnong ban shimkhia halor katei ka jingjia ha Barapathar, ka dei hadien ba ki la iohsngew ia ka sur jingbyrngem na ki briew sorkar ka Assam, kiba la ong ba kin bteng beit ban klun jaka, khamtam eh ia kato ka jaka kaba ki la thmu ban klun jubor ha kine ki sngi kiba la dep, na ka bynta ban pynlong kum ka jaka bret niut.
U Bah Luistar Lyngdoh, u la iathuh ba lyngba katei ka jingleit kynduh DC, na ka liang ka seng, ka la ioh ruh ban halor ka jingangnud ka seng ban pynkylla kyrteng Khasi noh ia ki shnong kiba don ha katei ka thain, namar bun na ki shnong kiba don ha khappud ki dei kiba la khot ha ka kyntien nongwei bad kaba dei ruh kawei na ki dawbah halor ka jingshlur ka Assam ban kyntur ia u pud u sam ka Meghalaya.
Shillong:  Ka sorkar pdeng ka lah ban nym bteng shuh ia u Tathagata Roy kum u Lat ka jylla Meghalaya wat hadien ba la kut ka jingshim shuti jongu.
U Tathagata u dang shim shuti ar taiew bad ia mynta dang peit shipor u Lat ka Nagaland u RN Ravi ia ka Meghalaya.
Katkum ka thymmei khubor, ka la don ka jingbym sngew tynnad na ki briew ba don ha ka sorkar jylla hadien ba u Lat Tathagata ula kren pynshit da kaba kyrshan ia ka Citizenship Amendment Act 2019 bad khamtam ka jingpyni bor bad kyntait ia ka jingphah ka sorkar ban pynjari synshar Administrator rule ha Khasi Hills Autonomous District Council (KHADC).
Wat na ka liang ka BJP Meghalaya ruh ka la pynpaw ia ka jingsngew bitar ia ka jingkren jongu ban kyrshan ia ka CAA bad kila pynsngew ruh sha ki bor ba hakhlieh jong ka party.
Shillong:  Ki shipai jong ka Border Security Force (BSF) ha ka miet 25 tarik nohprah 2019 ki la ioh ban kurup haduh 208 ki masi na khlaw Kuliang ha khap ka khappud jong ka ri ka Bangladesh kiba shongdor haduh 32.
7 lak tyngka.
La ioh jing tip ba kine ki masi ki dei ki juh kiba shah kurup teng ha ki shipai BSF ha ki por ba la dep bad kiba la shah die noh lyngba ka ‘auction’.
La ong ruh ba ia kine ki masi la thmu ban shalan tuh sha ka ri Bangladesh.
Haduh mynta ki shipai Bangladesh ki la ioh ban kurup haduh 1327 ki masi na kylleng jaka kiba hap ha khappud ka ri Bangladesh bad la shu set ia ki hapoh ka jaka ba khmih ka BSF.
Lyngba ka kyrwoh ka BSF ka la pynpaw ba ka long kaei kaei ka ba eh ban peit bad sumar ia ki masi ba ioh kurup na ki jaka khappud.
Ki la don kumba 1124 tylli ki masi kiba la iap noh namar ka jing eh ban sumar ia ki.
Haduh mynta ki shipai BSF ki dang ia leh katba lah ban die noh kham kloi lyngba ka ‘auction’ khnang ba ki masi kin ioh ia ki jing sumar ka ba bha bad ruh ban kham pyn jynsur ia ka jing kit khlieh ia ki shipai BSF baroh.
Nongpoh:  Haba iadei bad ka jingshah pyniap uwei u khynnah 15 snem na Nagrabil thain Umtyrnga, uba la shah pyniap bein ha kti ki riew thrangsnam, ki bym don shuh ka mynsiem tip lem, u Bah Sosthenes Sohtun, u MLA ka Jirang, u la pynrem jur da kaba ong ruh ba kum kitei ki jait jingjia kim dei ban jia hapoh ka imlang sahlang.
U Bah Sosthenes Sohtun, u la ong ba tang mar iatip halor katei ka jingshah pyniap dusmon ia utei u khynnah 15 snem, u la hiar sha katei ka shnong, na ka bynta ban leit sngewlem sha katei ka longiing jong utei u khynnah, kaba la iakynduh ia katei ka apot kaba sngewsih kthang eh.
U la ong ruh, ba kum u nongmihkhmat um kwah ban iohsngew ba kum kitei ki jingjia, kin dang jia nangne shakhmat bad ia kiba kum kitei ki kam riewkhlaw la dei ban pynrem ruh bad kaba ym lah da lei lei ban pdiang ha ka imlang sahlang.
Kum ban shu kdew hangne, ba halor ka jingshah rahbor bad shha pyniap dusmon ia utei u khynnah na Nagrabil, ki Pulit ki la dep ban kem haduh 5 ngut ki briew, ia kaba la suba ba ki lah ban donkti ha katei ka kam rahbor bad pyniap dusmon ia utei u khynnah, ha kaba ynda ki la dep pyniap ki sa leit ban buhrieh ha kawei ka Par Maw (Stone Quarry) kaba don ha katei ka thain.
Ka la mih ka thma ia nia hapdeng ka seng Congress bad ka Bharatiya Janata Party (BJP) hadien ka jing plie ia u maw nongrim ban tei ia u statue ba 114 phut jong u Jesus Christ ha ka jylla Karnataka.
Kumba shu pynkyn maw u nong ialam seng Congress jong ka jylla Karnataka u D.
K Shivakumar u la leit buh maw nongrim ban tei ia ka statue jong u Jisu Krist u ba jrong haduh 114 phut hapoh ka shnong Harobele hapoh ka Jylla Karnataka.
U nong ialam jong ka seng BJP ka jylla Karnataka Anant Kumar Hegde u la kynthoh ba kane ka jing leh jong D.
K Shivakumar ka dei tang ban ioh ban long President jong ka seng Congress hapoh ka jylla Karnataka bad ban pynhun ia ka Sonia Gnadhi bad U Hegde, u ong “Peit u briew, uba dang shu mih na phatok na Tihar, u kwah ban pynsngewbha ia ka nong Italy (da kaba thew ia ka Sonia Gandhi)  ban pynieng ia ka dur Jisu, ban pyni ia ka kam shlur jongu".
Na ka liang jong u D.
K Shivakumar u la kam ba ka jing thmu jong u ban tei ia ka statue jong u Jisu Krist ka dei namar ka jing angud hi jong ki briew na kane ka thain.
U la ong ruh ba naduh ba u long nong mihkhmat ka u la tei bun tylli ki temple na ka bynta ki niam hindu namar ba u ieid bad burom lut ia baroh ki niam.
Nongpoh:   Shibynta ban pynneh pynsah bad ban nangpyn ithuh ia la u jong u pud u sam ha Khana para,  ki Nongialam ka Border Welfare Committee (BWC)ha ryngkat ki dkhot ka HNYF, ki la leit ban pynkhuid ia u Maw bynna uba la buh da ka KHADC ha Khanapara, Ri Bhoi District.
Katei ka jingleit pynkhuid bad airong thymmai da ki BWC bad HNYF ia utei u Mawbynna bad uba long ruh kum ka sakhi halor u pud u sam bad kaba pynpaw ia ka jingpdiang ia kiba wan sha Meghalaya, ka dei hadien ba ki la iohi ba utei u Mawbynna bad ka Khilon ha Khanapara, ka la satah da ki jaboh jabain.
Kumta kum ka dak ban pynpaw sha ka pyrthei halor u pud u sam, kitei ki arkynhun, ki la leit ban pynkhuid ha ryngkat kaba buh da ka Banner Christmas bad pdiang snem thymmai.
Kiba la donlang ha katei ka sngi ki kynthup ia ka Kong Idalin Lyngshing, President ka WBC, ka Kong Bankerlin Rumnong, u Bah Donroy Kshiar Asst.
Secretary ka HNYF lem bad kiwei.
Haba kren sha ki lad pathai khubor, kitei ki nongkitkam ka BWC bad HNYF, ki la pynpaw ba ka long kaba donkam eh ban pynneh pynsah bad ban burom ia kiei kiei kiba don ha khappud bad khamtam eh ia kitei ki Mawbynna ha Khanapara, namar ka jingdon jong kitei ki Mawbynna, ka pynskhem ia ka jinglong trai ka Meghalaya ia ka Khanapara, kaba dei ruh ka jaka kaba iajan eh bad ka sorbah ka Assam kata ka Guwahati.
Shillong:Mynta ka janmiet  ha ka por 6:00  baje ei ei, ki nongshongshnong ka Umsning Patarim ki la lap ia u wei u briew narud ka surok Umsning Bypass u ba la lyngkien ka snam na ka jing mynsaw ha ki bynta ka durkhmat.
Une u briew u dei u ba don hapdeng ka rta ka ba 35 snem ei ei, hynrei ia ka  kyrteng ym shym la ioh namar ka jing mynsaw palat jong u.
Katkum ka riam ka beit jong u la i kum ba u dei u ba trei ha ka tnad shipai ne ka tnad pulit.
Haba iakren ne kylli jingkylli ia u, ym sngewthuh bha shuh namar ba u la shitom jur na ka jing mynsaw.
La shu sngewthuh tang ia ka kyrteng shnong kaba u iathuh ba u dei na ka shnong Mihmyntdu na  ka thain Jaintia Hills.
Katkum ki dak ki shin ba paw imat une u briew u la shah shoh bad u la shah bret najrong kali.
Na ka liang ka bor Shnong marmar ki la pyntip noh sha ki tnad Pulit bad na ka liang  ki pulit ki la pyn kit noh ia une u briew sha Umsning CHC ban ioh ia ka jingsumar bad ka jingtohkit na ka liang ki bor ka pulit ruh ka nang iaid shakhmat.
Shillong: Ka Khasi Students’ Union (KSU) kan plie paidbah ia u mot ba thymmai jong u Woh Kiang Nangbah hajan Civil Hospital, Shillong ha ka por 12 baje mynsngi ha ka 30 tarik u Nohprah 2019 kaba dei ruh ka lyngkhuh sngi iap kaba 157 ka jong u.
Ka seng ka ia wer ia ki dkhot ka seng bad ki riew paidbah ba wan sakhi lang ia katei ka jingplie paidbah ia u mot ba shi rynieng jong une u riewkhraw.
Ka Section 3 (4) jong ka CAA, 2019 ka kren shai kdar ba ki Jylla ha North East kiba don da ka Sixth Schedule lane kiba don ka ILP ki long kiba la pyllait na kane ka CAA, 2019, kaba mut ba ki phetwir na Bangladeh, Pakistan bad Afghanistan kiba la don lypa shwa ka 31.
12.
2014 kim lah ban apply Citizenship lane yn ym phah ia kiba kum kita ban wan buhai shnong ha ki Jylla ba la don ka Sixth Schedule lane ka ILP, kaba paw kumba la pynlong nongrim (principle) ba tang kawei ka Ain kan treikam, ka Sixth Schedule lane ka ILP (Eastern Bengal Frontier Regulation 1873).
Ka don ka jingbakla ban pynlong nongrim (principle) kumta, namar ka jingiada bakyrpang la ai ia ngi ha North East India naduh kaba sdang katkum ka Constitution ka India ka dei ka Sixth Schedule lane ka Article 371, bad ka shai kdar ba ka ILP (Eastern Bengal Frontier Regulation 1873) ka donkam beit nalor ba la ioh ia ka Sixth Schedule lane ka Article 371; ngi hap ban pdiang ba kam long kaba dei ba ka Jylla kaba don Sixth Schedule ban pan ruh ia ka Article 371 lane ba ka Jylla kaba la don ka Article 371 kan pan ban ioh ruh ia ka Sixth Schedule, hynrei ban ong ba kiba la don ia ka Sixth Schedule lane Article 371 kin ym ioh shuh ia ka ILP kam don nongrim bad kam don jingmut.
Kumta, haba ka CAA 2019 [Section 3(4)], ka buh kyndon da ka Sixth Schedule, kata, haba phai noh tang sha ka Jylla la jong ka Meghalaya, ka la dei ia ngi ruh ban phai sha ka Sixth Schedule la ka don ne em ka jingiada ia ngi da ki kyndon ain jong ka Sixth Schedule, kata, ba kam pat dei ia ka Sorkar Jylla ka Meghalaya ban ialam na khmat, hynrei ba ki District Council jong ngi baroh lai tylli kin iathuh ia ka jingshisha kumba ka long, kata, la ki kyndon ain kiba don ha ka Sixth Schedule ki lah ne em ban iada ia ngi na ka jingwan-tuid kyrthep ki briew la ki dei ki nong-India lane ki bar India kumjuh.
Ka dei ia u hynmen (Jylla) ban khuslai na ka bynta u para (District Council) tangba u hynmen um dei ban shu iuhroit ia ka hok nongkynti jong u para.
Ka Sorkar Jylla ka lah ban sngewkhlain bad ibein ia ki District Council, hynrei ka phang ka shah ia ki District Council namar ki dei ka Sixth Schedule.
Da ka jingthurmur ka Sorkar Jylla, ka kam mynta ka la kynrum kynram bha ha kiba bishar bniah.
Kane ka jingthurmur ka dei da ka jingbymtip bym kot bor ne ba ki da leh khnang, kan sa paw hadien.
Ka ju jia ha ngi ki briew, ba kata kaba ngi ibein ba kam larkam ei ei, khamtam shuh shuh kumba ka jia ha kine ki bnai ba baroh lai tylli ki District Council, ki tlot ki swai kumba kin iap noh, kata, ba ha KHADC ka jia ka bym pat ju jia ba don tang u CEM marwei khlem don EM! Ka JHADC la thung Chairman hynrei khlem ioh pyniaid Dorbar, u Deputy Chairman, u pynwai ia ka Dorbar mar ia sdang! Ha GHADC la shu pynwai jubor ia ka Dorbar khlem da pyndep ia ki kam ba la buh namar ba la duna briew ka liang synshar.
Kumta, ym shym iohsngew ei ei na ki District Council halor kane ka kam kaba la khluit katta katta ha kine ki sngi ba la dep.
Hynrei hapdeng jong kita ki jinglong jingman, ka don ka jingkyrmen ka bakhraw ia ngi kum ha kane ka por jong ka jingsheptieng ia kata ka jingwan tyllep jong kiwei pat ia ngi, kata, na ka bor barieh jong ka Sixth Schedule kaba bun wat na ki MDC ruh kim tip khlem da ia kren ia ki MP, ki MLA bad ki Minister haduh u Chief Minister, bad kata ka bor barieh ka dei ka Paragraph 19 (1) (b) (3) jong ka Sixth Schedule kaba la pynioh ha ngi ia ka ILP (Eastern Bengal Frontier Regulation, 1873) naduh ka 14 tarik May, 1952, kata, ka tarik ha kaba la pynmih ha KA ASSAM GAZETTE (PART II A) ia ka UNITED KHASI-JAINTIA HILLS DISTRICT (APPLICATION OF LAWS) REGULATION, 1952.
Ki MDC kim lah ban pyndonkam ia katei ka Paragraph 19 (1) (b) (3) namar ka dei thik tang ka bor ba la pynkup ha u Governor thik tang naduh ka 26 tarik Jannuary, 1950 haduh ka 27 tarik June, 1952.
Ka 26 tarik Jannuary, 1950 ka dei ka sngi ba sdang ka jingpyntreikam ia ka Constitution ka India kaba ki la thaw la shna da ki snem, bad ka 27 tarik June, 1952 ka dei ka sngi kaba la shimti ki MDC banyngkong eh ia ka jingsynshar ia ka United Khasi-Jaintia Hills Autonomous District Council (UKJHADC) na u Governor ka Jylla Assam, kata, kumba la buh beit ha ka Paragraph 19 (1) jong ka Sixth Schedule, namar ha bym don MDC dei u Governor uba bat ia ka jingsynshar ia ka UKJHADC; bad dei ha kata ka por (26 tarik Jannuary, 1950 haduh shwa ka 27 tarik June, 1952), la pynkup kyrpang ia u Governor da ka bor kaba khlem pud (power without limitation), tang kawei kaba u Governor u donkam ka long ka jingmynjur u President ka Ri India ia kaei kaei kaba u leh.
Ki ain kiba u Governor u thaw [19 (1) (b)] ha kata ka por lada un ioh ia ka jingmynjur jong u President [19 (3)] ki lah ban pynduh (repeal) lane pynkylla (amend) ia ki Ain jong ka Parliament lane jong ka Legislative Assembly lane ia kino ki ain kiba treikam ha kato ka por – Quote “19 (1) (b) the Governor may make regulations for the peace and good government of any such area and any regulations so made may repeal or amend any Act of Parliament or of the Legislature of the State or any existing law which is for the time being applicable to such area.
" Unquote – kaba long markhongpong ia ka Paragraph 12 A (a), ha kaba ka Ain jong ki District Council ki duh noh haba don ka jingtyngkhuh bad ka Ain jong ka Jylla Meghalaya.
Kumta, ia ka United Khasi-Jaintia Hills District (Application of Laws) Regulations, 1952 la pyntreikam la ar sien, kata, ha ka snem 1954, ka UK-JHADC, ka la thaw ia ka United Khasi-Jaintia Hills District (Christian Marriage) Bill, 1954 da kaba snoh ha ka Indian Christian Marriage Act, 1872 kaba dei kawei na ki 225 tylli ki Ain ba la thep ha ka Thup (Schedule) jong ka United Khasi-Jaintia Hills District (Application of Laws) Regulations, 1952 bad ioh ia ka jingmynjur u Governor ha ka 23 tarik April, 1954 bad la pynmih ha ka Assam Gazette ha ka 5 tarik May, 1954 bad ka la treikam bha naduh kata ka por (5 tarik May, 1954) haduh kine ki sngi.
Ka sien kaba ar ka dei ba u Governor jong ka Assam, u pynbna ia ka jingpyntreikam sa ia kawei pat ain na kitei ki 225 tyli ki ain, kata, ka Eastern Bengal and Assam Excise Act, 1910 ha baroh kawei ka UK-JHADC da ka Notification kaba u la pynmih ha ka 8 tarik September, 1961Kane ka la ktah jur ia ki nongshet-kiad ha Ri Khasi, kumta, ha ka jingialam jong I (L) Kong Byrhien Kurkalang ki la aiti ia ka kam ha u Pleader ban mudui ia kane ka kam sha ka High Court badonburom jong ka Gauhati bad Nagaland ha kato ka por.
Ka High Court ruh ka la rai pynrem shisyndon ia u Governor ka Assam ba u la shu pynmih be-ain ia ka Notification kaba 8 tarim September, 1961 ha kaba u la pynbna ba la pyntreikam ia ka Eastern Bengal and Assam Excise Act, 1910 ha ki jaka UK-JHADC  haba ka bor treikam jong u ka la kut naduh ka 27 tarik June, 1952 bad ba ka ain United Khasi-Jaintia Hills District (Application of Laws) Regulations, 1952 ruh ka la kut lang ha katei hi ka tarik.
Ka Sorkar Jylla Meghalaya (Sub-State) ha kato ka por, ka la appeal pyrshah ia ka rai ba bakla jong ka High Court sha ka Supreme Court badonburom (The State of Meghalaya And Ors.
Vs.
Ka Byrhien Kurkalang And Ors.
) bad ka Hon’nle Supreme Court ha ka 23 tarik November, 1971 ka la kyntait ia ka rai jong ka High Court bad pynskhem ba kaba u Governor ka Assam u la leh ha kaba pynmih ia ka Notification dt.
8th September, 1961 ba long ka jingpynbna ba la pyntreikam ia ka Eastern Bengal and Assam Excise Act, 1910 ka long kaba biang ha ki kyndon ain baroh, kata, ba u Governor um lah shuh ban dang thaw ain naduh ka 27 tarik June, 1952 ka long kaba dei, hynrei ban pynmih ia ka Notification ban pyntreikam ia kawei-pa-kawei ka ain na kitei ki 225 tylli ki ain ba la thep ha ka Thup (Schedule) jong United Khasi-Jaintia Hills District (Application of Laws) Regulations, 1952 ka dei ka kamram jong u ban pyndep, namar ka la dep long ka Ain (Act) naduh ka 14 tarik May, 1952.
Kine ki long ki kyntien khyndiat eh ba la sot na ka paragraph 18 jong ka Rai ka Supreme Cout – Quote “.
That being the position, the notification, dated September 8, 1961, though issued after the power under paragraph 19 (1) (b) had ceased, was validly made as the power to issue such a notification under the Regulation did not lapse since the Regulation itself continue to operate.
" UnquoteKumta, kaba ki paidbah ha ka jingialam lang jong ki Seng Bhalang baroh kin kyrpad lane pynbor ia u Chief Minister bad ki Ministers jong u baroh ba kin sngewbha ban bthah ia u Governor ka Jylla Meghalaya katkum ka Article 163 ba ka dei ia ka Council of Ministers ban leh kumta, ba u Governor kumba leh u Governor ka Assam bad ba la pynksan da ka Hon’ble Supreme Court un pynmih noh ia ka Notification ban pynbna ba ia ka ILP (Eastern Bengal Frontier Regulation 1873) ha baroh kawei ka KHADC bad JHADC.
Lada ki nongpyniaid jong ka Rally Bah ba la pynlong ha Madan Student, Shillong, ha ka 31 tarik Jannuary, 2019 ki la sngap ia ka jingtyrwa jong nga ban ai por ia ka Sorkar Jylla tang hapoh ar taiew ban pyntreikam ia ka ILP, katta, ngi la dep ioh ILP naduh u bnai February 2019.
Hynrei tip na ka ka daw ba ki Nongpyniaid ia ka Rally ha kato ka sngi ki pynwai ia ka Rally khlem da treh ban leh kumba nga la ai jingmut, na ka liang jong nga kum u nongshah khot tang ban ai jingkren, ngam lah ban shim ha lade ia ka kam  jong u Chairman bad ki nongkhot pynlong ia ka Rally.
Kumta, nga kyrpad ia ka Sorkar Jylla ban iohi ba ka Sixth Schedule ka don ia la ka jong ka bor barieh jong ka.
Haba ka CAA 2019 ka la kdew ia ka Sixth Schedule, kumta ka dei ban burom ia ka Sixth Schedule, kata, ba kam dei ba ha kane ka por kan leh kaei kaei ban pynduh bor ia ka Sixth Schedule la ha kano kano ruh ka rukom.
Kumta,  ka jingiathuh jong u Chief Minister, Conrad K.
Sangma, ha ka 19.
12.
2019 hapoh Meghalaya Legislative Assembly in Session (One Day Special Session) ba u President ka Ri India da ka Notification dt.
11.
12.
2019 u la weng noh (deleted) ia ka Khasi-Jaintia Hills na ka Preamble jong ka Eastern Bengal Frontier Regulation 1873 bad ia kaba la pynmih (reported) ruh ha ka Shillong Times ha ka 20.
12.
2019 Quote “Conrad pointed out that by the Notification of December 11 this year, which included Manipur under ILP, the Centre has changed the Preamble of the Bengal Eastern Frontier Regulation Act and the word Khasi-Jaintia was deleted though it was there in the earlier Act.
" Unquote – ka dei kaba ngim dei ban shah da lei lei ruh, namar kan long kaba thombor palat bad tang ia ka Meghalaya, halor ba ka CAA 2019 ka la phai sha ka Sixth Schedule ha kaba ia dei bad ka Jylla Meghalaya, kan shim noh pat ia ka jingiada bakyrpang tam ba ka Sixth Schedule ka la buh lypa ia ngi naduh 1952 ha kata ka juh hi ka sngi (11.
12.
19) ba ka Raja Sabha jong ka Parliament ka mynjur ia ka CAB, ngin ym dei ban shah da lei lei kaba haduh katta ka jingleh thombor ia ngi, namar ka la long ka jingkdong lynti kaba la palat liam  ia ngi ha Meghalaya.
Hynrei haba pule bniah ia ka Notification dt.
11.
12.
2019 ka kyntien Khasi and Jaintia Hills kam paw ha kata ka thup jong kiba dei ban shah weng (delete), kata, ha kane ka jingthoh – Quote – “districts of Kamrup, Darrang, Nowgong, Sibsagar, Lakhimpur, Naga Hills, Cachar" Unquote – jong katei ka Notification dt.
11.
12.
2019.
Katei ka Notification dt.
11.
12.
2019 ka weng noh (deleted) ia kine ki jaka haneng bad ka bujli (substitute) pat da kine ki jaka (States) – Quote “substitute “States of Arunachal Pradesh, Manipur, Mizoram and area of districts of State of Nagaland as notified from time to time.
" UnquoteKumta, ka jingiathuh jong u Chief Minister kam shai,  kata, la kaba dei shisha ne em, tangba ka don kaei kaei ha lyndet jong kane ka jingjia, ka paw kumba don kiba leit ai jingmut ia u Amit Shahji ne ia u Modiji (Home Minister bad Prime Minister) ban weng noh ia ka Khasi and Jaintia Hills na ka Preamble jong ka Eastern Bengal Frontier Regulation 1873 bad ba ki la ki kular ban weng (delete) hynrei kam long pat kumta.
Ngin hap ban buddien kumno ka leit jia kumta ha ka por kaba donkam tam ia ka ILP.
Ka Jylla Manipur te ka la ioh ia kata ka ILP namar la pynrung ia ka kyrteng Manipur ha ka Preamble jong ka Eastern Bengal Frontier Regulation 1873 da katei ka Notification dt.
11.
12.
2019.
Ha ka Preamble jong ka Eastern Bengal Frontier Regulation 1873 mynba la pynmih ia ka ha ka 27 tarik August, 1873 ka Khasi and Jaintia Hills ruh ka don ha ka Preamble –  Quote “Whereas the Secretary of State of Act 33 Vict.
Chap.
3, Section 1, to be applicable to the districts of Kamrup, Darrang, Nowgong, Sibsagar, Lakhimpur (Garo Hills)3, Khasi and Jaintia Hills, Naga Hills, Cachar.
" UnquoteLa iohsngew ruh ba u Chief Minister, Conrad K.
Sangma u ong ba ka la suk bha mynta ban ioh ia ka ILP namar ym donkam shuh ban da iaid lyngba ka Parliament hynrei yn shu pyndep beit tang da ka Notification jong u President ka la biang kumba la leh ia ka Manipur.
Kane ka jingiathuh u Chief Minister ka la pynlyngngoh ngain ia baroh namar yn ioh lynti naei kaba kum kata, kaba khlem da iaid lyngba ka Parliament khamtam ha kaba ia dei bad ki Ain kiba dei ki Ain rim (old laws) ba la tip kum ki Pre-Constitutional Laws kum ka Eastern Bengal Frontier Regulation 1873, ka Indian Christian Marriage Act, 1872 bad kiwei kiwei.
Ka dei tang ynda nga la pule bniah ia ka Notification dt.
11.
12.
2019 sa ioh jingmut ia ka jingthmu ban shim kabu (abuse) jong ka Sorkar BJP ha Centre,  kata, ka dei ba ia katei ka Notification dt.
11.
12.
2019 la pynmih katkum ka Clause (2) jong ka Article 372 ka Constitution ka India – Quote “S.
O.
4433 (E).
—In exercise of the powers conferred by clause (2) of Article 372 of the Constitution of India and of all other powers enabling him in that behalf, the President is pleased to make the following order.
" UnquoteHa ka jingshisha kane ka Article 372 kaba don thik tang lai tylli ki Clauses (1), (2) bad (3) ka la kut ka jingtreikam jong ka naduh ka snem 1953 kumba ka kut ka bor u Governor ka Assam ha ka 27 tarik June, 1952, kata,  kumba la thoh ha ka Caluse (3) – Quote “(3) Nothing in clause (2) shall be deemed – (a) to empower the President to make any adaptation or modification of any law after the expiration of (three years) from the commencement of the Constitution.
" Unquote  Kumta, ka Article 372 ka long kum ka dawai ne jingbam kaba don bad ka EXPIRY DATE, kata, bym bit ne long shuh ban bam hadien ka tarik ba la buh (Expiry date)! Ka Constitution ka India ka sdang ha ka 26 tarik Jannuary, 1950, bad da ka jingpynkylla (amendment) ia ka Clause (3) ha u snem 1951 la pynjlan sa Ar Snem naduh ka 18.
6.
1951 bad kumta ka Article 372 (2) ka dei ban kut ha ka 18.
6.
1953.
Kumta, ka jingkylli ka mih da kano ka lynti ba u President ka Ri India u dang lah ban pyndonkam ia ka Article 372 (2) mynta u snem 2019?Ka lynti kaba lah ban long ka dei tang lada don u President uba nud ban pyndonkam beit ia ka Article 372 (2) namar ha ka bakut jong ka Clause (2) la thoh kumne – Quote “and any such adaptation or modification shall not be questioned in any court of law.
" Unquote – kata, ba ia kano kano ka jingpynrung lane pynbit pynbiang ym lah ban ujor ha kano kano ruh ka Iingbishar.
Kumta, haba ym don shuh ka Iingbishar kaba lah ban bishar ia kaba kum kata ka jingleh, te kano kano kaba u President u leh katkum ka Article 372 (2) ka la treikam beit, namar ym don shuh ba lah ban khang, haba ki Court (Iingbishar) kim lah shuh ban tuklar, kata, ba ia ka Clause (3) jong ka Article 372 la iuhroit da ka bor.
Hynrei ha ka jingsngewthuh jong nga, ka Clause (3)  ka la kren shai kdar – “nothing in Clause (2)" – kaba mut wat kita ki kyntien kiba khadduh eh ha ka Clause (2) “and any such adaptation or modification shall not be questioned in any court of law.
" ruh ki long ba la kynthup lang ha kata ka jingong jong ka Clause (3) “nothing in Clause (2)", ba lada la pyndonkam ia ka Article 372 (2) hadien ka 18 tarik June, 1953, kata, ba ki Court kin hap peit ba lada ka tarik jong ka Notification ba la pynmih katkum ka Article 372 (2) ka dei hapoh jong ka 18 tarik June, 1953 te kim dei wat tang ban pdiang ia kano kano ka jingud, hynrei lada ka tarik ka la dei hadien jong ka 18 tarik June, 1953 te ki Court ki la dei ban shim bad bishar ba u President u la pynkhein ia ka jingbuh por katkum ka Clause (3).
Lymda kumta, te la dei ban weng noh (repeal) shisyndon ia ka Article 372 baroh kawei (Clause 1,2,3) na ka Constitution ka India ban ia kaba pynsah kumto bad haba don kiba nud ki pyndonkam bakla (abuse) ia ka.
Kumta, u Chief Minister jong ngi um dei ban shu kmen kum u khyllung tang ba la ong na Delhi ba ka long beit tang da ka Notification jong u President namar kan paw bieit ha khmat baroh bad kan ym neh namar kaei kaei kaba long be-ain (lawlessness) ka long ka basniew.
U Chief Minister u la dei ban phah ia ki officer rangbah ba kin wad ia kaba thikna bad shisha la kata ka jingweng ia ka Khasi and Jaintia Hills ka la dei ne em kaba shisha, lada ka dei kaba shisha la dei ban wan rah ia ka copy jong kata ka Notification ban ia tip paidbah kat ia kata kaei kakei.
Hooid ka long kaba pyndiaw ba ia ka ILP ha Garo Hills baroh kawei la pynduh noh naduh ka snem 1897 da ka Sorkar British ha India da kaba pynmih syndon da Ka Repealing Act 1897.
U Dr.
Milton S.
Sangma u la thoh bniah bha halor kane ka jingjia.
Kumta, ym tip shuh la dang lah ne em ban pynim biang ia ka Ain kaba la pynduh shwa ban sdang ka Constitution, namar ha ka Article 372 (1) la thoh tang ia ki Ain kiba dang treikam haduh ka khyllipmat shwa ban sdang ka Constitution ba ki lah ban bteng ka jingtreikam tat-haduh ban da pynkylla ne pynduh da ki bor ba la pynkup bor  – Quote “.
all the laws in force in the territory of India immediately before the commencement of this Constitution shall continue in force therein until altered or repealed or amended by a competent  legislature or other competent authority.
" UnquoteNamarkata, ngi dei ban sngewthuh bha ia kane ka jingiatyngkhuh jong ka Ain ba kam long shuh ban kynthup lang ia ka KHADC bad JHADC hajuh bad ka GHADC, kata tang ha kaba ia dei bad kane ka kam ILP.
Ha ka snem  2012-13 ba jur bha ka jingdawa ILP, ngi la dei ban ioh ia ka ILP da katei ka lynti jong ka Sixt Schedule hynrei ba ki Rangbah Nongsynshar ha kato ka por ki pyrshah jur ban pynioh ILP tang ia ka KHADC bad JHADC khlem da ioh lang bad ka GHADC, kumta ki la pyneh ban ym ai ia ka ILP, kane ka paw tyngkrein na kane ka jingthoh – Quote “4.
2 The Committee was seized of the fact that the legal position of ILP needed close examination so that genuine citizens of India in the State are not unnecessarily harassed by the introduction of ILP.
It was also noted THAT PARTIAL IMPLEMENTATION OF ILP IS BOUND TO CREATE PROBLEM for people residing in the Garo Hills Districts whenever they are required to travel to  other parts of the State.
On the other hand, it was observed that there are many Garos living in Assam, Nagaland, Arunachal Pradesh and other neighboring  States and countries and, therefore, creation of a special dispensation for the Garos of Meghalaya might create problems in identification of Garos coming from States/countries other than Meghalaya.
" Unquote Kane ka dei ka jingthoh ba la sot na ka REPORT AND RECOMMENDATIONS OF THE HIGH LEVEL COMMITTEE ON INFLUX ha kaba I Bah Bindo M.
Lanong, Dy.
Chief Minister incharge Law ha kata ka por (2012-13), I long u  Chairman kane ka Committee.
U Advocate General, Bah Kupar Kynjing, ha kata ka por (2012-13), I la ai ia ka report sha katei ka High Level Committee on Influx  kaba shai kdar ba lah ban pyntreikam ia ka ILP tang ha ki jaka baroh jong ka KHADC bad JHADC; ia ki jaka ha ka GHADC te ka Sorkar kan hap thaw da ka ain (separate legislation), kaba long hi kumba la rai da ka Supreme Court badonburom ha ka case I kong Byrhien Kurkalang.
Dei halor kane ba u Dr.
Mukul Sangma u sa thaw shisha da ka Meghalaya Residents Safety and Security Act, 2016 (MRSSA), kaba wat u Conrad K.
Sangma ruh u kyrshan bha.
Kane ka Ain (MRSSA 2016) ka dei tang ia ka Garo Hills namar ka la shitom ban ioh da ka ILP, hynrei la pynthyngngian ia ngi (KHADC bad JHADC) ruh.
Ha nga hi ngam pdiang ba ka ILP ha KHADC bad JHADC kan thaw jingeh (problem) ia ki paralok Garo kumba la thoh ha katei ka report, namar wat haba leit sha Nagaland ruh ia ngi kiba dei para-riewlum (Schedule Tribes), kim pyrkhing ia ka ILP, kumjuh sha Mizoram, katno tam ma ngi hangne kan long ka jingeh kumno haba ma ngi bad ki Garo ngi dei ki nong-Meghalaya, lane wat kita ki Garo kiba na sha kiwei pat ki Jylla ne shabar Ri mano na ngi ban ithuh ia kata, namar tangba la dei ki Garo la biang, ki long hi kumba long ki Khasi-Jaintia, yn ym don uban kylli ia ki paralok Garo haba shem ia ki hangno hangno phi la ioh Permit ne em, kumta, ki rung ki mih katba ki mon.
Kumta, ka shu dei tang ka da rapjot, ka jingshisha hi ka dei ba ki Nongialam jong ki Seng Sainpyrthei ki tieng palat ioh duh ia ka vote ki Non-Tribal khamtam ha Garo Hills Plain belt, wat kiba ha Shillong ruh ki tieng bha ia ka vote ki Non-Tribal.
Ka ILP hi ka kham thew tang ia ka jingwan kyrthep jong ki heh paid (over-flow communities).
Khadduh, ngin bishar bniah ia ka jingskhem jong ka United Khasi-Jaintia Hills District (Application of Laws) Regulation, 1952.
Lada u President da ka Notification dt.
11.
12.
2019 u la weng (delete) shisha ia ka Khasi and Jaintia Hills na ka Preamble jong ka Eastern Bengal Frontier Regulation, 1873, ngi tip pat ba kan ym lah ban pynduh ILP ia ngi (KHADC bad JHADC), namar la ngim don shuh ha ka Preamble jong ka Eastern Bengal Frontier Regulation, 1873 hynrei ka Eastern Bengal Frontier Regulation, 1873 ka la don ha ka United Khasi-Jaintia Hills District (Application of Laws) Regulation, 1952 ba la thaw hi da u Governor ka Assam bad mynjur da u President ka India bad ruh ba la pynskhem da ka Hon’ble Supreme Court.
Namarkata, ngi dei ban iaid beit sha khmat ban dawa ban pynjari noh ia ka ILP ha baroh ki jaka jong KHADC bad JHADC bad ia ka Normar Areas of Shillong ngin nang bteng ia ka jingdawa la ka jong hi ba dei ban kynthup lang hapoh ka ILP.
Nga sngewdei ban kyrpad ia ka Synjuk ki Khlieh Nongsynshar ka Bri u Hynniewtrep bad ia ka Synjuk ki Rangba Kur ka Bri u Hynniewtrep ban khot lang noh ia baroh ki Seng Bhalang kum shipara da kaba ia klet ia map ia ki jingbakla jong ka longbriew manrbriew bad ia thir ia kitei ki mat ba la kdew haneng la ki dei ne em kiba shisha bad hadien kata ban ia kren bad ka Sorkar Jylla ban leh ia kaba donkam.
Nga kyrpad ruh ia baroh kiba don ka jingtip jingshemphang ia ki Ain ban peit ia ka lait ka duna jong kane ka jingthoh jong nga khnang ban ioh pynbeit bad pynpoi ia ki President ne General Secrtary jong kitei ki Synjuk baroh ar tylli lane sha nga ruh (hsshylla@gamail.
com).
Khublei.
Shillong: Ka Meghalaya People’s Labour Union (MPLU), ka dawa ia U Conrad Sangma, myntri rangbah ka Jylla, ba un weng noh ia ka jingthung Chief Secretary ia U MS Rao.
Ka shithi ba la soi da 15 ngut ki dkhot jong ka seng, ba kynthup ia U President bad U Secretary jongka, ki dawa ia u myntri rangbah ban thung da U Bah Hector Marwein, uba dei uwei na ki ophisar rangbah IAS, kum U Chief Secretary jong ka sorkar Jylla.
Ka sorkar Meghalaya, ka la thung ia U MS Rao, kum U Chief Secretary ba thymmai jong ka sorkar Jylla.
U Rao, u dei U IAS officer jong ka batch 1987 jong ka Assam Meghalaya bad utei u shim noh ia ka jaka jong U bah Marwein, uba na ka cadre 1985 bad uba dei mynta U   Additional chief secretary.
Ka MPLU, ka byrthen ban iakhih paidbah, lada kim weng noh ia U Rao, ha kaba ki ong ba u dei uba pyrshah ia ki trai jylla bad katei ka long ba ia ka ain kaba dei bad ka Village Administration Bill (VAB), la phah sha ka sorkar India, ha ka jaka ban mynjur beit da U Lat ka Jylla bad katei ka dei ha ka por jong ka jinglong Lat jong U V Shanmuganathan ha u snem 2015.
R.
U Rahul Gandhi, u nongialam ba rim jong ka seng Congress, un ialam ia ka jingiaid paidbah ban pyrshah ia ka  Citizenship Amendment Act (CAA) la shai ka sngi ha Guwahati.
Na ka liang jong ka seng Congress, ka dang thawlad ban pynlong ia katei ka prokram kaba jop, na ka bynta ban pyni ba ka Jylla, ka pyrshah jur ia ka ain CAA.
Na ka liang jong U Rahul Gandhi, u kren pyrshah jur ruh ia U Narendra Modi, ha kaba ula kynnoh, ba ula thok, ula shukor ia ka Ri, ha kaba ula len ia ka jingdon ki jaka set briew ha Matia, kaba ha Assam bad u ong  “U myntri rangbah duh jong ka seng  RSS (Rashtriya Swayamsevak Sangh) ula thok ia u paidlang ka India".
Ka seng Jharkhand Mukti Morcha(JMM) ha ka jing ia trei lang bad ka Congress-RJD, ki la nang tam ha ka elekshon ha Jharkhand, ha kaba ki la nang tam ha ki 41 tylli ki Constituency.
Ka jingniew vote, ka la sdang naduh ka por 8baje mynstep, na ka bynta ki 81 tylli ki Constituency ha ka Jylla.
Ka Jharkhand, ka don ha ka jing synshar jong ka seng BJP ha kine ki san snem ba ladep, ha ka jingialam jong U Raghubar Das, myntri rangbah barim.
Na ka liang jong ki liang pyrshah, ba la ialam da U Hemant Soren jong ka seng JMM, ha ka jing ia treilang bad ka Congress, RJD ki khmih lynti ba kin lah ban pynhap shuki noh ia ka seng BJP, ha ka jing ia khun ha kane ka kynti.
Shillong:  Ka ADMA Musical Club ka kynhun tem nongiathoh kyntiew kurim jong u bri hynniewtrep ka ai khublei Khristmas bad snem thymmai sha ki paid bri hynniewtrep.
Ka ADMA Musical Club ka kitbok kitrwiang sha ki paid bri hynniewtrep ba kin ioh ka met kaba koit kaba khiah krat ryngkat ka jingkyrkhu kyrdoh u Blei ba kin ia roi ia manbha ha ki liang baroh.
Bad u snem thymmai un long u ba dap kyrhai bashlei ha ka rep ka riang, ka kamai kajih, ki kam ki jam ba phi trei, kumjuh ruh phin kiew shaphrang man la ki kam lyngba ka kyrwoh u bah Ribadskhem Shadap Secretary ADMA Musical Club Mawryngkneng bad U Bah Dwing Myrboh President ADMA Musical Club Mawryngkneng.
Shillong: U bah Latiplang Kharkongor  u CEM jong ka Khasi Hill Autonomous District Council, u la kynthoh halor ka jingdawa ba un hiar shuki na u Bah Titosstarwell Chyne MDC jong ka UDP.
Na ka liang jong u CEM u la ong ia U bah Titos, ba un wan katkum ki rule ban pyni ia ka  jingbun paid ha iing dorbar, lane ba leit pan ia ka dorbar ba kyrpang.
“Lada phi kwah ban ia pynibor ne ban pynhiar shuki wan ha iing dorbar ym ban shu iakren tang ha  Motphran, phi kwah ban pyni ia ka bor jong phi wan ha poh iing dorbar bad iaid katkum ka AD Rule.
"Halor ka jingkam ba ka kynhun ba ialam u bah Teinwell Dkhar, ba ka la don ia ka jingbun paid, na ka liang jong u CEM, u la ong ba haduh mynta ym pat tip mano ba rung mano ba mih kim, namar  ka jingiajied ia u CEM, u ioh 15 vote kumno kin kam ba ki don 17 ngut bad na ka liang jong u bah Latiplang u la kam ba ki don 16 ngut ha ka liang jong u.
U Hemant Soren, u nongialam ka  Jharkhand Mukti Morcha, u kam mynta ka janmiet, ba ka kynhun synrop, kaba ia khun elekshon ha Jharkhand, ka la jop ha kane ka sien kaba mynta.
Na ki 81 tylli ki Constituency, ka JMM bad ki paralok ba ka ia treilang, ba kynthup ia ka Congress bad ka RJD, ki la jop 41 tylli bad kaba lah ban poi sha ka 43 tylli, katba ka BJP, ka jop ha ki 28 tylli ki Constituency.
Ki lad khubor ki iathuh ruh ba U Raghubar Das, uba dei u myntri rangbah jong ka Jylla, ula shah rem ha ka jing ia khun pyrshah ia U  Saryu Roy, u kandidet khlem seng, ha kaba ula shah rem haduh  10,000 vote.
Shillong: Ki 11 ngut ki nongshongshnong Huroi lem bad ka Khasi Students’ Union Huroi Unit ki dangbteng beit ban pyrshah ia ka jingker sainar shiah (Indo- Bangla Border Fencing) ha Huroi.
Kine ki nongshongshnong Huroi kiba don jaka shapoh area shnong Lahaleiñ (Lailong) kim pat ioh ia ka jingsiew bai luksan (Compensation) na ka jingjulor ki jingthung jingtep na ka jingpyntrei ker sainar bad surok da ka National Building Construction Company (NBCC).
Lah ban pynkynmaw ba ka jingpynsangeh ia katei ka jingtrei da ki trai jaka lem bad ka seng ka long la lai sien lai wat, hynrei katei ka company ka thmu beit ban pyntrei jubor da ka jingbthah u DC.
Mynta ka sngi ruh, katei ka company ka mut ban iaid beit shaphrang ban pyntrei ha ka jingsynran ki pulit Umkiang, hynrei ki trai jaka kim ailad.
Na ka liang ki pulit Umkiang ki la bthah ia kitei ki trai jaka ban ia kynduh shwa ia u DC, hynrei kitei ki trai jaka ki la ong ba la katno sien ngin leit mih sha ophis u DC, namar na ka liang jong u (DC) u la dep kren shai ba kitei ki jaka ba lah julor ka company ka la dep siew.
U DC u la maham ruh ia kitei ki trai jaka ba kim dei ban pynthut ia ka jingtrei, lym kumta un phah shipai ban leh da kaba tyngeh.
Ha katei ka por ki trai jaka ki la ang lyngngoh ba shaei u DC u la siew ia katei ka pisa, mano ba wan shim, namar ma ki kim shymioh wat tang shi ana ruh.
Ki trai jaka lem bad ka seng kin bteng ka jingpyrshah kat bympat ioh ia ka hok.
Ki jingthung jingtep ki lah julor lut ki la jah rngai, ngim hun ban shu duh ei kumto ia ka hok.
U myntri ka sorkar Jylla ha West Bengal, uba dei ruh u nongialam jong ka seng Jamiat Ulema-e-Hind, U Siddiqullah Chowdhury, ula byrthen ba un nym shah satia ia U Amit Shah ba un hiar khyndew ha  Kolkata.
U Chowdhury, u ong ba un nym shah satia ia U  Amit Shah, ba un kam lyngba ka kad liengsuin jong ka Kolkata, katba um pat weng satia ia ka ain Citizenship Amendment Act (CAA), 2019.
Utei u myntri jong ka West Bengal, u kren ia katei ha ka jingialang paidbah ban pyrshah ia ka ain CAA, ba la pynlong da ka  JamiatUlema-e-Hind ha Rani Rasmoni Avenue ha ka Sngi U Blei.
Utei u myntri, u ong ba katei ka ain, ka dei kaba pyrshah ia ka hok longbriew bad kaba long beain ia ki nongshong shnong, kiba la im ha katei ka Jylla, da ki pateng pateng bynriew.
Halor ka khubor, kaba la pynmih ha U Rupang bad ha U Rupang.
com, ha ka 20tarik Nohprah 2019, ka kong Diamond Kharbithai, kaba dei ka para jong U bah Gilbert Eddie Kharbithai, ka pynshai ba ka kali number, ka dei ka ML 05 H 9109 bad ka kyrdan jong U Bah Kharbithai, ka dei U Asstt Engineer bad la rah ban sumar ia u ha Nazareth Hospital, hadien ba la pyn kynriah na Umsning PHC.
Lah ban pyn kynmaw, ba katei ka kali ka la shah thang ha hynriew kilo hajan Kyrdemkulai Ri-Bhoi District Meghalaya.
Kane ka la jia hapoh 7 baje janmiet ka 19 tarik nohprah 2019.
Nongpoh:  Tang mar ia ioh jingtip halor ka jingthmu ka Assam ban wan kyntur pud hapoh ka shnnong Pahambarngi Barapathar, kaba don ha ka thain Umtyrnga ha Ri Bhoi, u Bah Sosthenes Sohtun, MLA ka Jirang, u la shimkhia ban pyntip mar mar sha ki bor Distrik ka Ri Bhoi, da kaba pyntip ruh sha u Conrad K.
Sangma, Myntri Rangbah ka sorkar jylla, kaba long ruh kum ka jingkyrpad, ba u dei ban shimkhia bad ban iakren bad ki heh sorkar na ka jylla Assam, ba ki dei ban sangeh ia katei ka jingwan kyntur pud hapoh katei ka shnong.
Halor katei ka jingwan kyntur pud ka Assam, la ioh jingtip ba ka la jia hynnin ka sngi Saitjain ha ka por 11 baje ei ei mynstep, ha kaba la ioh jingtip ba ki la don ki briew sorkar na Assam, kiba kynthup naduh ki Magistrate, ki Pulit ka Assam lem bad kiwei ki briew na ki tnat sorkar bapher bapher ka Assam, ki la leit sha katei ka shnong da kaba thmu ban klun ia katei ka jaka kaba hapoh hapoh ka Meghalaya, da kaba jingthmu ban pynlong ia katei ka jaka kum ka jaka ba kin bret niut.
La ioh jingtip ba ki paidbah tang mar iohi ia ka jingwan kynsan kitei ki briew sorkar na Assam, ki paidbah kiba sah ha katei ka shnong, ki la iamih paidbah ban pynpaw ia ka jingpyrshah kaba jur halor katei ka jingthmu klun jaka ei ka Assam, ha katei ka shnong kaba don ha kahppud bad ka Assam.
Shuh shuh, la ioh jingtip ruh ba katei ka jaka kaba la thmu wan klun ei da ka Assam, ka dei ka jaka jaka tylliat maw jong ki briew kiba sah ha katei ka thain.
Katei ka jingthmu wan klun jaka ka Assam, ka la pulom noh hadien ba ki Magistrate ka Ri Bhoi lem bad ki Pulit, ki la hiar sha katei ka jaka na ka bynta ban pynsangeh noh ia katei ka jingthmu ka Assam ban klun jaka lyngba kaba thung Mawpud hapoh katei ka shnong.
Kiwei pat ki lad khubor, ki iathuh ba ka jingthmu ban kyntur pud jong ka Jylla Assam ha Pahambarngi Barapathar kaba don ha Umtyrnga Ribhoi District ka la pulom noh hadien ba la mih ka jing pyrshah na ki trai shnong bad ka jing poi kloi ki bor nong pyniaid jong ki bor District hapoh ka jingialam jong u Magistrate ka Nongpoh u Bah H.
K Thabah bad ki pulit ka Pilangkata.
Ha ka ba mynta ka sngi da ka jingthmu ban thung mawpud jubor ki briew na Assam ki la hiar sha ka shnong Pahambarngi Barapathar, kaba hap ha Umtyrnga Ribhoi District hapoh ka jingia lam u Magistrate na Kamrup ryngkat bad ki Pulit Assam ba la synran lang da 10 bus lane 400 ngut ki tnad shipai CRPF (kynthei bad shynrang), ki Rapid Action Force bad ki Staff of Survey Land Record Department jong ka jylla Assam.
La ia thuh ba kane ka jaka kadei ka jaka tylliat maw jong ka kong Lumlang Shylla bad kiwei de bad ka don haduh 12 akar kat kum ka jing wan survey Jong ki staff jong ka Guahati Municipal Co operation bad ki thmu ban pynlong jaka bret niut ha katei ka jaka, hynrei da ka jing leit tuklar u Magistrate ka Nongpoh bad ki pulit ka Pilingkata bad ka jingpyneh ki trai shnong ki khlem nud shuh ban thung ia u Mawpud.
Shillong: Hadien ka jing wan kyrshan u MDC ka seng Bharatiya Janata Party (BJP) u Bhupender Hajong sha ka National People’s Party (NPP) ka la pynlong biang ia ka Congress ban long rit paid biang hapoh ka Garo Hill Autonomous District Council (GHADC).
Ka seng Congress ka don ha ka liang pyrshah hapoh ka GHADC.
Kumba shu pyn kynmaw u MDC ka BJP u Bhupender Hajong u la kyrshan ia ka liang pyrshah ka Congress ha ka por ba ka don ka jing ia jied Deputy Chairman hapoh GHADC.
Mynta ka taiew u Bhupender Hajong u la leit ban ia kynduh ia u Chairman ka GHADC u Denang T Sangma bad ia u Chief Executive Members (CEM) u Dipul Marak ban pyn shai ia ka jin gkyrshan jong u ia ka EC ba lam khmat da ka NPP.
Ka jing wan kyrshan jong u MDC ka BJP u Bhupender Hajong ka la pynioh ia ka EC jong ka NPP sha ka 16 bad kane kan ailad ia ka EC ba mynta ban treikam khlem da don jing thut ei ei hapoh ka GHADC.
Nongpoh:  Uwei u Rangbah uba la tip kyrteng kum u Linus Rani (60) ka rta, na ka shnong Nongbirthem, u la khlad noh hashen, hadien ba u la shah iuh bad kyrdem ha uwei u Hati Khlaw, ha kawei ka Khlaw rben kaba don hajan jong ka shnong Nongbah.
Katei ka jingjia, ka la jia mynha ka miet Sngi Thohdieng, ha kaba utei u Rangbah uba dei na ka shnong kaba iajan bha bad katei ka Lawbah kaba don ha katei ka thain, hynrei haba u la poi ha katei ka Khlaw utei u Hati Khlaw uba don ha katei ka Lawbah, u la kyrdem ia u tad haduh ba utei u rangbah un da khlad noh hashen.
Ia katei ka Metiap jong utei u Rangbah la rah sha Nongpoh, na ka bynta ban leh ia ka Post Mortem lem bad kiwei ki jingdonkam.
Shillong: Hadien ba la pynlong ain ia ka Citizenship Amendment Act (CAA), ka K.
S.
U.
South Central East Circle, Pynursla ryngkat ka jingia snohkti lang ka H.
N.
Y.
F.
Pynursla Unit, Ka FKJGP Riwar Circle bad ka HYC Pynursla unit, ki la iaid pynshai paidbah sha kylleng Ki shnong ka thain Riwar halor ka jingma jong kane ka aiñ bad ka jingdonkam kyrkieh ban pyntreikam noh ia ka ILP lane ka Eastern Bengal Frontier Regulation Act 1873 ha baroh ka jylla.
Ia kane ka prokram la sdang nyngkong ha Wahkdait haka 17 tarik mynta u bnai ha kaba ki paidbah na kylleng ki shnong ba marjan ki la wan ban iashim bynta ryngkat ki plakat ban pyni iaka jingpyrshah halor kane ka ain CAA bad haka 21 tarik la ioh ban leit pynshai hapoh Shnong Umniuh Tmar bad ha shnong Nongskhen ruh kumjuh, ha kaba la iohi ia ka jingiasnohkti lang ki paidbah bad ki nongsyn shar shnong ruh kumjuh.
Na ka liang ki nongshynshar shnong jong kine ki 3 tylli ki shnong ki ai ka jingkyrshan bad ka jingiaroh ia kane ka jingwan jong ki sengbhalang hapoh shnong jong ki bad ki pdiang ruh bad iatreilang bad kine ki 4 seng khamtam bad ka KSU kaba la pynbit pynbiang ia kane ka prokram.
Na ka liang, ka KSU ka iawer ruh ia ki para samla ka thain ba kin wan ban snohktilang bad ka seng da kaba pyniasoh bad ka seng.
Khnang ba ngin ioh ban shakri khambha ia ka thain bad ia ka jaitbynriew ruh kumjuh.
Na ka liang u Assistant Secretary ka KSU samla Eleazer Diengdoh, u ba la pyllait ia kane ka kyrwoh u pyntip ruh ba haka 23 tarik kan don biang kane ka prokram ha  shnong Lyngkhat, bad hadien kane ki shnong ba dang sah ki kynthup ia ka thain Nongjri, Laitlyngkot, Nohwet, Mawsiangei bad kiwei kiwei ki ban sa pyntip bad bteng biang ha u bnai Kyllalyngkot.
Nongpoh:  Namar ka jing thut bad ka jingbymlah ban ai jingshakri kaba janai ka Ambulance 108 kaba don mynta ha Patharkhmah CHC, na ka liang ka Ri Bhoi Youth Federation, Western Zone, ka la dawa syndon na ka sorkar ba ka dei ban pynbiang da kawei ka Ambulance 108, kaba dang biang bad kaba lah ban ai jingshakri ia ki paidbah jong katei ka thain Ri Bhoi Sepngi.
Haba pyntip sha ki Nongthohkhubor, u Samla R.
Nongtri, Publicity ka RBYF, Western Zone, u la ong ba kum ka seng kam lah khlem da pynpaw ia ka jingsngewkhia ban iohi ba katei ka Ambulance 108 kaba don mynta ha Patharkhmah CHC, namar ba kam ju treh ban leit buh ia ki nongpang kiba donkam ban leit shah sumar sha Nongpoh, hynrei ka treh bad pdiang tang ia kito ki nongpang kiba leit sha sumar sha Mairang.
Shuh shuh, u la ong ruh ba kitei ki nongtrei hapoh katei ka Ambulance 108, ki ju kyntait ban leit buh ia ki nongpang sha Nongpoh da kaba pyndonkam ia ka surok na Umrit bad mih sha Umling, da kaba aidaw ba la sniew palat ka Ambulance bad ruh ba sniew palat ka surok, namarkata ka pynshem jingeh ia ki nongniah namar ba tieng ioh sniew ka kali ha shiteng lynti.
U la ong ruh, ba kumba ka long mynta hi ba bun na ki briew kiba sah ha Ri Bhoi Sepngi, ki donkam beit sha nongpoh khamtam eh haba iadei bad ka jingsumar ia ki nongpang, hynrei kumba ka long mynta ba kitei ki nongniah ia katei ka ambulance ki kyntait ban leit sha Nongpoh, ka pynshem jingeh shikatdei ia ki paidbah bad khamtam eh ia kito kiba pang ba shitom.
Namarkata, na ka bynta ban weng ia ka jingeh ki paidbah bad kumjuh ruh ia kitei ki nongniah Ambulance 108, ka seng ka kyntu ia ka sorkar ba ka dei ban phah noh da kawei ka Ambulance 108 kaba kham biang sha katei ka CHC, khnang ba kan long ka jingmyntoi ia ki paidbah bad kumjuh ruh ia ki nongniah Ambulance.
Shillong: Ka ophis treikam na ka District Magistrate ka East Khasi Hills ka la pynmih hukum ban weng noh ia ka korphiw ba la pynjari ha bun tylli ka jaka ki ba hap hapoh ka thanad Lumdiengjri bad Sardar Shillong.
Kum ba shu pyn kynmaw ia ka korphiw la pynjari naduh 12 tarik Nohprah 2019 ha bun tylli ki jaka ki ba hap hapoh ka thanad Lumdiengjri bad Sardar Shillong hadien ba mih ki jing klumar ba iakhih pyrshah ka Citizenship Amendment Act 2019 (CAA).
New Delhi: U myntri rangbah duh ka ri India u Narendra Modi mynta ka sngi u la pynshai ba ka sorkar India kam pat don jing thmu ban pyntreikam ia ka National Register Citizenship (NRC) ha baroh ka ri India.
Haba kren ha ka jing ialang paidbah ha Ramlila Maidan hapoh ka nongbah Delhi u myntri rangbah duh ka ri India u la ong ba ka jing pyntreikam ia ka NRC hapoh ka jylla ka dei ka jing bthah ka Supreme Court.
“Nga kwah  pynshai ia baroh 130 klur ki ki nong India ba ka sorkar India naduh 2014 haduh mynta kam pat don ka jing ia kren ban pyntreikam ia ka NRC hapoh ka ri baroh kawei"U myntri rangbah duh ka ri India u Narendra Modi u la kam ba ia ka khubor pyntreikam NRC hapoh ka ri India baroh kawei la pyn saphriang da ka seng Congress namar ka sorkar India ha ka jing ialam ma u kam pat ju ia kren halor kane ka mat.
Kane ka jing kren u myntri rangbah duh ka ri India ka kylla long khongpong bad ka jing kren u myntri kam pohing ka ri India u Amit Shah.
Na ka liang u myntri kam pohing ka ri India u Amit Shah u ju ban man ka por ba ka sorkar India kan sah pyntreikam ia ka NRC ha baroh ka ri India khnang ban kyndang lut baroh ki poiwir ba wan rung tuh hapoh ka ri India.
Dang shen hapoh ka ing thaw ain ka ri India u Amit Shah u la ong ba ka sorkar India kan sah wanrah ia ka NRC hapoh ka ing thaw ain ban ia kren halor kane.
Dang shen  myntri kam pohing ka ri India u Amit Shah u la kren ha ka jing ialang paidbah ka ba long ha ka jylla Jharkhand ba ka sorkar India kan sah pyntreikam ia ka NRC ha baroh ka ri India ha u snem 2024 bad ban kyndang lut ia baroh ki poiwir ba wan rung tuh hpoh ka ri India.
Kumba shu pyn kynmaw ha ka ‘Lok Sabha Election 2019’ ka seng Bharatiya Janata Party (BJP) ka la wanrah ia ka NRC hapoh ki mat jong ka seng.
Ia ka NRC ka ba don hapoh ka mat ‘Lok Sabha Election 2019’ ka BJP ka la ai kyrteng ‘Combating Infiltration’ bad la batai ruh ka seng kan wanrah ia ka NRC ha ki jaka ba la jyllei da ki poiwir bad ban kyndang lut ia ki.
Shillong: Ka Khasi Student Union (KSU), ka sngew thamula, halor ka jingkren u Lat barim ka jylla u R.
S Mooshahary ha kaba ia dei bad ka Citizenship Amendment Act 2019 (CAA) bad ka Inner Line Permit (ILP).
U R.
S Mooshahary u la ong ba ka CAA 2019 kam don jingktah ia ka thaiñ shatei lam mihngi bad ia ka jylla Meghalaya bad u la ong tuh ba ka Meghalaya kam donkam ia ka ILP namar ba ka la don ia ka ‘Sixth Scheduled’.
Na ka liang ka KSU ka kynthoh ba u lat barim ka jylla u R.
S Mooshahary um don jingtip ne jingsngewthuh eiei ruh em halor ka long ka man jong ka jylla bad ki Jaidbynriew trai ri trai muluk.
Shuh shuh ka ka seng ka kdew ba lyngba ki kyntien jong u ka pyni shai ba u R.
S Mooshahary u long kum u dalal ka sorkar kmie bad jong ki mynder ri kiba wan buhai shnong ha ka thaiñ shatei lam mihngi baroh kawei.
Ka KSU ka pynpaw ruh ba ka seng lem bad ki paidbah ka jylla ka dang pyrshah jur ia ka CAA 2019 bad ia ka snem ot kyrteng 2014 ba la buh da ka sorkar kmie.
Ka seng ka la kyntu ba ka snem ot kyrteng kan dei beit 1971 kumba la dawa naduh ki por mynshwa.
Shillong:Ki nongialam ka BJP na kane ka jylla Meghalaya ki la pynkhreh ban leit iakynduh kyrpang ia u myntri rangbahduh ka ri u Narendra Modi bad ruh ia u myntri kam pohiing ka ri u Amit Shah nalor kiwei ban kyntu ba kin pynsted ban mynjur ia ka Bengal Eastern Frontier Regulation 1873 ne ka Inner Line Permit (ILP) ba kan treikam noh ha Meghalaya bad ban pyllait pura ia ka Citizenship Amendment Act (CAA) 2019.
Haba kren bad u Bah Sanbor  uba dei u MLA ka BJP, ula iathuh ba la dep phah ha u myntri tnad ialehkai ka ri u Kiren Rijiju ba un pynbuh por bad ka sngi ban leit kynduh ia u Modi, Amit bad kiwei ki heh BJP ha Delhi hadien ka Khrismas mynta u snem.
“Da kynhun ka sorkar Meghalaya Democratic Alliance (MDA) ruh ngin leit kynduh bad na ka liang ka party ruh ngin leit kynduh kyrpang", la ong u bah Sanbor.
U bah Sanbor ula ong ba kane ka jingleit kynduh kan long ban kyrpad ia ki nongialam ka BJP seng kmie ban pynkloi ban mynjur ia ka ILP kumba la dep rai ka ïing dorbar ka jylla dang shen bad kawei ka long ban pyllait pura ia ka CAA ia ka jylla Meghalaya.
U bah Sanbor ula ong ba ma u bad u bah AL Hek kin leit kynduh lang da ka kynhun MDA bad hadien kin leit kynduh bad kiwei ki  nongialam ka BJP na Meghalaya ia kane kajuh ka kam.
Lah ban kdew ba ka kynhun MDA ka lah ban leit kynduh ia u myntri rangbahduh u Modi bad ia u myntri kam pohiing u Amit Shah halor kajuh ka kam.
Ha ka jingshisha, ia ka rai ba la shim da ka ïing dorbar la dep phah sha ka sorkar pdeng.
Ki Kam shalak khlieh suda.
U myntri rangbah duh ka ri India u Narendra Modi ha ka jing ialang hapoh ka nongbah Delhi u la ong ba ka sorkar India haduh mynta kam pat ju shna ia ki jaka ban set ia ka poiwir ba wan rung tuh ha India.
Lyngba ka ‘twitter’ ka seng Congress ka la buh jing kylli sha u myntri rangbah duh ka ri India u Narendra Modi, “Balei ki nong India kim nang seh ban wad napoh internet lyngba ka ‘Google’ shaphang ki jaka set ia ki poiwir?".
Ka seng Congress ka la kynthoh ruh ba katba dang synshar hi ka sorkar BJP ia ka ri India ki jaka set ia ki poiwir ruh kin dang kham bun shuh shuh.
Kumba shu pyn kynmaw la bun sien kine ki jaka set poiwir ki la paw ha ka kot khubor bad ki ‘social media’ khamtam hapoh ka jylla Assam, Karnataka bad Maharashtra.
Ka seng Congress ka pyn kynmaw ruh ia ka jing kren u Nityanand Rai u ba dei ruh u myntri hapoh ka sorkar BJP u ba la ong ba la don kumba 28 ngut ki poiwir ki ba la iap hapoh ki jaka set tang hapoh ka jylla Assam.
Kumba shu pyn kynmaw la bun sien kine ki jaka set poiwir ki la paw ha ka kot khubor bad ki ‘social media’ khamtam hapoh ka jylla Assam bad la ong ba ka sorkar Assam ka la pynkhreh ia ki jaka set ia ki poiwir ki ba heh kat hynniew tylli ki madan phutbal hapoh Goalpara District bad lah ban set haduh 3000 tam ki poiwir.
Ki la don ruh ki jing pynpaw ha ki kot khubor bad ha ki ‘social media’ ba la don ka jing tei thymmai ia ki jaka set ia ki poiwir hapoh ki jaka kiba kynthup ha Nelamangala jong ka jylla Karnataka bad hapoh Navi Mumbai jong ka jylla Marashtra.
Shillong:Ka Khasi Student Union (KSU) lyngba ka kyrwoh ka la pynpaw ba ka seng kan nym pat shong thait bad kan dang iai pynlong ia ki jingialang pyrshah ia ka Citizenship Amendment Act 2019 (CAA).
Ka thong jong ka seng ban dang iai pynlong ia ki jing ialang pyrshah ia ka CAA 2019 kadei ban pynsngewthuh ia ki paitbah halor kane ka ain ban khring ia ki poiwir hapoh ka jylla Meghalaya lem bad kiwei pat ki jylla ka ri India.
Nalor kane ka seng kan iai kyntu ia ka sorkar Meghalaya ban iai pynbor ia ka Sorkar kmie ban mynjur noh kloi bad ban pyntrei kam ia ka Inner Line Permit (ILP) hapoh ka jylla.
Kumba shu pynkynmaw ka Iing Dorbar Thaw-aiñ ka jylla Meghalaya ka la dep mynjur ban pyntreikam noh ia ka ILP hapoh ka jylla hadien ba ka la pynmih ia ka ‘resolution’ ha ka 19 tarik nohprah 2019.
Ha kawei pat ka khubor, ka KSU Sohiong Circle ha ka 20 tarik nohprah 2019 ka la pynlong ia ka jingialang paidbah ha iew Sohiong kum shi bynta ban pyrshah ia ka ka Citizenship Amendment Act 2019 (CAA) bad ban dawa pyntreikam noh ia ka Inner Line Permit (ILP) na ka sorkar pdeng.
Ha kane ka jingialang jong ka KSU ka la don ka jing pynshai paidbah da ki nong kren kiba kynthup ia u Sonstar Nongkhlaw, Donald V Thabah u General Secretary ka KSU bad na u Pasbhalang Kharrngi u Advisor ka KSU Sohiong Circle halor ka jingma kaba ap na ka CAA 2019 lyngba ka jingiohlad da kaba suk ki khar bangla Hindu ban rung suk ha jylla Meghalaya lyngba u pud u sam uba jrong 443 km bad lyngba na Assam.
Ia kane ka jingialang la pynkut da kaba thang ia ki tynshop jong u Narendra Modi, Amit Shah bad Agarha Sangma.
Shillong:  Ka Khasi Student Union (KSU), ka sngew thamula jur, halor ka jingkren u Lat barim ka jylla u R.
S Mooshahary ha kaba ia dei bad ka Citizenship Amendment Act 2019 (CAA) bad ka Inner Line Permit (ILP).
U R.
S Mooshahary u la ong ba ka CAA 2019 kam don jingktah ia ka thaiñ shatei lam mihngi bad ia ka jylla Meghalaya bad u la ong tuh ba ka Meghalaya kam donkam ia ka ILP namar ba ka la don ia ka ‘Sixth Scheduled’.
Na ka liang ka KSU ka kynthoh ba u lat barim ka jylla u R.
S Mooshahary um don jingtip ne jingsngewthuh eiei ruh em halor ka long ka man jong ka jylla bad ki Jaidbynriew trai ri trai muluk.
Shuh shuh ka ka seng ka kdew ba lyngba ki kyntien jong u ka pyni shai ba u R.
S Mooshahary u long kum u dalal ka sorkar kmie bad jong ki mynder ri kiba wan buhai shnong ha ka thaiñ shatei lam mihngi baroh kawei.
Ka KSU ka pynpaw ruh ba ka seng lem bad ki paidbah ka jylla ka dang pyrshah jur ia ka CAA 2019 bad ia ka snem ot kyrteng 2014 ba la buh da ka sorkar kmie.
Ka seng ka la kyntu ba ka snem ot kyrteng kan dei beit 1971 kumba la dawa naduh ki por mynshwa.
Da u  A.
JELLINGSTAR LYMBAKi spah snem ki la ïaid bun haba ka jingrakhe Khristmas ka la long ha shi tyllup ka pyrthei ha la ki jong ki jong ki jingleh rukom katkum ka niam bad jingngeit.
Ka phang jong ka Khristmas ka long ka juh, kata, ka jingrakhe ïa ka jingwan longbriew u Jisu Khrist sha kane ka pyrthei ban pynim bad ban pyllait ia ki briew na ka pop bad ka jingpalat.
Kane ka rukom jingrakhe ka ïaid na kawei ka snem sha kawei pat.
Katba nang ïaid ka por pat ki don shibun ki jingkylla kiba ki briew ki leh bad ki bud ha ki rukom bapher bad jingwanrah rukom thymmai katkum ka jingsngew jong ki nongrakhe?Ka phang kaba ngan pashat hangne kam long halor kaei ka Khristmas ne mynno bad kumno la sdang ïa ka, hynrei ngin ïa peit khyndiat shaphang ka jingrakhe Khristmas ha ka ri jongngi.
Ka jingrakhe Khristmas ha ri Khasi kam pat da long kaba da slem eh namar ka jingwan ka niam Khristan ruh ka dang long tang kumba 178 snem bad ka jingrakhe ka long hadien ba ka niam Khristan ka la san bad suh thied bha ha ka ri.
Dei ki missionary na ri Wales kiba la wanrah ïa ka niam Khristan hangne ha ri Khasi jongngi kumba ngi tip, hynrei ka jingrakhe Khristmas pat ka long kaba ngi bud ïa kaba ka pyrthei niam Khristan ki rakhe.
Ngi long ha ri Khasi katba ka rukom jongngi pat ka long ka jong ki nong sepngi (imat ka bym lah lait?) bad ka long kumta ruh ha ka jingrakhe Khristmas bad ka la long ruh ha kawei pat ka rukom kaba ngi ïohi mynta ki por khamtam lei ha kane ka kylla jong ka phew snem kaba ar jong ka spah snem kaba arphew wei (second decade of the 21st century).
Haba ngi peit ïa ka Shillong, ïa ki nongshong shnong, ïa ki rukom im bad ïa ki jingrakhe bapher bapher ki la long shisha ki rukom jong ki nongsepngi ne pyrthuh nongwei kaba long ka jingskuiñ bad jingkhih mynsiem ïa ki Longmynta bad kaba long pat ka jinglyngngoh bad ka jingbynñiaw jong kiba la san ne tymmen.
U la don shisha u laiñ bad jingpynïakhlad hapdeng ki longtymmen longsan bad ki longmynta kaba pynmih ki jingkylli na kum ki longtymmen, tip ka pyrthei kaba kumno sha kan long? ym ithuh shuh.
Ki jingkylla ki bun, ki jingktah jong ka kiba khraw bad ki jingmih nangta ruh kaba ym ithuh dien ne khmat.
Ka don ka jingpynksan ïa ka liem bad ka lup.
Dei ha kaba kum kine ki jingkylla bad ka jingim thymmai kaba pynlong ïa ki briew ba kim lap shuh ïa ka bynta bad tynrai lajong bad kaba pynduh ïa ka jinglong nylla ba la tynneng rong (wat ha ka jingmane Blei).
Ban beiñ ruh ngim sngewdei ban ïaroh pat ka eh haba kiei kiei ki shu sdien bad khih shane shatai.
Hato ka dei ka jongngi, hato ka long kaba shongkun shong Blei, ne kaba tang ka rong bad jingleh jymbriew.
Ka Khristmas kaba kumno ngin rakhe ka long ka jingkylli jong ki shimet, ka ïing, ka balang bad ka kynhun niam bapher.
Ki nongrwai ki kynud sur, Ngi la leh aiu ha kane ka Khristmas? Ban shem ïa ka jubab ka long kaba jyrwit jyrwat namar haba ngi peit ia ka jinglong jong ka jingrakhe ka la paw ha ki bun rong bad ym ithuh shuh ïa ka jinglong nylla jong kane ka jingrakhe, kaba i tieng bad hateng hateng ka ban jahburom pynban namar ba ka Jingmut bad ka Jingrakhe ia kane ka Aiom Khristmas ka don ka jingïapher kaba khraw.
Ym baroh ki liang ba ka long kumta hynrei ngi ïohi hi ïa kiei kiei ki bym da donkam than ba ïa jer ne ïa ñiewtang, hynrei tang ki katto katne ki liang kiba shon jingmut.
Kam da don than eh ka jingïapher ha ki rukom jingrakhe Khristmas ha ki jaka sor ne nongkyndong namar ba la jur than ka tynneng.
Map! lada khor than ka kynthoh.
Sa shisien, ym baroh kiba long kumta.
La ha sor ne nongkyndong ka jingrakhe ka paw rong khleh rong bad don ki khep kiba la hab ban leh nongbishar ne nongpeitngor.
Kum ban kren ïa ka jingshisha, ki rong pyrthei ki khring bad ki pynshohbiej ïa ki khmat bad ki jingmut jingpyrkhat.
Kawei ka bynta kaba nga kwah ban kynthah kyntien hangne ka long halor ka jingpynlong mar khaïi ïa ka Jingmut bad Jingrakhe Khristmas (commercialization of Christmas).
Ïa ka jingshisha ym lah ban len bad ban lait ba haba la khleh jaitbynriew bad jait jingngeit kiba ïa don bynta lang hangta ka long ka rong khleh ne ka khleh khaw lang.
Ki bym dei na ka jingngeit Khristmas, ngi lah ban ong ba kam pher ïa ki ba ki shim ïa ka kabu ban kamai ban kajih.
Hynrei wat hapdeng ki Khristan ruh kane ka long ka lad kamai, Ngin bishar hi kano kaba dei bad kano kaba bakla.
Tang shu poi ka Aiom Khristmas, ki jingmut jingpyrkhat bad ki lad ki lynti ki long shaphang jong ka.
Ki lad kiba la pynlong jingkhaïi ki long ha ki jingpynriam, ka bam ka dih bad ka riam ka beit.
Ngin jer khyndiat; ki kseh Khristmas, ki decoration, ki thawdur (replicas), ki cakes bad kiwei kiwei ki hap ha ka jylli jong kane ka lad khaïi pynpaw jingrakhe (commercialized celebration?).
Ngim lah ban ong ba tang namar bym ïaid beit ka shynshar khadar lane ba don ka jingïaleh markynti kan pynpjah ïa ka jingrakhe Khristmas.
Namar ngi ïohi ba ki briew ki khuslai bym ïoh leit ïew leit hat n aka bynta ka Khristmas!?.
Hynrei kata ka jingmut Khristmas ka shong ha ka mynsiem bad ka dohnud (lada ngin kren ïa ka jingshisha).
Kiba kynja pyrthei kim lah pynkhih ïa ka jinglong nongmane ba shisha.
Ka ri Khasi jongngi ka dang don ha ka jingshong suk haba nujor bad kiwei pat ki jaka jong ka ri bad pyrthei.
Ka lyer Khristmas ka beh jem bad kyrkhu jai ha ki sawlyer ki nongrakhe Khristmas, katba don ki nongrakhe pat ki khyrwait ki pynkhleh jait ïa ka da ki jingkhawai bad jingle sngewbha pyrthei bad kam long ha ka rukom kaba shongkun.
Hato ngi la myllen ne kum ïaid lait na ki rukom kiba dei kum ki riewngeit Khristan? Ha ka jingshisha ka jingrakhe Khristmas jongngi ka dei ban long kaba don jingmut bad kaba ai mynsiem, kaba ïalap U Nongpynim bad kaba ai jingkyrmen sha kiwei pat.
Kawei ka rukom ruh ba ngi dei ban leh ha kum kane ka Aiom Khristmas ka long ban kner la ki kti jingsbun bad jingai isnei sha kiwei pat kiba long ka jingkyrkhu ïa kita kiba donkam ka jingiarap (hooid, ym tang ha kane ka aïom, hynrei ha kiwei ki por ruh), bad ruh ka jingrakhe kaba don jingmut bad shong Blei ka ban pynpaw ïa ka dor Khristmas kaba shisha.
Ka jingim jonglong Khristan kaba shisha kaba kordor tam ïa baroh.
Kawei na ki nuksa kaba ngi ïohi ïa kum kine ki jingleh sbun bad jingai isnei ka long ka kti Jingsbun ka Ri Khasi Channel kaba la ai ka jingiarap bad jingpyni lynti ia ka rukom im bad ka dor longbriew kaba don jingmut shikatdei.
Mynta ki la don shibun kiwei pat ruh (ki bym kwah ban pynpaw pyrthei ïa ki kam ba bha jongki, la ka long shimet shimet ne lyngba ka seng) kiba leh ha ka juh ka rukom.
Kata ka long kawei na ki bynta jong ka jingrakhe Khristmas kaba dei ban long, ym ka jingrakhe rong.
Kata ka long ruh ban sam lem ïa ka jingkyrkhu.
Ha ka pyrthei thymmai ngi ïohi ba la jan baroh ki ïabeh ïa kiei kiei kiba ïaleh lem ka pyrthei.
Ka da don kata ka CHRISTMAS SHOPPING kaba la long ka rukom ba ki dei ban leh kaba la ïaleh lem baroh baroh ha ka juk Longmynta.
Shitaiew ne artaiew shwa kane ka sngi rakhe Khristmas, kiei kiei baroh ki i long hui hui hai hai khamtam ha sor.
Ki ïew ki khapngiah, ka surok bad ki lynti syngkien ki shlei bad ki tuid da ki kali bad ki nongleit nongwan kiba i kumba baroh baroh ki ïabeh bad kyrkieh ban thied ban ïoh ïa kaba ki kwah, ïoh kloi ïoh noh kiwei.
I kumba ki iakwah ïa kajuh kumba iaknieh.
Ka lad kamai bad ka kabu ïohnong kaba biang tam ha kum kine ki por ka long ka jong ki dukan die riam bad bam kaba ki briew ki ïaleh ban pynïahap katkum ka aiom jingrakhe ban kham sngew ïahap ne ïadei dur.
Hana ka la shong ka pyrkhat ba kaba dei rukom bad kaba ïaleh ne iabud lem (trend).
Sa kawei ha kane ka pyrthei ONLINE SHOPPING ruh ka pynkhih bad pynshongshit ïa ki nongthied ne nongwad tiar lyngba ki internet ba tang shu “Click & Buy" la lah ban pynpoi ïa ki tiar ha jingkhang ïing da ki rukom thymmai jong ki credit/debit cards, Net Banking ne kiwei kiwei pat ki rukom.
Haba ngin peit ha kawei pat ka liang ngi ïohi ba ka tyngka ne jingmih kaba ngi la lum baroh shisnem ka shu um noh ha kine ki aïom namar kiba bun hi na ki jingthied kiba kham kyrpang la leh ha kane ka por.
La ïoh ïa kaba kwah hynrei duhnong ruh ha kawei ka liang namar ki dor ki mur ha ïew ha hat ki long ar bad lai shah na kaba ki ju die; lane ka ïew ïoh kabu.
Kiba ïohnong ki long ki dukan die jaiñ bad ki jingbam.
Kham bunsien hi ka spah ka phew ha kum kine ki por ka tuid sha kiba ïoh lad jingkamai kata sha ki bar ri bad bar jylla (drain of wealth).
Kiei kiei kiba ki la ïohnong nangne ki kit ïa ka spah ka phew sha la ri.
Ngi lah ban ong ba na kum kane ka por ngi pynshna shuki ksiar ïa ki mynder bad ki dkhar, katba ma ngi pat ngi theh lut ha ka dor kaba heh bad tang shu ïadait dor palat lah shah beh pynban na dukan ne shah pynbor ban shim ïoh yn ai noh sha kiwei pat ki nongthied.
Kano kano ka dor ba ki dukan dkhar ne ki dukan ki oh dor ym lah ban ïadait dor than.
Ka thnem ka ïew ka hat bad ka khapngiah bad thyngngian lut ha baroh ki lad bad ki kyndong jong ka Ïewduh bad Khyndai Lad khamtam.
Bunsien wat la kiba bun ki la ïaleit siew leit thied bad ïoh ia kaba ki kwah, khyndiat eh ban ïohi ba kin don ki ban pashat ne ai lem sha kiwei pat kiba donkam ka jingïarap, kiba duk kiba shem shitom kiba pli ki bym ïoh lad ban thied riam thymmai ban bujli ïa kaba la jot (kaba ki ïoh tengkhat eh).
Ha kiba don ba em pat, kum ban shu ong noh, ka riam kaba ki la phong shisien ne arsien eh kim phong shuh, hana kim ïahap ne bym ïahap por shuh (outdated fashion).
Kum ban kren pyrshah, kiba kum kita (ym baroh) kim kner pat ki kti jingsbun sha kiba donkam shisha ka jingïarap.
Lada baroh baroh ki leh bad ki rakhe ia ka Khristmas da ka jingsbun bad jingai isnei ka jingrakhe bad ka dor jong ka Khristmas kan long kaba da kumwei pat, ym tang ka jingpyndep jingleh rukom.
To ai ba ka Khristmas kan da long kaba dei mynsiem bad don jingmut katkum ka kyrteng ne jingrakhe ïa ka.
Ai ruh ba ka jingrakhe Khristmas kan long ka jingkyrkhu ïa baroh ym tang ha kane ka aïom hynrei man ka sngi bad shilynter jingim.
Ha la ka bor bad ka sap ne jingmut ba beit ngin rakhe Khristmas da kaba don burom bad kaba pyndonburom ïa U Nongthaw.
Kum ka jingpynkynmaw bad ka jingkyntu ïa ki riewngeit Khristan: ngi dei ban puson ïoh ba ka jingrakhe ka long ka jingijli hakhmat U Blei; ïoh ngat ha ka jingsneng bad lanot.
Khublei Khristmas.
Ka kashari ha Delhi, ka la rai set phatok ia u Chandra Shekhar Aazad, u nongialam  Bhim Army, uba la shah kem hadien ka jing ia kulmar kaba la jia ha Daryaganj, kaba ha Old Delhi.
La rai ban set phatok ia U Chandra Shekhar Aazad, na ka bynta 14 sngi kynthih.
Ka la don ka jing kynnoh ba U Azad, u ialam ia u paidbah na Jama Masjid ban leit  pyn kulmar sha Delhi Gate.
Ha kawei pat ka jingjia, la iathuh ba ka la don ka jing shah thang ka thanat pulit ha Yatimkhana, kaba ha Kanpur bad ka la don ruh ka jing ia lun maw bad kaba la pyn mynsaw ia ki katto katne ngut ki briew, ong ka khubor.
Katei ka la pynlong ia ki pulit ba kin siat lyer pynsat khmat bad bom lathi, na ka bynta ban pynpra ia ki paidbah kiba ia lum lang hangtei ha khmat thanat, ong ka khubor.
Shillong: Ka North-east India Unites for Justice and Peace, ka seng jong ka thain shatei lam mihngi, kan pynlong ia ka jing ia lum lymbung lashai ka sngi U Blei ha New Delhi ban pyrshah ia ka  Citizenship (Amendment) Act (CAA).
Katei ka jing ia kynduh, kan dei naduh ka por 12baje nohsngi ha Jantar Mantar bad la khot ia baroh ki samla jong ka thain shatei lam mihngi, ba kin ia poi lang sha katei ka jing ia lum lymbung.
Shillong: Ka Shillong Lajong, ka ioh ia ka nam lahduh jong ka Meghalaya State League 2019, ha ka jingialehkai mynta ka sngi, da kaba ka pynliem da 3-0 ha ka jingshut penalty ia ka Rangdajied.
Ka jingshut penalti ka mih  hadien ba ym don ba lah ban thep kol wat haba la ai por tam ba kin ialehkai ha Teilang Phawa Stadium, kaba long ha Khliehriat mynta ka sngi.
La ai nam ia U bah Stephanson Pale, kum u  nong ialehkai ba tbit tam jong kane ka jingialehkai bad u nongap kol ka Lajong, U Neithovilie Chalieu, u dei u snar  duh ban iada ia ki bol, ba kin rung sha ka jar.
Ka Lajong kum ka lahduh ka ioh ia ka khusnam kaba T.
5lak, katba ka Rangdajied kaba wan ba ar ka ioh T.
3lak.
Ha ka jingialehkai U bah Bateidor Lyngdoh, myntri ka tnat ialehkai, ula long u kongsan, katba U Bah Kyrmen Shylla, myntri social welfare, u dei u kongsan ba ar.
Shillong: Ka jingthmu ban kyntur pud jong ka Jylla Assam ha Pahambarngi Barapathar kaba don ha Umtyrnga Ribhoi District ka la pulom noh hadien ba la mih ka jing pyrshah na ki trai shnong bad ka jing poi kloi ki bor nong pyniaid jong ki bor District hapoh ka jingialam jong u Magistrate ka Nongpoh u  Bah H.
K Thabah bad ki pulit ka Pilangkata.
Ha ka ba mynta ka sngi da ka jingthmu ban thung mawpud jubor ki briew na Assam ki la hiar sha ka shnong Pahambarngi Barapathar, kaba hap ha  Umtyrnga Ribhoi District hapoh ka jingia lam u  Magistrate na Kamrup ryngkat bad ki Pulit Assam ba la synran lang da 10 bus lane 400 ngut ki tnad shipai CRPF (kynthei bad shynrang), ki Rapid Action Force bad ki  Staff of Survey Land Record Department jong ka jylla Assam.
La ia thuh ba kane ka jaka kadei ka jaka tylliat maw  jong ka kong Lumlang Shylla bad kiwei de bad ka don haduh 12 akar kat kum  ka jing wan survey Jong ki staff  jong ka Guahati Municipal Co operation bad ki thmu ban pynlong jaka bret niut ha katei ka jaka, hynrei da ka jing leit tuklar u Magistrate ka Nongpoh bad ki pulit ka Pilingkata bad ka jingpyneh ki trai shnong ki khlem nud shuh ban thung ia u Mawpud.
B.
M.
LanongSngewkmen ba ka Ing Dorbar Thaw Ain  jong ka Meghalaya, ha ka 19.
12.
2019, ka la rai da kawei ka sur ban dawa ia ka Inner Line Permit (ILP), ia kaba ka kynhun Congress ka la kyrshan te kyrshan, tangba ka la bret ia u khwai bym shaniah ia ka sorkar MDA u Conrad Sangma hynrei  u Speaker Metbah Lyngdoh ula leh ia kaba dei ba um shym la pdiang ia katei ka No-Confidence motion, namar la  shu wanrah khlem da bud ia ki kyndon Assembly.
Lada dei ba ka sorkar Congress u Dr.
Mukul Sangma, ka la pdiang ha u November 2012 ia kaei kaba ka High Level Committee on Influx ka la tyrwa da kawei ka sur ban wanrah ia ka ILP, ia kaba, ia katei ka Committee kaba u thung hi u Dr.
Mukul, kum u Chief minister ha ka 4.
9.
2012, ban ai jingmut halor kane ka mat, lehse katta kan jin da la long da kumwei.
Hynrei  u Dr.
Mukul ula kyntait ia ka jingai jingmut katei ka Committee, kaba la thung ia u Bah B.
M.
Lanong, Deputy Chief Minister Law, kum u Chairman, 4 ngut ki Minister, Bah P.
Tynsong, R.
C.
Laloo, H.
D.
R.
Lyngdoh bad Kong Ampareen Lyngdoh.
Nalor kitei, la thung 3 ngut ki MLA, Bah Metbah Lyngdoh, Lakmen Rymbui bad Ardent Basaiawmoit.
3 ngut ki Khlieh Nongsynshar Hima, 3 ngut na ki Civil Society, Bah G.
P.
Wahlang (IAS Retd), Toki Blah bad Kong Patricia Mukhim bad ki Seng Bhalang NGOs, KSU, JSU, GSU, FKJGP, JYF, AJWO, RBYF, CSWO, KWWADA bad SSSS.
Katei ka Committee kaba la iakynduh 4 sien, kam shym sngap ia kiwei-kiwei ki jingai jingmut, hynrei da kawei ka sur, ka dawa beit ia ka ILP.
La don na ka liang ki Civil Society kiba tyrwa da ki card system, hynrei, ka sur uba bun-balang kam pdiang.
U Dr.
Mukul  u kyntait ia ka jingai jingmut katei ka Committee hana, ba ka Congress kam shym buh ILP ha ka manifesto jong ka bad ynda ula wan phai biang kum u Chief Minister ha u 2013, u pynmih pynban da ka ain Landlord and Tenancy Act 2013, kaba dei bad ki trai ing bad ki nongshong wai.
Tip ha ka por ba u thung ia katei ka Committee, um shym tip sieh mo ba ka ILP kam don ha kata ka Manifesto jong ka Congress?Mynta pat, hato ka la don ha ka Manifesto 2018? Namar mynta ba um don shuh ha ka shuki, ula dawa ILP, kumjuh ruh baroh ki Congress ha Meghalaya.
Tip ki Seng bhalang ruh balei kim shym iakhih ha katei ka por, haba u Mukul u bret ia katei ka rai Committee sha sympit?Ka ILPKa don kane ka ain (Inner Line Permit) kaba la pynpoi shaduh kine ki thain lam mihngi (NE Region), ha kaba la pynjari la slem bah ha Nagaland, Arunachal, Mizoram bad mynta la dep mynjur na ka bynta ka Manipur ruh.
Nalorkata, wat ia ka district rithor Dimapur jong ka Nagaland, kabym shym rung katei ka ain, mynta la pynrung da ka sorkar Nagaland.
Kane ka ain ha ka jingshisha ka sdang ha u snem 1873 ha Bengal, ia kaba ju tip kum ka Eastern Bengal Frontier Regulation 1873.
Ha ka jingshisha, ia kane ka ain la pynpoi ruh shaduh Assam ha ki snem 1915, na kata ka daw, kitei ki jylla ba la kdew haneng, kiba ju don mynshuwa ha Assam ba-iar ki la ioh ILP naduh kitei ki snem, khnang ban pyrkhing ia ka jingwan rung ki briew na kiwei ki jylla, khlem ka permit (Ain Aibor).
Ha ka jingshisha biang, wat ia ka ri Khasi-Jaintia ruh ka la don ka jingmang, hynrei ka Sorkar Assam, kaba pynlong nongbah (capital) ha Shillong, kam shym patiaw ei-ei ban kynthup ia ka ri Khasi-Jaintia  hapoh katei ka ain.
Kumta, ka don ka lad ban pynrung ia ka, wat mynta ruh, tangba ka jingmynjur (approval) ka Sorkar India ka donkam, ym kumba iakren paidbah hangne-hangtai.
Ka CAB/CAAKane pat ka dei ka jingpynbeit (amendment) ia ka ain Citizenship Act 1955, da kane ka Citizenship Amendment Bill 2016, (CAB) kaba long CAA mynta, (Citizenship Amendment Act) 2019, hadien ba ka Ing Dorbar Lok Sabha bad Rajya Sabha ki la dep mynjur ban pynkylla ia katei ka CAB.
Da kane ka amendment la plié lad ia ki 6 jaitbynriew kibym dei ki Muslim, kata ki Hindu, Sikh, Buddhist, Kristan, Parsis bad ki Jain, kiba don sha Afghanistan, Bangladesh bad Pakistan ba kin wan phai sha ri India.
Ban kham shai, ka jingpynbeit ia katei ka ain, Citizenship Act 1955, ka dei ia ka Section 6, Citizenship by Naturalisation, kaba ailad kyrpang ia kibym dei ki nong India, ba kin iohlad ban long nong India hapoh ki kyndon kiba la kdew kyrpang.
Ki seng sian pyrthei bad seng bhalang ki pyrshah jur ia kane ka jingrai ka sorkar u Modi, namar ba ki ong ba ka BJP ka thmu ban wanrah bun ki Hindu sha ri India, khnang ba ki Hindu kin kham donbor ha ka synshar-khadar.
Ka jingiakhih ha Assam lei ka kham jur, namar ka la don ka jingiateh hapdeng ka sorkar India bad ka All Assam Students Union (AASU) ha u snem 1985, ba tang kito kiba la don hapoh Assam haduh ka shiteng miet jong ka 24.
3.
1971, yn ailad ba kin long ki nong India.
Kane ka rai mynta ka la pynkylla khongpong ia katei ka jingiateh.
Ka Assam ka la dap da ki nongwei Bangladesh, kiba la wan rung hadien katei ka tarik.
U Lat barim ka Assam, u Lt.
General (Retd) S.
K.
Sinha, u la ai ia ka report jong u sha ka Sorkar India ha u snem 1998, kaba la kdew ia ka census jong ka ri Bangladesh, ba hapdeng ki snem 1971 bad 1989, 75 lak ki Hindu Bangladesh ki la jah kynsan, kaba mut, ba kitei baroh ki la wan rung ha kylleng ka ri India, kynthup ia ka Assam, kaba la don mynta da ki phew lak ki Bangladeshi Muslim.
Ha kaba iadei bad ka CAA (CAB), ka sorkar India ka la mynjur ba kan pyllait ia ki jylla ILP bad 6th Schedule na kane ka ain.
Sngewlyngngoh ia u bah Bindo, mynshwa um kyrshan ia ka ILP namar kiba bun ki daw ba u la pyni ha ki kot khubor.
Mynta pat ula kren sa da kawei pat ka sur.
Bah RM ShabongSngew iahap shi rukom, ba ki MLA ka Meghalaya, ki la mynjur ban dawa ia ka ain kaba la don lypa kumba 146 snem mynshwa, lane kata kaba ki ong Bengal Eastern Frontier Regulation 1873 bad kaba la ju tip ba mynshwa ruh ka la trei kam hi ha ki bynta jong ka Ri Khasi Jaintia (tangba ym ju don ba pyn trei kam satia ia ka, hadien ba la ioh ia ka Sixth Schedule bad khamtam ia ka Jylla Meghalaya).
Mynta ka dorbar Jylla, ka la dep mynjur bad ngim tip shaei kan poi, hynrei la sngewthuh ba lada ka sorkar India, ka sngew iahap, kumta katei ka ain kan trei kam shen ha ka Jylla hi baroh  kawei.
Ka burom ka leit sha U Conrad Sangma,  nongialam ka sorkar MDA, uba la thom ia ki raieh ban tur sha ki nongialam jong ka sorkar India,  kynthup ia U Narendra Modi, ia U Amit Shah bad sa shibun kiwei de ki nongialam sain pyrthei ban pynsngewthuh halor ka jingma jong ka ain CAA ia ka Jylla Meghalaya bad ka jingdon kam ruh ban pyntrei kam da ka ILP.
Kam kut tang katta, hynrei sngewkmen ba wat U Mukul Sangma, uba dang shu kren pyrshah ia ka ILP, dang kumba shitaiew mynshwa, hynrei mynta, ula pdiang bad mynjur lang ia katei ka ain bad katei ka pyni ba ka don ka dak jong ka jing iahap jingmut ki nongialam, wat haba ki don ha ka jing iapher seng ruh.
Mynta ka phang kam shai, ia kaei kaba ka sorkar India kan leh bad la kan mynjur ne kan kyntait ia katei ka jing dawa ILP ha ka Jylla, hynrei lada ngi shu iakren politiks noh khyndiat, ka pyni ba lehse ka ILP ka lah ban nym rung lut ha ka Jylla baroh kawei bad ka daw ka long ba ki la bun bah ki jaitbynriew Muslim, kiba don sha ki them ka Garo Hills bad hangtei ka sorkar India, kan khynra shwa da ka NRC ban pynkhuid ia kitei ki briew kiba don ha kitei ki jaka bad kiba la shim ba ki dei ki poiwir kiba na Bangladesh.
Ban lait ka jing jyrwit bad ka jingsngew thuh bakla, ha ka jing shisha, ka sorkar Jylla, nalor ba ka pyrshah ia ka Citizenship Act, ka dei toi ban pdiang ia ka National Registration of Citizenship (NRC), kaba ka sorkar India, ka da thrang dik dik bad lada ka iaid ha katei ka dur, kumta kan don ka jing ia shim bad ka jing ia ai  bad lyngba katei ka ain, mano ban tip, ba ka ain inner line permit (ilp) ruh kan lah ban trei kam kham kloi ha ka Jylla bad katei ka long namar ba ka sorkar BJP, haba paw ne haba shai, ka don ia la ka jong ka thong jongka, ha kaba thaw ia kitei ki ar tylli ki ain ha ka Ri hi baroh kawei.
Shillong:  U MLA shimet na Nongkrem u bah Lambor Malngiang, uba dei ruh u chairman ka State Planning Board ka jylla, u la kubur ba ka Congress ka la wan khroh ia u na ka bynta ban pyn khyllem ia ka sorkar Meghalaya Democratic Alliance (MDA) hynrei na ka liang jongu, u la kyntait mardor.
Myn shisngi  ka sngi, ka Congress ka la wanrah da ka No confidence Motion ban pynkhyllem ia ka sorkar MDA hynrei u Lamphang u bah  Metbah Lyngdoh u la kyntait ban pdiang ia kane namar ba ia ka dorbar la khot kyrpang ban shim rai ia ka Inner Line Permit (ILP).
Haba kren myn hynnin ka sngi sha ki lad pathai khubor, u bah Lambor u la ong, “Ka Congress ka la wan khroh ban pynkhyllem ia ka sorkar hynrei ngim pdiang.
Ngim kwah ban pynkhyllem, balei ngin pynkhyllem ia ka sorkar kaba sngap ia ka sur u paidbah".
U la ong ba ka jingwanrah ka Congress hynnin ka sngi ia ka No Confidence Motion ban pynkhyllem ia ka sorkar MDA ba ialam u myntri rangbah u Conrad K Sangma, ka dei kaba bakla shibun eh.
“Ka dei ka jingleh kaba bakla, watla ka don ka lynti ba kin leh kumta.
Ka jinglong jingman ha ka jylla, kam long kaba dei ia ka Congress ban wanrah ia ka No Confidence Motion", la ong u bah Lambor.
Haba kubur ba ki nongialam ka Congress kila wan ban khroh ban pynkhyllem ia ka sorkar, u bah Lambor u la ong, “Kila wan khot hynrei  ngim shym la pdiang.
Lada ka sorkar ka khyllem mano ban pass ia ka rai ha kum kane ka jingpluh ka jylla.
Ngi la kyntait ia ka jingkhot ka Congress".
Halor ka jingkynnoh ka Congress khamtam u nongialam liangpyrshah u Dr Mukul Sangma ba ka MP ka NPP na Tura ka Agatha K Sangma ka la kyrshan ia ka CAB bad ka la shet kylla ia ki paidbah ka jylla, u bah Lambor u la ong, “Ngim kwah ban sngap ia ka khana u nongialam liangpyrshah, hynrei ngan iathuh da ka khana jong nga ruh.
U nongialam liangpyrshah um sngap bha ia ka jingkren ka Agatha K Sangma ha kaba kala dawa ban pyllait baroh ia ka Meghalaya ia ka CAB bad ka dong mihngi".
U la bynrap, “Ngi shaniah ha ka jingialam u Myntri Rangbah u Conrad K Sangma.
Ka NPP kam shym la shet kylla ia ki paralok MDA namar ba ngi dawa ia kajuh baroh".
Shillong:  Ka ophis treikam jong ka District Magistrate East Khasi Hills ka la pynjari korphiw naduh 9 baje mynmiet haduh 5 baje mynstep ha ka 20 bad 21 tarik nohprah ha ki jaka ba hap hapoh ka jing khmih jong ka Lumdiengjri Thanat, bad ka Sardar Thanat.
Jowai:  Ki pulit ka West Jaiñtia Hills District Executive Force (WJH-DEF) kum shi bynta ban iarap ha ka imlang ka sahlang, bad ban lehkmen Christmas lang bad ki paidbah, myn hynnin ka sngi 19 tarik ki la leit ban ai sngewbha da 100 tylli ki kombor ki ki riew paidbah ka shnong  Iooksi Kynamynsar, Iooksi Iapkhla bad ka shnong Priang, West Jaiñtia Hills.
Haba sam ia kitei ki kombor,la pynlong ia ka jingialang lyngkot ha kaba u DSP, MJ Marngar bad u Incharge ka Karompani Outpost ha ryngkat ki  VDP na kitei ki shnong ki la iadonlang.
Na ka liang ka WJH DEF ka la phah ruh ia ka khubor ban ai khublei Christmas bad Snew Thymmai ba suk bad ba kmen ia ki paidbah ka District.
Jowai: Ka Ladrymbai Parish ha East JaintiaHills kan sa pynlong ia ka Christmas Carol ha kane ka sngi U Blei ka ban sdang naduh Ing Mane ka Ladrymbai Parish bad ka ban kut ha ka shnong Lumshyrmit.
U ma Felix Synnah uba dei u u Chairman ka Chirstmas Carol Com mittee,Ladrymbai Parish u la iathuh ba ha kane ka Christmas Carol kin don da ki spah ngut ki paidbah riew ngeit kiba napoh ka Parish bad kiba na kiwei pat ki parish.
“Kin don haduh 400 tylli antad ki kali kiba la pynriam kin iaid paidbah ha katei ka Chrismas Carol.
Na  Parish yn sdang da ka mass bahuid bad yn sa mih ban leit shaLumshyrmit.
Ha Lum shyrmit yn pyniaid ia ki program da ka seng Khynroo Khyllod Catholic, Parish Ladrymbaikatba ki rangbah kin pyniaid ia ka Procession ban lait na kino kino ka dheng kali.
Ha kane ka jingiaid Christmas Carol la pynkhreh ruh ia ka Shangoid ba la pynwan dur ia ki Sister bad seng longkmie ka Parish bad yn kit ia ka shaduh Lumshyrmit da ka trok.
Shillong:  U Chairman ka State Planning Board, u bah Lambor Malngiang u la ong ba ka sorkar Meghalaya Democratic Alliance (MDA) kan leit biang sha Delhi hadien ka aiom Khristmas na ka bynta ban buddien ban pynbor ia ka sorkar pdeng ba u President ka ri un soi ne pynbna ban pyntreikam da ka Bengal Eastern Frontier Regulation 1873 ne ka Inner Line Permit (ILP) ha ka jylla Meghalaya hadien ba la mynjur bad pdiang da ka iing dorbar baroh hynnin ka sngi.
Haba kren sha ki lad pathai khubor myn hynnin ka sngi, u bah Lambor u la ong, “Naduh ka sngi ba nyngkong, ngi la iakren iamir jingmut lang, kam don kano kano ka jingartatien.
Ngi la shim ia ka rai lang baroh".
“Ngin leit biang da ka MDA sha Delhi hadien ka Khristmas ban buddien ia ka rai ka ing dorbar halor ka ILP", la ong u bah Lambor.
U la ong ba ka kynhun na ka MDA ka la wan jngoh na Delhi lem bad ki sengbhalang.
“Haba ngi iakren bad u myntri kam pohiing ka ri u Amit Shah, ngi ong ba ngim kwah Citizenship Amendment Act 2019 (CAA) ha Meghalaya bad u myntri rangbah ka jylla ruh ula kren jur ha u Amit ban sngap ia ka sur jong ki paidbah ka jylla", la ong u bah Lambor bad bynrap, “Ngi hap ban iaid katkum ka sur jong ki paidbah".
U la ong ba ka don ka jingsngew kmen hadien ba u Amit Shah ula pynbna ban pyllait ia ka CAA na ka Sixth Schedule hynrei ym shym la hun namar ba ka jingpynlait ka long tang 97 na ki jaka ha ka jylla.
“Ngi la iakynduh biang ia u Amit Shah ngi la dawa ba dei ban pyllait lut", la ong u bah Lambor.
U la ong ba ki don kiba wohnia hynrei ka jingiaid lynti ka long kaba jop watla ym pat jop lut haduh mynta.
“Ngi la rai ban shim rai ia ka ILP da ka ing dorbar hadien ba la iakren na Delhi.
Peit kum ka Manipur kala rai haduh saw sien da ka rai ban dawa ILP bad ngi sngew ba dei ban shim da ka rai da ka ing dorbar ban iada ia ki paidbah ka jylla", u la ong.
U la ong ba u Amit Shah ula kular ban wan biang hadien ka Khristmas ban iakynduh biang bad un peit ia kaba bha tam ia ka jylla Meghalaya.
Ha kajuh ka por, u bah Lambor u la ong ba  ka jingdawa ia ka ILP ka mut beit ban pyndam ia ka CAA ba kan nym treikam ha ka jylla.
Shillong:   Ka ophis treikam jong ka Director General of Police Meghalaya myn hynnin ka sngi ka la pynlong ia ka jing ialang bad ki Rangbah Shnong jong bun tylli ki shnong ki ba hap hapoh ka nongbah Shillong.
Ia ka jing ialang la pynlong ban pynkhlain shuh shuh ia ka jing iadei bad ban iajan ha pdeng ka tnad pulit bad baroh ki shnong napoh ka nongbah Shillong.
Ha ka jing ialang ki pulit bad bun ngut ki rangbah shnong ki la iakren halor bun ki mat kiba kynthup ia ka jing kynrei ka druks bad ki kam sniew, ka jing khapngiah ki surok, ka jing khuid ka shnong ka surok, ka jing pynkhein ia ki ain traffic bad kumno ban pynkhlain bad pynsted ia ka jing ai jing iarap ha ka por ba jia ki jing jia ba sngewsih kum ka jing pluh ing bad kiwei kiwei de.
U Director General of Police u R.
Chandranathan, u la ong ba u sngew kmen ba ki rangbah shnong bad ki nong kitkam shnong ki kloi bha ban iathir jing mut bad ban iatreilang bad ki pulit na ka bynta ban kyntiew ia ka shong suk shong sain hapoh ki shnong.
Na ka liang ki Synjuk Ki Rangbah Shnong u bah R.
L.
Blah u ba dei ruh u General Secretaryu la ai khublei ia ka tnad pulit ka ba la lah ban tehlakam ia ka jing kynrei ki kam sniew hapoh ka sor Shillong.
U la kyntu ruh ba ki shnong bad ki pulit kin dei ban ia trei lang na ka bynta ka suk u paidbah baroh sawdong ka jylla Meghalaya.
U bah H.
Nongpluh u ba dei ruh u Director General of Police (L&O) u la kyntu ia baroh ban pynlong bun sien kum kine ki jing ialang khnang ban ia phylliew jing mut kumno ban kyntiew ia ka jing long shngain hapoh ka sor Shillog baroh kawei.
Uwei u briew, uba na Dhubri, ula ioh pang  coronavirus,  ong U Himanta Biswa Sarma, myntri ka koit ka khiah ka sorkar Assam bad da kane ka jingjia, ki la don 30ngut kiba ioh ia katei ka jingpang ha katei ka Jylla.
U Sarma, u iathuh ba utei u briew ruh, u dei uba don jingiadei bad ka jinglehniam ki Muslim ha  Nizamuddin Markaz, kaba la long ha U Lber ha Delhi.
U Sarma, u thoh ha ka twitter jongu mynta ka step shaphang katei ka jingjia bad kane ka dei ka sien kaba ar, ba kin don kiba ioh pang Covid 19, hapoh ka 24 kynta, ha kaba uwei u dei uba na Dimapur bad nangta sa une uba na Dhubri.
Haduh mynta, ka dei tang ha Meghalaya bad ha Sikkim, ba kam pat poi katei ka jingpang Corona.
Shillong: Ka Dorbar Shnong Umlaper Ri Bhoi District mynta ka step ka la sam ia khaw sha ki 22 tylli ki longîng ba duk eh hapoh ka shnong hadien ba la ioh pdiang ia u khaw ba ai da U MDC ka Mawhati Bah Charles Marngar.
U Rangbah Shnong Bah Oversel Khymdeit, u la pyntip  ba hadien ka jingiohpdiang ia u khaw kumba 220 kg eiei na U MDC, ka Executive Committee jong ka shnong kala shong Committee ban jied ia ki 22 tylli ki longîng kiba duk eh ki bym don lad shuh da kumwei hadien ba la don ka pakhang shnong na ka Covid 19.
Ha kajuh ka por u la pynpaw ka jingsngew nguh kaba khraw ia U MDC uba la iarap kat ka bor ka jinglah jongu sha baroh ki paitbah ka Mawhati Constituency.
Shuh shuh u la pynpaw ruh ka jingkyrmen ban ioh sa na U MLA bad ban sam hok sha ki longîng kiba dei hok ban ioh.
Uwei u briew, uba shah sumar ha Guwahati Medical College Hospital (GMCH), u ioh jingpang Covide 19 bad ia katei la pyn thikna da U Himanta Biswa Sarma, myntri ka koit ka khiah ka Assam.
La iathuh ba la phah sumar ia utei u nongpang, na kawei ka hospital praibed ha Dimapur, Nagaland; hynrei, ynda haba la peit bniah, la lap ba ka dei ka Covid 19.
U Sarma, ula thoh ha ka tweet jongu, hynnin ka miet shaphang katei ka jingjia bad la iathuh ba utei u briew, u dang shah sumar ha GMCH Guwahati.
Ka jingiap briew ha United States, ka la kiew sa  1,514 ngut ha ki 24 kynta ba ladep, katba kum ka jing ai jingkhein jong ka  Johns Hopkins University.
Ka jingiap ka kham duna, na kaba long hynnin ka sngi, kaba long 1,920 ngut bad kiba iap ha America, ki la poi mynta sha ka  22,020 ngut ha katei ka Ri, kaba long ka jingiap kaba bun tam na baroh ki ri ka pyrthei.
Ka jingdon kiba ioh pang ha katei ka Ri, ka long 555,313 ngut, katba kukm ka jingkhein ba la ai da ka  University na Baltimore.
Ha India, kiba ioh pang, ki la poi mynta sha ka 9,152 ngut bad kiba dang don ha ka jingpang, ki long 7,987 ngut bad ki don 856 ngut kiba jem na ka jingshah sumar bad sa 308 ngut kiba la iap noh, ong ka tnat ka koit ka khiah ka sorkar India.
Ka Covid 19, ka la iabit ia  1,846,963 ngut bad ka la pyniap ia  114,101 ngut ki briew, ong ka khubor jong ka  John Hopkins University Tracker/worldometer.
“Kata pat ka long kat kum ka por phi mei ieid" pynshai ka para marjan.
“Hooid nga sngewthuh tangba kat katta ka pisa ha ngi hi mynta nga sngew ka la pynjot lypa ia ki" kren khia ka Mei ieid.
“Ah! ba ngan im palat spah snem tip sa kaei ngan iohi" ong ka mei ieid.
“Ngam lah mutdur shuh phi" ong ka para marjan.
“Phi tharai phi dang lah ban iakynduh sa katto katne phew snem hynrei ma nga la sa tang khyndiat snem eh" ong ka Meiieid ia ka para marjan.
“Shu long tang ka jingiathuhkhana tang ban myllen hynrei kiei kiei baroh ki la kylla lut ym dei ba kylla ka pyrthei hynrei kylla ka jingim jinglong jong ki briew" ong ka para marjan bad ka pyndung kwai biang ia ka Meiieid.
“Ki shait ong kylla ka pyrthei, hynrei kan kylla leh aiu ka pyrthei, u briew kein bad ka jinglong jong u kaba pynkylla lut ia ka pyrthei.
Yn niew tang kaei la jan baroh ki liang khamtam mynta ba la ia stad ia nang lut ki jingkylla ki stet bha" ong ka para marjan bad ka ai ia u waidung ha ka Meiieid.
“Ka dei kein ka jingong jong phi.
Nga kynmaw mynba dang khynnah ma nga 70 snem tam mynshuwa ki briew kim da ialap eh ia ki skul hynrei bunsien ki kren ia ka rep.
Mynta pat da khongpong, ki kham iakren ia ka skul ban ia ka rep.
Haba kumta kam iapher re ka por?" ong ka Meiieid bad ka syllud ia la ka khohsiew kum kaba la thait.
“Shano shuh kito ki por pahuh shriew, phandieng, jingbam khlaw mynta haba la iabeh lut ka jingshong skul sha sor ne khapsor ne wat shabar jylla.
Shano kin phohsniew shuh ia ka kam rep?" ong ka para marjan.
“ Sngewtynnad ban kynmaw ia ka mynnor hynrei kumno pat ia ka lanor?" ong ka Meiieid.
LYNNONG – 6Ka sngi leit u Kynsai ka sah sa tang 3 sngi.
Ka kmie, u Kpa, ka hynmen jong u ki la sngew kynjah.
Ki tip ba um slem shuh ban pyndep ia la ka jingpule hynrei ka jingieid shi iing kam duh hi.
U Rangsan te um da i patiaw than ia la u hynmen, ka paw pynban ba u Kynsai un dei ka por leit noh sha jingpule.
“Shi sngi shuwa ba u khun un leit biang shathie ka biang ba ngin shet ja shi iing bad ngin thied da u syiar Khasi ban bam doh.
Ka mat ia rem kam lei lei" ong u Kpa.
“Ka biang ka biang Pa" mynjur ka Banrilang.
“Katba sngewbit ma phi kpa, nga lei nga biang beit" ong ka kmie bad ka dang ot ia u soh water-melon ban ia bam hadien shi kynta ba ki bamja.
“Mano pat ban leit thied uta u syiar?" kylli ka kmie.
“Ong ia i Hep kein (Rangsan)" tyrwa ka Banri.
“Tang ia nga beit, ong ia u ban leit noh la shi sngi kein" ong u Rangsan da kaba khapbrip khmat shiliang kum ban kdew ia u Kynsai.
“To ieh ngan leit ma nga ruh biang ngan ioh iaid bam lyer pyngngad toi" ong u Kynsai.
“Te, ka don ka jingmyntoi em ba phin ioh lyer pyngngad" ong u Rangsan bad u wiat samrkhie.
Ha ka por kaba ia syriem kum ha ka jingiap bad por jingmihpat hi U Jisu ba ha kato ka por, ka por sheptieng, ka por sngewma, ia kaei kaba la jia baroh.
Ngi ruh mynta ngi don ha ka por sngew sheptieng sngewma ia kata ka jingpang corona virus – covid19, kaba ka pyrthei satlak ka la khynniuh bad ma ngi ruh kum ka jylla hangne ngi la sngew sheptieng sngewtriem, bad da kaba “Kohnguh" ia ka ktien jingpynbeit ki nongsynshar, ngi don ka jingsngewshngain, ha kaba sngew ba ngi rieh ha ki ksangti U Blei ba don bor baroh.
Wat ha kum kane ka por ruh, ngi la sngewkmen ba ka jingrhem mynsiem ban ioh mane, Iaroh ia U Nongpynim U ba la iap.
, U ba mih pat, ba la pyndep ia ki jingiathuhlypa baroh, U ba ha U ngi kyrmen ia ka lawei jong ka jingim bymjukut ruh.
Tang katto katne ki rukom pynpaw U Jisu.
Paralok para Khristan baroh, ngi la leh kmen Good Friday bad Easter Sunday, ym tang mynta, hynrei man kawei pa kawei ka snem, to ngin nym klet ia kitei ki ktien ba U Trai Jisu U la kwah bad ban jur, “ ba yn ialap ia ka jingkylla kabamut, ia kaban map ia ki pop hapdeng ki jait bynriew baroh" ba ngin long ki sakhi ia ka bor ka jingiap jong U bad ka bor ka jingmihpat jong U.
Kumba U la kyrkhu ia ki synran, Un kyrkhu ia ngi ruh haba ngi Kohnguh ban leh ia ka mon jong U baroh.
AMEN…………….
Shillong: Ki dkhot jong ka Shillong Khasi Jaintia Church Leaders Forum (SKJCLF) ki iasnoh lang kawei bad ki ba bun ki nongshongshnong ha ka Jylla bad kiwei de, ha ka program ka Meghalaya ka Duwai (Meghalaya Prays) ba la khot bad lamkhmat da u Myntri Rangbah badonburom U Conrad K Sangma ha ka janmiet jong ka Sngi Jingmihpat U Khrist (Easter Sunday) 12tarik u Iaiong 2020.
Kane ka long ka jingkhot ban iasnoh kti lang baroh ha ka jingialeh pyrshah ia ka khlam COVID19.
Shibnai kynthih mynshuwa, ka Forum ka la pynlong ia ka program Jingduwai na ka bynta ka Meghalaya (Prayer for Meghalaya) ha ka 12tarik u Lber 2020, ha kaba u Myntri Rangbah, ki paralok jong u lem bad kiwei de ki nongialam ki la iashimbynta.
Ki jingduwai bad jingrwai lang ha ka ktien Phareng, Khasi bad Garo – ia ki jingrwai “Ka Jingaiei Baphylla", “Me Long Bakhraw", bad “Namar b’U im nga don ka Jingkyrmen" ka la tehsong lang ia baroh ki nongiashimbynta kylleng ka Jylla bad shabar ruh, ha u kynjri jong ka jingialong kawei.
Wat hapdeng ka jingdonkam ban shong beit ha iing (lockdown) ha ka ri baroh kawei, to ai ba ka jingpynthymmai ia ka jingim kaba ka Sngi Jingmihpat U Khrist (Easter) ka wanrah, kan plie noh wang na ka bynta jong ngi baroh ia ki jingkyrkhu jong ka jingsdang kaba thymmai ha ka jingkyrmen, ka bor iaishah, ka jingjemnud, ka jingsuk, bad ka jingpynkhiah ha ka pyrthei.
Ka Forum ka kyntu ruh ia baroh ban bteng ha ki jingduwai na ka bynta ka Sorkar bad ki tnat treikam jong ka baroh hapdeng kane ka por jong ki jingeh bad jingialeh, bad ka ai khublei Sngi Jingmihpat U Khrist ia baroh.
“U Trai U la mihpat.
U la mihpat da shisha!".
Shillong: Kum shi bynta ban ia khun pyrshah ia ka jing pang ‘corona virus’ ha ka jylla Meghalaya bad ka pyrthei baroh kawei, u myntri rangbah ka jylla u Conrad K Sangma u la wanrah da ka “Meghalaya Prays" ban kyntu ia ki paidbah ka jylla lem bad ki paidbah ka ri India ban ia phylliew jing mut ha ki jing duwai na ka bynta ban ioh bor na u Blei ban rat dyngkhong ia ka jing pang ‘corona virus’ na kane ka pyrthei.
“Ha kane ka sngi u Blei bakhuid ka jing ia shim bynta ki paidbah ka jylla ha ki jing duwai bad jing rwai kan nang aibor bad jing jop ia ngi ban ia khun pyrshah ia ka COVID-19" la bynrap u Conrad K Sangma.
Ia ka jing duwai kaba la buh ha kapor 6 baje janmiet mynta ka sngi la ia shim bynta da ki paidbah ka jylla bad na kiwei pat ki jylla ka ri India kynthup napoh ka thain lam mih ngi.
Na ka liang u myntri rangbah ka jylla Meghalaya u la ai khublei sngi u Blei bakhuid ia baroh ki paidbah bad u la kyntu ruh ban nang ia pynkhlain ia ka jing duwai na ka bynta ban rat dkhong ia ka jing pang ‘corona virus’.
Nartiang: Ka jinghap phria kaba la jia hynnin ka sngi Saitjain ha kiba bun tylli ki shnong kiba don ha ka thain Nartiang, ka la wanrah ia ka jingduhnong kaba khraw ia ki nongrep kiba don ha katei ka thain, namar lyngba katei ka jinghap Phria, ka a pynjulor lut ia ki jingthung jingtep jong ki nongrep jong katei ka thain.
Haba pyntip sha u Nongthohkhubor, u Ma Dawio Dkhar, Waheh ka Shnong Modop, u la iathuh ba katei ka jinghap Phria, ka la jia ha ka por 2 baje ei ei nohphaisngi, namar ha katei ka por Phria uba la wan ha ka dur u Slap bad uba la neh katto katne por eiei bad uba la ther naphang, tad haduh ba baroh ki jingthung jongtep ki la julor lut khait.
Ki jingthung jong ki nongrep kiba la shah ktah eh na katei ka jinghap Phria, ki long kum u Sohsaw, ki Riewhadem, ki Presbin lem bad kiwei kiwei ki jait jingthung jong ki nongrep, ym tang ha ka shnong Modop, hynrei ha kiba bun ki shnong kiba don ha katei ka thain.
Shillong:Ka Dorbar Shnong Umsaitsning Lad Mawrong ha ka por 6 baje mynstep kala ioh ban kem ia kawei ka Kali kit jhur ba wan na jylla Assam kaba don ia u number AS13 AC1371 khlem da biang ki kot ki sla ba lah ban wan sha jylla Meghalaya.
Ha kane jingiohkem haba tohkit na u nongniah kane ka kali la shem ba ym shem ladon ka curfew pass ne ka interstate permit bad u la shu wan tang da kaba ai kyrteng ha ki khyrdop pahara (check gate).
Ha ka jingiakren bad u Rangbah Shnong ka Lad Mawrong u bah Frankie Nongrum u la iathuh ba kane ka jingioh rung jong kane ka kali na Assam khlem ki kot ki sla ba biang ka lah ban wanrah ka jingma ka khraw da kaba ong ruh ba lada ki nongpahara kim peit bniah bad ki briew kiba nabar ki lah ban rung katba mon tang da ka jingleh buit tuh, kumta ka buh jingma kaba khraw ia ka imlang sahlang.
Na ka liang ka Dorbar Shnong Umsaitsning, LadMawrong ka la aiti noh ia u nongniah kane ka kali sha ki pulit ka Umsning Police station ban leh ia kaba donkam.
U heh pulit ka Punjab, uba la shah khrai noh ki kti ha ki riew pyntriem ha Patiala, ula shah sumar mynta ka sngi, ha kaba la lah ban pyndait biang ia ka kti ba la dkut jongu bad ula ioh bor shibun, ong ka khubor na ka sorkar Jylla.
U Harjeet Singh, uba dei U Assistant Sub Inspector, ula shah sumar, na ka bynta hynniew kynta shiteng ha  ka Post Graduate Institute of Medical Education and Research (PGIMER) ha Chandigarh bad ka jing sumar, ka iaid beit iaid ryntih, ong U Amarinder Singh, myntri rangbah ka Punjab, haba thoh ha ka twitter.
U Harjeet Singh, ula mynsaw ha ryngkat bad ar ngut ki pulit ha ka Sngi U Blei, ha kaba ki Nihang Sikhs, ki la pom da ka tukri jongki, tang namar ba ki pan ia ka korphiw pass mynta ka step, katba kitei ki briew, ki dang leit thied jhur na Patiala.
Ki don hynniew ngut kiba la shah kem bad ka la don ruh ka jing ia siat, ha ka por 6.
15 mynstep, ha ka nongbah Sanaur, haba ki pulit ki leit ban kem ia kitei ki runar.
Shillong: Ka nongbah Shillong, ka ioh slap hynnin ka sngi, haduh 10.
8 millimetre, katba mynta ka sngi, kam don slap eiei satia.
Ka Sohra, ka ioh slap 22.
6 mm, hynnin ka sngi, katba mynta ka sngi kam shym ioh slap eiei satia bad ka Umiam, hynnin ka sngi, ka ioh slap 10.
8 mm, katba mynta ka sngi, kam don slap eiei satia.
Lashai ka sngi, kan don ka jingkhie eriong kaba stet kumba 30 haduh 40 kilometre ha ki bynta jong ka Jylla.
Ka jingiap na ka jingpang coronavirus ha Britain, ka la poi sha ka 10 hajar ngut mynta ka sngi bad kaba pyni ba katei ka jingpang, ka la nang jubor ha katei ka Ri.
Ha ki 24 kynta ba ladep, katei ka jingpang, ka la sar ia 710 ngut ki briew bad baroh kiba iap, ki la poi sha ka 10,585 ngut.
Ka NHS England, ka iathuh ba ki don  657 ngut kiba iap bad baroh kiba iap ki la poi sha ka  9,594.
Ha Wales, ki don 18ngut kiba iap bad baroh ki la poi sha ka 369 ngut bad sa 367 ngut kiba ioh ia katei ka jingpang bad baroh kiba ioh pang ki la poi sha ka 5,297 ngut.
Ha Scotland, kiba iap ki long 24 ngut bad baroh kiba iap ki la poi sha ka 566 ngut bad baroh kiba ioh pang, ki long 5,912 ngut.
Kiba iap ha Northern Ireland, ki long 118 ngut bad 11 ngut kiba iap mynta ka sngi.
Don 89 ngut kiba ioh pang thymmai ha katei ka Ri bad baroh kiba ioh pang, ki la poi sha ka 1,806 ngut.
Kiwei pat ki khubor, ki iathuh ba U Boris Johnson, myntri rangbahduh ka England, ula mih noh na hospital mynta ka sngi, hadien ka jingshah sumar, kaba la don kumba shi taiew eiei.
Ka jingkiew kiba ioh pang ha India, ka la poi mynta sha ka  8,447 na ka  Covid-19 bad kiba iap, ki la poi sha ka 273, ong ka khubor na ka tnat ka koit ka khiah ka sorkar India.
Kiba ioh pang ki bun eh ha Delhi bad ha  Maharashtra.
Ka Mumbai, ka don 15 ngut kiba dang ioh pang thymmai ha Dharavi  bad la iathuh ba ki don hynriew ngut ki nongtrei ka  Taj Hotel kiba ioh ia katei ka jingpang.
Ka jingpang coronavirus, ka la pur sha ki 1.
7 million ngut ki briew ha satlak ka pyrthei bad ki don sa 1 lak ngut kiba iap.
Ha United States, ki don palat 20 hajar ngut, kiba la iap haduh hynnin ka sngi, kaba dei ruh ka jingiap kaba bun tam ha ka pyrthei haduh mynta.
Na ka daw jong ka jingpang khlam coronavirus, ki shijur, ki la dei ban sangeh noh ka jingthmu jongki ban ia poi kha, hynrei katei kam dei kaba kut, ha kaba ha katei ka kutlad, kitei ki shijur, ki shim ia ka lad ban iaid shakhmat bad kata ka long ba u khun shynrang jongki, un pyniaid ia katei ka jing ia thoh shong kurim jongki.
Ka Kim-Marie Gerrard, 36 bad U Mark Tooth, 42, na Cheddleton ha Staffordshire, ki dei ban ia poi kha ha ka Sngi Palei, hynrei katei ka jingthmu jongki, ka la pulom noh.
Hynrei ha katei ka kutlad, u khun shynrang jongki, U Louis (10) bad U Rubu (8), ki shimti ban pyniaid shakhmat ia katei ka jing iathoh, ha kaba uwei na ki, u long u nongshondur bad uwei pat u nong pyn iathoh.
Ka  Kim-Marie, ka riam ka beit ialade, ha ka riam iathoh kaba ka la pynkhreh bad U Mark, ruh ha ka riam kaba bha tam, katba U Louis, u pyniaid ia ka jing iathoh bad U Ruby, u dei u nongshondur.
Ha kaba pyn bam smai ia kitei ki shi tnga, U Louis, u ong “Ma phi Kim, phi kular ban long ka paralok jong U Mark", ha kaba ka la jubab “Hoid nga kular".
Hadien kata, u kylli sa ia u Mark, uba trei mekhanik bad u ong “Mark, phi kloi ban shim ia ka Kim, kum ka paralok ba iajan eh jongphi.
Nangta ba phin kdup bad doh ia ka, kum ka grizzly bear", ha kaba U Mark ruh u ong “Hoid".
Mar ia dep pyniaid ia katei ka jing iathoh, U Louis, u ong ia U Mark “Mynta phi lah ban doh ieid ia ka Kim" ong U Louis.
La iathuh ba kitei kin sa pynlong, da kawei pat ka jing iathoh kaba shong ain, ynda la suk ka pyrthei.
Ka jingbthah jong ka sorkar bad ka tnad ka koit ka khiah la dei ban bud ryntih bad bniah bha, na ka liang jong nga nga ai ka jingkyntu bad ka jingbthah kumno ban leh ia ki jaid jingsumar da ki dawai bad ha ka juh ka por ki dei ki jingbam kaba ngi pyndon kam mala ka sngi.
Ka jingbtah ne ka jingbatai kaba nyngkong ban iada na kane ka jingpang khlam ne COVID-19, nga kyrpad ia ki para ri ba ieit jong ngi kiba shong ba shah ha Meghalaya, nga ngeit hala iing la sem jong phi baroh phi don u syingmet, sying makhir bad u rynsun ia kine lai jait phi pyndon kam ban tylliat u syingmet shi kti kmie, sying makhir shitiduh, u Rynsun khasi hynniew symboh, lada u rynsun dkhar dei ban shim haduh khyndai symboh.
Ynda phi la tylliat lang baroh sa thep ha u bilor iiet u ba shiteng, ymd ei da ki bilor plastic bad sa pyndap da ka umkhuid ha ban da dap u bilor wat tylliat da ka light.
Ban pyndon kam kane ka jingkhleh kaba phi la dep khleh kynruh shuwa ban sleh ia ki kti ki khmat ki khmut ha shuwa ban leit jingleit haba phi pyndon kam ia ki mask jong phi da pynjhieh ne pynsngem sa tap kane pyniap noh ia ki khniang kiba wan tur sha khmut sha khmat jong phi.
Haba phi leit jingleit da rah ha i bilor rit ban pyndon kam man ha kaba ki sngew don kam kan iada shibun eh ban lait na ka jingiabit ki khniang lada phi dih ar shamoit ar sien shisngi kan nang bha shibun eh lada phi jur ka jingdap lyer sa pyndon kam khyndiat khyndiat.
Ka jingbthah kaba ar phi pyndon kam ban dih da kaba khlehlang u shynrai im ar slait heh, u sying makhir shi slait heh ka umngap ar sha moit ha ka shiklat ka um, dih san shamoit ar sien shisngi haba leit jingleit, lada phi don ha iing lah ban dih ne nym dih ruh kam lei lei.
Lada phim ioh shynrai im phi lah ban pyndon kam da u shynrai ba la dep tyllait da u jong la jong, u shynrai dkhar um long, ki khynnah kin dih arsien shi sngi.
Ka jingbthah kaba lai sha ki thain ba don u Sohmrit khlaw, Sohmrit bam bad sying heh, phi tylliat lai symboh u sohmrit khlaw, shi shamoit u sohmrit bam bad shi kti kmie u Sying met bad sa pyndon kam kumba la bthah ha neng da kaba thep ha u bilor shiteng.
Ka jingbthah kaba saw, sha ki thain ba don soh kymphor, ia ki soh kymphor ba la ieh bha phim bam noh ia u nangta ia ki shynieng baroh phin shim bad pyndon kam da kaba tylliat lang 11 shyieng jong u soh Kynphor shiteng kti kmie u sying bah, shiteng kti duh u sying makhir, sa dunglang haduh ban da lwet bha bad sa thep ha u bilor shiteng bad sa pyndon kam kumba la bthah ha neng.
Ban dih hynniew shynieng u Sohkymphor shislait heh u syieng heh shi lait rit u syieng makhir yn da la de ban tylliat sha khlem ha ka shi klat heh bad ai ar shamoit ka ngap sa dih san shamoit ar sien shisngi bad ia ki khynnah ar shamoit ar sien shisngi.
Ka jingbthah kaba san, sha ki thain ba don u jaiur, shisamoit u jaiur, shiteng kti kmie u sying bah, shiteng kti duh u sying makhir sa tylliat bad sha thep ha u bilor shiteng pyndap da ka um shidap sa pyndon kam kumba ka bthah ha neng ka jingbthah ban khleh ban dih hynniew symboh u Jaiur shi slait u syieng heh shi slait u sying makhir ar shamoit ka umngap ha ka shi klat heh ha um.
Ban dih, san shamoit ar sien shisngi kiba la heh ar shamoit ar sien shisngi ia ki khynnah haba phim ioh jaiur shuh mynta ka por mynta la dei ka por ba u jaiur u la sla lung kheit da u sla lung sa antad kumba la bthah ha neng.
U sla ba la kyrjiaw wat pyndon kam namar u long tang ban shna dawai khniang sniehdoh.
Ka jingbthah kaba hynriew, u Bet u dei u jait dawai phlang u ba khor hynrei u jait dawai ba bha tam ia ki jait jingpang allergic bacteria Virus etc, ia u bet ba dang im phi lah ban shu ktha kumto khyndiat khyndiat hynrei ia kiba armet um long ban bam ne ban dih lada la khleh lang bad ka ngap lane mithai kiba hynriew bnai sha neng la long ban dih ne sngewbha sad a kylli na ki dkhot ka seng kito kiba la don ID Card.
Ka jingbthah kaba hynniew kito ki jingkhleh kiba pyndon kam da ka ngap hynrei kim don um ngap ki hap ban pyndon kam da ka mithai kaba bha tam haba phi leit ban thied ia ka mithai peit bha da kaba dang buh hapoh synduk kaba khlem pat boi skain.
Halor kitei ki jingbthah baroh nga kyntu ia phi ki paidbah sngewbha ban ia bud ryntih ia kine ki jingbthah kiba la kdew haneng kum ka lat jingiada hapoh ka jylla jong ngi, kine ki long ki jingiada kham tam sha ki nongkyndong, kum juh ha ki jaka sorkar ban iada, sngewbha bud ia kitei ka jingbthah ban iada ia lade.
Dr H Bani, RMP, AM, MD Chief Adviser Seng Nongsumar Dawai Khasi Nylla, Technician Director Me-Ba-Ai Tribal Health and awareness centre, Golflink Shillong, Meghalaya.
Ki lad khubor ki iathuh ba ki don mynta 90ngut ki doktor bad ki nos, kiba la ioh ia ka jingpang iabit Covid 19 ha India, ong ka khubor jong ka CNN News 18.
La iathuh ruh ba katei ka jingpang, ka la saphred sha ki 364 tylli ki District ha ka ri baroh kawei bad ka jing saphred sha ki 80 tylli ki District, ka long tang ha ki saw sngi ba ladep.
Shillong: Ka School Managing Committe jong ka Seinraij L.
P School Saphai ka pynpaw ia ka jingsngewsih kaba khraw ia ka jinglynshop ka mariang ia ka L.
P school, ha ka Shnong Saphai ha ka 7tarik Iaiong 2020 kumba 1.
30PM eiei mynsngi ka eriong kaba jur ka pynjulor iakane ka skul, ka rah lut iaki tinsap ing, ki blackboard bad kiwei kiwei ki tiar ba don ha kane ka school.
Na ka liang jongki nonghikai kane ka school ki pynpaw iaka jingsngewsih namar lada ka Sorkar kan plie ia ki school, ha ka 30tarik Iaiong, 2020 kumba la pynbna haki kot khubor naka liang jongki nonghikai ki ong ba kim lah ban pynlong skul ha katei ka tarik ba lah pynbna da ka sorkar jylla, namar ba kane ka school ka lah julor palat.
Napdeng kiba la ioh ia ka jingpang khlam Corona ne Covid-19 bad kiba la ïap bun eh ha ka pyrthei ki dei kiba ioh lyngba ka tdem bad ka jingring pynhiar mynsiem para briew kaba jan eh.
To ngin ia peit tang tiak ia kine:1)Ka tdem duma/biri/sikret:-Ki riewstad wad bniah shaphang ki daw jong ka jingpur stet ka jingpang ki ong ba ha ka nongbah Wuhan jong ka ri China kaba la ioh nyngkong eh ia ka jingpang Corona, ki shem ba kiba la ioh nyngkong bad kiba ïap kloi eh ki dei kiba dih duma/sikret.
Ha Wuhan la lap ba kiba dih sikret palat 14 sien ha ka sngi, 62% ki dei shynrang; bad 3% ki dei ki kynthei.
La shem ruh ia ka daw balei ba iap kham bun ki shynrang, dei namar ba majority kiba dih sikret ki dei ki shynrang.
La lap ruh ba ha America kiba iap bun eh dei ki nongdih sikret (smokers).
U khñiang Corona u iadei met bha bad ka tdem duma/sikret/biri.
Ka kam jong ka tdem duma ka long ban rung beit sha ki tor.
U Corona ruh u ioh ban rung kloi sha ki tor jong kiba dih duma da kaba bud ia ka jingialam ka tdem.
Lada u Corona u dang poi tang ha ki thliew khmut bad ka shyntur te dang lah ban pynkoit.
Hynrei lada u la ioh rung haduh ki tor te ym lah shuh ban pynkoit.
Ka jylla Meghalaya jong ngi ka dei ka jylla ba kiba bun ki shynrang ki dei ki nongdih duma.
Lada u Coronavirus un ioh lad ban pur hangne ha ka jylla jong ngi te ki ban ioh kem kloi bad ki ban iap kloi ki dei ki nongdih duma/sikret (smokers).
Te ka la bha ba ki nongdih duma bad sikret kin sangeh noh shuwa.
Bad ka sorkar Meghalaya ruh ka la dei ban khang noh ia u duma/sikret bad biri.
2)Ka tdem karkhana:-Balei ba kiba iap ki bun eh ha ri China, Italy, England, America… dei namar ka jingbun eh ki karkhana ba pynmih tdem.
U khñiang Corona u bud ruh ia ka tdem ba mih na ki factory.
Ha Meghalaya ki don bun bha ki karkhana kiba pynmih tdem.
Tang ha ka thaiñ Shallang ruh la palat 30 tylli kiba dei ki karkhana shet dewiong.
Ka tdem ba mih na ki karkhana shet dewiong ka pynsniew ia ki umbam umdih, ia ka lyer, ia ki jingthung jingtep…hynrei kaba kham ma eh ka long ka jingpur stet u khñiang Corona ynda u la iohlad ban rung ha ka jylla jong ngi.
Nga iohi ba ia ka karkhana ha Rwiang mynta la khang noh.
Hadien ba la khang ia ka, ka lyer ka la khuid, ki um ki la khuid…Te ka bha ba ia baroh ki karkhana ha Byrnihat, ha ki thaiñ Jaiñtia bad ia ki 30 tam ki karkhana dewiong ha thaiñ Shallang dei ban khang khyrdep noh shuwa.
3)Ka tdem kali:- Ha ri India kiba la ioh bun eh ia ka jingpang khlam Coronavirus dei ha nongbah Delhi.
Kawei na ki daw ba sa ioh bun eh dei namar ba la bun palat ki kali.
Ka jingiaroh ka leit sha ka sorkar jong u Modi namar ba la khang mynta ia ki kali ban iaid ha surok.
Hangne ha ka jylla jong ngi ruh ka la bha shibun namar ba ka sorkar hapoh ka jingialam u Conrad Sangma ka la khang ia kiba bun ki kali kamai ban iaid ha ki nongbah kum ka Shillong, Tura, Jowai, Nongpoh…lait tang ki kali ba la ioh Car Pass kiba leit na ka bynta ki kam bym lah kiar.
Ka bha ia kito kiba don kali ba kin set shuwa shi por katba ka jingma na u Corona ka dang ap.
U Dr Yael Bar Zeev, chair of the Isaeli Medical Association for Smoking Cessation and Prevention u ong ba khnang ban iada na ka jingpur stet u khñiang Coronavirus dei sangeh noh ka dih sikret/duma ki karkhana ba pynmih tdem bad ki kali, ki rel…(Stop smoking, air pollution, environment pollution to prevent the quick spread of coronavirus).
Lada ma ngi hangne ha Meghalaya ngi pdiang ia kane te ngi dei ban leh noh da ka kam naduh mynta.
Ban pynkut ia kane ka jingthoh lyngkot jong nga nga kyrpad ia baroh ba ngin kiar shuwa na kino kino ki jingialang paidbah ba ialum bun briew.
Ka sorkar ka la khang ia ki skul, ki college, ki jaka ialehkai, ki cinema…te balei pat ha nongkyndong ki dang pynlong jingiaseng Good Friday bad Easter Sunday ha ïingmane? Balei kim kohnguh ia ka aiñ Lockdown? Kaei ka jingeh ban shu pynlong jingiaseng tang shi ïing shi sem lada kwah ban rakhe ia ka Good Friday bad Easter Sunday? U Blei u iohi ia ki jingshisha baroh bad u shah shkor ia ka jingduwai jong uwei ne arngut.
Balei ba ngim lah ap haduh ba kut ka khlam?Lehse don ki ban sngewsih ia kane ka jingong jong nga.
Tangba ym leilei lada ki kynnoh basniew ruh.
Kiba pdiang to kin pdiang bad kiba kyntait to ai kin kyntait.
Khublei shibun ia phi baroh.
Su ki jingeh ya i wa kerWym em wadooh wym em wayohDa Sympat lut ko ya waroh.
Wadooh waduk da yoo kjut noodDa raw da tyrkhaw i kjat i ktiKchu ja ha iung da sdang thylli.
Iyi won de ioh ki’U pyrwaKat iwa kwah wym boi yeiñ lainDabiang kiwa SUPPLY ONLINE.
U Khoo ki Jhur da yoh na iungU leh kammon lam yoh dei TyeI bam i dih wym sniaw toh tne.
Yoh biang u khih u kreh deiwiSamboi pathan wym iap n’u KhlamYa smat u chem da ka iap thngan.
U Boris Johnson, myntri rangbah duh ka England, ula lah ban pynjem khnap ia ka jingpang corona, hynrei ki don ki paralok jongu, kiba iathuh ba ula don ha tmier ka jingiap, ha ka jingshah sumar ha ki khyndiat sngi ba ladep.
U Johnson, haba ai iaroh ia ki nongtrei jong ka tnat ka koit ka khiah, ula ong  “Ngam lah ban ai khublei pura, kumba ki dei hok ban ioh" haba ai khublei ia ki doktor bad ki nos ha ka  St Thomas’ Hospital ha London.
La iathuh ba ha pdeng ka jingiakhun jongu bad katei ka jingpang kaba satar shi katdei, hynrei, ula ioh mynsiem shibun, haba ula ioh ia ka shithi, kaba dap da ki kyntien jingieid na ka tnga jongu, ka  Carrie Symonds, ha kaba ka la phah ruh bad ka dur jong ka scanning, kaba pyni ia i khyllung iba don ha ka kpoh jongka.
Kiwei pat ki khubor ki iathuh ba ka jingiap  briew ha England, hynnin ka sngi, ka poi sha ka 979ngut bad baroh kiba iap ha United Kingdom, ki la poi sha ka 9937ngut.
Shillong: U Commisioner ka Excise, jong ka sorkar Meghalaya, ula pyntip, ba yn plie ia ki dukan kyiad naduh ka 13tarik haduh ka 17tarik Iaiong 2020, naduh ka por 9 baje mynstep, haduh ka por 4baje janmiet.
Nangta la bthah ba yn shah tang ia uwei u briew, na kawei ka iing, ba un leit thied kyiad bad yn nym shah ban ia rung ia mih, na kawei ka shnong sha kawei pat.
La bthah ruh ia ki dukan kyiad, ba kin pyntrei kam pura, ia ka jing ia iaid ne ia ieng pajih jong ki nongthied kyiad, katba kum ki ain jong ka social distancing.
Ka jingdon kiba pang  Covid-19, ka la kiew sha ka  8,356 haduh mynta ka sngi bad ka jingkiew kiba ioh pang, ka bun bha ha  Maharashtra bad nangta ka bud sa ka Delhi.
Na kitei, la iathuh ba ki don 7,367 ngut kiba dang shah sumar bad nangta sa 715ngut kiba la jem na ka jingshah sumar lane kiba la mih noh na ki jaka sumar.
Ha ka jingiakren hynnin ka sngi bad ki myntri rangbah na ki jylla bapher, U Modi, ula pynsngew ba ki lai, saw taiew, kin long kiba kongsan shibun, ha ka jing iakhun ia kane ka jingpang corona ha India.
Ha ki 24 kynta ba ladep, ki don 34 ngut kiba iap ha kylleng ka Ri.
Kiba iap ha Maharashtra, ki la poi mynta sha ka 127 ngut, ha Madhya Pradesh 36 ngut, ha Gujarat 22 ngut bad ha Delhi 19 ngut.
Ha Punjab, kiba iap ki la poi sha ka 11 ngut, ha Tamil Naduh 10 ngut bad ha Telengana 9ngut.
Ki don mynta 700ngut kiba ioh ia katei ka jingpang ha Rajasthan, nangta sa  532 ngut ha Madhya Pradesh, 504 ngut ha Telengana bad 452 ngut ha Uttar Pradesh.
Ka Kerala, ka don 364 ngut kiba pang, ka Andhra Pradesh 381 ngut, ka Gujarat 432 ngut bad 214 ha Karnataka, 207 ha Jammu and Kashmir bad 177 ngut ha Haryana.
Bengaluru: Ka pakhang shnong kaba 21 sngi kynthih, ka la buh ia ka jingeh kaba khraw ia uwei u nongshong shnong jong ka Bengaluru bad ka daw, ka long namar ba u don arngut ki tnga.
Ka daw kam dei ba ym pynbiang ia ka bam ka dih, hynrei ka dei namar ba um lah shuh ban ia bhah ia ka por jongu bad kitei ki arngut ki tnga.
Kawei na ki tnga jongu, ka la leit ujor sha ki pulit ha Karnataka bad ka dawa ia ki pulit, ba ki dei ban wad ia u bad ban wan rah noh mar mar sha iing jongka bad ka da kynnoh ba utei u briew, uba dei u nong khaii jain, ula pynkhein ia ka kyndon, ba u dei ban ia bate mar ryngkat ia ka por jongu, hapdeng jongka bad kawei pat ka tnga kaba u dang shu ioh shen.
Ka khubor jong ka Times of India, ka iathuh ba U Umesh (la kylla kyrteng), uba 40 snem ka rta, u iapoi kha bad ka Sudha (la kylla kyrteng), kaba 35 snem ka rta bad ki la don uwei u khun shynrang.
Hadien 10 snem, ba ula ia shong bad ka Sudha, ula don jing ia dei buhrieh bad kawei pat kaba kyrteng ka Nidhi (la kylla kyrteng) bad kumta u ju ia sam mar ryngkat ia ki sngi, ba un sah hapdeng kitei ki arngut bad la iathuh ruh ba kitei kim ju tip satia shaphang katei ka jingleh jong U Umesh.
Hadien U Umesh, um lah shuh ban set bad kumta, ula iathuh hok ia baroh arngut ki tnga jongu bad mar ia tip ia katei ka jingjia, ka Sudha, ka la leit ujor sha ki pulit jong ka Bengaluru, hynrei, ula pynjem mynsiem ia ka, ba kam dei ban leit ujor sha ki pulit bad u da kular skhem, ba un sumar hok ia ki baroh arngut bad ba un sah mar shi taiew ha kawei kawei ka iing.
Ha kane ka pakhang shnong, U Umesh, u don ha iing ka Nidhi bad ula don hangtei naduh ka 21tarik Lber 2020 bad u dei ban leit sha iing ka Sudha, ha ka 28tarik Lber 2020, tangba ula sah kut noh sbak ha ka pakhang shnong.
Ka Sudha, ka la wad mardor ia U Umesh bad ka dawa ba u dei ban leit mar mar sha iing, namar ba ka la dei ka pali jongu, ban leit sha iing jongka bad nangta ba ki la lut ki tiar mar bam mar dih bad U Umesh, ula pynjem mynsiem ia ka, da kaba ong ba un sa beh mar mar, tang shu ioh lad ban mih na iing ka Nidhi, hynrei haduh mynta ruh um lah satia ban leit phai sha iing ka lok trai bad mynta ka la ujor biang sha ki pulit bad dawa ba kin wad ia u, ba un leit phai noh sha iing jongka.
Shillong: Ka Federation of Khasi Jaintia and Garo Peoples (FKJGP) Kmawanrum Unit, lyngba ka jingialam jong u samla Goldenstone Lyngdoh bad ka jingiadonlang ryngkat ki dkhot baroh, U President bad Secretary ka FKJGP Sawsymper Circle, ka la ioh ban sam ia u khaw bad u phan bad kumjuh ruh ban ai mynsiem ia ki kato katne ki longing hapoh shnong, ba ha kum kane ka lockdown namar ka jingpang khlam covid-19 lane Corona Virus, bun na ki, ki duh ka bylla ka sngi.
Ha kajuh ka por ka seng ka sngew ban pynpaw ka jingsngewnguh ia u Samla Donbok Marbaniang, Bah Rangstarwel Wankhar bad ka kong Victoria Warjri bad baroh ki para dkhot jong ka Seng, ba ki la don bynta ban noh synniang ia ka seng kum shi bynta ban iarap lem ia kine ki longiing kiba donkam ha kum kine ki por.
