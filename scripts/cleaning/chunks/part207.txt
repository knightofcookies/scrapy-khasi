Shillong, Jymmang: U Superintendent of Police ka EKHD, Shillong, da kane u pyntip ba ha ka 18.
12.
2021 ha ka por kumba 9 baje mynstep ki pulit ki la lap ïa kawei ka metïap jong uwei u rangbah bym lah ban ithuh uba la don kumba 35 haduh 40 snem rta kaba thiah lyngktar ha ka jaka khlaw hajan Aunty Wine Shop ha Polo Shillong, bad hadien ba la leh ïa ki jingdonkam baroh la pynkynriah noh ïa kane ka met shapoh ka jaka buh metïap jong ka Civil Hospital, Shillong na ka bynta ka jingpynithuh bad ka jingwan shimti, hynrei tad haduh mynta ym pat shym la don ba wan kam satia.
Kumta la kyntu ïa kiba haïing hasem bad kiwei pat kiba don jingïadei bad une u briew ba la khlad noh ba kin sngewbha ban phone mardor sha kine ki nombor na ka bynta ban wan shimti ïa kane ka metïap da kaba ki lah ban phone sha kine ki nombor : O/C Sadar PS 0364-2224818 /2224400, I/C Police Control Room, Shillong, 0364-2222214 / 2222215.
Kumjuh u SP ka District u pyntip ba ha ka 24.
02.
2022 ha ka por kumba 6:30 janmiet, ki pulit ki la lapdien ïa ka metïap jong uwei u nongtrei bylla uba kyrteng u Mahindra Dev Barman 49 snem rta ka ba la thiah lyngktar hapoh ka ïingsah jong u kaba u sah marwei ha ka kamram kaba rit hapoh ka phyllaw jong ka quarter ka BSNL, Lower Rynjah, Shillong.
Hadien ba la leh ïa kaba donkam bad ïa ka post mortem la pynkynriah noh ïa ka met sha ka jaka buh metïap jong ka Civil Hospital, Shillong na ka bynta ka jingpynithuh bad ka jingwan kam da kiba haïing hasem, hynrei haduh mynta ym pat shym la don satia ki ban wan kam ïa kane ka metïap.
Kumta la kyntu ïa kiba haïing hasem bad kiwei pat kiba don jingïadei bad une u briew ba kin phone sha kine ki nombor na ka bynta ka jingwan shimti ïa ka met.
O/C Rynjah PS 0364-2230402, I/C Police Control Room, Shillong: 0364-2222214 / 2222215.
Ha kawei pat ka bynta u Additional Director of Health Services (SS), Civil Hospital, Shillong, da kane u pyntip ba ka don kawei ka metïap jong uwei u rangbah bym lah ban ithuh uba la don 38 snem rta uba la shah sumar hapoh ICU ha ka 11.
05.
2023 ha ka por 11:36 am bad uba la khlad noh ha kane ka juh ka sngi ha ka por 1:00 pm.
Kumta la kyntu ïa kiba haïing hasem bad kiwei pat kiba don jingiadei bad une u rangbah ba kin wan shimti noh mardor ïa kane ka met kaba don hapoh ka jaka buh metïap jong kane ka hospital naduh ba la pynmih ïa kane ka jingpynbna hashwa ban aiti noh ïa kane ka metïap sha ki bor ba dei khmih jong ka Shillong Municipal Board ban leh ïa kaba donkam.
Shillong, Jymmang, 18: U Symbud Myntri Rangbah ka Jylla u Bah Sniawbhalang Dhar uba peit ïa ka tnat Home (Jail) ha ka sngi Palei u la leit jurip ïa ka Shillong District Jail ban sngewthuh ïa ki jingduna kiba don hapoh kane ka along shwa ban pynkynriah ïa baroh ki koidi sha ka Shillong Jail ka ban sa shna thymmai ha New Shillong Township, Mawdiangdiang.
Ha ka jingïakren bad ki lad pathai khubor, u Symbud Myntri Rangbah u la ïathuh ba ka jingthmu ban shna ïa ka Shillong Jail ha New Shillong Township haduh mynta ka dang ïaid shaid shaid bad tang shu ladep ban pynbiang ïa ki jingdonkam baroh, ïa ka District Jail na Jail Road yn sa pynkynriah noh sha ka along kaba thymmai.
“Hadien ba nga ladep jurip, kam long kaba dei ba ngan leit jurip shwa ban shim ïa ka rai ban pynkynriah ïa ka District Jail kaba rim sha ka along kaba thymmai ba la shna ha New Shillong Township," ong u Bah Dhar.
U Bah Dhar u la pyntip ba ka Sorkar ka la ïoh ïa ka jaka na ka tnat Pynroi Sor kaba heh kumba 25 akar bad ka tnat Jail kan sa shimti noh ïa kane ka jaka na ka tnat Pynroi Sor na ka bynta ban shna ïa ka Shillong Jail ba thymmai kaba ngiam haduh 1000 ngut ki koidi.
“Ka por ka la dei ïa ngi ban pynkynriah lut baroh ki jingtei na Shillong khnang ban weng ïa ka jingkhapngiah jong ka sor," u la bynrap.
Ha kane kajuh ka sngi, u Bah Sniawbhalang Dhar uba peit ruh ïa ka tnat Pynroi Sor bad Transports u la leit jngoh ïa ka jingtei ïa ka iing building jong ka Meghalaya Transports Corporation ha Khyndai Lad ryngkat ka jingsynran lang jong u MLA ka Jowai u Bah Constituency u Bah Wailadmiki Shylla, u Chief Executive Member jong ka Shillong Municipal Board (SMB), ki kontraktor bad kiwei kiwei.
“Ngan sa ïaleh ban pynthikna ba hapoh ar snem yn shna pyndep noh ïa kane ka building na ka bynta ka jingmyntoi jong ki paidbah nongshong shnong ka jylla," la ïathuh u Bah Dhar.
Shillong, Jymmang18: Hadien ba ki nonghikai SSA hapoh ka shatri ka Meghalaya Sarva Shiksha Abhiyan School Association (MSSASA) ki la leit ban tied jingkhang sha ka Ïing Bishar High Court of Meghalaya na ka liang ka sorkar jylla ha ka sngi Balang ka la pyntip sha HC ba kan sa siew dep noh ïa baroh ki arrear ba 8 bnai kiba dang sahteng kiba ka sorkar ka dei ban siew sha ki nonghikai kaba kot ruh 47 klur.
“Ha ka hukum ba ka kashari ka pynmih ha ka sngi Balang ka la pynkut noh ïa ka mokotduma ba ka MSSASA hadien ba ka sorkar ka la pyntip sha ka kashari ba kan sa pynlait ïa kine ki arrer ba dang sahkut phra bnai ïa kaba yn sdang ban siew naduh u bnai Jylliew mynta u snem.
““Ngi sngewkmen ban pyntip sha ki para nonghikai ba ka sorkar jylla ka la mynjur ban pynlait noh ïa ka arrer ba dang sah teng la phra bnai kata naduh ka 1 tarik Naitung u snem 2016 haduh ka 28 tarik Rymphang 2017," ong u President ka MSSASA u Bah Aristotle C Rymbai.
“U la ong ruh ba na ka liang u Commissioner & Secretary ba peit ïa ka tnat pule puthi u Dr BDR Tiwari ha ka shithi ba la u la pyntip sha ki nonghikai ba ka tnat ka la pynkhreh ïa ka rukom ne formula na bynta ban pynlait ïa kine ki arrer.
““Ïa ka first installment yn siew ha u Jylliew mynta u snem bad ka pisa ba ka sorkar ka dei ban siew kan kot Rs 1191.
615 lak, bad ïa ka second installment ha u Nohprah mynta u snem kaba kot Rs 1191.
615 lak bad ka third installment ha u Jylliew u snem 2024 pat yn pynlait ïa ka song pisa Rs 1191.
615 lak bad ka fourth installment ha u Nohprah 2024 bad ka song pisa kaba kot T.
1191.
615 lak," u la ong.
Shillong, Jymmang 18 : Ki dang don bun ki MDC kiba kwah ban wan ïasnoh noh bad ka NPP ha Khasi Hills Autonomous District Council (KHADC) nalor ki arngut ki MDC jong ka Congress kiba ka jingïakren ka dang ïaid shakhmat.
Katkum ki tyllong khubor ba la ïoh lum la ïathuh ba katba ka jingïakren hapdeng kitei ki arngut ki MDC ka Congress bad ki nongïalam ka party ka dang ïaid, ka jingïakren bad kawei pat ka kynhun ka dang don ha lynti.
“Hadien ba ka jingïakren bad kitei ki MDC ka Congress ka la dep ngin sa ïa kren bad kawei pat ka kynhun jong ki MDC kiba don kajuh ka thong,"ong ka tyllong khubor na ka party.
Lah ban kdew hangne ba ïa ka bor synshar ha KHADC la ïalam da ka UDP ha ryngkat ka jingïatrei lang bad ka NPP.
Hynrei kumba long mynta lada ka NPP ka ïoh ban khring sa ïa kitei ki arngut ki MDC ka Congress bad kiwei kiwei, khlempep kan sa knieh noh ïa ka bor synshar na kti jong ka UDP hapoh ka jingïalam jong u Bah Titos W Chyne kum u CEM.
Haba pyrshang ban kylli, ki tyllong khubor ki ïathuh ruh ba katei ka kynhun kaba hadien kam dei shuh tang na kawei ka party.
“Ïa mynta ngim pat kwah ban pynpaw than hynrei ha ka por kaba bïang kan sa paw pyrthei lut.
"Ha kajuh ka por haba pyrshang pat ban ïa kren bad kitei ki arngut ki MDC jog ka Congress kiba la paw kyrteng ba kin leit pynïasoh noh sha ka NPP, kim shym la treh satia ban ong ei ei.
Hynrei kaba paw ka long ba ki dang ap shwa kaei kaban mih na ka jingïakren kaba khatduh bad ki nongïalam ba rangbah jong ka NPP kaban sa long shen.
Shillong, Jymmang 18 : Ka jingtei ïa ka Shillong Business cum Tourism and Cultural Centre ha Khyndailad ka la ïaid stet bha bad na ka liang ka sorkar ka khmih lynti ba hapoh ar snem yn lah ban pyndep noh.
“Nga dap da ka jingkmen kaba khraw ban ïohi ïa ka jingïaid stet ka jingyntreikam ïa kane ka projek,"ong u Symbud Myntri Rangbah ka jylla ba dei peit ïa ka tnad Urban Affairs, Bah Sniawbhalang Dhar haba kren bad ki lad pathai khubor hadien ba u la wan jurip ïa katei ka projek ha kane ka sngi Palei.
Shuh shuh u ong ruh ba un pyrshang ban pyntikna baka jingpyntrei ïa katei ka projek kadei ban dep noh hapoh arsnem bad ban aiti noh sha ka sorkar.
Ïa katei ka Centre la tei ha ka jaka jong kaMeghalaya Transport Corporation.
Katkum ka jingïathuh da u Symbud Myntri Rangbah, katei ka projek ka shong dor haduh 260 klur tyngka.
La ong ruh ba katei ka projek ka long ban pyntikna ba ka MTC kan lah ban ieng ha la ki jong ki kjat.
Ka MTC kadei kawei na ki phra tylli shnat treikam jong ka sorkar kaba treikam duh nong katkum ka kaiphod jong u Comptroller and Auditor General of India ha u 2017.
Shillong, Jymmang, 18: Ka Khasi Students Union (KSU) bad ka Federation of Khasi Jaiñtia and Garo People (FKJGP) ha ka sngi Palei ki la dawa ïa ka Sorkar Jylla ba ka dei ban pyntreikam ïa ka Roster System shakhmat ym ban pyntreikam shadien.
Haba phah ïa u kyrwoh sha baroh ki politishian ki ban sa ïashim bynta ha ka jingïalang jong ki seng saiñ pyrthei ba la khot da ka sorkar MDA lashai ka sngi ban ïatai halor ka Roster System, ka KSU ka la ong, “ka jingmih jong ka Roster System kumba paw hi ka dei namar ka jingbthah jong ka High Court of Meghalaya ïa ka Sorkar Jylla.
Hynrei kaba sngewsih pat ka long ba ka Sorkar Jylla haba pyntreikam ïa kane ka Roster System ka la kyrtiang biang shadien da kaba wanrah ïa ka jingbym biang ïoh kam ki Garo katkum ka bhah 40:40 katkum ka jingujor katto katne tylli ki kynhun sengbhalang na Garo Hills, bad bsut ïa kane ha ki jingthung kam kiba mynta kiba la ktah shibun eh ïa ki samla wad kam Khasi namar ka jingïoh bhah ki Khasi mynta kam dei shuh 40% hynrei ka la hiar shuh shuh.
"“Hooid lada kheiñ wat na ka ‘population ratio’ ruh ka bhah 40:40 ka la pynduhnong bha ïa u Khasi namar ka jaidbynriew Khasi ka kham heh paid ban ïa ka jaidbynriew Garo hynrei ka jingkyrtiang dien (retrospective) ïa ka Roster System ka la buh jingeh arshah ïa ki samla Khasi ba mynta namar kim ïoh pura shuh wat tang ïa ka bhah 40%," ong u kyrwoh ba la phah da u General Secretary ka KSU u samla Donald V.
Thabah.
“Ka KSU ka kyntu ïa baroh ki politicians Khasi ba ki dei ban pyrshah beit ïa ka jingpynphai dien ïa ka roster system bad dawa ba dei ban pyntreikam beit shakhmat (prospectively)," ong u kyrwoh.
“Shuh shuh lada ka Sorkar ka sngew ba ka jingphai dien ïa ka Roster System ka dei ban pyndap ïa ka jingduhnong ki Garo naduh u snem 1972, ka long pat kum ka jingpynshitom, ka jingpynsaja bad ka jingtei pop ïa ki samla Khasi kiba wad kam mynta.
Tang namarba phi sngew ba kiba mynshwa ki la bakla ym dei pat ban pynshitom (punish) ïa ki samla Khasi mynta kiba luilui ki bym don bynta eiei ha ki jingjia ba mynshwa hynrei kiba kwah tang ban ïoh ïa la ka hok ka bhah ha ki kam sorkar," la bynrap u kyrwoh.
“Kyntang ïa wai ka KSU ka dawa ïa ka Sorkar MDA ba ïa ka Roster System dei ban pyntreikam shakhmat naduh ba la pynmih ïa ka bad ym ban phai shadien kaba long kum ka jingïohnong ïa kawei ka jaidbynriew bad ka jingduhnong kaba khraw ïa kawei pat ka jaidbynriew," ong u kyrwoh.
Na ka liang jong ka Federation of Khasi Jaiñtia and Garo People (FKJGP) Sengkmie ka la dawa ïa ka sorkar MDA ba ka jingpynbeit thymmai ïa ka Roster System ka dei ban long katkum ka jingbun paid (population ratio) khnang ba ki khun samla kin ym kylla langknia ban ïoh ïa la ka hok ka bhah ha ki kam sorkar.
“Ka FKJGP kum kawei na ki sengbhalang kaba don ïa ki dkhot jong ka ha baroh kawei ka jylla kaba la ai ïa ka jingshakri jong ka mynta la palat 33 snem kynthih ka dap da ka jingbynñiaw ban ïohi ïa ki jinglong jingman halor ka jingpyrshang jong ka Sorkar Jylla ban kyrtiang dien pynban naduh u snem 1972 ban pynbeit thymmai ïa kata ka Roster System hadien ba la mih ka jingbthah na ka Iingkashari badon burom jong ka jylla Meghalaya," ong u kyrwoh ba la phah da u Vice President ka FKGJP u samla Kitboklang Nongphlang.
“Ka FKJGP ka kyntu jur ïa baroh ki seng saiñpyrthei kiba don hapoh jong ka jylla Meghalaya ba kim dei shuh ban dang kyrtiang dien ïa ki 50 snem kiba la leit noh hynrei ban saiñdur thymmai ïa ki 50 tylli ki snem ki ban sa wan lada ki don shisha ka jingkitkhlieh bad ka jingïohi jngai.
Ka FKJGP ha kajuh ka por ka kyntu ruh ba baroh ki seng saiñpyrthei ki ban leit sha katei ka jingïalang lashai ka sngi ba kin shim ka jingkitkhlieh ba ka tarajur kam dei satia dei ban noh shiliang," la bynrap u kyrwoh na ka Seng.
“Ha kajuh ka por ka FKJGP ka dawa ïa ka Sorkar Jylla ba ïa ka Roster System dei ban pyntreikam shakhmat naduh ba la pynmih ïa ka Hukum lane kata ka jingbthah jong ka Iingkashari badon burom jong ka jylla Meghalaya bad ym dei satia ban dang phai dien trai," la bynrap u kyrwoh.
Shillong, Jymmang 18 : Ka Khasi Jaintia Christian Leaders Forum (KJCLF) ka pynpaw ïa ka jingkmen halor ka jingpynbna jong u Myntri Rangbah ba ka jingïakren ïasuk hapdeng ki Lai Kynhun kaban sdang ha u bnai Jylliew 2023.
Katkum ka kyrwoh ba la phah da u Rev.
Dr.
Edwin H Kharkongor, Secretary ka Forum la ong, “Ka KJCLF ka ithuh bad burom ïa ka jingjam kaba khraw bad ka jingïaid kaba skhem jong ka HNLC ryngkat ruh bad ki artylli ki kynhun kiba ïadon bynta, bad ka duwai na ka bynta ka jingjop jong kane ka jingpyrshang kaba donkam.
Na ka bynta ki nongshong shnong ha ka Jylla, ka jingthrang bad jingwad ïa ka jingsuk ka la long kaba jlan bad kaba thoh dak ha ki bun rukom.
"Shuh shuh u la ong ruh ba wat haba ki la don bun ki jingpruid lynti ha ki snem ba la dep, ka Forum ka kyrmen ba kane ka jingkren ïa suk kaban sa long shen kan wanrah ïa jingkut bad ka jingkdup ban kynthup ïa ka jingsuk, ka hok, ka jingshngaiñ bad ka jingïada ïa ki jaka puta ha ka ri bad baroh ki nongshong shnong jongka.
Shillong, Jymmang 18: Ki paralok seng saiñ pyrthei jong ka NPP kiba don hapoh ka kynhun jong ka MDA ha ka sngi Palei ki la pdiang hun ïa ka jingpyntreikam ka sorkar ïa ka Roster System hadien ba ka u Myntri Rangbah ka jylla u la pynshai bniah ïa ki bin pa bin.
Haba kren sha ki lad pathai khubor hadien ba la kut ka jingïalang ka kynhun MDA, u Myntri Rangbah u la ïathuh ba ïa ba ki jingkylli kiba ki paralok kiba don ha ka MDA ki buh ha kaba ïadei bad ka Roster System ‘ngi la pyni da ki slides bad jubab bin pa bin bad na ka liang ka kynhun hi da kawei ka sur ka hun ïa kaba ngi batai,’ u la ong.
Haba kylli halor ka jingmih ka jingdawa ba ha ka All Party Meeting dei ban ïakren ïa ka Reservation policy bad ka Roster System u Myntri Rangbah u la ong, “Ha ka jingïalang kaba ngi shong hynnin ka sngi Balang, mynta ka sngi Palei bad lashai ha ka sngi Thohdieng ka jingïakren jong ngi kan dei beit thik tang halor ka Roster System ngin ym ïakren eiei halor ka Reservation Policy".
“Phi hap ban sngewthuh ba ka Roster system ka dei ka rukom ban pyntreikam pura ïa ka reservation policy," u la bynrap.
Haba ïadei bad ka jingpyntreikam ïa ka Roster naduh u 1972 u Myntri Rangbah u la ong, “Ka jingpyntreikam ïa ka roster ka dei ban pynthikna ba ka reservation policy ba shna ha u 1972 yn pyntreikam pura kaba la wanrah bad kumjuh ruh kumba ka kashari ka bthah ïa ngi bad ka jingpyntreikam ïa ka reservation policy khlem ka roster kam don jingmut.
"Haba kylli la ka jingpyntreikam ka sorkar ïa ka roster system kumba long mynta la ka long ban pynmyntoi tang ïa kawei ka kynhun jaidbynriew, “Kam don kaba kum kata ka jingkwah ban pynmyntoi ïa kano kano ka jaidbynriew hynrei ngi pyntreikam kumba ka sorkar India bad ka Supreme Court ka bthah, ha ka jingshisha dei naduh ka sngi kaba nyngkong ba la pyntreikam ïa ka reservation policy ka roster ka la dei ban treikam,".
Shillong, Jymmang 19 : Ka Seng Khasi College kum shibynta ban rakhe ïa u mawmer jong ka jingdap sanphew snem, ka la pynlong ïa ka Inter-School Invitational Futsal (Boys) Competition kaba sdang naduh ka 18 tarik haduh ka 19 tarik Jymmang 2023.
Ha kane ka jingïalehkai, phra tylli ki skul kila wan ban ïashim bynta kiba kynthup ïa ka Christian Academy Higher Secondary School, ka Pearly Dew Higher Scondary School, St.
Dominic’s Higher Secondary School, Mawlai Presbyterian Higher Secondary School, Seng Khasi Higher Secondary School, Sacred Heart Boys Higher Secondary School, Government Boys Higher Secondary School bad ka Seng Khasi College (Higher Secondary Section).
Ïa ka jingïalehkai la wan ban pynïaid da ki dkhot jong ka Futsal Dream Team.
Ki artylli ki team kiba la ïoh ban rung sha ka final ki kynthup ïa ka Mawlai Presbyterian Higher Secondary School bad ka Seng Khasi College (Higher Secondary Section) ha kaba ka Mawlai Presbyterian Higher Secondary School ka la ïoh ban rah ïa ka nam lahduh.
Ïa ka khusnam sha ki lah duh la sam da u Rangbah R.
H.
Dkhar uba long u Secretary jong ka Governing Body jong ka college bad ha kajuh ka por kum u kongsan jong kane ka lympung ïalehkai.
Ka jingduna jong ka jingbam ha ka met ruh ka wanrah ïa ka jingshitom bad ka jingpalat jong ka bam ha ka met ruh ka wanrah jingshitom kumjuh hi.
Kumba long kiwei pat ki jingdonkam jong ka jingim u briew ka bam ka dei ban long kaba biang ym ban palat ne duna.
Ka jingbam ïa ki jingbam kiba bha bad kiba tei ïa ka met ka wanrah ïa ka jingmyntoi bad ka ai ïa ka jingkoit jingkhiah, hynrei ka jingbam ïa ki jingbam kiba sniew bunsien ka wanrah jingeh ïa ki briew shimet bad bunsien la shem ba ka daw jong ka jingpang jingshitom ka dei na ka daw jong ka jingbam kulmar ïa ki jait jingbam kiba ktah ia ka jingkoit jingkhiah jong ka met.
Namar kata khnang ban ïoh ïa ka jingkoit jingkhiah baroh ngi donkam ban nang ban bam ïa ki jingbam kiba bha bad ki ban ym pynsniew ïa ka met.
Ka jingbam hi ka dei ka dawai bah kaba khraw kaba ai ïa ka jingkoit jingkhiah lada ngi nang ban bam kat kum ba dei biang naka bynta ka met jong ngi.
Kumta ka long kaba donkam ban sngewthuh ba ka jingkoit jingkhiah ka don ha ki kti jong ngi hi.
Bun ki khñium bad kynnoh ba ki jingbam ha kine ki sngi kim long shuh kiba biang bad kiba koit ba khiah namar ba la bun palat ka jingai dawai (chemical) naduh ki jhur, ka doh, ki soh, wat haduh ka umphñiang bad kiwei pat ki jingbam ba la song ha ki jingsong bad kiwei kiwei de.
Kawei na ka jingshitom kaba kham kynrei eh ha kiba bun ka dei ka jingshitom kpoh bad kane baroh ka dei beit na ka daw jong ka jingbymbiang ha ka rukom bam.
Ha kine ki sngi la ïohi ba kat shaba leit ki dap tang ki jaka die jingbam ki pynsuk (fast food) na ka bynta ki paidbah, kumta bun ki mlien bha ban bam ïa kine ki jait jingbam.
90% na kine ki jingbam fast food la shem ba kim ju salia ïa ka jingkoit jingkhiah hynrei ki longbeit kumno ban kamai bad pynbiang ïa ka jingdawa ki paidbah.
Kum ka nuksa wat ki jhur ba pyndonkam bunsien kim ju sait khuid satia ïa ki.
Kine ki jingbam bunsien ki dei kiba bun bha ka umphñiang bad ka khlein kumta kim da long eh kiba na ka bynta ka koit ka khiah.
Ki briew kiba nang bam bam la ïohi ba ki long ki briew kiba koit bakhiah bad ka long kaba eh ban shem ïa ki briew kiba nang ban sumar ïa la ka jongkoit jingkhiah ha kine ki sngi.
Bun kim salia satia ïa ka jingkoit jingkhiah nalor ba ki jingbam kim long kiba paka shuh, pynban ki briew ki dang bam ïa kiwei pat ki jingbam kiba sniew kum kaba dih duma bad bam ïa ki khaini, raja bad kiwei.
Man ka por ba ki leit ban shah sumar ne ïakynduh ïa ki doktor ba ju batai ba ka jingkyrni ka jingdih sikret ne duma bad ka jingbam duma ki long kiba sniew bad kiba ktah ïa ka koit ka khiah, hynrei kane kam shym la pynphikir satia ïa ki paidbah.
Ka jingkoit jingkhiah ka don ha ka kti jong u briew shimet shimet ban phikir ïa la ka jong ka jingim, palat nangta ka shong ha ka bor jong ka mariang.
Ha ka por jong ka jinglong samla ha ba ka bor met ka dang biang bad ba ka bor jong ka jingïaleh pyrshah ïa ka jingpang ka dang khlaiñ, kam da don jingktah than eh ia ka koit ka khiah, hynrei wat la katta ruh bun ki samla ki ud bad ki mad shibun ki jait jingpang.
Ha kine ki sngi namar jong ka rukom long ka rukom im namar jong ka jngkiew ka ïoh ka kot, ha kaba wat ki khynnah ki lah ban ïoh kat kaba ki kwah namar ba ki kmie ki kpa ki pynbiang ïa ki, bun ki khynnah kim kham bang ban bam ïa ka ja bad ki jingbam kiba tei met, hynrei ki kham sngewtynnad ban bam da ki jingbam kai kum ki chips, ki shoklet, bad kiwei pat.
Kumta wat ki khynnah rit ruh ki mad ïa ki jingpang kiba ktah khamtam eh ïa ka kpoh.
Kiwei pat ki jingpang kiba kynrei bha ha kine ki sngi hapdeng jong ki briew kiba la khamsan ki long ka jingpang shini (blood sugar), ka jingpang high blood bad kiwei pat.
Kine ki jingpang ki la dkhat ïa kiba bun bah ki mynsiem briew, namar ba kiba ngat ïa kane ka jingpang ki shem jingeh shibun ban ïoh khiah namar ba ki hap ban kiar na ki jingbam.
Ki don ki briew kiba ong ym lei lei lada ïap halor ka bam, kane ka long kaba bakla shibun eh namar ba hapoh ha lade ym don iwei ruh iba kwah ban ïap bad baroh ki bam khnang ban im.
Na ka bynta kito kiba dei ban kiar ïa ki jingbam kiba ktah ïa ka met jong ki, ka jingbam kam ïapher satia na ka kyiad bad na u drok namar ba ka pyntroiñ ïa ka met jong ki.
Tang kawei ka buit kaba rieh ba kito kiba ngat ha kitei ki jait jingpang ka long ba kin sngewthuh shai kdar ïa ka jingmut jong ka jingim bad ka jingbam.
Haba kum bam ïa ka jingbam kaba ktah ka jingbang ka neh tang da ki minit bad ka jngbabe ka tied man la ka khyllip mat bad ka jingkoit jingkhiah ka nanghiar nanghiar.
Kumta kawei ka nuksa ka long, kumba ka bam kaba bang ka pynkmen ïa ka mynsiem ka jingkoit jingkhiah ka kham pynkmen da ka spah shah.
Ïa ka jingkoit jingkhiah lah ban lehkmen bad sngew shilynter jingim katba dang ring mynsiem hynrei ka jingbam bakla ka dap tang ka jingbabe.
Namar kata donkam ban nang ban bam bad lehkmen ha ka jingkhiah krat.
Mawkyrwat, Jymmang 19, 2023: Ka ophis jong ka Nehru Yuva Kendra Sangathan (NYKS), Ministry jong ka Youth Affairs bad Sports jong ka sorkar India mynta ka sngi ka la pynlong ïa ka District Level YUVA UTSAV India @2047 ba shi sngi kynthih ha Nativity Higher Secondary School Mawkyrwat, ha kaba u Member ka Parliament na ka Shillong Constituency, u Ma Vincent Pala u la long u kongsan.
Ïa kane ka prokram la pynlong halor ka phang “Panch Pran" da ka jingthmu ban kyntiew ïa ka ri, ban weng ïa ka jingsngew, ban sngewsarong ha kaei haba la buh, kaba la don naduh mynshwa, ban pynshlur ïa ka jinglong kawei bad jingïatylli bad ban tip ne sngewthuh ïa la ka kamram kum ki nongshong shnong jong kane ka ri jong ngi.
Kane ka prokram kaba kynthup ïa ka jingdro dur, ka jingthoh poetry, ka jingshondur, ka cultural festival bad contest la wan ïashimbynta da ki khynnah skul bapher bapher kiba don ha kane ka dong ka thaiñ.
Tang ki khynnah kiba ha ka rta kaba 15 haduh 29 snem ki lah ban ïashimbynta ha ka District, State bad kumjuh ha ka National Level.
Ka jingthmu ba kongsan jong kane ka prokram ka long ban rakhe ïa ka ‘Azadi ka Amrit Mahotsav’ ban pynphriang bad pynsngewthuh ïa ka jingkordor bad ka jingmut jong ka jingïakhih laitluid bad ban nang ban ri bad burom ïa ka jingdon jong ki niam bad ki riti ki distur kiba pher ha ka ri hapdeng ki pata nongshong shnong.
U Ma Vincent Pala haba kren kum u kongsan u la ïaroh ïa ki dkhot jong kane ka organisation kiba la pynlong kum ïa kine ki rynsan ki ban long ka jingmyntoi bad ka jingkyrkhu ïa ki samla khnang ba kin lait na kaba pynlut por ha ki kamkai bad kiwei pat ki jingmlien ba sniew.
U la bynrap shuh shuh ba ha ki 51 snem ba la leit kata naduh u snem 1972 kane ka organisation ka la leh shibun ki kam kiba bha hajan baroh ki 625 tylli ki distrik ha ka ri ha ki bynta bapher bapher na ka bynta ka bit ka biang jong ki samla.
U la ong ba ka lawei jong ka ri ka shong eh ha ki samla kiba don ka jingkitkhlieh na ka bynta ka ïing ka sem, ka ri bad ka jaidbynriew.
Haba phai sha ki samla kiba ha kine ki sngi, u la pynpaw ïa ka jingsngewdiaw ba kiba bun ki samla ki shu pynleh-noh-ei ïa la ka jingim da kaba ngop noh ha ki kamkai bad kiwei kiwei ki jingkwah brai.
Shuh shuh u la ong ba ha kine ki sngi kiba mynta kiba bun hi ki samla ki don ka jinglong ban pyrkhat shimet bad khwan myntoi, kaba pynlong ïa kiwei ban duh jingshaniah.
Namarkata, u la ong ba ka long kaba donkam ban pynkupbor ïa ki samla bad ban pynkhie im pat ïa ki da kaba kyntu ïa ki ban ïaid ha ka lynti kaba dei, ban long kiba tip-briew tip-blei, tip kur tip kha, kiba don ka akor ka burom, kiba kloi ban ïarap bad kiba don ka nongrim kaba skhem.
Ha kajuh ka por u la sneng bad pynkynmaw ïa ki samla ban long kiba ïai neh bad kiba ïatylli, kiba trei shitom khnang ba kin lah ban poi sha ka thong.
U la pynkynmaw ruh ba ka jaidbynriew jong ngi ka long ka jaidbynriew kaba paw bha ha ka akor ka burom hynrei kaba la nang hiar arsut katba nangmih ki sngi.
Kumta, u la kyntu bad hikai ïa ki samla ban nang ban jied ïa ki paralok, ban ïarap iwei ïa iwei bad ban kup ïa ki jinglong kiba bha khnang ba kin lah ban kham pynbha bad ban tei ïa ka lawei jong ka ïing ka sem bad ka jaidbynriew.
Ha kane ka sngi la ïoh ruh ki jingkren lyngkot ba u bah Carness Sohshang, MDC jong ka Mawkyrwat Constituency, u bah Damang Syngkon, District Sports Officer, South West Khasi Hills District bad u bah P.
Wanniang, Myntri Shnong Sohkhyllam bad bud sa ka jingrwai kyrpang na ka Lapdianghun Nongsiej.
Ha kane ka sngi ka la don ruh ka jingïakop ryngkat ka jingsam ïa ki khusnam nongjop kata ki ha ka Mobile Photography la jop da u Wallandarson Lyngdoh, ha ka Poetry ka leit sha u Hanabon Syiemlieh, ha ka Painting u Mightyson Syiemlieh, ha ka Cultural ka jop ka Rimaram folk Academy bad ha ka Declamation contest la jop da ka Deitibaphylla.
Kham ha shwa, u bah Pynshngaiñ Lyngdoh Marshilong, National Youth Volunteers, Mawkyrwat u la pynïaid ïa ka jingïalang, u bah D.
Rapsang, District Youth Officer u la pyllait ki kyntien pdiang sngewbha bad u bah Pynskhem Jyrwa, National Youth Volunteers, Mawkyrwat u la ai ki kyntien khublei.
Nongstoiñ, Jymmang 19: Ka West Khasi Hills District, ka dei ka District kaba heh tam hapoh ka jylla bad ka dei ruh ka District kaba ki surok kali kiba bha ki dang duna shaba palat, ha kaba ki paidbah, ki kynhun pahara shnong, ki seng samla shnong, ki seng longkmie bad ki rangbah shnong ki shem jingeh ban pynjan ïa ka jingïatreilang bad ki bor ka aiñ.
Haba phai ha ka jinglong jingman hapoh ka District ha kine ki sngi ki snem, la donkam ba ka sorkar kan buh shuh shuh ïa ki ktem pulit kiba thymmai, kum ha Maweit, Rambrai bad Nongshillong.
Nalor kitei ki lai tylli ki ktem, ka shnong Kyrshai ka dei ka shnong kaba don kam kyrkieh ïa ka ktem pulit kaba khlaiñ, namar ba ka dei ka shnong kaba don ha khappud bad ka Assam.
Ha Kyrshai ka dang don tang ka ktem pulit kaba shi por bad wat ka jaka sah ba thikna ruh kim pat don haduh mynta.
Hynrei ki dang shu sah ha kawei ka ïing skul kaba rim kaba la ai jingbit da ka shnong.
Nalorkata, ki pulit kiba don ha katei ka jaka ruh ki don tang kumba shiphew haduh khat ar ngut ei ei.
Shuh shuh, kum ban pynkynmaw ba ha ki snem ba la dep, na ka liang ki sengbhalang bad riew paidbah ki la dawa na ka sorkar ba kan buh noh da ka ktem pulit ha Rambrai, Maweit bad Nongshillong na ka bynta ka jingbit jingbiang jong ki paidbah.
Hynrei haduh mynta kitei ki jingdawa kim shym pat la urlong satia.
Uwei u heh pulit Inspector jong kane ka District u bym kwah ban pynpaw kyrteng ïalade, u la ong ba lada ka sorkar ka lah ban buh sa lai tylli ki ktem pulit ha West Khasi Hills, ki kam sniew kum ka jingkhaïi drok bad ka jingdih dih drok ki khynnah, nangta ki kam beaiñ, kam thom bor ïa ki kynthei khynnah, ki kam tuh kam thiem bad wat ki kam ïa kajia majia ruh kin kham duna shibun.
U la ong ba wat ki mokotduma ruh kin ym sahteng palat, hynrei kumba ka long mynta bun bah ki mokotduma wat kiba rit ba ria ruh ki sah kut namar ka jingkhia palat ka kam.
Haba phai sha ki jingsniew ba bun jait, ym lah ban len ba ha kine ki sngi ka kam khaïi droks bad jingdih drok ka la kynrei haduh katta katta man ki jaka khamtam eh ha ki jaka sor.
Hynrei ki pulit hapdeng ka jingpyrshang na ka por sha ka por, pynban ki shem shitom ban ïakhun tyngeh namar ka jingkhia palat kiwei pat ki kam ha ka Headquarter jong ka District.
Nalorkata, ka jingduna Ophisar hapoh Headquarter kaba don ha Nongstoiñ, ki pulit ophisar naduh ki kynthei bad shynrang ruh ki shem shitom bha khamtam eh ba hap ban bishar bniah bha ïa ki mokotduma shuwa ban phah sha ka Kashari jong ka District.
Kumta lada ka sorkar ka sngew donkam ba ki paidbah ka District kin don ka shong suk shong shngaiñ bad ka jingbit jingbiang ha baroh ki liang, ka la dei ban pynurlong ïa katei ka kam.
Nongstoiñ, Jymmang 19: Ha ka sngi thohdieng ka UHM WKHD ryngkat kiwei ki para Seng Bhalang hapoh ka jingïalam u President Samla Moonstar Nongrem, ka la hiar jurip ïa ka jaka tih mar poh khyndew ha Mawïatep-Mawlangria kaba don haka thaiñ Rambrai, ha ryngkat ki 17 ngut ki Sordar Shnong bad ruh ki paidbah nongshong shnong ka thaiñ Rambrai.
Ha kane ka jingjurip ka seng ka lap ruh ïa ka jingshisha halor ka jingpyrshah jong ki shnong hapoh Rambrai ïa ka jingtih ïa utei u marpoh khyndew.
Namar ki jakhlia kiba tuid na katei ka jaka kaba la ktah ïa ka umbam umdih ki paidbah bad kaba ktah ruh ïaka koit ka khiah.
U General Secretary ka District u samla Bishar Rekon Thabah, u la ong ba ka seng kam bishni ïano ïano ne kam mushlia ïa ka kam khaïi pateng kiwei, lada kam don ka jingma ne buh jingma ïa ki paidbah.
Hynrei ka pyrshah ïa kino kino ki kam kiba pynthut ne pynshong syier ïa ki paidbah, khamtam kane ka jingtih marpoh khyndew ha kane ka thaiñ ka wanrah jingma ïa ki paidbah.
U la ong ba ka jingtih marpoh khyndew kumba la lap ka long ba ka ktah ïa ka tyllong um kaba don ha katei ka jaka ba tih ïa u mar poh khyndew, kaba baroh ki shnong ka thaiñ Rambrai ki pyndonkam ban dih.
Lyngba ka jingtuid ki jakhlia na kane ka jaka ka la buh ïa ka jingma ïa ka koit ka khiah ki nongshong shnong.
Kumta ka Seng ka ai ka jingkyrshan ïa ki Nongïalam shnong katei ka thaiñ, ban pyrshah ïa kane ka jingtih marpoh khyndew, khamtam lyngba ki Report Survey ba lah ïoh, kam pyni shai ki tih aiu bad kane ka buh jingeh bad lehse ïoh dei pynban ki marpoh khyndew, ki ban ktah ïa ka ïap ka im ki paidbah bad kum ka seng kan ym ailad ïa kum kita kin jia ha kane ka thaiñ.
U samla Bishar Rekon Thabah u la ong ba balei la khang ïa ka Shnong Urkhli bad Mawmluh ban pyndonkam ïa ka umbam umdih ba ki ring na katei ka jaka tih marpoh khyndew.
Kane ka jingkhang ban pyndonkam ïa ka um ka don kaei kaei sha lyndet kaba ktah ïaka koit ka khiah bad lada kam don eiei, balei kin shu khang ban pyndonkam ïa ka um khlem ki daw.
U ong ruh ba ki paidbah kin ym rit mynsiem haba ki leh ïa kaba bha bad kum ka Seng kan ïai don ruh syndah bad ki paidbah ka thaiñ ha kano kano por ba ki donkam.
Ha katei hi ka sngi na ka liang ka seng ka la ai ruh ka jingkyrshan ïa ki Nongïalam Shnong ryngkat ki nongshong shnong ka thaiñ Rambrai, ban leit khang noh shwa shipor ïa katei ka jaka tih mar poh khyndew, kat haduh ban da pyntikna ba kan ym don kano kano ka jingma ïa ki paidbah ka thaiñ Rambrai bad ki la ai por ruh 3 sngi ïa ki nongtrei bar jylla ba kin leit phai noh sha la ki jaka.
U Samla Bishar Rekon u la ong ruh ba ka Seng kan ym shong kli kti hynrei kan ïai nangbud dien na kawei ka por sha kawei ka por, kat haduh ba lah ban pyntikna ba kane ka jingtih marpoh khyndew kan long kaba shngaiñ ïa ki para doh para snam jong ka thaiñ Rambrai.
Nongstoiñ, Jymmang 19: Kum shi bynta jong ka jingpynkhreh na ka bynta ka South West Monsoon, ka District Disaster Management Authority (DDMA), West Khasi Hills District, hynne ka sngi ka la lum jingïalang ïa ki tnat treikam bapher bapher jong ka sorkar ha Conference Hall jong ka ophis u Deputy Commissioner ka Distrik.
Kane ka jingïalang, ïa kaba la pynïaid da u Additional Deputy Commissioner ka West Khasi Hills District u ba long ruh u CEO ka DDMA jong ka distrik, u Bah Kerwood Thabah ka la ïatai sani halor ki kamram bad jingkitkhlieh jong kawei pa kawei ka tnat sorkar halor ka jingpynkhreh na ka bynta ka aiom slap ka ban sa wan.
Jowai, Jymmang 19: U ma Wailadmiki Shylla uba dei ruh u MLA ka Jowai bad Chairman ka MUDA, mynta ka sngi 19 tarik u Jymmang ula wan ban plie ïaka Extension Building jong ka Jowai Municipal Board (JMB) (first floor), ha ka jingïadonlang u Chairman ka JMB ma Lasooki Lakiang, MDC JHADC ma Evening Teron (EM), Ailad Bhoi (EM), Octamewot Lamin, ki Waheh, ki sahep bad nongtrei ka JMB nalor kiwei de kiba la shah khot sngewbha.
Ïa ka jingïalang la pynïaid da ka Chief Executive Officer (CEO) Jowai Municipal Board kong D.
V.
Lyngdoh (MCS).
U ma Wailad haba kren ula ong ba u dap da ka jingkmem ban ïohi ba ka JMB, kala nangkiew ha kaba bun ki liang bad kane ka jingpynïar shuh shuh ïa ka ïing treikam kane ka tnat, kan pynsuk shuh shuh ïa ki nongtrei kane ka ophis ha kaba kane ka ophis kan ïoh lad ruh ban pynlong ïa ki awareness programme bapher bapher namar ha kane kaïiing ba dang dep shna la don ruh ka Hall ban pynlong programme namar ka Municipal ka don shibun ki programme pynsngewthuh paidbah.
Ha ka jingïadei bad ka jaka bret nuit (landfills), ula ong ba lyngba ka jingïatrei lang bad ki tnat bapher bapher ym slem shuh yn ïoh noh ïa ka jaka bret ñiut na ka bynta ka nongbah Jowai.
U ma Wailad ula khot ruh ïa ka jingtreilang jong baroh ki Waheh Shong bad ki paidbah ha ka jingïadei bad ka jingwanrah ïa ka jingkhuid jingsuba hapoh ka sor Jowai.
Kumba long mynta ka JMB kala biang ki jingdonkam naduh ki kali kit ñuit kiba long ha ka juk mynta, ka JCB, ki Tractor bad kiwei, sa tang ban ïoh noh ïa ka jaka bret ñuit kaba paka bad kumba long mynta ka JMB kam shym la shong kli kti ban pynkhuid ïa ki ñuit na sor Jowai da kaba wad bun ki lad ki lynti kat bym pat ïoh ïa ka jaka ba paka ne permanent, ong u ma Wailad.
U la ïathuh ruh ba ka JMB ka don ruh shibun ki skim bapher bapher ban ïarap ïa ki briew ba shong basah ha sor, kumta ula kyrpat ïa ki briew ba ki dei wan mih sha ka ophis jong ka JMB ban tip ïa ki scheme bapher bapher kiba kane ka tnat ka don, na ka liang jong u, u la kyntu ruh ïa ka CEO ban pynlong ïa ki programme pynsngewthuh paidbah halor ki scheme bapher bapher jong ka JMB.
Katba u Chairman ka JMB u ma Lasooki, u la ong ba kumba long mynta ka ophis jong ka JMB ka don ka scheme ba 12 hajar tyngka ban ïarap pynshna painkhana ïa ki bym pat don paiñkhana ne septic tank, na ka liang jong u, u la kyrpat ïa kito ki briew ba donkam ba kin wan shim ïa kane ka jingïarap jong ka sorkar, namar ym shah shuh ban pyntuid ïa um paiñkhana ha ki duid ne nala ki ban poi sha ki wah bah kiba long ki thyllong um dih umbam.
Nongpoh, Jymmang 19: Kum u myntri ka tnad ba dei peit ïa ka tnad Tourism hapoh ka jylla, u Bah Paul Lyngdoh mynta ka sngi u la hiar ban leit jurip ïa ka Integrated Tourism Complex kaba don ha Mawdiangum, Nongpoh ha Ri Bhoi District.
Haba leit ban jurip ïa katei ka Integrated Tourism Complex kaba don ha Nongpoh, la synran lang ruh daka jingdon lang ka Kong Caramai Kharkongngor, kaba dei ka Secretary ka sorkar Meghalaya jong ka tnad Textile, ka R.
B Lyngwa, District Sericulture Officer bad kynthup kiwei kiwei ki ophisar na ka tnad sorkar.
Haba leit ban jurip ïa katei ka jingtei jong ka tnad tourism, u Bah Paul Lyngdoh u la wan ban jurip na ka bynta ban peit ban khmih halor ka jingïaid jong ka kam kaba u la shim khia ban pyndep kloi noh ïa katei ka jingtei na ka bynta ban ai jingmyntoi ïa ki paidbah.
Haba kren ha kane ka jingwan jurip, u Bah Paul Lyngdoh u la pynpaw ïa ka jingsngewhun halor ka jingtei ïa kane ka Integrated Tourism Complex ha Nongpoh bad na ka bynta ban pyndep noh kham kloi ïa kane ka jingtei u la kular ruh ban shim khia na ka bynta ban pynlait noh ïa ka second installment khnang ban lah ban pyndep noh kham kloi ïa katei ka jingtei jong ka tnad tourism.
Kum u myntri ka tnad tourism, u Baha Paul Lyngdoh u la kular ruh ban shim khia ban buddien ïa kane ka jingtei lane ka jingpyntrei ïa kane ka jingtei khnang ba ka jingtei ïa kane ka Integrated Tourism Complex kan long kaba jop.
U la ong ruh ka sorkar ka la shim khia ruh ban tei ïa kane ka jingtei ka long ba ka don ka thong ban kyntiew ïa ki kam jngohkai pyrthei, namar kum ka sorkar ka khmih lynti ba kane ka Integrated Textile Tourism Complex kan ai jingmyntoi shisha ym tang ïa ka sorkar bad ïa ki paidbah ka jylla hi baroh kawei.
Shuh shuh, u Bah Paul Lyngdoh u la wan ruh ban jurip ïa kane ka Integrated Textile Tourism Complex ka long ruh ka jingshim khia jong ka sorkar ban kyntiew ha ki liang baroh bad khamtam ban kyntiew ïa ka ioh ka kot jong ki paidbah ha ka jylla hi baroh kawei.
Khliehriat jymmang 19: Ka long shisha kaei kaei kaba isaitmet haduh katta katta ban iohi ia ki ñiut, ki jakhlia, ki jaboh kiba la shu bret pathar da ki nongtrei jong ka company dewbilat, ka Amirit Cement Limited, kaba don ha shnong Umlaper, ka jingbret pathar ia ki ñiut ka long kaba la i khlemakor haduh katta katta bad kaba buh jingma ruh ia ka koit ka khiah jong ki nongshong shnong.
Nalor kane ka jingbret ñiut pathar, ki dang don ruh shibun kiei kiei kiba katei ka company ka la leh haduh ba ka la pynlong ia u Chairman Shnong Umlaper, ki nong shong shnong bad ki nongialam jong ka Hynñiewtrep Youth Council East Jaiñtia Hills District ba kin sngew bitar, namar ba ka rukom leh ki heh bad ki nongtrei jong ka Amrit Cement ka paw shynna ba kim shym la burom satia ia ki nongshong shnong.
Haba iakren bad ki pathai khubor, u President jong ka Hynñiewtrep Youth Council East Jaiñtia Hills District, u bah Preios Pale, u la pynpaw ka jingsngew bitar bad sngew diaw halor ka jing leh khlemakor ka Company Amrit kaba don ha shnong Umlaper bad u la ong ba na ka liang ka seng ka dawa ba ka company Amrit ba ka dei ban burom ia ki nongshong shnong bad ki bor pyniaid shnong jong ka shnong Umlaper, kumjuh ruh ban pyrkhat lang ia ki nongshong shnong ban thungkam ia ki ha katei ka company, namar kumba long mynta, ym pat don uwei ruh u nongshong shnong jong ka shnong Umlaper u ban ioh kam ha katei ka company “Kane ka dei shisha ka jingbym kheiñ snep ka company ia ki nongshong" pynpaw u bah Preios Pale.
Utei u nongialam jong ka HYC na East Jaiñtia Hills District, u la pynpaw ruh ka jingsngew khia halor ka jingbym pat lah ban pynurlong ia ka jing kular ba katei ka company Amrit kala dep kular ia ki trai shnong ban pynkynriah noh ia ka shnong sha ka jaka kaba kham pajih na ka karkhana, khnang ba kan nym ktah ia ki nongshong shnong, na ka liang ka seng ka dawa na katei ka company ba ka dei ban pynurlong noh kloi ia kane kaba la dep kular, khnang ba kan nym ktah ia ka koit ka khiah jong ki nongshong shnong.
Na ka liang ka seng, ka byrngem ruh ba lada katei ka company kam sngap ia ki jingdawa bad lada kam pynurlong ia ka jingkular, ka seng kan iaid da kawei pat ka lynti.
Kumjuh ruh na ka liang u Chairman shnong jong ka shnong Umlaper, u bah Poila Pdang, u la pynpaw ka jingsngew khia halor kitei kiei kiei kiba ka company Amrit ka la leh, kaba khlem kheiñ briew shuh ia ki paidbah nongshong shnong “Man la ka por, ngi na ka liang ka shnong ngi la leit ban iakren bad ki heh jong ka company, ha kaba iadei bad ka jingbret ñiut pathar, ha kaba iadei bad ka thung kam thung jam bad ruh ban pynkynriah noh ia ka shnong shaba kham pajih kumba ki la dep kular, hynrei kine baroh kim poi shano shano ruh" ong u Chairman Shnong Umlaper.
U la iathuh ruh ba katei ka company kam ju pyrkhat lem ia ki nongshong shnong kiba ju leit ban shim dawai na ka dispensary jong ka company, ha kaba ki nongshong shnong ki hap beit ban siew da ka pisa haba ki leit shim dawai na ka dispensary jong katei ka company, namar kumba long kiwei kiwei ki company kiba don hapoh ka district, ki don ki dispensary bad haba ki briew ki leit wad dawai kim ju shim pisa katba katei ka company Amrit pat kam shah satia bad ki ba shim dawai ki hap beit ban siew da ka pisa.
Kum ban shu kynthoh, mynta la don kumba shibnai tam, ki bor pyniaid shnong jong ka shnong Umlaper ki la iakynduh lang bad ki heh jong ka company Amrit ha ophis u Deputy Commissioner ha Khliehiriat bad ki heh ka company ki la kular ba kin pynkhuid noh ia ki ñiut, ki jakhlia ba la bret pathar sha ki jaka shnong, hynrei la sngewthuh ba haduh mynta ruh kitei ki ñiut ki dang satah ha ki jaka shnong, ki la kular ruh ban shim khia ha kaba iadei bad kiwei kiwei ki kam kumba ki la kular, hynrei haduh mynta kawei ka kam ruh kam pat shym la urlong satia, kane ka jingleh ka company ka la pynbitar bad pynsah umdum ia ki paidbah nonshong shnong.
Shillong, K’lyngkot 16 : U Myntri Rangbah ka Jylla Conrad K Sangma Mynta ka Lah Sngi U Blei ula iathuh ba ka Sorkar Jylla dang shen, ka la ïoh pdiang ïa ka jingthoh na ka kynhun Hynniewtrep National Liberation Council (HNLC) haba ïadei bad ka jingïakren iasuk kaba la sdang namar ki don katto katne ki jingpynshai ba ka seng ka kwah ban tip bad ïoh bad halor kane ka sorkar ruh ka la dep phah ïaka jubab sha ka seng.
Haba kyntait ban ïathuh ïa kiei kita ki jingpynshai ba ka seng HNLC ka pynpaw, u Conrad ula ong “Ngi ruh ngi la nang phah ïa ki jingjubab pynshai kum ka jingpyntip bad ruh ban ïoh ïa ka jubab na ka Sorkar Pdeng" haba bynrap “Hadien ba ngi ïoh jubab, ngin sa phah ktien sha ki bad ban pynïaid shakhmat ïa ka jingiakren".
Haba pynpaw ba ka jingïakren iasuk ka don ha ka lynti kaba biang, u Myntri Rangbah ula ong “Ngi dang ïakren bad ki (HNLC) bad ka jingïa aiktien ka dang ïaid shaid shaid".
Hynrei ula ong pat ba ki don katto katne ki mat kiba hap ban ïasyllok bad ki katto katne ki jingpynsngew kiba don bad bala pynsngew ki dei kiba kongsan bha hynrei u pynpaw ka jingkyrmen skhem ba baroh ki kynhun ba ïadonbynta ha ka jingïakren ki don ka jingkwah ban ïoh noh ïa ka jingsuk ba neh shirta.
“Ngi da angnud ban lah pynbeit noh ïa kane ka kam bad nga kwah ban ban biang sa shisien ba na ka liang jong ka Sorkar Meghalaya, ngi kwah ba kine ki jingïakren kin ïaid shakhmat bad ba ngin lah ban poi sha ka jingïabeit ïasngewthuh jingmut lang bad ngi ïohi ba ki kam kila ïaid ha ka lynti kaba dei hynrei namar ba kane ka dei ka dei kaba jyrwit jyrwat, kin don beit ki jingsngewkhia bad ka long kaba kongsan ban bteng ha kaban ïakren ban pynbeit ïa kine kiei kiei baroh.
Nga ngeit skhem ba ngin lah ban pynbeit ïa kine ki ishu bad ban ïoh noh ïa ka jingsuk ba junom hapoh ka Jylla" ong u Conrad.
Halor ka jingdawa jong ka HNLC ban ïoh ia ka jingmap noh ïa baroh ki jingshah pynngat kyndon, u Conrad ula ong “Ki don katto katne ki kam kiba donkam ban ïasyllok ha ki katto katne ki kyrdan, na kata ka daw kam ïahap ïa nga ban ïakren ïa kane ka bynta".
Ula pynthikna biang ba ka rai ba dang shen jong ka NIA ban khot hajir ïa ki Nongïalam ba hakhlieh ka HNLC, ka dei ka kam ka bym don eiei satia namar ka dei kaba hap ban leh.
“Haba ka jingtohkit ka ïaid, ka dei ïa kaban khot hynrei kam dei pat ba kila (NIA) pynmih ïa ka hukum ban kem ïa ki.
Ka dei tang ka jingkhot ban kylli jingkylli….
ïa kine ki jingpynsngew ruh la dep ban pyntip sha Delhi.
Kumba nga ong, watla ka long kumno kumno ruh ka kam, ngi la kut jingmut ban wad ïa ka lynti ban ïa jam shakhmat da ka jingïasngewthuh jingmut lang" ong u Conrad.
Shillong, K’Lyngkot 16 : Ki rangbah ba don bynta ha ka jingïaleh Hill State naduh ki snem 1968 ter ter ki la pynpaw ïa ka jingdiaw mynsiem ba ym shym la don ba ithuh ne kheiñ briew ïa ka jingnoh synñiang bad ka jingaiti lut jong ki ha ka por ba ki ïakhih ban ïoh la ka jong ka jylla.
Ïa kane kitei ki rangbah ki la pynpaw ha ka jingïalang pynkup burom ba la pynlong da ka UDP ha ka sngi Nyngkong kum ka dak ka jingithuh ïa ka jingaiti met bad mynsiem jong ki, ha kito ki snem tad haduh ba ka sorkar pdeng kan hap ban pyndem bad pynbna ïa ka Meghalaya kum ka Autonomous State ha u snem 1970 bad hadien arsnem pat kum ka jylla ba pura.
Ha katei ka sngi ki la don haduh palat 40 ngut ki riew rangbah kham bun na East Khasi kiba la don bynta hakhmat hakhmat ha katei ka jingïakhun.
Ïa kitei baroh, ka UDP lyngba u President, Bah Metbah Lyngdoh la pynkup burom da ka jaiñ tapmoh nangta ka thup sah kynmaw bad ka song jingai sngewbha kaba mar 5,000 tyngka.
Katto katne na kitei ki rangbah haba kren ha katei ka jingïalang pynkup burom kaba long ha ophis treikam jong ka UDP ki la pynpaw ïa ka jingkmen ba ka shim por palat 50 snem ba yn don kiba ithuh ïa ka jingaiti jong ki met bad mynsiem ha ka por ba don ka jingïakhih hill state.
“Ngi long ki shipai hill state ba la shah klet noh bad b un kim tip shaphang jongngi.
Hynrei khublei shibun ïa ka UDP kaba la kynmaw ïangi," ong u Bah AS Mawlong u rangbah ba la 75 snem uba ïathuh kumno ba tang ha ka rta kaba dang khie samla ki la mih ban ïakhun naka bynta ka dawbah jong ka Jaidbynriew.
Shuh shuh u la ïathuh ruh ba dei ha katei ka jingïakhih ba la pynbthei ïa ka lyer pynsat khmat ha Shillong ha kaba ki nongïalam ba hakhmat kynthup naduh u Bah Hoover bad Bah Hoping ki la shah kem.
U ong ruh ba wat ki Myntri Sorkar bad bun kiwei ruh ki bym tip satia ïa kitei ki jingjïa bad ki jingïakhun ba ki riewrangbah ki kynduh ha kitei ki snem da ka lynti kaba jai khlem ïa umsnam ne ka jingïakura khlem da ktah kti ne jaw snam.
Na ka liang utei u rangbah bad kiwei ruh ki la kyntu ïa ka UDP ba kadei ban wad shuh ïa ki rangbah bad ki longkmie kiba don bynta ha katei ka jingïakhun khnang ba kin ïoh lang ïa ka jingithuh bad ka burom kaba ki dei ban ïoh.
Na ka liang u Bah Metbah haba kren ha ka jingïalang u la ong ba ka party kan sa thaw ïa ka komiti kaba kyrpang kaban kynthup ïa ki nongïalam party, ki riewshemphang na ki skulbah bad ki college kynthup ïa ki nongïaleh hill state ba kin pynmih da kawei ka kot kaban batai sani bin pa bin ïa ka jingïaid lynti bad ka jingïakhun jong ki riewshlur ka jaidbynriew ha kato ka por.
U ong ruh ba watla ka jylla ka la dep ban rakhe 50 snem hynrei ym pat ïoh jingtip bakan don kano kano ka kot kaba dei beit thik na ka bynta kitei ki riewshlur ba ïaleh hill state.
“Nga ïohi ba ki don bun ki kot kiba ïadei bad ka jingïoh jong ka Meghalaya ïa ka jylla ba pura hynrei ngam pat ïohi ïa kano kano ka kot kaba ïadei pat bda ka jingïakhih ban ïoh ïa ka jylla ba pura," u la ong.
Na ka liang jong u, u la pynpaw ruh ba kum kane ka bynta la dei ban shimkhia naduh kham mynshwa namar ka long kaba donkam ban don ïa ka rekod kaba paka na ka bynta ki jingïaid lynti ban poi sha ka thong.
“Kaei kaba kine ki nongïalam ki don ban ïathuh ïa ki khana kiba ym pat don ba tip shaphang ka jingïakhun jong ki kadei ban long ha ka kot ym ban shu kut tang ha ka jingïathuh khana da ka ktien," ula bynrap biang.
U Bah Metbah u la kular ruh ba kin ïai bteng ban pyndep ïa ka jingpynkup burom na ka bynta kito kiwei ruh ki riewshlur kiba la don bynta ha katei ka jingïakhun hill state ha ki distrik jong ki hi.
Jowai, Jymmang 19: Ka ophis u Superintendent of Police ka West Jaiñtia Hills District mynta ka sngi thohdieng kala pynlong ïa ka prokram ban ïa phylliew jingmut lang bad ki nongïalam shnong Village Defence Party (VDP) halor kumno ban wanrah ïa ka jingshong suk shong shngaiñ hapoh ka shnong ka thaw da ka jingïatrei lang kaba ïajan eh bad ka tnad pulit.
Ïa kane ka prokram la pynlong ha Indoor Sports Hall Chutwakhu Cum Auditorium, Jowa ha ka jingdonlang jong u kongsan uba dei ruh u Deputy Commissioner ka West Jaiñtia Hills bah Batlang Samuel Sohliya, IAS, u symbud kongsan SP ka WJHD u Chemphang Syrti, MPS nalor kiwei de ki ophisar Pulit jong ka District.
Ïa ka jingïalang la pynïaid da u bah G.
Marshillong (SDPO) Amlarem, la ïoh ruh ka jingrwai ba kyrpang na ki kynhun Pulit kaba la tip kum ka Meghalaya Police Cultural Troupe (MPCT) kaba la ai lai tylli ki jingrwai tynrai bad ka jingrwai phareng ban pynshongshit ïa katei ka prokram.
Na ka liang u kongsan u bah Sohliya ha ba ai jingkren ula ai ka jingïaroh ïa ka tnad pulit jong ka West Jaiñtia kaba la shim ïa kane ka kam ba kongsan eh ban ïaphylliew jingmut lang na ka bynta ka bha ka miat ha ka imlang ka sahlang.
Ula ong ka jingwanbun ki nongïalam VDP mynta ka sngi na ki shnong bapher bapher kan ïarap shuh shuh ban ïaleh pyrshah kumno ban rad diengkhong ïa ki kam sniew hapoh ka shnong ka tnaw naduh ki kam buaid tanglang, ki kam tuh kam thim, nalor kiwei kiwei de ki jait jingsniew.
Ula ong ba um dei ban shim ïa ka aiñ ha kti hynrei kum ki VDP ki dei ban aiti sha ki bor ka aiñ khnang ban ïoh leh ïa kaba donkam, namar ka jinglong hok jong uwei pa uwei u briew u don hapoh ka Ri India katkum ki kyndon ba la pynbna da ka sorkar (Human Right Act).
“Ki VDP ki dei ki nongtrei mon sngewbha ban wanrah ïa ka bha ka miat wat lada kim don kano kano ka jingïoh nong hynrei kila pynlut ka por miet la bad sngi ban wanrah ka jingshong suk hapoh ka shnong ka thaw" ong u bah SohliyaKum u Khlieh duh ka District u ai ka jingïaroh ïa ki VDP ba dei lyngba jong ki kane ka Election MLA ba la dep la lah ban pynïaid beit pynïaid ryntih ïa ka hapoh ka District, “haoid ki la don hi katto katne ki jaka ba mih jingïa khajia hadien ba la dep ka jingñiew vote hynrei la lah ban teh lakam ïa ki da ka jingtreilang jong ki bor shnong (VDP).
Shuh shuh ula kyntu ba ka por jong ka aiom slap (Lyiur) ka la poi bad kan sa don ka jingwan lyngshop mariang, kumta u kyntu ïa u VDP ban ïatreilang bad ki bor jong ka Disaster Management khnang ban suk ka rukom ai jingïarap lada don kino kino jingjia.
Da kaba pynkut ïa ka jingkren u kyntu ïa ka tnad Pulit ban pynlong man ka por kum kine ki jait prokram kiba ïadei bad ki VDP shnong kaba lah ban wanrah ka jingshong suk shong shngaiñ.
Na ka liang u SP ma C.
Syrti ha ka jingkren ula kyntu ïa ki VDP ban don ka jingïatreilang kaba ïajan bha bad ki Pulit khnang ba yn lah ban ïaleh ïa ki kam sniew, ula ong ruh ba ka tnad pulit kan pyrshang katba lah ban ai jingïarap sha ki VDP da ki Touchligh bad kiwei de ki tiar donkam ban pahara shnong.
Halor ka jingwad kam Pulit jong ki khun samla ha kine ki sngi ba mynta ula kyntu ban long kiba la pynkhreh lypa namar shen ka tnad pulit kan sa khot (Advertisement) ïa ki kam pulit ba bun bha ha kine ki sngi ban wan.
Ha ka juh ka por u khot ïa ki nongïalam VDP ban treishitom na ka bynta ban ïaleh pyrshah ïa u Drug bad kaba nyngkong dei ban sdang shwa nala ïing, ong u SP.
Ha kane ka sngi hadien jong kane ka prokram la don ka jingïaphylliew jingmut lang, kaba la shim bynta da kitei ki VDP shnong jong ka District bapher bapaher kiba la don 400 ngut na ki 272 tylli ki VDP kiba la poi sha kane ka sngi bad ki ophisar Pulit kiba la jujab ïa ki jingkylli.
Katba ïa ki kyntien ai khublei la ïoh da u ma F.
Passah (COVDO).
Shillong, K’lyngkot 16: Ka Seng VPP ka la kular ba lada ki paidbah ki ailad ïa ka Party ha kane ka elekshon 2023, kan wanrah ïa ka jingsynshar kaba khuid ba suba, ka ban nym ailad da lei lei ruh ïa ki kam bamsap bad kan tohkit ruh ïa ki kam bamsap jong kane ka sorkar ba mynta bad lada lap ïa ki briew ba donkti yn pynshitom katkum ka aiñ.
Haba kren ha ka jingïalang paidbah ha Madan Polo, ha kaba la poi da ki hajar ngut ki paidbah, u Bah Ardent Miller Basaïawmoit, u la ong ba ka Party VPP ka la mih namar ba kiwei pat ki Seng Riewlum kim shym la lah ban leh ïa la ka jong ka bynta ba kidei ban leh, hynrei baroh baroh la shu ïabeh lut ïa ka rongphong bad la shu ailad ïa kyrñiom lang ha ki kam bamsap.
“Ka VPP kan nym aili satia ïa ka jingbamsap bad lada lap ïa kiba bamsap ruh, ngin pynshitom katkum ka aiñ", u la ong.
Ha kaba ïadei bad ka jingtreikam ki DSC, ka MPSC, u Bah Ardent u la ong ba ka VPP kan wanrah ïa ka jingtreikam kaba khuid kaba lait na ka jingtuklar jong ki Politician, khnang ba kito kiba dei hok ban ïoh ïa ka kam katkum ka jinglah jong ki, kin ïoh.
U la pynshai ruh ba ka jingthmu ban pynlong ia kane ka jingialang ka long ban pyni sha kito kiba ju ong ba khlem ka pisa ym myntoi ban ialeh elekshon.
Kawei pat u la ong ba kadei ban pyni sha kito kiba khein troiñ ïa ka VPP ba kam poi shano shano ruh.
Hynrei ka jingmih u paidbah ban wan sha kane ka jingialang, ka pyni ba ym long ban ïalehkai bad kane ka Party kaba duk, kaba la kyrshan da u paidbah uba ieit ia ka ri bad ka jaidbynriew ym tang na ki rymmiang shyntur, hynrei kiba ieit naduh ka tyllong ka dohnud.
Shuh shuh u Bah Ardent u la ong ba bun ki Party ha kine ki sngi ki la shu kop ba kin jop beit ha kane ka elekshon 2023, da kaba pynïasyriem ïa ki kum kito ki nongri syiar kiba shu tip ïa ki syiar ba ki ri bad aibam hi, katba ïa ki syiar khlaw pat kim tip katno ki don.
“U paidbah babun mynta u long kum ki ‘yiar khlaw u bym shah set hasem, hynrei uba laitluid ban jied ïa uno u kyrtong, ïa kano ka Party ban jied", u la ong.
U la wer ïa kito kiba shah set sem ba kin kynthih noh katba dang biang ka por, namar lashai da ym lah kynthih shuh ïoh ki babe kylla hadien.
U la ong ruh ba ka VPP ka la jied bad ailad ïa ki Samla kiba ieit ïa ka jaidbynriew ba kin mih shakhmat ryngkat ka jingbtin lynti ïa ki ba kin ïaid ha ka lynti kaba dei bad ba kin shakri ïa ki paidbah da ka lynti kaba khuid bad kaba shisha, ym ban ïalam ne pyndonkam bakla ïa ki.
U President ka VPP u la ther tyngeh ïa ka sorkar MDA kaba la shu kop sarong kat shaba leit, hynrei kiba bun ki jingangnud jong u paidbah pat kam shym la lah ban pyndep.
U la ong ba ki la shu kop ba ka la leh na ka bynta ka jylla, hynrei kadei kajuh ka sorkar kaba la map ei ïa ki bai ding elektrik jong ka jong ka Kompeni Sai Prakash ha Byrnihat haduh 129 lak tyngka.
Nangta ka JUD Cements ha Jaiñtia Hills kaba ka bai ding elektrik ka long haduh 2000 lak tyngka haduh mynta kam pat siew.
Hynrei ban da dei ïa ki paidbah pat poi bai ding elektrik 5 ne 10 hajar la shah ot ka ding elektrik.
Nangta ka kular ban weng ïa u Khar Metor ha Them ïew Mawlong, hynrei wat haba la pynbiang ïa ki ïing ki sem na ka bynta jong ki ym shym la lah ban weng haduh mynta.
Shuh shuh u la ong ba ba ka VPP ym tang ba kan wanrah ïa ka jingsynshar khadar kaba khuid ba suba, hynrei kan pynlong ruh ïa ka jylla kaba suk kaba saiñ bad kaba ai ka jingkmen ïa ki paidbah.
Shillong, Kyllalyngkot 16 : Ka Meghalaya kan sa aireng nyngkong ha la ïing pyrshah ïa ka Bihar ha ka jingïakhun semifinal jong ka lympung ïalehkai Ranji Trophy na ka Plate Group kaban sdang naduh lashai ka sngi Ba ar ha madan Polo.
Ka jingïalehkai kan sdang naduh ka por 8:30 baje mynstep, bad la shah sngewbha ïa baroh ki riew ieit kriket ban wan sakhi ïa katei ka jingïalehkai.
Ka BCCI ka la pynbeit thymmai ka rukom pynïalehkai na ka Plate Group mynta ka samoi, ha kaba ki saw tylli ki team na ka jingïalehkai group stage kin ïoh rung sha ka semifinal.
Ki nongjop na kitei ki ar tylli ki jingïalehkai kin ïoh rung sha ka final bad kin ïoh ruh ban rung sha ka Elite Group ha ka samoi ban wan.
Ka Meghalaya ka la ïoh rung da kaba pyndep ha ka kyrdan ba nyngkong na ka Plate Group, da kaba khur nam jop sawsien pyrshah ïa ki kynhun kiba khlaiñ.
Ka Sikkim ka don ha ka kyrdan kaba ar, ka Manipur ha ka kyrdan ba lai bad ka Bihar ha ka kyrdan kaba saw.
Ka Meghalaya ka la pynliem teng ïa ka Bihar mynta ka samoi ha ka jingïalehkai ha la ïing, ha kaba ka la lah ban wanphai da kaba pynliem da saw wicket ha ka jingïalehkai ha ka 29 tarik Nohprah 2022.
Kumta ka kynhun ka buh thong ba kan ïalehkai bha ha ka semifinal, da kajuh ka rukom ïalehkai ha kaba ka la ïalam ïa ka kynhun ban bat kyrdan ba nyngkong na ka Plate Group.
Shillong, Kyllalyngkot 16 : Ka Hynñiewtrep FC ka la ïohrah ïa ka namlahduh hadien ba ka la pynbam da 5-2 pyrshah ïa ka Maduh FC ha ka final jong ka 1st (L) Justine Khongkip, former rangbah shnong(1979-1982) Mawlai Kyntonmassar Memorial Football Tournament Mawlai Open ba la pynïaid da ka ïing ka sem jong ka kur Pathaw ha ka jingïatrei ryngkat bad ka Dorbar Shnong Mawlai Kyntonmassar ba la ïalehkai ha madan shnong ha Kyntonmassar ha ka sngi Saitjaiñ ka 14 tarik u Kyllalyngkot, 2023.
Kum ka Lahduh ka Hynñiewtrep ka la ïohrah ïa ka song pisa kaba 20 hajar tyngka ryngkat ka trophy bad ka Maduh 10 hajar tyngka ryngkat bad ka trophy.
Haba phai sha ka jingïakhun ba pynïalehkai mar hynñiew ngut shilliang, saw kol la ïa thep ha ka kyllastep bad lai kol ha ka kylla miet.
Ha kane ka sngi la sam ruh ïa ki khusnam shimet, u Justine Hadia u la ïoh khur ïa ka nam best player, katba ka nam Best goalkeeper ka la leit sha u Ïaidon Warlarpih bad Top scorer la ïoh khur da u Nevielle Majaw.
Ïa ka trophy sha ka Lahduh la sam da Bah Wanseng Jyrwa, working president ka United Democratic Party kum u kongsan, katba sha kaba wan baar la sam da u rangbah shnong ka Mawlai Kyntonmassar u Dr.
Marco Mitri kum u symbud kongsan ha ka jingsakhi ryngkat lang da ki bahaïing hasem jong ka kur Pathaw, ki riew rangbah, ki longkmie bad kiwei kiwei.
Ha kane ka sngi la ïoh ïa ka jingkren na Bah Wanseng, uba la pyrto ïa ka longïing Pathaw kaba la pynlong ïa kane ka lympung ïalehkai bad u kyrmen ba kin ïai bteng ban pynlong ïa kane ka phutbol ha ki snem kiban ruh.
Ha kane ka final la ïoh ruh ïa ka jingkren na Dr.
Marco, na bah Marseile Kharbani, na rangbah shnong barim Bah Darius Syiemiong bad kiwei kiwei.
Shillong, Kyllalyngkot 16 : Ka jingïalehkai kynjatbol ba la pynïaid da ka Eibanroy Langstieh Channel ha ka shnong Ladmawreng, ka la poi sha kaba kut ha ka sngi Saitjaiñ jong ka taïew ba la dep ha kaba ka Mawreng Jr Academy ka la ïoh rah nam lahduh da kaba pynliem da 1-0 kol ïa ka Lumsohriew.
Ha kane ka sngi la wan ban pynshong shit da u nongrwai ba paw u Bah Wanjop Sohkhlet bad la don lang ruh ka Kong Ibamut kurbah bad la pynïaid ïa ka jingïalang da u samla Pynbhalang Lyndoh, la ïoh jingkren ruh na u Bah Banroi Kharbangar, Eibanroy Langstieh, C.
Kurbah ba dei u Rangbah Shnong Ladmawreng uba la ai mynsiem ïa ka kynhun ba kan nang ïai trei shitom.
La ïoh ruh ka jingkren na u Kongsan u Bah Beyond Kurbah, uba dei u kyrtong ka UPD ban ïa aireng ha ka elekshon MLA 2023 na Mawphlang Constituency uba mih ha ka jaka jong u Bah Eugeneson Lyngdoh.
Ha katei ka sngi u Bah Beyond u la ong ba ki rynsan social media ba kynthup ka Youtube ha kine ki sngi kadei ka lad ai kam ai jam ïa ki khynnah ki samla kiba nang ban pyndonkam ïa ka, ym tang ha ka rwai hynrei ha kiwei kiwei ruh lah ban ak khnang bad ban pynbyrngia ïa u paidbah uba ju sngewtynnad ban peit.
U la ai nuksa ruh kum kiba na Laitjem ki don ki Youtube Channel kiba nangbha ban ak bad itynnad, “Ka long kaei kaei kaba pynlait ïa ki briew na ka jingsniew jong kane ka pyrthei," ong u Bah Beyond da kaba ai ruh ka jingkitbok ïa ki player jong ka Mawreng bad ka Lumsohriew ba kin nangtrei shitom bad nang nangkiew shaphrang ha ka kam jingleh kai sport.
Ha kane ka sngi la don lang ruh u player ba paw jong ka Jylla Meghalaya u Bah Weone Kurbah, uba dei u para trai jong u Bah Beyond Kurbah.
Ka elekshon ha Meghalaya naduh ki katto katne snem mynshuwa, ka la kylla long ka elekshon kaba ïakhun hapdeng kiba riewspah bad kiba duk lane hapdeng ki Party heh spah bad ki Party baduk ba kyrduh.
Kumba arphew snem eiei mynshuwa ki rynran ïalap elekshon kim da pylleit jingmut than ha ka jingïakren ïa ka theh tyngka ne ka jingai pisa por elekshon.
Hynrei dei naduh ka snem 2008 ter ter ba ka pisa la sdang ban kren briew namar ba la mh ki kyrtong heh spah bad ki paidbah ruh ki la sdang ban ïabeh sha kita ki kyrtong ba sam pisa.
Ka Election Commission jong ka ri India ha ka por ba long CEC u TN Seshan, nangta sa u MS Gill bad u Bah JM Lyngdoh, haba ka la iohi ia kane ka jingtheh pisa por elekshon, ka la wanrah ïa ki jingpynkhlaiñ ïa ka Commisison ha kaba la wanrah bun ki jingpynbha ha ki kyndon bad kata ka long da kaba wanrah ïa ka Model Code of Conduct, khnang ban ïaleh pyrshah ïa ki kam buit tuh bad ki kam beaiñ jong ki Political Party bad ki Candidate.
Hynrei ka Model Code of Conduct wat lada ka la lah ban teh lakam ïa kiba bun ki bynta, hynrei ha kaba ïadei bad ka jingmih ki kyrtong heh spah kiba bun na ki, kidei ki Contractor ne ki Businessman, kam shym la lah ban khanglad.
Dei namar kane ka daw ba sa sdang mih ka jingsam pisa ha ka por elekshon, namar ba kiba kum kine ki ïoji beit ba da kaba sam pisa khlem pat da shakri ha ka imlang sahlang kin jop beit ia ka elekshon.
Shisha ka la jia kumta haba kiba bun kine ki heh spah ki la jop kum ki MLA jong ka Meghalaya, ha kaba bun na ki, ki la bat ruh ruh ïa ka ktrdan kum ki Minister jong ka sorkar.
Hynrei hapdeng kane ka jingmih ki kyrtong heh spah bad ka jingïabeh ki paidbah nongthep vote sha kita kiba don spah.
La ïohi ba ki la mih ruh ki kyrtong ne ki Party jong ki briew ki bym dei satia kita ki heh spah bad kiba nud ban leit sha ki paidbah ruh da ka lynti kaba kren pyrshah ïa ka jingpyndonkam daka bor pisa ha ka por elekshon.
Kiba kum kine ym dei ba ki la shu mih, hynrei ki paidbah ruh ki da jied ïa ki ban long ki nongmihkhmat jong ki.
Kane ka pyni wat hapdeng ka jingtyllep ka spah jong ki Party heh spah ne ki kyrtong heh spah, ki dang don ki briew kiba peit ïa ka jinglong u briew ne ka briew ne ki jied ïa ka jinglah jong u ban shakri bad ban ïasaid na ka bynta ki jingeh jong ki bad khamtam eh ban iasaid na ka bynta ki jingeh jong ka jylla.
Ha kane ka elekshon 2023 la ïohi ba wat naduh ka rukom pynlong ïa ki jingïalang paidbah haduh ki buit ba ki pyndonkam ban ïalap elekshon ruh ka don ka jingleh kaba pyni ïa kino ki Party kiba don pisa bad kino ki Party ki bym don pisa ne ki kyrtong ruh kumjuh.
Kane ka sakhi naduh ka rukom shna ïa ki rynsan ne ki pandal.
Ka rukom wai kali, ka rukom aibam bad kumta ter ter.
Hynrei ha kaba khatduh hi, ka rai kadei ka jong u paidbah, la ka long ïa u Kyrtong ne ka Party heh spah ne ka Party duk ne u kyrtong duk.
Dei u paidbah nongthep vote u ban ban ai ïa ka rai ïano ne mano kitra ki 60 ngut ki ban long ki nongïasaid ha ïingdorbar Thawaiñ ka jylla.
Shillong, Kyllalyngkot 16 : Ka Meghalaya ka la pynliem da ka inning bad 206 ron ïa ka Baroda ha ka lympung ïalehkai U-25 Col CK Nayudu Trophy ha ka jingïalehkai hynne ka sngi Nyngkong ha Mangaldai, Assam.
Ha kane ka sngi, ki don haduh arphew ngut kiba la shah pynhap wicket bad baroh kidei jong ka Meghalaya.
Ha ka por mynstep, ka Baroda haba bteng biang ïa ka 273/5 ha kaba ka Meghalaya ka la lah ban ïalehkai bha ha ka liang ka kawang bol bad ka la ïoh ban pynhap ïa ki san wicket ba dang sah bad ka Baroda ka la shah pynhap lut baroh ki wicket da kaba kamai 336 ron.
U Manish Sharma, uba shim ar wicket ha ka sngi sdang, hynne ka sngi u la ïoh biang sa ar wicket bad pyndep ïa ka jingïoh khur wicket da 4 wicket ai kamai 90 ron, katba u PM Santhosh u khur 3 wicket ai kamai 57 ron.
U la ïoh ban khur shi wicket ha ka sngi sdang, kum u Roshan Warbah (1/28) bad u Ram Gurung (1/36).
U Aryan Bora u ïoh (1/76).
Ha ka inning kaba nyngkong ka Meghalaya ka la khyllem lut baroh ki wicket bad kamai 111 ron, ki lai ngut ki rangtied ki khlem ïoh kamai ron katba ki saw ngut kiwei pat ki la ïoh ban kamai ron ha kaba u Jaskirat Singh Sachdeva udei uba kamai bun ron da 30 ron.
U Jaskirat Singh Sachdeva bad u Kevin Christopher (25) ki la buh da 59 ron ha ka jingduh noh ba saw wicket hadien ba ka Meghalaya ka la shah pynhiar kamai da 7/3 hynrei hadien kane ka la shah pynhap lut baroh ki wicket.
U Sharma u kamai 21 ron bad u Gurung 14 ron ka la ai jingkyrmen ïa ka kynhun ban khur jingjop.
Da kaba lamkhmat da 225 ron ha ka inning kaba nyngkong, ka Baroda, ka la ïakhun tyngeh ban bad ka Meghalaya ka la shah pynhap lut baroh ki wicket da kaba kamai tang 19 ron.
Dei tang u Roberth Sangma uba kamai bun ron da 10 ron.
Ka Meghalaya kan pynkhreh ban ïakhun ïa ka Himachal Pradesh ha ka 29 tarik Kyllalyngkot 2023.
Bunsien tang shu la poi ka election bad tang shu la ïeng na rynsan ki nongïalam ki klet noh ïa ka jinglong nongïalam jongki namar haba ki kren teng teng la sngewthait, sngewlehrai bad sngew kum ban phet noh wat na ki jingialang ruh namar ki sei ïa ki kyntien bad ki nia kiba tad dor, kiba ym don dor ban kren na ki rynsan ïalap election.
Teng teng ki don ki khep ba ki nongïalap election ki kren wat ïa ka kam shimet jong u ne ka briew ruh.
Kynmaw haba ïeng na rynsan kum ki nongïalam, ka dei ka ktien ka thyllied kaba kor tam.
Lada kum ki nongïalam ki kren da thew, da ka akor ka burom, ka main nongïalam jongki ruh ka paw hynrei lada ki kren kum ki riew madan kum ki khynnah kynjat sla ne shong thad lad, ka jinglong jongki ruh ka paw kumta hi.
Hooid ïa ki jingshisha dei ban kren, ban sei madan bad ban pynshai sha ki paidbah la ka dei ïa ki kam bamsap, ne ki kam pyndonkam bakla ïa ka pisa paidbah, hynrei kynmaw lada long kumno kumno ruh dei ban kiar na ka kam thad madan ïa ka long ïing longsem jong uno uno ne kano kano ka briew ne kyrtong na rynsan ïalap election.
Nalor kata kam bha ruh ban shu bei shu khoh ïano ïano haba kren ne ïalap election.
Ka Jaidbynriew Khasi ka dei ka Jaidbynriew kaba tip briew tip blei bad ka dei ka Jaidbynriew kaba ïoh ïa ka nam ïa kata ka Akor ba bha tam ha pyrthei.
Kumta to ngin ïa kynmaw ban ïai ri kyndong ïa kine kiei kiei baroh ym tang ban shu kren shongshit ha ka por election ne ban shu kren tam naphang ïano ïano hynrei dei ban ïa burom mar kylliang.
Haba ïalap election kam mut ban ïathad madan hynrei ban pynshai halor ki nongrim jong ka party, jong u kyrtong bad ter ter.
Hooid ym lah ban lait bunsien ka party kaba ïalam ïa ka jingsynshar bunsien hi kan shah ther beit ha ka election hynrei kane ka dei kaba ju ïai jia hi ym tang ha ka jylla hynrei ha ka ri bad wat ha ka pyrthei hi ruh.
Kum ban shu pynkynmaw ha ka election ha u 2018 shwa ka election ka jingshah kynnoh bamsap ka sorkar MUA ba la ïalam da ka Congress bad u Dr Mukul Sangma kum u myntri rangbah ka la long kaba ym lah shuh wat tang ban sngap ruh la sngew ba ka Congress kan ym khyllie ne khie khlieh shuh ha katei ka election hynrei ynda la kut ka election ka jop bun pynban ka Congress da kaba ka la jop haduh 23 ngut ki MLA.
Kumjuh ruh ha kane ka kynti ka long biang kumjuh, kata ka I-PAC jongka TMC kaba la wan sha kane ka jylla dang shen ka la pyrshang ban sei na kyndon kynshrot ban kynnoh bamsap ïa kane ka sorkar.
Nalor kata kane ka sorkar ka la shah kynnoh bamsap khamtam ha kaba ïadei bad ka kam khaïi dewiong, smart meter bad ter ter.
Kumba long la sngew ba ki paidbah kin ym jied shuh ïa ka NPP ban wanphai ha ka bor hynrei khlem pep kan jia biang kumjuh kata ka mut ynda la dep thep vote bad niew vote ka ban jop bun dei ka NPP hi namar kumba long hi mynta ka lyer ka beh hi sha kane ka party ha kylleng ki constituency.
Kumta khnang ban lait na ka jingïa sah sniew kaba kongsan ka long kren ïa kaba dei bad halor ki jingshisha kyiar na kaba kynnoh khlem nongrim bad kiba ïalam bakla khnang ba ka jingïadei bad ïajuh ïajan kan ïai neh shi rta.
Shillong, Kyllalyngkot 17 : Ka East Khasi Hills Cricket Association (EKHCA) kan sa pynlong ïa ka wat kaba ar jong ka lympung ïalehkai District League T20 Cricket Tournament 2023 (tang na ka bynta ki club kiba hap hapoh East Khasi Hills Cricket Association).
Ïa katei ka District League T20 Cricket Tournament 2023 yn pynlong ha madan ïalehka jong ka Smit Pyllun, Smit kaban sdang naduh ka taïew ba ar jong u Rymphang 2023.
Ka Association ka la pyntip ba ka tarik ba khatduh ban pynrung kyrteng kan long ha ka 1 tarik Rymphang 2023.
Shillong, Kyllalyngkot 17 : Ka Bihar ka la tied 329 ron bad duh noh 6 wicket ha ka sngi sdang jong ka jingïalehkai phainal pyrshah ïa ka Meghalaya na ka Plate Group jong ka Ranji Trophy ha ka jingïalehkai hynne ka sngi Ba ar ha madan Polo.
U Bipin Saurabh marwei u kamai century (177) bad u Sachin Kumar Singh ïa ka shiteng spah ron (75), ha kaba ki rangïalehkai ka Meghalaya ki la pynlehnoh ei katto katne ki jingïoh kem (catche) ban pynhap wicket.
Kane kadei ka jingkamai spah ron kaba ar na ka bynta u Saurabh ha ka jingïalehkai first-class bad kumjuh ruh ka jingïoh ban kamai bun ron.
U Saurabh u la ïoh ban kamai spah ron nyngkong eh kadei ha ka jingïalehkai pyrshah bad ka Meghalaya ha ka jingïalehkai group stage kaba la long ha u Nohprah 2022.
Ka Meghalaya ka la jop ïa ka jingïalehkai ka la sdang ban ïalehkai bha ha ka por mynstep hadien ba ka la jop ïa ka jingkynting pisa bad kam ban kawang bol nyngkong.
U Rohit Shah u la ïoh ban kem bol ha ka jingmih madan ha kaba kum kane ka jingïalehkai jong ka Ranji Trophy ban ïarap pynïoh 1 wicket ïa u Akash K Choudhury uba ai kamai 55 ron kaba dei ruh ka wicket kaba nyngkong ban pynhap ha kane ka sngi.
U Abhishek Kumar u ïoh 2 wicket ai kamai 78 ron, ha kaba u umpire u la ai pynhap wicket ïa u Basukinath lyngba ka lbw.
Ha kaba kum katei ka por ka Bihar ka kamai 14 ron duh noh 2 wicket hynrei ka jingïalehkai ka la kylla syndet.
U Sachin u la kamai shiteng spah ron (half-century) pyrshah ïa ka Meghalaya ha u bnai ba la dep bad ma u ha ryngkat u Saurabh ki la mih lang ban tied ha kane ka sngi.
Kitei ki arngut ki la khurwit shibun tylli ki boundary, u Sachin u khyrwit 14 tylli ki four bad u Saurabh 12 tylli ki four bad 11 tylli ki sixes.
Baroh arngut ki la lait im na ka jingshah pynhap wicket hadien ba ki rangïalehkai ka Meghalaya ki la pynleh noh ei ïa ki katto katne ki jingkem bol.
U Sachin u la kynjoh sha ka jingkamai shiteng spah ron hadien ba u la lait na ka jingshah pynhap wicket katba u Saurabh lyngba katei ka jingbym ïoh kem bol u la kynjoh sha ka spah ron da kaba khyrwit ïa ka hynriew ron.
Kitei ki shijur kiba buh ka jingkamai ba 143 ron ha ka jingduh noh ba lai wicket, ki la kamai jan hynñiew ron ha ka shi over shwa ba u Sachin un shah pynhap wicket ha ki kti u Arbin Singh.
Hadien ka jingkhyllem wicket noh u Sachin ka jingkamai ron ruh ka la sdang ban duna hynrei ka Bihar ka la bteng biang bad ïoh kamai ron, ha kaba u Sakibul Gani u la kamai 43 ron bad kynjoh sha ka 119 ron ha ka jingkamai ron lang bad u Saurabh.
U Gani ula shah pynhap wicket noh lyngba ka jingïoh kem bol da u Punit Bisht bad u Kumar ha kaba khatduh u la ïoh pynhap wicket ïa u Saurabh ba la ïoh kem bol da u Choudhury.
Ka Meghalaya kan hap ban ïalehkai bha tyngeh ban pynhap ïa ki wicket ba dang sah jong ka Bihar ha ka sngi kaba bud.
Nongstoiñ, K’lyngkot, 17: Ka ophis jong u Deputy Commissioner, (Supply) West Khasi Hills, u la pyntip paitbah ba ïa u khaw ration jong ka scheme NFSA 2013 jong u bnai Kyllalyngkot 2023 na ka bynta ki longïing AAY, PHH bad NON-NFSA, kiba hap hapoh ka West Khasi Hills District bad kiwei kiwei, la dep ban pyllait bad ïa une u khaw ration la dep phah sha ki nongsam ration.
U khaw AAY 35 kilo shi card shi bnai khlem siew dor, PHH 5 kilo shi khlieh briew khlem siew dor bad NON-NFSA ha Nongstoiñ ka long 12 tyngka shi kilo, Rambrai, Markasa, Pariong, Riangdo 12.
40 tyngka shi kilo, Shallang, Aradonga bad Maweit ka long 13.
00 tyngka shi kilo.
Lada lap ïa ki nongsam ba ki sam duna ne shim palat ïa ka dor ba la buh, kin sngewbha ban ai ïa ka jingujor sha ka ophis jong u Deputy Commissioner (Supply) Nongstoiñ.
Nongstoiñ, K’lyngkot, 17: Na ka bynta ban pynkhlaiñ biang ïa ka party shwa ka election ka ban sa long shen, ki nongïalam ka Hill State People Democratic Party Rambrai Jyrngam Constituency kum ka jingsdang jong ka jingpynshai paitbah, kin pynlong ïa ka jingïalang ha ka shnong Tynghor ha ka 19 tarik mynta u bnai.
U bah K.
P.
Pangñiang President rangbah ka party, u la ong ba ka jingïalang ha katei ka sngi kan long tang na ka bynta ka ki polling station kiba hap ha ka Tynghor area.
Kumta u la kyntu ruh ïa baroh ki nongkitkam, ki nongkyrshan ba kin ïa wan ha katei ka sngi khnang ban ïatai bad phylliew jingmut, kumno ban wanrah biang ïa ka jingjop ha ka election ban wan.
U bah Pangñiang u la ong ba ka jingthmu jong u ban ïaleh biang ïa ka election, kam dei ba u kwah hi hynrei ka dei ka jingkyrpad jong ki nongkitkam bad ki nongkyrshan baroh, ba u dei ban ialeh biang sa shisien, namar ki paitbah bad ka constituency ki dang I donkam ïa u.
U la ong ruh ba u la pyrshang ban pynsngew-thuh ïa ki paitbah ba ka jingshah rem bad ka jingkyntait jong ki paitbah ha ka election ba la dep, ka lah ban dei ba ha ka jinglong nongmihkhmat jong u ki don ki jingduna, ki jingbakla kiba long pynban ki maw jynthud ïa ki paitbah te ka bha ba un ym ïaleh shuh.
Hynrei ki paitbah pat kim shah, kumta u hap ban kohnguh ïa kaei kaba ki paitbah ki kwah.
Nongstoiñ, K’lyngkot, 17: U Deputy Commissioner (Excise) jong ka West Khasi Hills District Nongstoiñ u bah Garod LSN Dykes IAS, katkum ka bor ba la pynkup ha u hapoh ka section 324-A jong ka M.
E Act (Assam Excise Acts and Rules as adapted), u la pynbna Dry Day ne sngi tyrkhong kyiad ha baroh jong ka West Khasi Hills District ha ka 26 tarik mynta u bnai, namar ba ka sngi “Republic Day" jong ka Ri IndiaU la bthah ïa baroh ki dukan die kyiad pyrsi bad IMFL ki bar, Hotel, Bonded warehouse, ba ki dei ban khang khyrdep ïa la ki dukan ha katei ka sngi.
Lada lap ïa kiba leh pyrshah yn pynshitom ïa ki hapoh ka kyndon aiñ kaba la teh.
Mairang, K’lyngkot, 17: Ka ophis jong u Deputy Commissioner (Supply) ka Eastern West Khasi Hills District, ka pynbna paidbah sha baroh ki longïing kiba don hapoh ka Distrik ba la pyllait lyngba ki dukan rashon ïa u khaw rashon katkum ka National Food Security Act, 2013 ka bynta u bnai Kyllalyngkot 2023.
Na ka bynta u khaw khaw PHH, yn sam 5 kilo shi khlieh briew khlem da donkam ban siew pisa, na ka bynta u khaw AAY, yn sam 35 kilo shi card bad ïa une ruh ym donkam ban siew pisa.
Katba, ïa u khaw Non-NFSA pat yn sam 7.
215 kilo shi card ha ka dor 13 tyngka shi kilo.
Ym bit ban ai duna ne ot na ka bhah ba la buh ne mang da ka sorkar ha kaba ïadei bad ka jingsam ïa uno uno u marbam ba la ai na ka NFSA bad Non- NFSA.
La bthah ruh ïa baroh ki FPS dealer ba kim dei ban pynduh khaw ïa kito ki nongbam ki bym pat don ïa u Aadhaar Card bad ïa kito ki ba la pynjah ïa ki card rashon ki jong ki.
Ïa ka bai kit bad bai kali ban pynpoi ïa kine ki marbam hapoh jong kitei ki skhim, yn bei pisa da ka sorkar sha ki Wholesaler ne Dealer kumba ju leh na ka por sha ka por.
Lada lap ïa kino kino kiba pynkheiñ ïa kitei ki kyndon, yn pynshitom katkum ka aiñ bad lada don kano kano ka jingujor halor ka jingbym thikna ka jingsam ïa ki mar rashon, ki nongïoh bhah ki lah ban phah da ka jingthoh sha u District Grievance Redressal Officer& Additional Deputy Commissioner (Supply), Eastern West Khasi Hills District, Mairang.
Lane ki lah ban thep ha ka Complaint Box ba la buh da ka office u Deputy Commissioner (Supply) Eastern West Khasi Hills District.
Nongstoiñ, K’lyngkot, 17: Ïa ka ïing skul ba thymmai jong ka Sib Singh Memorial Government Higher Secondary Nongstoiñ, kaba la tei ha ka jinglut ba T.
4.
47 klur, la wan ban plie paidbah da u Myntri Rangbah jong ka sorkar jylla u Conrad K.
Sangma ha ka sngi ba ar, ha ryngkat ka jingïadonlang u MLA ka Nongstoiñ Bah Macmillan Byrsat, u Com-missioner and Secretary jong ka sorkar jylla u ba dei khmih ïa ka tnad pule puthi, u B.
D.
R Tiwari, IAS, u Bah A.
L Syiem Joint Secretary ka Shnong Mawkhlam-Nongpyndeng, I Principal jong katei ka skul, ki nonghikai, ki khynnah skul bad ki paidbah kiba la wan ban sakhi ha katei ka sngi.
Haba kren ha ka jingïa-lang ha katei ka sngi, na ka liang u Conrad K.
Sangma u la ong ba naduh ba ka MDA ka la shimti ïa ka sorkar ha u 2018, u la buh ïa ka thong na ka bynta ban khmih kyrpang ïa ki samla.
Hynrei, nalor kiba bun ki kam na ka bynta ki samla, kum ka sorkar ki sngewthuh ba donkam ruh ban buh ruh ïa ka pule puthi hakhmat.
Namar, ka pule puthi ka dei kawei na ki bynta ban kyntiew ïa ka lawei ba phyrnai jong ki samla ka dong ka thaiñ.
Kumta ka sorkar ka la rah ïa ka puthi puthi sha kawei pat ka kyrdan ba kham sha jrong.
U la ong, “Kane ka dang dei tang ka ïing kumba ka long mynta, hynrei lah ban pynkylla long ïa ka, ka jaka pule lane ka ïing ba kyntang ban ai jingnang jingtip da kito kiba trei hangne, kiba hikai hangne bad kiba pule hangne.
Ka shong ha phi ki nongkyrshan, ki nonghikai bad ki khynnah skul kumno ban pynkylla long ïa ka kum ka shlem saiñ dur ïa ka jingnang jingstad".
Na ka liang u Myntri Rangbah ula ai ruh ka jingïaroh ïa u MLA ka Nongstoiñ, ba dei na ka jinglah jong u ban pynïaid shaphrang ïa ki kam ki jam, ba sa ïohi ïa kine kiei kiei baroh ba ki wan jia bad urlong hapoh kane ka thaiñ.
U la ong ba kane ka skul ruh kan ym urlong, lada ym dei na ka jingtuklar jong MLA Nongstoiñ, u ba la shimkhia.
Katba na ka liang u Bah Macmillan Byrsat u la ong ba naduh ba um pat long u nongmihkhmat, u la ju trei na ka bynta ka dong ka thaiñ bad lada long nongmih-khmat ne ym long nongmih-khmat ruh, u don ka jingkit-khlieh ba kyrpang na ka bynta ka thaiñ bad na ka bynta ka roi ka par jong ka Nongstoiñ.
U MLA ula pynpaw ruh ba kane ka sngi, ka dei ka sngi sah kynmaw ha ka history jong ka skul, namar hadien da ki phew tylli ki snem ba ka la shah khunswet.
Hynrei, mynta ka kynti la lah ban ïoh ïa ka building kaba thymmai kaba la long shisha ka jingkyrkhu.
Mawkyrwat, K’lyngkot, 17: U Union Minister jong ka Jylla uba dei peit ïa ka Women & Child Department bad Ayush jong ka Sorkar India, u Dr.
Munjpara Mahendrabhai mynta ka sngi u la wan jngoh ïa ka One Stop Center bad Ayush Hospital, ki Aganwadi Center kiba don hapoh South West Khasi Hills District bad kumjuh ruh ka jingpynlong ruh ïa ka Review Meeting hapoh conference Hall, Circuit House, Laitlawsang, Mawkyrwat ha ryngkat ki katto katne ki ophisar sorkar jong ka ka distrik halor ka jingpyntreikam ïa ki lad pynroi jong ka sorkar India.
Ha kane ka sngi la ïoh ruh ka jingai ïa ki report treikam jong ki katto katne ki tnad treikam jong ki ophis bapher bapher jong ka South West Khasi Hills District kynthup ïa ka Mahatma Gandhi National Rural Employment Guarantee Schemes (MGNREGS), ka tnad ka koit ka khiah, ki surok, ka Swaach Bharat Mission (SBM), ka Pradhan Mantri Awas Yojana (PMAY), ka Jal Jeevan Mission (JJM), ka Janani Suraksha Yojana (JSY), ka Janasi Shishu Suraksha Karyakaram (JSSK) bad kiwei de ki jait skhim kiba la pyntreikam bad kumjuh ruh ki jingeh ba ki ïa kynduh ha ka ban pyntyllun ïa ka kam jong ki jait skhim.
U Dr.
Munjpara Mahendrabhai haba kren ha ka jingïalang, u la ai jingmut ruh ïa ki lad ki lynti kumno ban pyntreikam ïa ki skhim ba la bhah da ka sorkar India.
U la kdew ruh ha ka ïa dei bad ka koit ka khiah ha ka distrik da kaba u la ai jingmut ïa ki lad ki lynti ban nan kyntiew ïa ka kloi ka khiah hapoh distrik.
U la ai jingmut ba dei ban don ka jingkilan met, ka jingleit phah check-up ba man ka por na ka bynta ki nongpang shini bad ula ban jur ba dei ban pyndonkam ïa ki Yoga namar ka ïarap ban pynduh ïa ka jingkyrni, jingshitom ha ka jingmut jingpyrkhat, ki jingkhuslai bad kiwei pat ki jait jingpang.
U Dr.
Munjpara Mahendrabhai ula ong ruh ba dei ban da buh por ban pyndep ïa ka jingpyntreikam ïa ki skhim sorkar bad ym dei shuh ban pynsahteng ïa ki jingpyntreikam ïa ki na ka bynta ka jingmyntoi u paidbah.
U la ai jingmut ban ai jingpyntip ïa ki nongpyntrei ïa kine ki skhim lada don ka jingsuki ha ki jingtreikam khnang ban kloi ka jingpyndep ïa ki projek bapher bapher.
U la ong ruh ba u kmen ban ïohi ba ka South West Khasi Hills District ka treikam bha bad kam long kaba shah iehnoh shadien wat hapdeng ki jingleh kiba bun ba dei ban ïa kynduh.
U la ai mynsiem ruh ïa ki nongtrei hapoh ka distrik ba kin nang kham trei shitom shuh shuh bad ban aiti lut ha ka kam na ka bynta ka jingnangkiew shaphrang ha baroh ki liang hapoh ka distrik.
U Dr.
Munjpara Mahendrabhai haba kren ha ki lad pathai khubor hadien ka jingïalang, u la ong ba ka jingwan jong u mynta ka sngi hapoh kane ka South West Khasi Hills District ka dei lyngba ka jingphah u Myntri ba Rangbah duh jong ka Ri India, u Narendra Modi ban wan peit ïa ki Jylla hapoh jong ka North East ha kaba ka Meghalaya ka dei kawei na ki jylla ba u la phah kyrpang namar ka dei kawei na ki jylla ba la pyntreikam bha ïa skhim ba la ai ha ka.
U la ong ruh ba kane ka jingwan jong u ka dei ruh kum shibynta ban jurip ïa ki katto katne ki kam pynroi ïa kaba na ka liang ka sorkar India ka la bhah bad ba la pyntreikam da ka sorkar Meghalaya namar ka sorkar India ka la dep ban bhah 90% bad na ka Sorkar Meghalaya pat 10%.
Ha kane ka sngi u la pynpaw ruh ka jingaikhublei na ka bynta ki ophisar sorkar kiba la ai ka jingïatreilang ban pynbit pynbiang ïa ki jingdonkam na ka bynta kane ka sngi bad ka long ka jingïakynduhlang kaba jop.
Ha kajuh hi ka sngi na ka liang u Dr.
Munjpara Mahendrabhai u la ïoh ruh ban aiti ïa ki Work order na ka bynta ban shna ïa ki surok na PWD (Roads) Mawbah sha Eitser ha shnong Mawlangwir kaba T.
9.
67 lak bad ka Pung Amrit Sarovar kaba T.
9.
20 lak ha Shnong Rangmaw ha kaba ïa ne yn pyntrei na ka skhim 100 sngi ne ka MGNREGS.
U bah E.
Tariang, Child Development Project Officer (CDPO), Mawkyrwat, u Dr.
F.
R.
Lartang, District Medical & Health Officer (DM&HO), South West Khasi Hills District, u bah S.
Najiar, Executive Engineer, PHE, u bah K.
C.
Nongrum Executive Engineer.
PWD (Roads) Ranikor Division Roads, ka kong S.
Kharsahnoh, District School Education Officer (DSEO) bad u bah K.
Snaitang, District Programme Manager (DPM) of DRDA ki la ai ki jingbatai ba lyngkot lyngba ka power point presentation ïa ki rukom pyntreikam ïa ki skhim ba la bhah da ka sorkar.
Kham hashwa, u bah T.
Lyngwa, Deputy Commissioner, South West Khasi Hills District, Mawkyrwat u la ai ki kyntien pdiang sngewbha katba u bah L.
T.
Tariang, Additional Deputy Commissioner, South West Khasi Hills District u la ai ki kyntien khublei.
Nongpoh, Kyllalyngkot 17: Ka long ka jingkyrkhu ïaka skul St.
Paul’s Higher Seconadry School Nongpoh hadien ba mynta ka sngi kala ioh pdiang syndon ïaka Work Order kaba T.
29,42,880/- ban thied ïaka School Bus bala pynmang pisa da ka Chief Minister Special Development Fund.
Ïa katei ka Work Order la leit ban aiti da ka kong Macdalyne S Mawlong kaba dei ka MDC jong ka Umsning bad ka kyrtong jong ka NPP ka thmu ban aireng na Nongpoh Constituency ha kane ka elekshon ban wan bad ha katei ka sngi la sakhi ruh da ka jingdonlang u Fr.
Peter Syiemlieh Parish Priest ka Nongpoh Parish, ki nonghikai lem bad kiwei kiwei ki riew rangbah.
Haba kren ha katei ka sngi naka liang ka kong Macdalyne S Mawlong kala pynpaw ka jingsngewkmen kaba khraw hadien baka St.
Paul’s Higher Secondary School kala ioh pdiang ïa katei ka jingpynmang ban thied ïaka School Bus naka bynta ban shakri ïaki khynnah skul na kylleng ki jaka kiba leit ban pule ha katei ka skul, hadien ka jingkyrpad sha u Myntri Rangbah bad um shym la kyrngah ha kaba mardor u la aiti da katei ka School Bus kumba la donkam da ki khynnah jong katei ka school.
Shuh shuh kala ong ruh lyngba katei ka school Bus kan long ka jingkyrkhu ïaki khynnah skul haka leit ka wan bad kyrmen skhem ba katei ka bus kan ai ka jingshakri kaba paka sha ki khynnah skul katei ka thaiñ bad ha u bnai Lber naka liang u Myntri Rangbah u la kular ban ai biang sa kawei ka school bus sha katei ka school.
Nongstoiñ, K’lyngkot,17: Ha kiba bun ki paidbah nongkyndong jong ka Jylla, ka jingtrei shitom ka dei ka lad na ka bynta ban kyntiew ïa ka ïoh ka kot bad ka kamai kajih.
Kata ka long khamtam eh ïa kito ki nongshong shnong bad ki nongrep kiba don ïa ki jaka rep kiba biang.
Na ka bynta ki paidbah nongrep bad nongshong shnong ha West Khasi Hills, bun byllai ki dei ki nongrep ki bym don ïa ki jaka rep kiba biang.
Watla ki dei ki briew kiba im da ka rep ka riang ruh, hynrei ki jaka ba ki rep khamtam ki pynthor ki dei kiba shu shim wai na ki trai jaka.
Nalorkata la lap ruh ba ki rukom rep ki ïapher na kawei ka jaka sha kawei pat.
Haba phai sha ki mar rep ba kiba long salonsar bad ba ki paidbah ki ju smat ban rep ki long u kba ba ki ju rep ha ki pynthor haba la biang ka aïom rep.
Kumjuh ruh ïa u riewhadem bad kiwei kiwei ki mar rep katkum ka aïom kaba dei ban rep.
La lap ba ki don ki paidbah nongshong shnong kiba don ki jaka rep ha pyntha Umyiap kum ka Nongspung, Mawkynbat, Nongrangoi, Lumpyngad, Mawsngapwir bad kiwei kiwei ki shnong, ki paidbah jong kitei ki shnong ki dei ki briew kiba trei shitom haduh katta katta ha ka rep ka riang bad kim ju pynsep ei ïa ki jaka rep jong ki hadien ba ki la dep lum ïa u kba.
Ha ka jingjurip ïa kitei ki jaka rep la lap ba ha katei ka pyntha naduh u bnai Nohprah man la u snem, ki paidbah nongshong shnong ki la sdang ban puh ban lur na ka bynta ban thung kiwei pat ki jingthung kum u phan, ki jhur kum u kajor, dhonia, motor bad kiwei kwei ki jait jhur.
La lap ruh ba man la u snem ha ki bnai ba la sdang ka aïom lyiur, ki nongrep katei ka thaiñ ki la bun kam bha ban lum ban lang ïa ki jhur ki jhep na ki lyngkha jong ki bad ka ïew Nongstoiñ ka dap da ki jhur kiba la pynpoi da ki nongrep na kitei ki shnong.
Don ruh ki nongrep kiba lah ban pynpoi ïa ki jhur haduh Shillong kumba ar sien ha ka shi taïew.
Shuh shuh, haba phai sha katei ka pyntha rep ha Umyiap la lap ba ka jingpynbiang um ha ki jaka rep ha katei ka pyntha, kam pat biang satia bad ki jaka rep ki dang donkam shibun ka um na ka bynta ban pynkhlaiñ ïa ka rep jhur, namar ba ki aïom rep jhur ki dei ki aïom kiba rkhiang bad tyrkhong bha.
Kumta na ka bynta ban kyntiew ïa ka rep ka riang, ka sorkar ka la dei ban phai khmat kyrpang sha ki paidbah nongrep jong kitei ki shnong bad ban pynshlur ïa ki da kaba thaw ki lad ki lynti ban pynbiang um ha kitei ki jaka rep.
Ha kawei pat ka liang, naduh ba ka sorkar ka la pyntreikam ïa ka jingkhang dam, ka la pynduh nong haduh katta katta ïa ki nongrep namar ka dor jong ki mar rep ka la hiar shaba palat.
Hynrei, na ka daw jong ka jinghiran bad ka jingkyrduh ki nongrep ki hap ban trei dukhi khait wat hapdeng jong ka jingkhriat jong ka aïom tlang ruh na ka bynta ban kyrshan ïa ki longïing jong ki.
Bun ki nongrep ki pynpaw ba lada ka ïew ka hat jong ki mar rep ka long kum ha kine ki por ba la dep, ka jingtrei shitom jong ki ka shu sep ei bad ka jingduh nong ka long kaba jur.
Kumta donkam ba ka sorkar kan shim lem ïa ka jingkitkhlieh ban thaw ïa ki lad ban pynneh ïa ka dor ka mur jong ki jhur.
Jowai, K’Lyngkot 17: Ki bor pynïaid ka Seng ki khynnah skul jong ka Ri India kaba la tip kum ka Akhil Bharatiya Vidyarthi Parishad (ABVP) ha ka thong ban wanrah ka jingïa juh ïajan hapdeng ki dkhot ka seng kiba don hapoh ka Jylla, naduh ka 13 tarik haduh ka 15 tarik u Kyllalyngkot 2023 kila pynlong ïa ka 6th State Conference ha Yungwalieh ka Dorbar Chnong Chilliangraij, Jowai.
Ha ka jingïalang jong kane ka 6th State Conference kaba la long ha ka 14 tarik lawan ban don lang da ka Padmashre Award ka kong Trinity Saioo kum ka kongsan, u Hamarsing L.
Kharhmarkum u symbud kongsan, u Ashish Chauhan National Organising Secretary ABVP, u Dr.
Sashankutalang Khongthohrem State President, u Tengku M.
Marak State Secretary ABVP, u S.
K.
Lato Chairman Reception Committee, u Skemjingmut Law, Secretary Reception Committee bad kiwei ki riewrangbah.
Ïa ka jingïalang jong kane ka sngi la pynïaid da ka Sumarlin Mawlong State Social Media Convenor ha kaba u S.
K.
Lato Chairman Reception Committee ula ai ki kyntien pdiang burom bad la ïoh ruh ka jingkren na u Dr.
Sashankutlang Khongthohrem, State President ABVP bad u Skemjingmut Law, Secretary Reception Committee.
Ka Padmashree Award Kong Trinity Saiookum ka kongsan ka la ai ki kyntien sneng kyntien kraw bad ai mynsiem ïa ki dkhot ka ABVP katba u Hamarsing L.
Kharhmar haba kren ai mynsiem u pynkynmaw ïa ki dkhot ka ABVP halor ki laitylli ki kyntien maitphang ka seng kiba ong “Knowledge-Character-Unity".
Shuh shuh ha kane ka jingïalang u Ashish Chauhan, National Organising Secretary ABVP ula kren bad ïathuh shaphang ki nongrim treikam ka seng Akhil Bharatiya Vidyarthi Parishad (ABVP).
Ha kine ki lai sngi jong ka 6th State Conference la pynlong ïa ki prokram ba kynthup ïa ka Proseshon kum ban ai jingshai shaphang ka seng ABVP bad ruh ladon ki Cultural Prokram bad kiwei kiba lah ban khring ïa ka pyrkhat pyrdaiñ ki dkhot ka ABVP kiba lawan na ki District bapher bapher jong ka Jylla.
Khliehriat Kyllalyngkot 17: U District Medical & Health Officer, East Jaiñtia Hills District, ha ka khubor ba u phah, u la pynbna paidbah ba la sdang ïa ka jingïa injek Special Immunization Campaign hapoh East Jaiñtia Hills District.
Ïa kane ka Special Immunization Campaign ka ban long lai sien (Three Rounds) la sdang hynnin ka sngi ka 16 tarik u kyllalyngkot 2023 bad yn sa pynlong biang ha ka 16 tarik u rymphang, 2023 bad ha ka 16 tarik u lber, 2023.
U la ong ruh ba kane ka injek Special Immunization Campaign ka dei ka lad ban ïada ïa ki khynnah kiba naduh 0- 5 (San) snem ka kyrta ba kin lait na ki jingpang bapher bapher kiba ktah ïa ka jingkoit jingkhiah, kane ka dei ruh ka tikaa kaba khlem kano kano ka jingsiew ha ki hospital sorkar kum ki District Hospital, CHCs, PHCs bad Sub- Centre.
Kumjuh ruh, ki longkmie kiba armet kin sa ïoh ïa ki tika Tetanus- Diphtheria Vaccine ha kane ka campaign, Special immunization campaign.
Shuh shuh, u District Medical & Health Officer, East Jaiñtia Hills District, u la pyntip ba kine ki injek (vaccine) lane dawai tika ki dei kiba bha tam bad yn sa ai ïa ki da ki nongtrei jong ka tnat ka koit ka khiah ki ba lah dep ioh jinghikai ba pura lane ki ANM ba don ha ki CHC/PHC/ Sub- Centre ki ba don hapoh ki shnong.
Nongpoh, Kyllalyngkot 17: Kumba la buh naduh mynbarim, ki longshuwa manshuwa ban pyndep ïaka ñiam ka rukom, ka kñia ka khriam, ka Marwet Sohjer Committee kumba ju leh man u snem kala sdang biang ïaka jinglehñiam Sohjer ba 4 sngi lynter hadien 3 snem bala pynsangeh noh naka jingwan lyngshop jong ka khlam Covid-19 bala pynlong ha madan Baridua.
Ïa katei ka lehñiam Sohjer la wan ban plie pyrda noh da u Bah Victor Rani MDC ka Nongpoh kum u kongsan haka jingdonlang u Paiem Ken Syiem, Syiem ka Raid Marwet, ki longsan man san jong ka Raid bad kiwei kiwei ki riew rangbah.
Katei ka jinglehñiam ka dei kaba ju leh shisien shisnem da ki khun ki hajar jong ka Raid Marwet ban ainguh aidem ïa u Blei nongbuh nongthaw, ba un kyrkhu kyrdoh ïaki khun ki hajar baroh shisnem khamtam hadien ka jingioh kheit ïa u soh ba nyngkong jong ka jingtrei shitom jong ki baroh shisnem, khamtam ban pynim ïaka kolshor tynrai bala buh naduh u mynbarim.
Haba kren sha ki lad pathai khubor naka liang u Paiem Ken Syiem, Syiem ka Raid Marwet u la pynpaw ba mynta ka sngi ka dei tang ka dak ka jingplie ïa katei ka lehñiam bad ka tamasa bad ïaka kñia ka khriam yn sa leh bad pyndep haka 19 tarik mynta u bnai kaba dei ka sngi ba 3 jong katei ka lehñiam ha kaba 75 tylli ki shnong jong ka Raid Marwet kin wan ban shim bynta ha katei ka sngi.
Shuh shuh u la ong ruh ba lyngba katei ka lehñiam bad ka tamasa lah ban sakhi ïaka jingriew spah jong ka kolshor tynrai jong ka Raid Marwet bad lyngba katei ka lehñiam yn sa lah ban pynim biang ïaki shad tynrai, ki bam tynrai bad ka kñia ka khriam kumba la buh da ki longshuwa manshuwabad ainguh ïa u Blei Nongbuh nongthaw ba un theh ki jingkyrkhuh ïaki khun ki hajar jong ka Raid Marwet bad khamtam ban pynim ïaki riti ki dustur bala buh naduh u mynbarim ba khun ki hajar jong ka Raid jong ka Raid kim dei ban klet lane kim dei ban duh bam dam noh hynrei ban pynneh pateng la pateng.
Ha kane ka sngi sdang la pynlong ruh ki prokram bapher bapher kum ka Football, Jingkyntip Ktien, ki jingïakop dro bad kiwei kiwei.
Khliehriat Kyllalyngkot 16: Hadien ba ïoh ïa ka jingtip ba paka na ki thymmei ai jingtip, ki pulit jong ka East Jaiñtia Hills District hapoh ka jingïalam u Additional Superintendent of Police, u bah Banraplang Jyrwa, MPS hynnin ka sngi ki la leit sha shnong Jalapher Bri-Sumer ki la buddien bniah bad ha ka por mynmiet ki la rung ha kawei ka sem masi bad ki la lap saw ngut ki briew bad ki la lap ruh bun tylli ki synduk kot (carton boxes) ba la buh hangta hapoh sem bad hapoh kine ki synduk (carton) ki don bun bah ki tiar pynbthei, kumta ki pulit ki la ïoh ban kurup haduh laiphew tylli ki synduk kot kiba thep ïa ki tiar pynbthei bad ïa ki saw ngut kiba don ha kata ka sem masi ki pulit ki la kem noh ïa ki.
Ki khubor pulit ki ïathuh ba hapoh ki ar phew hynriew tylli ki synduk kot (carton box) la thep ïa ki tiar pynbthei ba la tip kum ki Galatin sticks kiba khiah haduh 650 kilo bad hapoh ki saw tylli ki carton pat la thep ïa ki 200 tylli ki bom electrict detonators, ki pulit ki la kurup noh ïa ki tiar pynbthei lem bad saw tylli ki mobile phone.
Kitei ki saw ngut kiba la kem noh da ki pulit ki dei kiba la tip kyrteng kum u Point Chyrmang, 30 snem kyrta, u Nikalai Chyrmang, 21 snem kyrta, u Mij Chyrmang, 22 snem kyrta bad u Shanbor Chyrmang, 22 snem kyrta kiba dei na ka shnong Jalaphet Bri-Sumer, la register ia ka ejahar ha Saipung Police Station (case No.
2(1)2023 bad la pynngat ia ki hapoh ki kyndon ain 120B IPC R/W Sec 5 ES Act bad ka jingtohkit ka dang iaid.
Katkum ka jingïathuh u Superintendent of Police East Jaiñtia Hills District, u Jagpal Singh Dhanoa, IPS la ong ba ki thymmei ai khubor jong ki pulit ki la ïohi ba ki don lai ngut bad saw ngut ki samla kiba la i suba sniew ba ki ïaid shapoh ki jaka khlaw ha shnong Jalaphet Bri-Sumer kiba kit ïa ki synduk kot (carton box) bad rung shapoh khlaw, kumta ki pulit ki la shim khia mar mar halor kane namar ba ka la jan dei ruh ka por election jong ka Meghalaya Legeslative Assembly 2023 ban dup wanrah ïa ka suk ka saiñ bad na ka liang ki pulit ruh ki la suba jur ba ki don ki tiar aiu re aiu hapoh ki synduk kot (carton box) kiba lah ban buh jingma khamtam ha kum kane ka por election, kumta ka kynhun jong ki pulit ba kynthup u Additional Superintendent of Police, u bah Banraplang Jyrwa, MPS, u Sub Inspector Uba dei u Incharge jong ka Umpleng Anti Dacoity Camp, u bah K.
Pdahsiej, , u Sub Inspector jong ka Saipung Police, u bah B.
Marbaniang lem bad ka kynhun pulit ha ka por ba la miet bha ki la leit ban tur bad rung sha ka jaka khlaw bad rung hapoh ka sem masi kaba don ha kata ka khlaw bad ki la lap ïa kitei ki saw ngut ki samla kiba iohthiah hapoh sem masi kumta ki la kyrsiew ïa ki bad kin sa pynlong ïa ka jingkhynra bad kin sa lap ïa kitei ki synduk kot ba la thep ïa kitei ki tiar pynbthei.
Jowai, K’Lyngkot 16: Ka Synjuk ki Waheh Chnong Ri Jaiñtia (SWCRJ) ka buh ka jingkyntu ïa baroh ki nongshong shnong jong ka Ri-Lum Jaiñtia (East & West) ba kin long kiba shemphang ban jied ïa ki nongmih khmat ha kane ka Election MLA 2023 ym da ka pisa khnang ba kan long ka Election kaba khuid ba suba.
U President ka SWCRJ ma Army Lipon ula ong ba ka jingïalang kaba la long ha ka 22 tarik u Nohprah 2022 kila shim ïa ka rai ba ki jingïalap Election Campaign ha ki Dong ne ki Shnong bapher bapher kim dei shah ïa kano kano ka kynhun ban ïalam bun ngut ïa ki nongkyrshah kumba long ha ki snem ba la dep, namar kane ka wanrah jingeh ïa u kyrtong ha ka jinglut jingsep, ka jingïaklumar, ki jingjaboh bad ka jingsahkut kali nalor kiwei de.
Ha ka juh ka por la kyntu jur ïa baroh ki Waheh Shnong jong ki ar District ba kin ïaleh ban teh lakam ïa kine ki jingeh, da kaba pynmih ia ki kyndon jingmana ha ki shnong jong ki kata ba kim dei ban shah palat ïa saw tylli ki kali bad kawei jong u kyrtong ban rung shapoh ki dong ne ki shnong.
Ha kaba ïadei bad kane u General Secretary ka SWCRJ u Bichar Shylla ula buh ka jingkyntu ïa ki Waheh Shnong ba kin ïaleh katba lah ban pynïaid beit ïa kane ka kam Election MLA da ka jingïasngewthuh jingmut lang kawei jong baroh lang khlem da don kano kano ka jingïashah liang.
Ula kyntu jur ïa ki khun samla ba kim dei ban shim kabu ha kum kine ki por khamtam ha ka jingïadih buaid da kaba pan pisa klumar na ki kyrtong, hynrei kum ki samla ki dei ban don ka bynta kaba khraw ban mih shakhmat ban ïaleh pyrshah ïa ki kam sniew.
La pynsngew ruh da u Joint Secretary ka Synjuk, u ma Tellme Phawa da kaba ong “lada ki paidbah ki shim ïa ka pisa na ki kyrtong bad ynda ki kyrtong kila jop kim lah shuh ban wanrah ïa ki kam pynroi ha kiba bun ki bynta".
Shuh shuh ula ong ba ka Ri-Lum Jaiñtia kadei kawei na kiba la sahdien bha ha baroh ki liang khamtam ha ka pule ka puthi, kumta ka por kala dawa ban don noh ïa ki skul bah hapoh kine ki ar tylli ki District, khnang ba kane kan kham pynsuk ïa ki kmie ki kpa kiba phah leit pule ïa ki khun jong ki bad kim donkam shuh ban phah shabar ha ka jinglut kaba bun.
Shillong, K’lyngkot: Ki shipai Border Security Force (BSF) ka Meghalaya ha kane ka sngi Nyngkong ba la lah kila ïoh ban bat noh ïa kawei ka trok kaba kit haduh 20 tylli ki masi ïa kiba la thmu ban khaïi beaiñ shapoh Bangladesh lyngba ka thaiñ khappud na East Jaiñtia Hills district.
ïa katei ka trok la ïoh bat da ki shipai BSF kiba ïeng pahara ha ka jingkieng Sonapur, East Jaiñtia Hills.
Ki BSF ki pyntip ba ka kynhun pahara kila pynsangeh ïa katei ka trok na ka bynta ban talasi ïa ka kali hynrei u nongñiah jong ka trok haba ula poi ha katei ka jaka, ula pynher sted pynban ïa ka trok da ka jingthmu ban phet sha ka thaiñ Umkiang.
Kumta ruh na ka liang jong ki, kila pyntip ba kane ka kynhun pahara kala beh thong ïa katei ka trok bad hadien katto katne por kila lap ïa kane ka trok harud surok katba u nongñiah, ula phet krad noh shapoh khlaw.
Ha ka jingtalasi ïa kane ka trok ki BSF kila lap ïa ki masi bad kila kurup noh ïa ka trok.
Jowai, K’Lyngkot 17: Ka Khasi Student Union (KSU) West Jaiñtia Hills District hapoh ka jingïalam jong u President samla Laitphar Syngkrem bad u General Secretary samla Leningrad Tariang mynta ka sngi ki la leit ban ïakynduh ïa u Deputy Commissioner ka West Jaiñtia Hills bah B.
S.
Sohliya (IAS), hadien ba ka Seng ka lah lap ba ka sorkar Assam kam kheiñ snep eiei ïa ki jingïakren bad ka sorkar Meghalaya hadien ka jingjia ba sngewsih ha mukruh 22/11/2022.
La pynsngew ba na ka liang ka sorkar Assam ka la pynsted pynban ban tei ïa ka office jong ka tnat forest jong ka kaba ka shna beaiñ ha Mukroh da kaba tei ïa ki kynroh pynheh ïa ki office bad shna ïa u surok sha Samatan bad ruh kaba sngewpyndom ïa ka Seng ka long ba ka sorkar Assam ka lah pynjulor ka ki lynti leit lyngkha ki paidbad da kaba tih da ki thliew bad pynur da ki diengbah kapdeng lynti.
Ha kane ka jingïakren bad u DC ula pynsngew bad kular ban shimkhia ïa kane ban ïa kynduh bad ka DC jong ka Karbi Anglong kumjuh ruh bad u DIG jong ka Karbi Anglong ha ka 27 Tarik mynta u bnai ban ïakren ïa kiei kiei kiba jia ha kine ki sngi kiba lah dep bad ruh ban khanglad ïa ka Assam ban nym wan pyndik ne tuklar shuh shapoh ka jylla.
Halor kane na ka liang ka seng kan ap ïa kane ka tarik ba ki lah buh ban ïakren hapdeng ka Assam bad Meghalaya lada ka jingïakren kam seisoh bad ka sorkar Assam kan ïaibteng ban pyndik ïa ki paid nongshong shnong jong ka bri hyññiew trep kiba shong basah sha ki thaiñ khappud (Block-1) ka Seng kam ban se ban shim da kiwei pat ki lad ki lynti bad ka sorkar ka dei ban shim ïa ka jingbah khlieh, kane ka long katkum ka kyrwoh ba la phah da u General Secretary ka KSU West Jaiñtia Hills District.
Shillong, K’lyngkot: Ka Working Committee jong ka Riat Laban Dorbar Pyllun kaba la long ha ka 14 tarik mynta u bnai ka la ïoh ban jied ïa ki nongkitkam bathymmai jong ka na ka bynta ka samoi treikam 2023-26.
Kine ki nongkitkam ki kynthup ïa u President Bah Iosterson Sun, Vice President Doncaster Shabong, Edward Kharwanlang bad Banri Kupar Wahlang, General Secretary Bah Glanding Lyngdoh, Asstt Secretary Bah Joy Rynjah bad Treasurer Bah HB Wahlang.
Nalor kine la ïoh ruh ban jied ïa ki phra ngut ki executive member.
Kane ka long katkum u kyrwoh lyngba u General Secretary.
Shillong, K’lyngkot: Ka Seng ïeng Rasong Sports Social And Cultural Club (IRSSCC), Shillong, ha u kyrwoh lyngba u Bah S.
Lyngdoh Publicity Secretary da kane ka pyntip ba ka Seng ha ryngkat ka jingïatreilang bad ka Yess! Meghalaya kin pynlong ïa ka prokram halor ka phang “Drug Abud and a Menace to the Society," ha ka 21tarik mynta u bnai hapoh Community Hall, Nongmen-song, ha ka por 2 baje nohphai sngi.
Ha katei ka prokram kin don lang ruh ki nongshah khot sngewbha ha kaba u Bah AL Hek MLA ka Pynthorumkhrah un ïa don ryngkat lang kum u Kongsan nalor ki ophisar na ki tnat bapher bapher kiba long kum ki resource person.
Na ka liang ka seng ka khot ka wer sngewbha ruh ïa ka Dorbar Shnong Nongmen-song, ki Seng Samla, Seng Longkmie bad kiwei pat sha katei ka prokram.
Shillong, K’lyngkot 17: Ka Coordination Committee of Registered MeECL (Employees) Associations and Unions (CCORMAU), ha ka sngi Nyngkong ki la pynpaw ïa ka jingbym sngew ïahap ïa ka jingdie bording ka sorkar sha ki karkhana ha ka dor kaba kham duna ban ïa ka dor kaba ka sorkar ka die sha ki paidbah.
Ha kane ka sngi ka CCORMAU ka la pynlong ïa ka jingïakhih jong ka ban dawa na ka sorkar ba ka dei ban siew noh ïa ka tulop jong u bai Nohprah jong u 2022 bad kumjuh ba ka dei ban pynlait noh ïa ki jingmyntoi baroh kaba ki dei ban ïoh.
Haba kren sha ki lad pathai khubor hadien ba la dep ban shong jingïalang bad u Chairman-cum-Managing Director (CMD) ka Meghalaya Energy Corporation Limited (MeECL) u Sanjay Goyal, u Vic president ka seng u Bah Arju Dkhar u la ong ba ha ka jingïakynduh ki pynpaw ba ym tang ïa ka jingdawa ban siew tulop noh ïa ki bad ban pynthikna ruh ba ka sorkar kan siew tulop biang por man la u bnai.
U la ong ba ha ka jingïakren kawei na ki mat kiba kum ka Union ki la ai jingmut ba dei ban pynkylla noh ïa ka dor jong kabai thang ding elektrik kaba die sha ki kompeni namar ka sorkar ka die tad katba sha ki paidbah ka die ha ka dor kaba kham rem.
U la ong ba lada kyntiew ïa ka bai tang ding ba ju die sha ki karkhanaka jingïoh lum khajna kan kham heh bad kumjuh u ïathuh ba ka union ka la ai jingmut ba ka sorkar kan wad ïa ka daw halor ka jinglait ei ka khajna bording bad ka kumjuh ka jingbym siew bording jong ki katto katne.
“Khlempep lada ka sorkar kan shim ïa ka sienjam ka ram kaba 2500 klur kaba ka tnat ka hap kit yn lah ban kham pynsting da bun shah," u la ong.
Ha kaba nyngkong ki nongtrei hapoh ka shatri ka CCORMAU ki la pynlong da ka jingïakhih bad ai por ba dei ban weng ïa kane ka jingeh hapoh 48 kynta hynrei dei hadien ba ki la dep ban ïakren sngewthuh jingmut ba ka CCORMAU ka la ai por shitaiew “namar ngi sngewthuh ba ka jingeh kaba mynta kaba ka tnat ka ïa kynduh ka dei kaba ka la kit raibi la katto katne snem mynta," u la ong.
Shillong, Kyllalyngkot 17 : Ka Pynursla Block Trinamool Youth Congress Committee ka la pynshai paidbah ba kam don kano kano ka jingïapait ïapra ne ka jingbym ïa sngewthuh jingmut jong ka Youth Trinamool Congress ha Pynursla kumba la kam da ki katto katne ha ki lad pathai khubor.
Haba pynshai halor kane u President jong ka Pynursla Block Trinamool Youth Congress Committee u samla Namshai Ryngksai ha ka sngi ba ar u la ong ba ki 26 ngut kiba la kam ba ki la mih noh, na ka liang ka party kam ithuh satia.
“Ka parti kam ithuh satia ïa kine ki 26 ngut lait noh tang ïa ki arngut bad kine ruh kim dei ki dkhot jong ka party hynrei kiba dang don hapdeng ka jingïakren ban ïatreilang na ka bynta ka election 2023," ong u samla Namshai Ryngksai.
Na ka liang u Bah Dominic S Wankhar uba dei u General Secretary ka Pynursla Block Trinamool Congress u la ïathuh ba ka jingwan jong ki ban ïasyllok ban ïatreilang bad ka party kadei tang ba ki mut ban shim kabu da kaba kyrpad ki jingïarap pisa ban pynlong ïa ka Riwar Festival.
“Kumba la kren da u President kadei kaba shisha namar ba kine kim dei ki nongkitkam ne ki dkhot jong ka TMC Youth Pynursla namar ïa ki ym pat shym la pynskhem bad wat ka state party ruh kam ithuh ïa ki.
Ki wan sha ka parti tang ban shim kabu bad uwei napdeng kitei ki 26 ngut u la wan ban kyrpad ba ngan pynïoh ka jingïarap na bynta ban pynlong ïa ka Riwar Festival.
"“Nga la kular ba ngam lah ban ïarap bad ka party ruh kam lah ban shu ai klumar kat ïa kaba ong khamtam namar ba kadei ka society kaba nabar bad dei na kane lehse ka daw ba kim treh ban kyrshan ïa ka parti ïoh lehse kata ka party kaba ki leit ban ai jingkyrshan ka lah ban ïarap," ong u Bah Dominic.
Shillong, Kyllalyngkot 17 : Ka dorbar pyllun jong ka Elaka Wahlong Sirdarship kan long ha ka 20 tarik January ha ka por 9 baje mynstep ha ïing skul DCLP School Mawthang Sohkhyllung.
La kyrpad ïa baroh ki para shnong kiba dei na Wahlong ba kin sngewbha ban ïa poi lang ha katei ka sngi khnang ban ïoh ïa pyrkhat ïa bun ki kam ba ïadei bad ka elaka.
Shillong, K’lyngkot, 17: U MP ka seng Congress na Assam u Gaurav Gogoi ha ka sngi Baar u la ong ba ka Congress kan dang wan phai ha ka bor synshar ha Meghalaya na ka daw ka jingphiel jong ka Sorkar Meghalaya Democratic Alliance ba la ïalam da ka National People’s Party ha baroh ki liang.
Ha ka jingïakren bad ki lad pathai khubor, u Gogoi u la ong ba ki paidbah jong ka jylla ki la jlep hi shoiñ ïa ka Sorkar MDA namar ka jyrsieh bamsap kaba mih kawei hadien kawei la ka long halor ka bamsap na ka jingthied ïa ki Smart Meters lane na ka bamsap thied khaw.
“Ki paidbah ki don bun ki jingkhmihlynti hynrei ka bamsap kawei hadien kawei, ka jingbym lah ban ai jingïada ïa ki paidbah, ka jingshah siat ïap kaba la jia ha Mawlai, kine baroh ki long ki jingtlot jong ka Sorkar ba mynta bad nga ngeit ba ki paidbah kin sa ai jingsneng ïa kane ka sorkar bad kin sa phai khmat sha ka seng Congress," u la ong.
U Gogoi, uba long u Chairman jong ka Screening Committee u la ong baroh ki kyrtong jong ka congress ki long kiba la pynkhreh ïa lade ban ïakhun ha ka elekshon.
“Ngi dang ap ap ïa ka tarik ban ai jingpynbna da ka Election Commission bad ka Meghalaya Pradesh Congress Committee kan sa pynkhlaiñ bha ïa ka jingïalap elekshon ha ki sngi ban sa wan," u la ong.
U la ong ba u nongpeit pyrman jong ka AICC u Mukul Wasnik bad ka kynhun jong u kin sa leit iuhkjat ha ki bynta bapher bapher jong ka jylla bad ban ïakynduh ïa ki paidbah bad ïa ki kynhun bapher bapher ban lum jingtip shaphang ki jingdonkam jong ka jylla Meghalaya ha kaba ïadei bad ka roi ka par, kaei kaba ki samla ki dawa bad ïa ki jingeh kiba ap hakhmat.
“Hadien kane, ngin sa shong ïa ki jingïalang ha kaba ka Congress kan sa shim rai khatduh ïa ka kyrteng jong ki kyrtong da ka jingmynjur jong u President ka AICC bad ïa ka official list jong ki kyrtong ban sa pynbna paidbah,’ la ïathuh u Gogoi.
Ha ka sien banyngkong eh, ka Congress kan ïakhun ïa ka elekshon sha ka Iingdorbar Thawaiñ khlem ki Sitting MLA hadien ba 17 ngut ki MLA ki la mih noh na ka party bad leit pynïasoh sha ka AITC bad sha kiwei kiwei ki seng saiñpyrthei.
Haba kylli, u Gogoi u la ong ba ki paidbah ka jylla ki angnud ban ïohi ïa ka dur jong ki kyrtong thymmai namarba ki ladep ïohi ïa ka dur jong nongïalam seng saiñpyrthei kiba ryngkang diengkper na kawei na ka party sha kawei pat bad ha ka por elekshon, kine kijuh ki birew kin kular ïa ka bneng ka khyndew hynrei kin ym lah satia ban pynurlong ïa ka jubanlak ba ki la khlei.
Haba kynthoh ïa ka jingkular jong ka AITC ban kyrshan pisa sha ki longkmie bad sha ki samla, u Gogoi u la ong, ““…ki (AITC) la leit sha kiwei kiwei ki jylla da kine kijuh ki jingpynbna bad bun na ki kyrtong ki la shah rem khamtam ha ka elekshon ba la long ha Goa.
Ai kin mad shisien bad kin pynlut ïa ka pisa hangne ruh.
Nga wan na ka jylla ba marjan, nga sngewthuh bha bad nga tip bha ïa ki buit treikam jong ki.
"Da kaba kynthah ruh ïa ka BJP kaba pynlong ïa ka jinglum jingkheiñ ïa ka jingdon ki Iingmane ha Assam, u Gogoi u la ong, “ ka BJP kam ngeit ha ki nongrim jong ka niam.
Kim ngeit ba baroh ki jaitnaim ki ïaryngkat katba ka party jong ngi kaba thaw ïa ka riti synshar jong ka ri, ngi ngeit ïa ka jinglong jong ka jingshai ka ri India bad ka riti synshar jong ka ri ba baroh ki jait niam ki dei kiba ïaryngkat bad ngi hap ban im kum shi hymmen shi para.
Ha ka thaiñ Shatei Lammihngi ngi hap ban im kum shi para.
Ngi don ka jingïapher hynrei kata ka dei ka bor jong ngi bad kam mut pat ba kan pynïakhlad ïa ngi.
".
Shillong, K’lyngkot 17: U Bah Adelbert Nongrum, kyrtong jong ka VPP na North Shillong, u la khot la wer ïa ki paidbah ban jied noh ïa ka Seng Voice of the People Party (VPP) ban pyllait luid ïa ka jylla ki briew kiba nabar.
Haba kren ha ka jingïalang paidbah ha Polo hadien ba u la pynïasoh sha kane ka Party ba laïalam da u Bah Ardent Miller Basaïawmoit, u Bah Adelbert u la ong ba ka jylla ka la shah knieh ha ki briew kiba nabar ha ka liang ka khaïi ka pateng, nangta ha ka liang ka shongkha shongman, mynta byrngut byrnget ka la sdang shah knieh wat ha ka synshar ka khadar ruh.
“Lada ngim phai sha ka VPP, khlem pep ngin sa shah knieh ruh wat ïa ka synshar ka khadar bad kata kan dei kaba kut ïa ka jaidbynriew", u la ong.
Ha shuwa jong kane, la pdiang sngewbha ïa u MLA barim jong ka KHNAM da u President ka VPP u Bah Ardent Basawïawmoit ha ka jingïalang paidbah kaba la long ha ka sngi nyngkong ha Madan Polo.
Shuwa ba un kren u MLA barim ka North Shillong, u la dem khohsiew ban duwai ban panmap na la jong u kpa bala khlad noh, nama ka jingbyrngem jong u ïa la u kpa ha ka por ba u (Adelbert) rung sha ka saiñpyrthei.
Shuh shuh haba kren ha kane ka jingïalang, u la ong ba ki nongïalam jong ka jylla ha kine ki sanphew snem, ki la leh beiñ ïa la ka jong ka ri tang na ka daw ka jingmyntoi jong ki shimet ha ka kam saiñpyrthei.
U la ong ba ki samla ki la shah ñion beiñ ba shah leh shiliang khmat ha ka Reservation Policy, namar kiwei kibym ïaryngkat ka jingbun briew bad ngi, ki la ïoh kajuh ka bhah bad kane ka la ktah ïa ki khun samla jong ka Ri Khasi Jaiñtia.
“Ka por ka la dei ban phaidien trai ne pynbeit thymmai ïa kane ka Polisi namar ba ka la rim palat kam ïahap shuh", u la ong.
Da kaba ther tyngeh ïa ki Party kiba la synshar ïa ka jylla, u Bah Adelbert u la ong ba kine ki la synshar ïa ka jylla da kaba tuh bad lute ïa ka spah jong ka jylla bad na ka bhah jong u paidbah, hynrei ki wan pat sha u paidbah kum u suri up snieh langbrot ban pynbieit ban pynthame.
“U paidbah udei ban stad ban sngewthuh noh ban nym shah pynbieit shuh ha ki", u la ong.
Da kaba ïaroh ïa ki kyrtong ba ka Seng VPP ka la sei, u nongmihkhmat ka North Shillong, u la ong ba ki kyrtong ba ka Party ka la sei, kidei kiba la ih bha bad kiba la biang ka jingnang jingstad bad kiba don mynsiem banshakri ïa ki paidbah bad khamtam eh ban ïada ïa ka ri bad ka jaidbynriew.
U la wer ïa ki paidbah ban kyrshan tyngeh ïa ki 16 ngut ki kyrtong ba ka VPP ka la pynïeng khnang ba kin wanrah ïa ka jingkylla sha kaba khambha bad kaned baroh ka shong ha ka kti jong ki paidbah nongthep vote jong ki Constituency kiba don ki kyrtong ka Seng VPP.
Shillong, Kyllalyngkot 17 : Ka Kynhun Myntri kaba la ïa kynduh mynta ka sngi ka la kyntiew ïa ka Contingency Fund jongka sorkar na ka 1300 klur tyngka sha ka 1800 klur tyngka.
Haba kren ha ki nongthoh khubor u Myntri Rangbah ka jylla u Conrad K Sangma u la ong “ ïa kane ka pisa la kyntiew sha ka 1800 klur khnang baka sorkar kan lah ban pyndonkam katba ym pat dep long ka dorbar mang tyngka".
U la ïathuh ba ka sorkar jylla kan sa ïoh pdiang sa 100 klur tyngka na ka sorkar pdeng na ka bynta ka MGNREGS.
“ ïa kane ruh la kynthup lang ha kane ka mang tyngka namar ka pisa kan sa wan kham hadien kumta katba ym pat wan ka pisa ka sorkar kan dang pynlut shwa na kane ka pisa ba la kyntiew shuh shuh" ong u Myntri Rangbah.
“ Ngi hap ruh ban kyrshan ruh ïa ka MeECL mynta u snem namar tang ha une u snem mang tyngka 2022-23 ka sorkar ka la pynlut palat 400 klur tyngka tang na ka bynta ka MeECL ba kan lah ban pynïaid shakhmat ïa ki kam.
Mynta ruh ka sorkar ka dang donkam ban ïoh pisa ban ïarap shuh shuh ïaka MeECL.
Hooid ka pisa ka don tangba khlem mang lypa na ka bynta kane na kata ka daw la hap ban kyntiew ïaka Contingency Fund" ong u Myntri Rangbah.
Shillong, K’lyngkot 17: U MP jong ka TMC sha Rajya Sabha u Derek O’Brien ha ka sngi Ba-ar u la pynlut por ban ïakren bad ki samla pule ka Don Bosco Higher Secondary School, Tura.
Ha kane ka jingïakren bad ki samla pule u Derek u la ïathuh ïa ki lynti ïaid kiba u la mad bad uba la pyni ïa ka jingdonkam ban mad ïa ka jingshah rem na bynta ban sngewthuh ïa ka dor jong ka jingjop.
U la ong ba dei tad ynda la mad ïa u soh kthang jong ka jingshah rem ba ngin lah ban sngewthuh ïa ka jingthiang jong u soh ka jingjop.
“Ban long kiba jop ha ka thma ka jingim kaba donkam ka long ban pynleit jingmut ïa kaei kaba phi leh, ban trei shitom, ban shaniah ha lade, ban ïai shah," u la ong.
Ha kane ka sngi kumba 1200 ngut ki samla pule ki la ïoh ban sngap ïa ka jingkren une u MP bad kumjuh ban kylli jingkylli.
Lah ban kdew hangne ba u O’Brien u la wan sha Meghalaya naduh kine ki sngi baladep bad kane ka jingwan ka long ban ïalap elekshon MLA na ka bynta ka Seng TMC ha ka Meghalaya.
Mawkyrwat, K’lyngkot 17: Ka kynhun jong ki hati khlaw kumba 9 tylli ei ei ha kine ki sngi ki la kiew sa ha u Lum Ïawpaw bad ki la sdang ruh wat ban pynjot ïa ki mar rep kum ki kwai, tympew, synsar, diengkait bad wat ïa ki ïing ki sem jong ki nongrep ha kaba kane ka long kaei kaei kaba pynduh mynsiem ïa ki nongrep kiba la trei shitom ha kaba thung ba tep.
Namarkata, katkum ka tyllong khubor ba la ïoh la ong, ba ki paidbah nongrep ryngkat ki nongsynshar shnong jong ka thaiñ Nongnah ki la ïa pyrkhat kyrkieh na bynta ban ïada ïa ki mar rep jong ki da kaba leit beh ïa kane ka kynhun ki hati bad ka lah shimpor haduh da ki phew sngi bad ha kane ka jingleit beh ruh ym lah satia ban pynkohnguh ïa ki ba kin leit phai noh sa la ka jaka.
“Mynta lei lei kine ki hati ki la sdang ban beh kylla ruh ïa ki briew bad kane ka la pynsyier mynsiem ïa ki paidbah khamtam eh ïa ki nongrep namar kim nud shuh ban leit rep", ong u Myntri shnong Domsohkhai, u bah Slanborlang Kharryja.
Kumta, u Myntri jong ka shnong Domsohkhai u la ong ba na ka liang ki nongsynshar shnong ruh ki la dep pyntip la bunsien ha ka tnad wild life hynrei kane ruh kam urlong namar kim don wat uwei u ophisar ban wan jurip bad ki ong pynban ban shondur ki jaka ki ïing ki sem ba lah shah pynjot khnang ban ai jingïarap, hynrei ki paidbah nongrep kim kwah ïa ka song pisa namar ki tip shai ba ka sorkar kam lah ban ai katkum ka jingjot ki mar rep bad ki ïing ki sem.
Kawei ruh, lada ki ai jingïarap ruh kan long tang shisien hynrei ka jingduhnong jong ki nongrep kan long shi jingim lada kine ki hati kin dang ïaisah ha kine ki jaka, u la ong.
Namarkata, ki nongrep ki kwah tang ban beh ne pynkynriah noh ïa kine ki hati na kine ki jaka khnang ba ka ïaid ka ïeng ha ki jaka rep kan long kaba shngaiñ.
Katba na ka liang jong u bah Micheal Lyngdoh ha ka jingkren jong u u la ong ba ha ka 16-01-2023 hadien ka jingpyntip ha ki briew jong ka wild life, ki ong ba kin wan bad ki la phah ap ïa ki ‘riew rangbah jong ka dong ka thaiñ hynrei ki khlem wan.
“Haba phun shisien ki ong ba ki lah poi shaneng Mawkyrwat, ynda phun biang ki ong lah poi Mawkyrwat hynrei ka long kaba sngewsih ba ynda phun biang kim shim shuh wat ïa ka mobile ruh", u la ong.
Shillong, K’lyngkot 17: San ngut ki briew kiba ju la ju mlien ban leit tuh masi, ki la shah bat bad shah kem ha ki paidbah ka thaiñ Mawlanghsu, West Khasi Hills District mynta ka sngi.
Kine ki san ngut ki long u Shemborlang Phyllut na Mawrang, Rambrai, uFamding Ryntathiang Mawkarah, u Ribansar Pariong na Pyndengrei, u Francis Pariong na Tiniang bad u Aiswel Nongrum na ka Shnong Mawlyndep.
Hadien ba la ïoh bat ïa ki la rah sha ka ïingdorbar Shnong ha kaba ki Sordar Shnong na katei ka thaiñ ki la ïadon lang ban shim jingtohkit bad ban bishar ïa ki katkum ki rukom treikam jong ka Shnong.
Haba ïakren bad ki Sordar na ki Shnong kiba na katei ka thaiñ, ki la ïathuh ba ki paidbah kiba ju ri masi ki la lyngngoh ïa ka jingjah klep jong ki masi ba ri hasem bad kiba ju pyllait ban leit bam phlang.
Hadien ki la sdang ban ïoh jingtip ba ki la ju ïohi ïa ki briew kiba ipher kiba ju ñiah ïa ki masi na lum ne ha ki bynta ba sharud nong.
Dei nangtei ba ki la sdang ban suba ba don ki briew kiba wan tuh masi na shnong ba ki shnong ba marjan.
Hadien kane, ki Sordar Shnong ki la ïatreilang bad ap ktem ne ap pahara ïa kine ki briew kiba wan beit da ki kali bad hadien ba ki la ïoh tuh ki sa kit noh bak na katei ka jaka.
La ïathuh da ki Sordar ba kine ki nongtuh ki ju wan tuh ïa ki masi ha ka por mynmiet na sem bad don ruh ba ki tuh ha ka por mynsngi haba ki trai ki pyllait ïa ki masi ban leit bam phlang.
Ha ka jingbishar jong ki Sordar, kine ki san ngut ki la phla ba ki ju leit tuh masi na kylleng ki Shnong ha West Khasi Hills bad West Khasi Hills kum shaduh Langpih, Jashiar bad kiwei kiwei de ki Shnong.
Hadien ba la tohkit bniah ïa ki na ka liang ki Shnong ki la aiti noh sha ki Pulit ïa kine ki briew.
Shillong, Kyllalyngkot 17: U National President ka NPP bad Myntri Rangbah ka Jylla Conrad K Sangma hynne ka sngi nyngkong, ula pyntip ba bun ki briew kiv la pynpaw ba ka ‘WE Card’ bad ka ‘MYE Card’ kadei tang ka Card Baki ne Card pynbieit election jongka TMC.
“Ka TMC kala kular bad bun ki briew ha ka thaiñ nongkyndong kiba la dep ban shim ïaka card bad dep rejistar, kila ong ba kadei ka Card shim lypa bad ai hadien (baki), kumta kadei tang ka jingkular election" ong u Conrad haba ïakren bad ki lad pathai khubor.
“Baroh ki seng saiñ pyrthei ki don ïa ka hok ban ai ïa ki jingkular hynrei kane ka sorkar jong ngi (MDA) kam shym kular hynrei ka pyni beit da ki kam" ula bynrap.
U Conrad ula ong “Ngi la trei ïa ki kam jong ngi, ngi la ai jingkyrshan ïa ki nongrep, ïa ki Self Help Group jong ki Kynthei bad ïa ki kynhun bapher jong ki samla bad wat hashwa ba ngin ai ka jingkular ne wat hashwa ba ngin kren eiei" ong u Myntri Rangbah ka jylla.
Ula ong, ka sorkar jylla kala pyni da ki kam bad kala kren da kaba shai kdar bad kaei kaba ka sorkar ka leh kam dei satia ka Card Sahram hynrei kadei kaba shisha kaba la jia ha kylleng ki jaka bad kumta ka FOCUS bad ka FOCUS Plus kidei kiba jia shisha, ha kaba palat 3 lak ngut ki nongrep kila ïoh jingmyntoi naka FOCUS bad FOCUS Plus.
Halor ka jingkynnoh pyrshah ka BJP ïa kitei ki skhim, u Mynti Rangbah ula ong, ba ïa kitei ki skhim la sdang ha u bnai Lber 2021 kaba la jan dap 2 snem bad lada ka dei namar ka jingthmu ha ka por elekshon, ka sorkar kala dei ban sdang ïa katei ka skhim ha kine ki khyndiat bnai.
“Kitei ki prokram kila ïaid mynta la jan 2 snem, kumta ki lah ban ong kat kum ka jingsngewbit ka jongki, hynrei na ka liang ka jong ngi, ngi sngew ba katei ka prokram kadei kaba kongsan bha na ka bynta ban wanrah ïaka jingkylla ha ka ïoh ka kot ha ki shnong ki thaw" ong u Conrad.
Ula ong katei ka prokram ka dei da ka jingthmu ban pynpoi sha kiba duk tam ha ka imlang sahlang bad kitei kidei ki kynhun, ki lah ban dei ki Producer Group, nongrep, ki briew kiba thaiñ jingthaiñ, kiba shna ïaki tiar ki tar, ne ka kynhun jong ki samla kiba pynmih ïaki soh ki pai haka Food Processing.
“Kumta kano kano ka kynhun kaba pynmih ïa kino kino ki mar ka lah ban ïoh ïa katei ka jingkyrshan bad ka jingthmu ban leh ïa katei ka dei ban ai jingkyrshan ïa ki kynhun bad ia ki riewshimet.
Haba ngi mutdur lada ka don ka kynhun jong ki 20 ngut ki briew bad ki ïoh T.
1 lak man la u snem haka Account jong ka kynhun bad T.
1 lak haka account shimet, kumta ki ïoh T.
2 lak man la u snem" ong u Conrad.
Shillong, K’lyngkot 17: Arngut ki Khynnah Khasi, u Forme Khongji bad u ki la mih na Shnong mynta ka sngi ban leit sha nongbah Delhi ban leit shim ïa ka khusnam Riewshlur ba la tip kum ka National Bravery Award.
Ïa kane ka khusnam la ju sam man la ka snem ha nongbah Delhi ha ka por ba rakhe ïa ka Republic Day.
U Forme Khongjee ha ka snem 2020, por ba u dang dang 14 snem ka rta u la pyllait im ïa kawei ka khynnah kynthei kaba na ka Shnong Umkrem, Riwar Mihngi ha ka jinglat lat jong ka wah kaba don ha katei ka Shnong hi.
Ha katei ka snem ha ka por ba dang khang dam, u Forme bad kiwei ki para khynnah ki la leit sum ha katei ka wah.
Hynrei namar ka jingheh ka um ba dang shu dep slap, kane ka khynnah ka la btuit bad hap sha wah.
Ka um kaba ka rong ïa kane ka khynnah kumba 25 meter eiei bad ki para khynnah ki la shu peit da ka jingtieng.
Pynban u Forme u la ryngkoh beit pum sha wah ban leit ban pyllait im ïa kane ka khynnah.
Une u khynnah uba smat ruh ban ïalehkat phutbol bad ieit ïa u Christiano Ronaldo, u la ju pyllait im ruh ïa ki nongjngohkai pyrthei kiba poi sha Umkrem ban wan peit ïa ka Kshaid ba don ha katei ka Shnong.
Uwei pat u khynnah Samla ba la leit ban shim ïa kane ka khusnam udei u Wanlambok Rani na ka Shnong Unden Mission, Ribhoi, u la pyllait im ïa ki arngut ki shipara bad i kmie jong u na ka wah Umïam kaba tuid najan ka Shnong jong ki, ha ka por ba ki la jan ngam jyllop katba ki dang sum ha katei ka wah.
Kane ka jingsam khusnam ka la poi shaduh mynta ka snem kadei namar ka jingpynwit ka jingpang COVID 19 ha kine ki snem kiba ladep.
Kine ki khynnah ryngkat ka jingsynran u Bah Alfond Kharsyntiew, ki la poi ha nongbah Delhi ha kaba kin ïakynduh ïa u President bad Prime Minister ka ri India ha ka sngi ba sam ïa ka khusnam.
Ha jingrakhe ïa ka Republic Day ki ju ïoh ban shong da u Hati ha ka jingïaid Parade.
Shillong, K’lyngkot 17: Ka United Democratic Party State Youth Wing, ha ka sngi Ba-ar ka la takraiñ ïa u Myntri Rangbah ka jylla halor ka jingpyn donkam jong u da ki helcopter ha ka jinglei sha kino kino ki prokram la ki dei ban plie maw nongrim ne leit sha ki prokram ka party.
U samla Desmond u ong ba kane ka jingpyn donkam beit jong u Myntri Rangbah da ka helicpter wat ha ki jaka khap sor bad ka daw ba la ai da u Myntri Rangbah ka long ba sniew palat ka surok.
“Hato ka jinglut jingsep ka lut na ka pisa ki paidbah ne na ka pisa party(NPP)?" u la buh jingkylli.
U Joint Chief Organizer ka UDP-YW, u Bah Auguster Jyrwa u la bynrap shuh shuh da kaba ong lada ka NPP ka pyllut na ka bynta ka jingleit jingwan u Conrad da ka helicopter, kaba mut ka NPP ka dei ka party bariewspah bad tang ha ka wei ka term jingshynshar jong ka.
“Ka NPP ka ïoh pisa naei haduh ba kan da thong da pisa ïa ki paidbah bad ki minister", la ong u samla Desmond da kaba pynkynmaw ruh ba u cabinet Minister, u bah Banteidor Lyngdoh u la shah tyrwa 5 klur ban rung sha ka party NPP.
“Naei ka NPP ka ïoh pisa ban thong katta ka dor baheh?" ki la buh jingkylli.
Shuh shuh ka Yout Eing jong ka UDP ka la maham ïa ki paidbah ka jylla ba kin nym ngop ha ki scheme ba ai da ki minister jong ka National Party.
U Bah Desmond u la ong “ki scheme bad ki kam pynroi mynshuwa kim juh mih hynrei mynta shuwa ka elekshon ki mih kynsan, bad kine ki scheme ki dei ki buit pynbiej briew da ki nongïalam National Party".
Ka UDP State Youth Wing ka pynsngew bad ka buh ruh ka jingkylli sha ki paidbah, “ba na kine ki skheme pynroi jylla ba la pynpaw ha ki banner ba la buh da ki National Party, ki da la long shisha ne em ban kyntiew ïa ka jylla".
Shuh shuh, ki la pynpaw ruh ka jingbym sngewtynnad halor ka jingsa ktah ki banner ba la buh da ki National Party ha kylleng ka sor kaba pynwit lynti ïa ki paidbah bad ruh la pynsniew dur ïa ka Sor Shillong.
Shillong, K’lyngkot, 17: “Ïa ka jingïapynbeit pud ym lah ban shu rai tang da ki arngut ki Myntri Rangbah tang da ka jingïakynduh ha ka Private Room namaba ki briew kiba shah ktah kiba im ha ki jaka ba don ka jingïakajia pud ki dei ma ki ban ai ïa ka rai," ong u MP ka seng Congress na Assam u Saurav Gogoi.
U Gogoi u la wan iuhkjat ha nongbah Shillong ha ka sngi Baar ban ïakynduh markhmat bad ki kyrtong ka seng Congress shwa ba ka All India Congress Committee (AICC) kan ai jingmynjur ïa ka thup kyrteng jong ki kyrtong ki ban aireng ha ka elekshon sha ka Iingdorbar Thawaiñ ka ban sa long shen.
“Kam dei ka kam shimet jong ki, kim lah ban shu ïakren sop sop ïa kane ka kam ïapynbeit pud tang hapoh iing, hynrei ka jingïapynbeit pud ka dei hapdeng ki ar tylli ki jylla bad nga tharai ba ka long kaba bakla ba kin shu shim ïa ka rai khlem da shim ïa ka jingmynjur jong ki paidbah kiba shong basah ha ki jaka ba shah ktah," ong u Gogoi ha ka jingïakren bad ki lad pathai khubor.
Ka Sorkar Meghalaya bad ka Sorkar Assam ki la ïasoi ïa ka Dulir Ïasngewthuh Jingmut (Memorandum of Understanding) ha New Delhi ha ka 29 tarik, Lber, 2022 ban ïapynbeit ïa ki hynriew tylli ki jaka ba ïakajia pud ha ka wat kaba nyngkong.
U la kynnoh ruh ba Myntri Rangbah ka Jylla Assam u Himanta Biswa Sarma u dei uba ju mlien ban jyrwait ïa ki Myntri Rangbah jong kiwei pat ki jylla ban ïasoi ïa kaei kaei kaba kim kwah tang ban ïoh pynpaw pyrthei ba u dei shisha uta u nongïalam jong ka Northeast Democratic Alliance (NeDA).
“Namarkata, ki Myntri Rangbah jong kiwei ki jylla ki dei ban long kiba shemphang bad kiba lah ban pynkohnguh ïa la ki jong ki nongshong shnong hynrei ym ban shah jyrwait ha kito kiba shong ha Delhi lane ha Nagpur," u la bynrap.
Une u nongïalam ka seng Congress u la takrain ruh ïa u Himanta Biswa Sarma bad ïa u Conrad K.
Sangma halor ka jingïasoi ïa ka soskular ïapynbeit pud khlem da sngap ïa ki sur jong ki paidbah.
U la ong ruh ruh ba ka long kaei kaei kaba sngewsih haba ki arngut ki Myntri Rangbah ki ladep ïasoi ïa ka soskular hynrei ki dang mih pynban ki jingïakajia bad ki jingshah siat ïap jong ki briew ha khappud.
“Ka dei ka jingtlot jong ka Sorkar bad baroh arngut ki Myntri Rangbah bad ka pynpaw ba kumno ka jingïasoi ïa ka soskular ka dei tang ban shu pyni dur katba ki dang bun ki jingeh kiba dei ban ïa pynbeit.
Hynrei ka long kaba sngewsih ba kum kane ka juk, ki Myntri Rangbah bad u Myntri Rangbahduh ki sdang sa ïa ka politik shna dur," la kynthoh u Gogoi.
Haba pynpaw ïa ka jingsngew jong ka Congress halor ka jingïapynbeit pud, u President ka Meghalaya Pradesh Congress Committee u Bah Vincent H.
Pala u la ong ba ka party ka ju pynpaw ba dei ban don da ka Boundary Commission ban weng ïa kane ka jingeh kaba la sah pongding la slem bha.
“Ka Commission ka dei ban leit sha ki shnong, ban ïakynduh ïa ki Rangbah Shnong, ki Secretary Shnong, ki Syiem, ki Dolloi bad ïa ki paidbah shwa ban shim ïa kano kano ka rai.
Ym kumba leh ka Sorkar MDA, ki shu ïakynduh tang ïa katto katne ngut ki nongkyrshan bad shu ïasoi noh mar mar.
Hynrei ka Commission kaba ngi ïakren ka dei ban pyndep ïa ka jingleh sorjamin la kumno kumno 3-4 snem hynrei ym tang hapoh 3-4 bnai," u la ong bad ïathuh ruh ba u ladep phah da ka jingthoh sha u Myntri Rangbahduh ka ri ban thaw ïa ka Boundary Commission na ka bynta ban weng ïa ka jingeh ha khappud.
U Bah Pala shuh shuh u la kynnoh ba ki Regional Committee ba la thaw da ki ar tylli ki jylla ki dei kiba la khlieh da ki politishian bad ki MLA“Ka Sorkar ka la phiel namarba ki shu shahniah tang ha uwei ne arngut ki politishian u ban pyndep ïa ka kam tang na ka bynta ka jingmyntoi jong ki katto katne ngut ki politishian hynrei ym na ka bynta ka jingmyntoi jong ka jylla baroh kawei.
Nalor kata, kine ki Regional Committee kim shym la ai ïa ka kaiphod sha ki paidbah hynrei ki la ai tang ha ki Myntri Rangbah….
kane kam pat biang satia ban weng ïa ka jingeh ha khappud," u la bynrap.
Ha kajuh ka por, u MDC na Mylliem u Bah Ronnie V.
Lyngdoh uba long u nongïalam ka seng Congress u la ong, ka jingdawa ban phaidien biang ïa ka Memorandum of Understanding ka la wan na u MLA jong ka Rambrai-Jyrngam u Bah Kimfa S.
Marbaniang, uba dang shu pynïasoh dang shen bad ka National People’s Party (NPP).
“Ym tang na ka seng Congress hynrei wat na ki dkhot lajong kiba la pynïasoh bad ka NPP dnag shen ki la dawa bad kane ka pynpaw ba ïa ka MoU la shu ïasoi khlem da shim lang ïa ka jingmynjur kynthup ruh wat ïa ki MLA lajong kiba dang shu pynïasoh bad ka party jong ki," bynrap u Bah Ronnie.
Shillong, K’lyngkot 17: Namar ka jingkynnoh ïa ka VPP kum kata ka Very Poor Party ki paidbah kiba wan shim bynta sha ka jingïalang bah jong ka party kaba la pynlong ha ka sngi Nyngkong ha Madan Polo ki la pyni da ki nuksa ban noh synñiang sha ka party na bynta ka jinglut jingsep na bynta kane ka jingïalang bad kumjuh ruh na bynta ban pyntyllun ïa ki kam ka party.
Ka synñiang kaba ki paidbah ki la noh sha ka party hadien ba la wai ka jingïalang ka pisa kaba ki paidbah ki la synñiang ka kot kumba 1,73,223 tyngka ong ka khubor na ka VPP.
Ha ka kyrwaoh sha ki lad pathai khubor u nongai ktien ka party u Dr Batskhem Myrboh u la ong ba kane ka jingsynñiang kaba ki paidbah ki noh sha ka party ka pyni ba ka bor u paidbah ym don ba lah ban khang haba u paidbah hi u la angnud ïa ka jingkylla.
“Da ka mynsiem jong ka jingkit khlieh ngin trei na bynta u paidbah ban shakri hok ïa kaei kaba u khmih lynti na ngi, bad ngi khot ruh ïa baroh ban snoh kti lang bad ngi ha kane ka jingïakhun ban pynïoh ïa ka synshar khadar kaba khuid bad kaba buh nyngkong ïa u paidbah ha khmat eh," ong u Dr Batskhem.
Shuh shuh ka party ka pynpaw ïa ka jingsngewnguh halor ka jingmih ki paidbah ban shim bynta sha kane ka jingïalang wat la ki tip shai ba kum ka party kin ymlah ban ai bai kali, bai sngi bad wat ka bam ruh, “hynrei ka jingmih u paidbah ka pyni ba u paidbah u don ha ka liang kaba rai ban ïakhun pyrshah ïa ka bor ka pisa bad ki heh spah," u la bynrap.
Shillong, Kyllalyngkot 18 : Ka kynhun ïalehkai kriket ki thei ka Meghalaya ki la mad nam rem ha kaba sdang jong ka lympung ïalehkai Senior Women’s One Day Trophy.
Ka Meghalaya ka la mad nam rem da khyndai wicket hakhmat ki thei ïalehkai ka Mumbai ha ka jingïalehkai hynne ka sngi Balang ha Nagpur.
Ka Meghalaya ka la dei ban jop pyrshah ïa ka Mumbai hynrei ka (Mumbai) ka la lehkai kham bha ha kaba ka Meghalaya ka donkam ban nang pynjanai ha ka rukom ïalehkai.
Ka Mumbai kaba la jop ïa ka jingkynting pisa ka la kam ban kawang bol nyngkong bad ka la lah ban khanglad ïa ka Meghalaya ban kamai 130 ron bad duh noh 8 wicket ha baroh ki 50 over.
Ki thei tied ka Meghalaya kiba la kamai bun ron ki kynthup ka Sejal Raut kaba dei ka guest professional kaba kamai 44 ron abd ka Vaincy Chaudhary ka kamai 24 ron.
Ka Suriti Kumari Ray ruh ka la ïarap kamai 22 ron da kaba khyrwit san tylli ki boundary ha kaba ma ka lem bad ka Raut ki la buh 45 ron ha ka jingduh noh ki ar wicket.
Ka Mumbai haba beh ïa katei ka thong ka la lah ban pyndep tang ha ki 21.
2 over bad duh noh tang shi wicket.
Kaba la ïoh ban shim wicket na ka bynta ka Meghalaya kadei ka Debasmita Dutta kaba ai kamai 30 ron.
Ka Meghalaya lashai ka sngi Palei kan aireng ïa ka Rajasthan.
Ka Rajasthan ka la jop ïa ka jingïalehkai kaba nyngkong da kaba pynliem da phra wicket pyrshah ïa ka Pondicherry.
Ha ka Group C nalor ka Meghalaya kiwei pat ki team ki kynthup ka West Bengal bad ka Assam.
Mawkyrwat, Kyllalyngkot 18 : Kum ka dak jong ka jingkynmaw burom ïa ki matti jong u uwei na ki riew rangbah ka dong ka thaiñ, u bah Rowell Lyngdoh (bam kwai ha dwar U Blei) uba dei ruh u Symbud Myntri Rangbah ba rim jong ka Sorkar Meghalaya, na ka liang ka All Meghalaya Pradesh Trinomool Congress Mawkyrwat Block Committee (AMPTCMBC) ka la ïoh ban pynlong ïa ka lympung ïalehkai kynjatbol ba la tip kum ka 1st Rowell Lyngdoh Memorial Football Tournament 2023 ba la pynïaid da ka Mawkyrwat Constituency Socio Economical and political Awareness Committee (MCSEPAC) ha madan Nonglang, South West Khasi Hills District.
Ha kane ka sngi u bah Sounder S.
Cajee u kyrtong na ka Party TMC u ban sa ïa khun MLA Election 2023 na ka Mawkyrwat Constituency ula long kum u kongsan ban plie pyrda noh ïa kane ka lympung ïalehkai kynjatbol.
Ha kane ka sngi u bah Cajee ula ïoh ruh ban ai sngewbha da ki sopti (jersey) ïa ki sports bapher bapher kiba don ha kane ka dong ka thaiñ Mawkyrwat.
Ki kynhun ïalehkai kiba la ïoh ban ïalehkai sdang ki long ka Rangmaw Sports Club pyrshah ïa ka Jakrem Sports Club bad ka Mawkyrwat Sports Club pyrshah ïa ka Sakwang Sports Club bad ki kynhun kiba la wan ïashimbynta ki don haduh 16 tylli na ka bynta ka Mawkyrwat Zone.
Nalor u bah Sounder S.
Cajee la ïa don ryngkat ruh ki ‘riew rangbah ki nong kot kam jong ka MCSEPAC bad ki paidbah ki riew ieid ïalehkai kynjatbol kiba la wan ban pynshit pynshngaiñ ha kane ka sngi.
K ano kano ka jinglong ka saiñhima sima kam ju neh ne sah hajuh hynrei ka kylla stet katkum ka jingïaid jong ki shalyntem ne ka jingtyllun jong ka por.
Ha Meghalaya ruh, imat, nangne shakhmat, ka saiñhima sima ka la kylla dur noh da kumwei pat.
Lah ban ïohi ïa kane tang ha shwa ban poi u snem 2023, namar dei ha une u snem ba ka samoi jied syiem (MLA Election) kan sa long biang ha ka jylla Meghalaya ban jied thymmai ïa ki Nongmihkhmat paidbah ki ban mihkhmat na ki Constituency bapher bapher jong ka jylla Meghalaya.
Ki Seng Saiñpyrthei kiba kham kongsan ha Meghalaya kiba don MLA kumba long mynta ki long ka NPP, ka TMC, ka UDP, ka HSPDP, ka PDF, ka KHNAM, ka NCP, ka Congress, ka BJP nalor ki Independent.
Ki party kiba kham bun eh ki MLA ki long ka NPP bad ka UDP katba ka PDF bad BJP ki don tang mar ar ngut.
Arngut na ka PDF ki la phet noh sha ka NPP bad arngut ki MLA na ka HSPDP uwei u la pynïasoh bad ka UDP bad uwei u pat bad ka NPP.
Kane ka jingdon jong kine ki MLA ha kine ki party ki la kylla rong noh tang shu poi ka samoi jied syiem.
Ka Congress kaba dei ka Party kaba khlaiñ eh bad heh paid naduh ki por ba mynshwa ha Meghalaya ka la kylla noh hadien ba ka metbah ka la troiñ noh na Delhi.
Ka NPP kaba khlaiñ kynsan ha u snem 2018 (na ka jingdon jong ki 2 ngut ki MLA ha u snem 2013 mynta ka kiew sha ka jingdon 20 ngut ki MLA ha u snem 2018 ka lah ban kham hiar noh namar ka jinglong nongïalam jong ka ïa kane ka Sorkar Meghalaya Democratic Alliance (anti-incumbency) ba mynta.
Hynrei ka watla katta ka jingleit pynïasoh jong ki MLA na kiwei ki Party sha ka NPP ka dang thnem bha.
Bun kiba dang ïap beij ïa ka NPP watla ka jingkdew kti pyrshah ïa ka NPP ka jur bha.
Ka jingwan ka Trinamool Congres ha Meghalaya bad ka jingkiew bha jong kane ka party ha rilum Garo ruh kan pynduh mynsiem ïa ka NPP.
Kaba kham ima eh ïa mynta ka dei ka jingpaw pyrthei jong ka Trinamool Congress.
Kane ka seng saiñ pyrthei kaba don ïa ka Headquarter na Kolkata ka la sdang suhthied bha ha kane ka jylla Meghalaya na ka daw ka jingtrei borbah jong ka I-PAC.
Ki briew kiba don hapoh ka I-PAC ki la rung lut sha ki kyndong kynshrot jong ka jylla Meghalaya ban twad jingmut na ki paidbah nongshong shnong ka jylla haduh katno ki angnud ïa ka jingkylla.
Hynrei, kaba kham sngew sammut ka long ba ka Trinamool Congress ka dei ka party kaba thymmai hynrei ki MLA pat ki dei kiba shu ryngkoh lut na ka Seng Congress dang shen tang na ka daw ba kim sngewtynnat ïa u Bah Vincent Pala kum u nongïalam.
Kane ka long thik kumba theh ïa ka waiñ bathymmai ha ka lya snieh kaba rim.
Ka UDP pat kum ka Party riewlum baheh tam ha Meghalaya kam da don thymmei eh sha rilum Garo.
Ha rilum Khasi Jaiñtia ka jingïakhun ka bym lah batai satia.
Ka BJP kan kham kiew ha ka kyrteng u Modi khamtam sha rilum Garo bad katto katne ki jaka ka Khasi Jaiñtia Hills.
Hynrei ban jop ka dang kham jwat namarba ki paidbah kim da kham imon ïa kane ka party na ka daw ka jingmih ki khubor ki jingshah thombor jong ki Khristan sha kiwei ki jylla.
Ka HSPDP kan ym kiew ne hiar eh, hynrei malu mala kin jop hi iwei ar kum ki riewshimet.
Ka PDF kan hap trei tyngeh ban pynkhlaiñ bad seng nongrim bha ïalade lada ka kwah ban jop kham bun lym kumta ka lah ban nang hiar pynban na kaba la ïoh mynshwa.
Kane ka party ruh ka i don jingkyrmen bha namarba watla arngut ki MLA ba kynthup ïa u Bah Hamletson Dohling bad u Bah Jason Sawkmie Mawlong ki la kyntiap sha ka NPP hynrei ka PDF ka dang don ïa ki arngut ki MLA kum u Bah Banteidor Lyngdoh bad u Bah Gavin M.
Mylliem kiba dang ïai neh beit haduh mynta ha la ka jong ka nongrim ban pynim bad ban pynrhem ïa u Mombati jong ka PDF.
Ka KHNAM kam don lyer shuh bad sa tang ban shu khylliap lama na ki dak ki shin kumba ka paw mynta namarba ka KHNAM hadien ba u MLA jong ka KHNAM u Bah Adelbert Nongrum u la resaiñ bad leit pynïasoh noh ïalade bad ka Voice of the People Party ba ïalam da u Bah Ardent M.
Basaïawmoit.
Ka jingkylla kaba khraw ha ka saiñ hima sima ka dei ka jingryngkang dieng kper ne phet seng jong ki Sitting MLA kiba mynta.
Kin ki MLA ba la resaiñ noh ki la ryngkoh noh sha kiwei kiwei ki Party katkum ka jingkheiñ bad sngewbit jong ki.
Don ki ban dang jop biang bad lehse kin don ruh ki ban sa shah rem noh.
Shillong, Kyllalyngkot 18 : Ka Meghalaya ka la lah ban ïalehkai bha hadien ba ka la shah lamkhmat da 294 ron ha ka inning ba nyngkong ha ka Bihar ha ka jingïalehkai kaba la ïaid ar sngi jong ka jingïalehkai semifinal na ka Plate Group jong ka Ranji Trophy Plate Group ha madan madan Polo hynne ka sngi Balang.
Haba bteng biang ïa ka inning kaba nyngkong ha ka jingkamai ba 329 duh noh 6 wicket, ka Bihar ka la shah pynhap lut baroh ki wicket bad kamai 428 ron bad ha ka pali kawang bol ka la pynliem baroh ki wicket ka Meghalaya tang ha ka jingkamai ba 134 ron.
Haba wan biang ban tied ha ka inning kaba ar, ka Bihar ka kamai 28 ron da kaba lamkhmat da 322 ron.
Ka Bihar ka la lah ban kamai ron pyrshah ïa ka Meghalaya lyngba ka jinglah ban ïalehkai bha ki rangtied kiba la neh haduh ka jing bamja sngi.
U Swarajeet Das (1/5) u la ïoh ban pynhap ïa ka wicket jong u Veer Pratap Singh uba kamai 50 ron ha ka over kaba nyngkong lyngba ka lbw.
U Kishan Lyngdoh u la lah ban pynhap wicket hadien ba ka bol ba u la kawang ka la leit dei ïa ki stump.
Uwei pat u rangtied ka Bihar u la shah pynhap wicket ha ki kti jong u Akash K Choudhury uba ïoh ban khur 2 wicket ai kamai 83 ron bad u Rajesh Bishnoi uba dei u Guest Profesional u ïoh 1 wicket ai kamai 113 ron bad u Abhishek Kumar u ïoh 2 wicket ai kamai 89 ron.
Haba beh ïa katei ka ron, ka Meghalaya ka la shah pynhap wicket noh ha ki rang kawang bol ka Bihar da kaba duh noh shwa ïa ki saw wicket.
U Raj Biswa u kamai 3 ron bad u Das u la shah pynhap wicket khlem da ïoh ban kamai ron kiba la shah pynhap ha ki kti jong u Nawaz uba ïoh ban khur 2 wicket ai kamai 31 ron hashwa ba u Kishan Lyngdoh bad u Punit Bisht uba dei u guest professional kin buh 57 ron ha ka jingduh noh lai wicket.
Hynrei u Kishan u la hap wicket noh bad kamai 32 ronbad u Rohit Shah uba mih madan nyngkong ha ka jingïalehkai first-class u la kamai 9 ron ïa kaba la ïoh kem bol da u Bipin Saurabh uba dei u rangap wicket ka Bihar, uba dei ruh u rangtied kynsai ka Bihar ha ka sngi sdang.
U Bisht ruh u la ïoh ban kamai 38 ron hashwa ba un shah pynhap wicket noh ha ki kti jong u Ashutosh Aman uba ïoh ban khur 4 wicket ai kamai 21 ron.
U Bishnoi (40 not out) u la pyrshang ban kamai ron hynrei u la shah pynhap wicket noh lyngba ka run out ha ka jingmih madan lang bad u Tarique Siddique (4) lyngba ka lbw.
U Choudhury (4) katba u Arbin Singh (0) bad u Kumar (0) baroh arngut ki khlem ïoh ban kamai ron.
Watla u la shah pynhap wicket noh khlem da kamai ron, hynrei ka jingïaroh ka leit sha u Dippu Ch Sangma, uba la lah ban ïalehkai bha watla hapdeng ka jingmynsaw kaba la jia ha ka sngi sdang ha ka por ba u dang thmu ban kem bol.
Pynban utei u rangïalehkai ha ka jingïalehkai kaba la ïaid ar sngi u la pyrshang ban ïalehkai tyngeh na ka bynta la ka jong ka kynhun.
Ka Bihar ka khmih lynti ba kan lah ban pynliem lyndang ïa baroh ki rangtied ka Meghalaya ha ka jingïalehkai ha ka sngi kaba bud khnang ba kan ïoh rung sha ka phainal jong ka Plate Group.
Katba ka Meghalaya ka donkam ba kan ïalehkai bha ha ka liang ka kawang bol khnang ba kan lah ban lait na ka jingshah rem.
Mawkyrwat, K’lyngkot, 18: U bah T.
Lyngwa, District Magistrate ka South West Khasi Hills District Mawkyrwat u la ai ïa kane ka jingpynbna paidbah ba katkum ka jingbthah ka Election Commission ka ri India ka jingsam pisa, kyiad bad kino kino ki jingai sngewbha sha ki nongthep vote ka long ka jingbam klop bad beaiñ.
Kumta ha kaba ïadei bad kane ka ophis ka la thung ïa ki Flying Squad kiba peit bad khmih lada don kum kata ka jingsam pisa, kyiad ne kino kino ki tiar ha kane ka por elekshon.
Ha kajuh ka por la kyrpad ruh ba lada don kino kino kiba rah bun ka pisa ha kano kano ka konstitwensi ha kane ka por elekshon ki dei ban don ki kot ban pynshisha ïa ka jingdonkam jongki ban lait na ka jingshahkem bad lada don kiba pyrshang ban leh ïa kitei kiba la kdew haneng ki paidbah ki lah ban pyntip sha u 94851 53270.
Nongstoiñ, K’lyngkot, 18: Ka Mawshynrut Youth Movement (MYM) hapoh ka jinglamkhmat jong I Bah Shem Rynñiaw kum u President bad u Bah Pyndap Wanniang kum u General Secretary, ki la leit ïakynduh ïa u SDO Civil Sub Division Mawshynrut ban dawa ban weng noh shwa ïa ki nongtrei casual/wages kiba shu thung sop sop naduh u snem 2018 khlem da pynbna paidbah.
Ki nongïalam ki la kren shai ruh ba bad nangne sha khmat dei ban da pynbna paidbah, lada don kino kino ki kam kiba lait hapoh jong ka Mawshynrut bad ban mang kyrpang ïa ki post ba lait na bynta kiba duna dkhot met.
U Bah Thabah u Ophisar ba dei peit na ka bynta ka Civil Sub Division, u la kular ban pynbna paidbah lane pynmih advertisement nangne shakhmat, da kaba wah ha ki kynroh ‘Notice board’ jong ki department bapher bapher.
Nongstoiñ, K’lyngkot, 18: Dang shen ki dkhot jong ka Hynñiewtrep Achik People Council (HAPC) ha ka jingïalam jong u bah Jylliew Sing Marweiñ President, ki la leit ban ïakynduh ïa u bah Garod LSN Dykes Deputy Commissioner ka West Khasi Hills, ban pynkyn-maw biang ïa u halor ka shithi kaba ki la aiti ha u naduh u bnai Naiwieng jong u snem ba la dep, ban kyrpad ba un phah tohkit halor ka jingphah maramot ïa ki skul kiba hap hapoh Mawshynrut Block bad ruh ka jingbteng ïa ki kamra klass ba kynthup ïa ki LP bad Upper Primary skul, kiba la pyntrei na ka MLA skhim.
Kum ban pynkynmaw ba ki nongïalam ka HAPC ki la dep ai da ka jingthoh sha u Deputy Commissioner ban phah tohkit, ka dei hadien ba ki la ïoh ïa ka jingujor na ki paitbah nongshong shnong, ba ka jingpyntrei ïa kitei ki skul kam shym ïahap satia bad ka mang pisa jong ka sorkar.
Nalorkata ïa kitei ki skul la pyntrei da ka Public Implementation Committee ba la khlieh da u MLA kum u Chairman, ha kaba katei ka Committee kam shym la kynthup satia ïa ki dkhot jong ki Managing Commit-tee jong ki skul ba la pyntrei.
Dei halor katei ka nongrim ba ki kontrak kiba pyntrei ïa kitei ki skul, ki la leh katba sngewbit bad ka jingpyntrei ruh ka long tang dep rukom bad kaba torti haduh katta katta.
Nongpoh, Kyllalyngkot 18: Kum shi bynta ban wan rah ïa ka jingïatylli bad ban kyntiew ïa ki sap ki phong ki khun samla ha ka kam ïalehkai phutbol, ka Seng Samla Raid Nongbri ha Ri Bhoi mynta ka sngi ka la pynhap pyrda noh ïa kawei na ka lymgpung ïalehkai phutbol kaba la shim ha ka sien jam ba nyngkong ban pynlong kane ka lympung na ka bynta ban sei madan ïa ki sap ki phong ki khun samla ka Raid ha kaba ïa dei bad ka kam ïalehkai phutbol.
Ïa kane ka lympung ïalehkai phutbol ka Seng Samla Raid Nongbri la wan ban pynhap pyrda da u Samla Jason Lennox Nongrum, President ka HYC Ri Bhoi kum u kongsan bad la sakhi lang ruh da ka jingdon lang u Syiem ka Raid, u Paiem B.
S Syiem, u President ka Seng Samala, u Bah Mission Tron, u Secretary, u Bah B.
S Lamarai bad kiwei kiwei ki riew rangbah.
Ha kane ka sngi ba la pynhap pyrda noh ïa kane ka lympung ïalehkai phutbol la ïa khun pyrshah hapdeng ka Umkei Spot Club pyrshah ïa ka Umsawnongbri Sport Club kiba la la poi sha ka thup jong ka phainal ban ïa knieh ïa ka nam lahduh jong kane ka lympung ïalehkai phutbol.
Haba phai sha ka jingïakhun kine ki ar kynhun ba ïaknieh ïa ka nam lahduh ka lympung ïalehkai phutbol, ha ka kylla step ka jingïakhun hapdeng ka Umsawnongbri bad ka Umkei ka la long kaba ïa khaid bha bad hapdeng ka jingïakhun bor bah ban ioh thep kol ka jingïakhun ka la kut noh hapdeng ka jingïakhait bad dei ha ka kylla miet ba ka Umkei Sport Club da ka jingkham trei shitom ka la ioh ban pynkhih ïa ka jar bad lyngba katei ka shi kol ka la biang pura ïa ka ba kan ioh rah ïa ka nam lahduh jong kane ka lympung ïalehkai phutbol.
Kum ban pynshlur bad ban ai mynsiem ïa kine ki ar kynhun kiba la poi sha ka thup jong ka phainal, ka Seng Samla Raid Nongbri ka la sam ruh ïa ka khusnam pisa ryngkat ka trophy, ha kaba ka Umkei Sport club kum ka lahduh ka la ioh ban rong ïa ka khung pisa kaba T.
30000 bad ka Umsawnongbri kaba wan ha ka kyrdan baar ka la ioh khur ïa ka song pisa kaba T.
20000 ryngkat kitei ki trophy ba la sam da u Samla Jason Lennox Nongrum ryngkat ka jingïarap sam lang kiwei kiwei ki riew rangbah.
Nongstoiñ, K’lyngkot, 18: Katto katne bnai mynshwa u la kren sha ki lad pathai khubor ba un ym ïaknieh tiket shuh lane ïaleh elekshon, hynrei ka kam ba dei ba un leh ka long ban pynkhlaiñ ïa ka party HSPDP kaba long ruh ka party ba la seng nongrim da u (L) Maieit Hoping Stone Lyngdoh, ka party kaba pynjop ruh ïa u ha u snem 2016 ha ka bye elekshon.
Hynrei, mynta ka sngi 18 tarik u Kyllalyngkot 2023 la pyntikna pat ba u la ong u dkhot ba pura jong ka party BJP.
Une u rangbah u dei u Bahduh Diostarness Jyndiang ex MLA jong ka Nongstoiñ Constituency bad ki khubor ki ong ruh ba u da thrang hir hir ka dohnud ban ïoh ban ïakhun syndon na kane ka party sha ka general election MLA 2023.
Ïa u Bahduh Dios la da wan hiar kyrpang syndon da ki heh ki haiñ ka party BJP ha ka Jylla, ba kynthup naduh u Bah A.
L Hek MLA Pynthorumkhrah, Bah Sanbor Shullai MLA ka Laban, H.
M Shangpliang MLA Mawsynram, Bah David Kharsati, nangta u Bah W.
R Marbaniang President BJP West Khasi Hills bad kiwei de.
Ha ka jingïalang kaba la long ha Bishop Hall Nongstoiñ, shuwa ba u bah A.
L Hek un pdiang burom bad pyndeng ïa ka muffler jong ka party sha u Bah Dios, la ïoh ïa ka jingpynshai lyngkot na u bah David Kharsati ha kaba ïadei bad ki mat treikam jong ka party.
Nangta la kren pdiang sngewbha ïa u bah Dios Jyndiang lem bad ki ar ngut kiwei pat ki rangbah, kata u Dr Kharbani bad u bah Fulling Wanniang u ba long ruh uwei na ki nongkitkam barim jong ka NPP.
Haba ai jingkren na ka liang u bah Hek, u la ong ba ka jylla ka la kynjoh sanphew snem naduh ba la ïoh ïa ka jylla hynrei ka roi ka par ka dang sah hajuh.
U la ong ba dei tad hadien ba u Narendra Modi u la shah jied kum u Myntri Rangbah duh ka ri, ba ka jylla ka la sdang ban kiew ha baroh ki liang.
U bah Himalaya Shangpliang MLA ka Mawsynram, u la ong ba kane ka sorkar ba la ïalam da u Conrad Kongal Sangma, ka dei ka sorkar kaba bam duh ïa ka ïoh ka kot jong ki paitbah bad kam don jingpyrkhat satia na ka bynta u duk u rangli tang ban rben ka pla la jong lem bad ki nongbud jong ka.
U la pynkynmaw ruh ba ha ki ar snem ba la leit ha ka por ba ka khlam Covid 19 ka la lynshop, ka sorkar India lyngba u Narendra Modi Myntri Rangbah duh ka ri ka la trei borbah ban pynïoh khaw ha man la ki thliew ïing, ban ai tika ei khlem siew dor sha baroh ki paitbah, na ka bynta ban ïada na ka jingpang covid bad bun kiwei kiwei ki jingïarap kiba ka sorkar BJP ka la leh na ka bynta ki paitbah.
Nalorkata, u la pynshai ruh ba ka ka jingkynnoh ba ka BJP ka dei ka party kaba thombor ïa ki khristan, ka dei tang ka jingpyntieng koh tympan.
Hynrei haduh mynta ym pat lap satia ba ka BJP ka hukum ban khang khyrdep ïa ki ïing mane.
U bah Sanbor Shullai MLA ka Laban u la ong ba um shym la poi pyrkhat ba ki paitbah Nongstoiñ ki la sngewthuh bad pdiang ïa ka BJP da kaba ki la wan ban pynïasoh ha kane ka sngi.
Kane u ong ka dei ka dak ba ka party ka la nang kiew shakhmat katba dang ïaid ka por.
U la ong ruh ba u la shah jied kum u MDC la lai sien bad kum u MLA ar sien na Laban.
Hynrei ha ka jingshah jied MLA ha ka sien ba nyngkong namar ba u don ha ka party NCP, um shym la lah ban ai ïa ki jingïarap kiba biang sha ki paitbah.
Hynrei ha kane ka kynti namar ba u la jop na ka BJP haduh 188 klur tyngka tam u la ïoh ban ai jingïarap sha ki paitbah.
U la ong ruh ba ki don shibun kiba kynthoh ba ka BJP ka dei ka party khang bam doh masi, hynrei ma u kum u MLA ka BJP, u la dep pynïoh jingïarap haduh sanphew ngut ki samla kiba ot doh masi hapoh ka Constituency jong u.
U la kyntu ruh sha baroh ki paidbah ka Nongstoiñ ba ki dei ban sngewthuh ba kim dei ban jied shuh ïa ki seng kiba dang hap ap khrong na ka BJP, hynrei da ai jingkyrshan pura syndon ïa kane ka party ban ïoh mad ïa ki jingkylla ba shisha.
Katba na ka liang u Bah Dios pat u la kam ba naduh u 2018, ki nongïalam ka BJP ki la wan khot ïa u.
Hynrei, u la ïai ap ïai shah tad haduh mynta ka kynti ba um lah shah shuh, hynrei ban rung noh syndon sha kane ka party, namar u ïohi ïa ka jingtreikam jong ka BJP hapoh ka jingïalang jong u Narendra Modi.
Ka jingwan iuhkjat u Modi ha Shillong ka dei kaba la ktah eh ïa ka mynsiem jong u ban ieit BJP, u la ong.
Nalor nangta, u la ong ruh ba ki nongkyrshan jong u, kim kwah ba un sangeh noh ban ïakhun elekshon hynrei ki angnud eh ba un ïakhun beit ïa ka elekshon.
Lada ïoh ban ïakhun na ka BJP lei lei u kmen eh, namar dei tang ka BJP kaba lah ban pynkylla dur ïa ka roi ka par bad ka ïoh ka kot.
Nongstoiñ, K’lyngkot, 18: Ka Bishop House New Nongstoiñ West Khasi Hills, ka la kyntait ban ai jingithuh ïa ka ‘Jingpynkyntang Lyngdoh’, kaba la jia long ha ka shnong Langñiuh, Eastern West Khasi Hills ha kine ki sngi ba la dep, da kaba ong ruh ba u to u ba phrung dur kum u Bishop ba pynkyntang, um dei satia u Bishop jong ka Balang Catholic.
Katkum ka kyrwoh na u Rev Fr Anselm Nonglang, Diocesan Administrator ka Nongstoiñ Diocese, la ong ba ki don ki riew shim kabu kiba kam ïalade kum ki Bishop bad ki la leit ban pynkyntang Lyngdoh ha kane ka Shnong.
Hynrei u la ong ba ka Balang Katholik hi kam don jingtip eiei halor kane ka jingpynkyntang.
Ha u kyrwoh khubor u la ong, “Ka long kaba sngewsih ban tip ba ha kine ki sngi, ki la don ki dak jong ka, ‘jingïaleh pyrshah ïa ka Jingngeit Katholik’, da ki katto katne ki Khun Khristan Katholik ha kane ka Jylla Niam Nongstoiñ.
Ka Jylla Niam Nongstoiñ ka pynrem jur halor kine ki jingjia ba shyrkhei ban pyrshah jingngeit Katholik.
Khamtam da kito kiba shu leh mynleh bad kiba kam ïalade ba ki dei ki Bishop bad kiba la shim kabu ban pynkyntang Lyngdoh, kumba leh ha ka Balang Katholik jong ngi".
“Ka Balang Katholik Nongstoiñ kam don jingtip ei ei shaphang kata ka ‘Jingpynkyntang Lyngdoh’ hapoh ka Shnong Langñiuh (ka shnong ba don marjan bad ka Mawtikhar bad Rikhen).
U to u ba pyrshang leh bad phrung dur kum u Bishop, um dei u Bishop jong ka Balang Katholik", u la bynrap shuh shuh.
Katkum ka jingong jong u, katei ka jingjia ka dei ka jingïaleh pyrshah ïa ka Balang Katholik ha kaba u la bynrap ruh, “Ka Aiñ jong ka Balang Katholik Canon Law, Can 751, ka batai shai, ba ngi ïaleh pyrshah ïa ka Jingngeit ha ki lai rukom.
Kaba nyngkong lane ka Herese, ka dei ka jingkyntait khang lane ka jingartatien khnang ïa ka jingshisha ba ngi dei ban ngeit.
Kaba ar lane Apostacy, ka dei ka jingieh noh pura ïa ka jingngeit Khristan.
Kaba lai lane Schism, ka jingkyntait ban snoh ha ka bor pynïaid jong u Kpa Bakhuid lane ka jingïalong kawei ki paid ‘Riewngeit’ kiba shah synshar ha u.
U Rev Fr Anselm Nonglang, u la kyntu ïa ki para ba ngeit ba kin long kiba husïar ïa ki ‘Nongïalam Bakla’ khamtam kito wan ‘Kum ki Suri Kup Snieh Langbrot’.
Nongpoh, Kyllalyngkot 18: Haba kren kum u kongsan ha kawei na ka jingïalang ba la pynlong da ka Seng Samla Raid Nongbri kaba la pynhap pyrda noh ïa ka lympung ïalehkai phutbol kaba la long mynta ka sngi ha Umsawnongbri, u Samla Jason Lennox Nongrum, uba dei uwei na u khun samla ka dong Ri Bhoi bad u President ka HYC Ri Bhoi u la ai mynsiem ïa ki nongïalam ka Seng Samla Raid Nongbri ba ki dang dei ban bteng ban shakri na ka bynta ka bha ka miat ha ka imlang ka sahlang kaba hap ha ki shnong hapoh ka Raid Nongbri.
Kawei na ka bynta kaba u la kham ban khia ïa ki nongïalam ka Seng Samla Raid Nongbri ba kum ki samla ki dei ban phai khmat kyrpang na ka bynta ban peit ïa ka bha ka miat ki khun samla katei ka Raid Nongbri.
Ha kane ka juk ba mynta kaba ngi hap ban mad shibun ki jingtynjuh kiba bun ki khun samla ki don hapdeng ka jingduh jingkyrmen bad lad don kiba ai mynsiem bad pynshlur kum ki khun samla kin lah ban ieng ha la ki jong ki kjat na ka ban leh ïa shibun ki kam kiba ai jingmyntoi ha ka imlang ka sahlang bad ym ki kam kiba pyntriem ïa ka imlang ka sahlang, ong u Samla Jason Lennox Nongrum.
U la ong ruh ym lah ban len kiba bun ki khun samla ki don ïa ki sap ki phong bapher bapher ba la ai kyrpang da u Blei bad lada ym don pat kita kiba ai mysiem bad pynshlur kin shah ïalam bakla noh ïa ka jingim ha kane ka juk ïa beh rongphong jong ka pyrthei.
U Samla Jason Lennox Nongrum kum u samla Nongïalam ha Ri Bhoi, u la ong ruh ba u don kata ka jingangnud ba ki khun samla ki dei ban long kita ki iktiar ki ban trei na ka bynta ka bha ka miat bad ban kyntiew ïa ka imlang ksa hlang ha baroh ki liang bad kum ki samla lada kim don kata ka jingkitkhlieh ban trei ïa ka imlang ka sahlang ka dong bad ka thaiñ kan nym lah ba kiew shaphrang ha baroh ki liang.
Haba ai mynsiem ïa ki nongïalam ka Seng Samla Raid Nongbri ban long kita ki nongïalam kiba don shisha ka kyrdan nongïalam, u Samla Nongrum u la ban khia ruh ba ki samla kim dei ban long kita ki samla kiba kam ba ki dei ki nongïalam khlem da leh ïa ka kam bad lada ki samla hi ki don kata ka jingkitkhlieh ki dei ban trei borbah na ka bynta ban pynduh jaid ïa ki kam sniew kam smeh bad ba long kita ki samla ban wan rah ïa ka jingkylla ha baroh ki liang hapoh ka imlang ka sahlang, u la bynrap.
Shuh shuh, u la kham ban khia ruh ïa ki nongïalam ba ki dei ban kham phai khmat kyrpang na ka bynta ban sei ïa ki sap ki phong ki khun samla la ka long ha ka jingïalehkai sport, ha ka pule ka puthi bad ha kiwei kiwei ki kam, namar lada lah ban sei kum kita ki khun samla na katei ka dong bad ka thaiñ kin wan shibun ki jingkylla ha ka imlang ka sahlang kaba long ka nam bad ka burom jong katei ka thaiñ hapoh ka Raid Nongbri, u la bynrap shuh shuh.
Jowai, K’Lyngkot 18: Ka Dorbar Shnong Panaliar Jowai kala pyntip paidbah ba ka Executive Committee kaba la dep long kala rai ban pyntreikam ïa ki kyndon aiñ jong ka shnong ha kaba ïa dei bad ka kam ïalap Election hapoh u pud u sam jong ka shnong.
Kine ki kyndon ba ka shnong kan pyntreikam ki long kumne la khang pyrshah ban ïarung ïamih shapoh ka shnong lada dei da ki kali lane kjat, la khang ban pynsawa sur jingrwai ne pynmih ki jingklumar.
La khang pyrshah ban ïa mih paidbah ha ki por mynmiet khamtam kiba ïa kynduh briew ban ïa sam pisa.
La khang ruh ba leh decoration ya ka ïing dorbar (Yungwalieh) lane ha ki rynsan Stage ha ka por ba pynlong kino kino ki jingïalang lene ban ai sha ha ka jingïalang.
Ka shnong ka la rai ban shah tang 10 (shiphew) ngut ban rung shapoh shnong, kynthup lang ïa u kyrtong bad tang ar tylli ki kali ki ban rung shapoh ka shnong, la pyntip kiba wan lang bad u kyrtong sha ka jingïalang ka shnong kan sa ai da ki Badge.
Ka shnong kala pynbeit ruh ban shah tang uwei ban ai jingkren na ka bynta u kyrtong uba dei ruh nabar shnong bud sa ka jingkren na u kyrtong.
Ki Party Unit kiba kwah ban ai burom ïa u kyrtong haka por ba kren ki dei ban ïoh bor shwa na u Waheh shnong shisngi hashwa ban long ka jingïalang, katba ki briew shimet kim lah ban leh ïa kane.
