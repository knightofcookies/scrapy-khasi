Khongwir JE Area III, R.
L Kharkongor Area Manager Area III (MeECL), bah Khraw K Syiem Secretary Shnong ka Cleve Colony, bah L.
Buhphang na Cleve Colony ka jaka ba katei ka skul ka ieng bad u bah N.
Thohrem u Officer Incharge ka Laitumkhrah Beat House.
Haduh mynta ym pat tip kaei ka ripod ba kitei ki heh sorkar kin leit ban ai sha ka ophis jong ki, hynrei katkum ka dak kaba paw na ka jingiakren jong ki la sngewthuh ba kin ai da ka rong saw na ka bynta ban plie biang ia katei ka skul naba ki la shim ba kan ym long kaba shngaiñ ia ki khynnah skul ba kin leit shong ha katei ka juh ka bynta jong ka iing kaba la pluh.
U nongthohkhubor uba la leit ryngkat bad kitei ki heh sorkar ha ka jingleit jurip jong ki u la sakhi ba hapoh ki kamra katei ka skul ki waiar bording bun kiba la ingkhong, ki jaka ba shong klas ki khynnah ka long kaba iap op naba la pyndonkam beit da ki pakha bad kitei ki pakha ruh bun kiba la ingkhong lut.
Katkum ka jingbatai jong ka Majistor kaba leit ban jurip ia katei ka ing skul ka la ong ba u Principal katei ka skul u kwah ban sdang skul noh ha ka lah sngi u Blei, ka ban wan kata ha ka 18 tarik u iaiong hynrei ka la ong haba shu peit ia ka skul kam pat I iahap ban pynlong skul ha ka lah sngi u Blei, hynrei ka la ong ba dang hap ban ap pat ia ka ripod jong ka jingleit tohkit kaba yn phah sha u DC.
Haba ia kren pat bad u Principal /Headmaster katei ka skul uba dei ruh u trai u Patrick A Thorose u la ong ba u kwah ban pynlong skul ha ka lah sngi u blei hynrei namar ba ki bor tohkit na ka Distrik ki la wan u la ong ba un hap ban ap kaei ka jinglap jong ki.
La kylli na u Thorose hato lada ki bor Distrik kin khang noh ia katei ka skul lada ki lap ba kan ym long kaba shngaiñ na ka bynta ki khynnah pule ha katei ka skul un leh kumno, “Ia mynta ngi dang hap ban ap ia ka ripod, hynrei lada ki khang te ngi ruh ngi la don hi ka jingpyrkhat na ka bynta ki khynnah skul ba kin ym duh ei ia ka jingpule jong ki mynta shisnem, mynta phi la iohi la poi sa u bnai iaiong, shaei kin leit ki khynnah, ngi la pyrkhat hi ban wad jaka noh shawei shipor mynta kat bym pat biang ki jingdonkam baroh" ong u Thorose.
Nongstoin, 17 Iaiong:Ka party Congress ha Nongstoin nalor ba kala bteng bad iai mad lynter ia ka jingshah rem ha manla ki election hapoh Nongstoin mynta ka kynti katei ka party hapoh ka Nongstoin kala sdang or pait bad sdang ban pra bad katei ka paw shai ruh ba u President ka NBCC u bah Albinus Kharbani u la beh noh ia ki ba bun ki nong ialam ha ka jing ialang (general Meeting) kaba la long ha ka sngi saitjain jong ka taiew bala lah ha Congress Bhavan Nongstoin.
Ha katei ka sngi la iadon lang ruh u president ka DCC, u bah Gabriel Wahlang Ex MDC, bah G.
Nonglong Secretary DCC, bad ha katei ka jingialang u president ka DCC u bah Bolness Nongum u la aiti ban pyniaid ia katei ka jingialang ha u president ka NBBC.
Katei ka jingshah beh jong ki nongialam bad ki nong kyrshan jong ka party congress ha katei ka jingialang kala long ruh hadien ba mar ia poi ha ka mat ban ia kren na ka bynta ban jied noh ia u president ba thymmai jong ka NBCC na ka liang u bah Albunius u la beh noh ia baroh ki bym dei ki President, ki secretary, delegate bad wat ia ki dkhot jong ka DCC kiba la shah khot sngewbha da u president ka DCC ha katei ka sngi.
Ki tei ki nongialam kiba la shah beh ha katei ka sngi ki kynthup ia u B.
K.
Bani Working President ka DCC, S.
Rahsir president MBCC, bah JTS Thongni Ex MDC, bah N.
Nongdkhar ex MDC, bah F.
Lyngkhoi ex president Youth Congress ha kajuh ka por kum u Chief Adviser ka NAYC ba mynta bad ki wei ki wei.
Haba iakren bad ki nongthoh khubor na kaliang u bah K.
Bani Working President ka DCC   u la iathuh ba ka daw jong ka jingshah beh jong ki nongialam na katei ka jingialang kalong ba u bah Albinus Kharbani ua la sngew thuh lypa ba ki ba bun ki nongialam bad ki dkhot jong ka party Congress kiba hap hapoh ka NBCC ki ieng pyrshah ia u, namar ka jingphah kyrshan bad kajing kynshoit ka jong u ban phah thep ia ka vote sha u kyrtong ka party HSPDP ha ka election shiteng samoi kaba la dep.
Shuh shuh katei ka jingleh jong u bah Albinus kala pynbitar ia kiba bun bad katei ka jingleh ka jong u kala pynlong ruh ia ka party ba kan nang pait nang pra bad kaba lah ruh ban wanrah ia ka jingduh jingkyrmen ban jop na kavbynta u 2018 katba kitei k juh hi ki briew kin dang ialam ia ka party Congress ha Nongstoin, namar ba kitei ki nongialam kim shym la kwah ia ka jingjop hynrei ki kwah beit tang ka jingmyntoi bad ioh noh shimet.
Shillong, 17 Iaiong:Ha ka sngi sait jaiñ jong ka taiew ka la don ka jingialang bah jong ki nonghikai skul SSA ha kane ka jylla ha kaba la wan ruh ban ia shim bynta da ki nonghikai skul SSA na kylleng ka thaiñ shatei Lam mihngi bad kumjuh ruh ki nongialam jong ki hapoh ka ri India hi baroh kawei.
Ka rai kaba la mih na katei ka jingialang jong ki ka long ba kin ai por lai bnai ia ka sorkar jylla ba kan pynurlong noh ia ka jingdawa jong ki.
“Hapoh lai bnai ngin aipor ia ka sorkar ba kan pynurlong ia ki jingdawa", la ong u Bah Aristotle C Rymbai u Working President ka Meghalaya SSA ha ka jingialang.
Katei ka kynhun jong ki nonghikai ka la dawa ruh na ka sorkar ba ka dei ban siew noh ia ka Arrear jong u snem 2015- 2016 sha ki nonghikai 4th Teacher bad ban pynkiew ruh ia ka tulop jong ki na ka T.
6,000 hajar sha ka T.
9,500 hajar shi bnai ka ban long mar katjuh bad kiwei pat ki nonghikai SSA.
Ki la rai ruh ban kin iai pyrshah beit ia ka rai jong ka sorkar jylla kaba la pynmih hukum ba ki nonghikai kin hap ban pyndep eksamin Teachers Eligibility Test (TET).
U bah Rymbai, la ong ba ia ka eksam TET dei ban pynlong tang ia ki nong hikai kiba dang shu rung thymmai ha ka kam hikai hynrei ym ia ki nonghikai kiba la don lypa ha ka kam shakri naduh mynshwa.
U Arvind Rana u President ka Association ka ri India, u la ong ba ka Meghalaya ka dei kawei na ki jylla kaba la pyn kheiñ ïa ki kyndon jong ka Sarva Shiksha Abhiyan (SSA) bad ia ka Right to Education (RTE) Act, 2009 namar ka jing bym thung ïa ki nonghikai SSA kum ki nonghikai sorkar ba pura.
U la ong ruh ba katkum ki kyndon jong ka SSA ba la buh dak da ka Ministry of Human Resources Development (MHRD) la kdew shai ba ïa ka kam nonghikai SSA ka dei ka kam ba la thung pura bad baroh ki Sorkar Jylla kynthup ïa ka Meghalaya ki dei ban ïoh ïa ka jingsiew ba mar katjuh bad kiwei ki jingïoh kum kiwei pat ki nonghikai Sorkar.
Ki nonghikai SSA skul ha jylla Meghalaya baroh ki don baroh 12, 481 hajar ngut, ha kaba 5766 hajar ngut ki dei ki nonghikai kiba hikai ha ki skul SSA Lower Primary bad 6715 hajar ngut kiba hikai ha ki 2238 hajar tylli ki skul Upper Primary.
Katto katne na ki jingdawa jong katei ka kynhun ki nonghikai skul SSA, ha kane ka jylla ka long ban pynkynriah noh ia baroh ki post jong ki nonghikai SSA Primary bad Upper Primary na ka State Implementation Society ka Sarva Shiksha Abhiyan State Education Mission Authority Meghalaya (SSA-SEMAM) sha ka Directorate of Schools Education and Literacy (DSEL) ka Sorkar Jylla, ban kyntiew noh ia ka tulop jong ki nonghikai SSA na ka T.
9,200 tyngka sha ka sha ka T 30,000 shi bnai na ka bynta ki nonghikai Primary bad T.
9,900 tyngka sha ka T 35,000 tyngka shibnai ia ki nonghikai Upper Primay bad ban ithuh noh ia ka jingshakri jong ki nonghikai Skul SSA.
Halor kine ki mat jingdawa kine ki nonghikai ki la phah jingthoh ruh sha ka Smriti Zubin Irani Myntri ka tnat Human Resource Development ka Sorkar India kumjuh ruh sha u Upendra Kushwaha Minister of State for HRD School Education & Literacy ka Sorkar India bad sha u Dr.
Subash Chandra Khuntia Secretary, School Education & Literacy HRD ka Sorkar India ba kin tuklar lem ia kitei ki jingeh kiba ki nonghikai SSA hapoh ka Jylla ki iakynduh.
Shillong,17 Iaiong: Kum uwei na ki nongai jingkren ha ka jingialang iaid paidbah ba la pynlong da ka Seng Kynthei , Upper Shillong Pyllun kaba la long ha ka sngi saitjaiñ jong ka taiew ban pyrshah ia ka jingshah pyniap dusmon ka samla na Sawmer shiteng , u bah Adelbert Nongrum MDC ka Jaiaw u la ong ba ha ki por ba ka Kyllang Operation ka HNLC ka treikam ha ki phew snem ba la dep kam ju don ka jingbatbor kynthei bad ym ju iohsngew ruh ia kaba kum katei ka jingjia.
Ula pynkynmaw ha ka tei ka por ki duna bha kiba kum kitei ki jaitkam naba ka HNLC ka ai jingsneng kaba tyngeh ia kiba leh ia katei ka kam da kaba pyndeng tala ia ki.
Ha ka sngi saitjaiñ jong ka taiew da ki spah ngut ki paidbah kynthup naduh ki sengbhalang,ki khynnah skul ki la ia shim bynta ha ka jingiaid paidbah ba la pynlong da ka Seng Kynthei,Upper Shillong Pyllun kaba la sdang naduh ka State Central Library bad pynkut pat ha madan Malki.
U phria, uba jubor bah, uba ka jingheh jongu, ka long la jan kat ka pule, ula khyrwit mynta ka janmiet ha ka shnong Rongjeng bad na ki lad khubor, la iathuh ba ki don haduh 80 pc, ki iing kiba la shah pynjot thiaw ha katei ka jingther jur u phria.
Kawei ka iingmane ruh, kaba la kham rim, ka la julor jur na katei ka jingshah pynjulor ha u phria bad kumjuh ruh ha ka jingther jur jong u slap.
Kat haduh ba thoh ia kane ka khubor, la iathuh ba ka jingkhie eriong lem bad u phria, ka iaid lynti shaphang sepngi bad ym shym la ioh satia ia kiwei pat ki khubor, kiba katei ka jingkhie eriong, ka la pynjulor ha kiwei pat ki bynta jong katei ka thain.
Nongstoin, 17 Iaiong:Hynnin ka sngi u wei u ehrang jong ka kynhun kaikhlaw ka GNLA u la wan ban pyndem noh ia lade ha khmat jong ki pulit ka Shallang Police Station.
U tei u eh rang ka GNLA, uba la wan ban pyndem wait noh la tip kyrteng kum u Joshua N Marak bad ia kaba la ju khot ruh kum u Jikal, u ba dei ruh na ka shnong Rongkhugre.
Katkum ka khubor na u heh pulit jong ka District la ong ba u tei u ehrang ka GNLA u dei u ba don lang ha ka kynhun jong u Jimmy, Kongsil bad u Megam, bad katei ka kynhun ka ju leh ia ki kam pyntriem ha ki thain Goreng, Wahthre, Riangdim, Ryndi, Khalu bad ha ki thain Nengchigen kaba hap hapoh ka West Khasi Hills District.
Shuh shuh u tei u heh pulit ka District u la iathuh ruh ba u tei u snar ka GNLA u bala wan pyndem noh ia lade u la leit ban pyniasoh ia lade bad ka GNLA ha u snem 2014, bad naduh ba u la leit pyniasoh bad katei ka kynhun kaikhlaw na Ri lum Garo u la trei shitrhem na ka bynta ka jong ka.
U SP ka WKHD, u bah S.
Nongtnger u la iathuh ruh ba ka daw kaba la pynlong ia u tei u snar ban wan pyndem noh ha khmat ka ain ka long halor ka jingsngew thait bad sngewdom ka jong u ia ki nongialam kiba kham heh jong ka GNLA, ha kaba ki dkhot kiba rit ki shu ia trei shitom tang na ka bynta ka jingmyntoi shimet jong ki heh ki hain katei ka kynhun kaikhlaw.
Ha kawei pat ka khubor u wei u dkhot barim jong ka ANVC (B) u ba la tip kyrteng kum u Foirmen G Marak 36 snem ka arta u ba na ka shnong Rongkhugre kaba hap hapoh ka Shallang PS u la wan pyndem noh ha katei ka juh ka sngi ha Shallang PS.
Ka khubor na ki pulit ka iathuh ruh ba utei u snar u la leit pyniasoh bad ka ANVC ha u snem1997, bad u ba dei ruh u nonglum pisa jong ka GNLA na baroh ki mahari, na ki khyrdop khrong khajna.
La iathuh ruh ba u tei ruh u la pynpaw ba u la sngew ngiah ban dang don ha katei ka kynhun bad ha kitei ki kam namar ba um shymla ioh jingmyntoi ei ei ruh em ia lade hynrei tang ban pynmyntoi ia kitei ki ar tylli ki kynhun kai khlaw bad kumjuh na ka jingshah khynra ha ki pulit na kapor sha kapor.
Kitei batoh ar ngut ki ehhrang, ki la wan ban pyndem tang da ka met suda khlem kano kano ka tiar ialeh.
Shillong, 17 Iaiong: Kumba 4000 ngut ki dkhot ka HSPDP Mairang Konstitwensi ki la phet noh na katei ka seng, iathuh u bah Etelan Myrthong Chairman ka HSPDP Mairang Unit haba ia kren bad ki nongthoh khubor ha ka sngi saitjaiñ jong ka taiew.
U bah Myrthong u la kynnoh ba ka dawbah ba ki briew ka HSPDP ki la phet noh na katei ka seng ka dei namar ka jingleh donbor u President rangbah jong ka u bah Ardent Miller Basaiawmoit.
Kawei na ki daw kaba la pynmong ia ka rukom treikam u bah Ardent ka dei namar ba kam shym la don kano kano ka jingiakren ne ka jing phylliew jingmut bad ki nongialam katei ka seng na Mairang shuwa ban pynduh pyndam noh ia ka Mairang Unit hynrei kynsan kynsan la shu pynbna beit ha ka jingialang kaba la long ha ka 13 tarik mynta u bnai ha kaba u bah Ardent u la pynbna ia ka kyrteng ki nongkitkam thymmai ka Party, bad katei ka dei ka jingpynkheiñ ia ka riti synshar katei ka seng,ong u bah Myrthong.
“La shu pynbor ia ki nongtrei ka Party kiba wan jingialang ba ki dei ban pdiang ia katei ka rai jong ka Central Executive Committee" ong u bah Myrthong uba la ong ba u bah Ardent u la ong ‘Lada don mano mano ki bym pdiang ia katei ka rai ki long kiba laitluid ban mih noh na ka seng".
Ula ong ruh ba ki dkhot jong ka HSPDP ki la sngewsih kthang naba ym shym la shah ia ki ban kren tang shi kyntien ruh bad ba kin pan jingpynshai ia ka rai kaba u bah Ardent u la shim.
Kawei pat ka daw kaba ki nongialam ka HSPDP na Mairang ki la kdew ha katei ka jingiakynduh bad ki nongthohkhubor ka long ba ki la kynnoh u President Rangbah katei ka seng um shym la ia phylliew jingmut ne ia kren bniah iano yn pynieng na Mairang Konstitwensi ha ka elekshon MLA ka ban wan hynrei u la shim beit beit ia ka rai tang nalade hi.
“U bah Ardent u kwah ban pyniakhun da u bah Alexander Kharsyntiew,uba ka Party kam sngewtynnad hynrei ka Party ka kwah da u bah Councellor Sing Wahlang" ong biang u bah Myrthong.
Lah ban kdew ba u bah Kharsyntiew u dei uba la shah jied thymmai kum u President jong ka HSPDPMairang Konstitwensi ryngkat 6 ngut ki nongkitkam.
“ U bah Kharsyntiew u dei u nongialam barim ka United Democratic Party (UDP) , u la wan pyniasoh bad ka HSPDP dang shen, hynrei la bynshet ha u ia ka kam President bad kumjuh ruh kum u kyrtong u ban sa ia khun na katei ka seng ha ka elekshon ka ban wan, kiwei ruh ki 6 ngut ki nongkitkam thymmai ki dei kiba wan ia soh dang shen" ong shuh shuh u bah Myrthong.
Shillong, 17 Iaiong:U Commander In Chief ka seng lehnoh Liberation of A’chik Elite Force (LAEF) u Mathew G.
Momin, 38 snem karta, u Deputy Commander-In-Chief u Ravan Sangma, 28 snem karta ryngkat 4 ngut kiwei pat ki dkhot katei ka seng ki la wan ban pyndem wait hakhmat ki pulit mynta ka sngi ha Daina dubi, North Garo Hills.
U SP ka North Garo Hills u MG Raghavendra Kumar u la ong ba kitei ki lehnoh ki la wan pyndem wait namar ba ka la don ka jingkhynra lehnoh kaba jur bha bad namar ka jingphylliew jingmut bad ia kren sngewthuh bad ka Peace Forum kumjuh ruh bad ki nongialam niam kiba la lah ban sei ia kitei ki lehnoh ba kin wan noh sha ka lynti ka jingsuk ym shuh ka jingiaum snam.
Kitei ki dkhot lehnoh ki la wan ruh ban pyndem ryngkat ki tiar ialeh jong ki ha khmat u SP ha ryngkat ka jingdonlang u MDC katei ka thaiñ Doly K Sangma, unongialam ka United Council of Peace Forum (UCPF) u Panpan Sangma, ki nongialam niam bad ki nongialam shnong.
U Kumar u la ong ba ia ka ripod jong ka jingwan pyndem jong ki un sa phah noh sha ka sorkar lyngba ka tnad pulit.
Ia kitei baroh 6 ngut ki lehnoh la ai jaka shong jaka sah shipor ha Mendipathar Police Station kaba don ha katei ka District bad shen yn sap hah noh ia ki sha ka ktem ba la buh kyrpangkaba don ha Baljek Airport , West Garo Hills.
Kiwei pat ki 4 ngut kiba la wan pyndem ryngkat ki nongialam jong ki ki long u Nigresh Sangma, 25 snem, Lepjin D.
Shira, 25 snem, Tinix N.
Sangma, 30 snem bad u Heswar N.
Arengh, 31 snem.
Katto katne na ki tiar ialeh ba ki la wan pyndem ki long ka AK rifle ryngkat ka Magazine, 9mm Pistol bad Magazine, 7.
65 pistol bad ka Magazine, 65 tylli ki kuli AK bym pat pyndonkam, ki seal , ki shithi dawa pisa bad kiwei pat kitiar ialeh.
Lah ban kdew ba ha ka sngi balang jong ka taiew u Commander In Chief ka LAEF u Augustine Marak u la kyllon iap ha ka jingither kuli bad ki pulit , u Auygustine bad u Mathew ki dei ki nongialam katei ka seng hynrei ka la mih noh ka jingiapher jingmut hapdeng jong ki bad khyndiat bnai mynshuwa ki la pait bad thaw la ka jong ka kynhun.
U Chairman jong ki u Peter Marak u la shah siat iap ha u snem 2012.
Ka jingtied u pyrthat ka wan rah ka jingduh nong kaba khraw ia u ma Chemphang Lamare.
Ha kane ka 15 tarik iaiong ha ka por 5 shiteng janmiet, u pyrthat u la tied ha ka shnong Chiehruphi East Jaintia Hills bad ha ka ne ka jingtied u pyrthat la kyllon iap 19 tylli ki masi jong u ma Chemphang Lamare u ba na ka shnong Chiehruphi hi.
Kaba kham phylla shuh shuh, ka long ba hadien katto katne kynta u wei naki ne ki masi u la im pat, katba ki 18 tylli kila iap ha juh.
Kane ka long ka jingduhnong kaba khraw ia u ma Lamare; katba u nong sharai pat donbok u khlem mynsaw da ka jingda u Trai kynrad na jrong.
Shillong, 17 Iaiong:Ar sngi lynter u lapbah ba jur u la khyrwit ha nongbah Shillong bad ha kylleng ka jylla baroh kawei, utei u lapbah u la sdang naduh ka sngi saitjaiñ jong ka taiew bad bteng haduh mynta ka sngi.
Ha nongbah Shillong kumba long haduh mynta ka la don ka jingmih sngi bad u slap u la kham jem hynrei la ioh jingtip ba ha ki thaiñ nongkyndong u slap um pat ailad ia ki briew tang ban mih na ing shabar ruh.
Ha kitei ki ar sngi ka la don ruh ka jinghap phria ha ki katto katne ki bynta jong ka nongbah Shillong, ha ka sngi saitjaiñ jong ka taiew ha ka por mynstep 9 baje eiei katei ka jinghap phria ka la sdang naduh Upper Shillong na ki thaiñ 101 Area bad ka la don ka jingtap lyoh dum ha ka por mynsngi kumba katto katne kynta hynrei ka bneng ka la shai biang ha ka por shiteng sngi eiei bud pat sa u lapbah ha ka por janmiet.
Katkum ka jingtip kaba la ioh lum ha ki thaiñ nongkyndong la ong ba ka la don ruh ka jingtwa khyndew kaba jur, u nongthohkhubor u la lap ba ha ka surok ban leit sha Pynursla shuwa ban poi artad ha ka shhong Lyngkyrdem ka la don ka jingtwa khyndew kaba jur kaba ki mawbah ki la twa ha surok hynrei la kraid lynti noh tang ban biang ban iaid kali lyngba katei ka surok.
Ha ka step sngi u blei la iohi ba lasdang ban weng ia kitei ki mawbah kiba twa hapdeng surok ha kaba la iohi ba ki nongtrei ba trei ia katei ka surok ki la sdang ban pyndait da ki bom pynpait maw bad ka la don ruh ka puh shilum kaba dang kraid khyndew.
Ha kitei ki ar sngi ka la don ka jingtap lyoh kaba jur ha ka surok ban leit sha Pynursla bad ka la shem jingeh ia ki nongniah kali ban iaid lynti.
Katkum ka jingkheiñ na ki stad kiba thew ba who ia ka bor mariang ki la pyntip ba ha katei ka jingjur slap kaba ar sngi, ka jingheh u slap ha nongbah Shillong ka long 9.
5mm uba heh tam na ki slap baroh ha ki phew snem ba la dep.
Ka nongbah Guwahati ruh ka la mad ia u lapbah ba jur uba heh haduh 47mm uba dei ruh u lapbah ba nyngkong eh ha ka jylla Assam.
Ka Sohra kaba dei ka jaka kaba jur slap tam ha ka pyrthei ha kine ki ar sngi ka la ioh pdiang biang u lapbah uba heh haduh 137mm.
Haduh mynta ka Sohra ka la ioh pdiang slap haduh 1105.
9mmtang ha u bnai iaiong bad la don ka jingmaham lypa ba ha kine ki 13 sngi ki ban wan jong u bnai iaiong ka Sohra ka lah ban ioh slap kham palat ia ka rikod kaba ka bat haduh mynta kata 1223mm ha ka shibnai.
Shillong, 17 Iaiong:Ka jingwan jong ki nongjngohkai pyrthei sha Sohra kam shym la ai jingmyntoi  satia ia ki paidbah ka Sohra  hynrei ka long pynban tang ka jingpynjaboh ia ka sawdong sawkun, bad ka daw ka long ba haba ki nongwanjngohkai ki leit sha Sohra kim ju pynlut wat tang shi tyngka ruh ban thied ia ki mar ba la die ki briew hynrei wat ia ka ja ruh ki wanrah nabar.
Kane ka jingkren ka la wan na u MLA ka thain u BahTitosswer Well Chyne ha ka jingialang pynshai paidbah halor ka jingmyntoi na ka kam jngohkai pyrthei ba la pynlong da ka Ultimate Legend Bikers Association (ULBA) ha Khliehshnong Sohra ha kane ka sngi Saitjain.
“Haduh mynta, ngam pat nud ban kam ba ki paidbah ka Sohra ki ioh jingmyntoi na ka kam jngohkai.
U nongwan jngoh kai u shu wan sha Sohra bad u siew tang ka bai khyrdop T.
15-T.
20  lait nangta, ym don eiei ba un pynlut ha Iewbah Sohra ne ban thied ia ki tiar ki tar ne ban sah", la ong u Bah Chyne.
U Paidbah ka Sohra u im na ka iadie iathied na Iewbah Sohra, na MCCL, na ka tih maw, tih dewiong bad kiwei, ym na ka kam jngohkai pyrthei, la bynrap u MLA ka Sohra.
“Ki nongwan jngohkai pyrthei ki shu wan pynjaboh pynban ban bret plastik, ban bret bilor bad leit phai noh bak, kim ju bam ja, ki shu song ja lypa", la ong u MLA ka Sohra.
U la ong ba ka la dei ka por ia ki paidbah ka Sohra ban pyrkhat thymmai noh ia kane ka kam ban thaw ia ki lad ki lynti ba ki nongwanjngohkai kiba wan sha Sohra ki dei ban pynlut eiei na ka bynta ka jingmyntoi jong ki paidbah.
U la ong ba mynta ka la don ka jingma ba lada ki paidbah ka Sohra kim shim khia ban nang ban pdiang ia ki  nongwanjngohkai pyrthei, ban buh ia ki jaka bam ba ki iahap, ka lah ban poi ka por ba ka Sohra ka la lah ban shah knieh noh ia ka jingpaw nam ha ka Mawlynnong.
“U Myntri Rangbah ka jylla u Mukul Sangma u la khot iakren bad ia nga, ha kaba u la ong ba ki paidbah ka Sohra ki dei ban leh eiei ban nang ban pdiang ia ki nongwanjngohkai, namar ba ka Mawlynnong ka lah ban knieh noh ia ka nam jongka", la ong u Bah Chyne.
U la bynrap, ba ki briew ha Mawlynnong ki dei kiba nang ban pdiang sngewbha ia ki nongwanjngohkai, ki pyni ia ka jinglong ba sngewtynnad bad ka jingtuid jong ki nongwanjngohkai ka jur bha sha Mawlynnong ha kine ki sngi.
Ha kane ka sngi, na ka liang ka ULBA ka la shim ia ka sienjan ban kyntu ia ka sorkar ban buh da ka Kali Tyllai (Cable car) ban kit briew na Noh Kalikai sha Nongriat khnang ban khring ia ki nongwanjngohkai pyrthei.
La ioh ruh ia ka jingkren na u EAC ka Sohra u  Bah G Warjri, u Rangbah Shnong Bah B Tariang, u President ka ULBA Bah Seiborlang L Nonglait.
Nongpoh, 17 Iaiong:Iwei I khyllung ba dang saw bnai ka rta I la khlad hashen bad saw ngut kiwei pat ki la mynsaw jur, hadien ba ka kawei ka Taksi ka la shah tynrah noh ha ka trok, hynnin ka sngi ha ka por 3.
10 janmiet ha ka surok Shillong By-Pass, hajan jong ka shnong Lumdaitkhla Ri Bhoi District.
Kat kum ka khubor na ki pulit, la iathuh ba katei ka local taxi kaba don ia u no.
ML-10-A 2240, ka dang wan na Nongtraw da kaba thmu ban leit sha Bhoirymbong, hynrei khlem poi pyrkhat ynda ki la poi ha Lumdaitkhla, katei ka local taxi ka la shah tynrah noh ha kawei ka trok.
Kiba la mynsaw ha kane ka jingjia ki kynthup ia u Pherbok Nongrum na Nongtraw uba dei ruh u nongniah jong katei ka local taxi, nangta ka Rihunlang Lamare (35) Iamonlang Lamare (16) bad ka Melahun Lamare (11), kiba dei na kajuh ka longing na ka shnong Mawbsein.
Tang mar ia ioh jingtip ki pulit, ki la hiar mar mar sha katei ka jaka na ka bynta ban ai jingiarap ia kiba la mynsaw, ha kaba ki la pynkit sha CHC Bhoirym bong na ka bynta ban ioh ia ka jingsumar, katba ka Melahun Lamare namar ka jingjur ka jingshitom, kumta la pynkit noh mar mar sha Shillong, khnang banioh ia ka jingsumar kaba paka.
Ki Pulit ka Ri Bhoi, ki la iathuh ruh hadien jong kane ka jingjia u draibar jong ka trok u la phet krad noh na katei ka jaka, kumta ki pulit ka Ri Bhoi ki la ai jingtip sha ki pulit ka Mawryngkneng ban iohkem ia utei u draibar bad ka trok, khnang ban lap ia ki jingshisha halor katei ka jingaksiden.
Nongpoh, 17 Iaiong:Shi bynta ban peit lem ia ka jingeh jong ki khynnah skul, ki nong ialam ka FKJGP North Khasi Hills District, ha ryngkat bad ka Umling circle, myn ha ka sngi Thohdieng ki la pynlong ia jingleit ban jurip ia ka skul Jawahar NV, kaba don ha shnong Niangbari Ri Bhoi District.
Ha katei ka jingleit ban jurip ia katei ka skul, la ialam da u samla Luistar Lyngdoh, uba dei u Chief Organizer ka FKJGP, North Khasi Hills District, ha ryngkat u Bah George Tangsang President ka FKJGP, Umling Circle, u Publicity Secretary ka FKJGP, North Khasi Hills District, Bah Ricky Majaw, lem bad ki katto katne ngut ki dkhot jong ka seng.
Ki nongialam jong ka FKJGP, ha kaba nyngkong eh ki la leit ban iakynduh ia u DS Roa Principal jong ka skul JNV, ban kylli halor kino ki nongrim kiba ki khynnah skul ki iakynduh jingeh, ha kajuh ka por ki la kylli ruh na u halor ka jingduna jong ka bam ka dih, ka um bad ka jingdon jong ka jingiashoh iadat hapdeng jong ki para khynnah skul.
Hadien ka jingiakynduh ia u Principal, ki nongialam ka seng ki la iakynduh pat sa ia ki khynnah skul bad ha kane ka jingiakynduh ia ki khynnah skul, ka la don ka jingiaphyliew hapdeng ki khynnah skul bad ki nongialam ka FKJGP, na ka bynta ban wanrah ia ka bha ka miat ha katei ka skul.
Ha kane jingiaphylliew jingmut ki nongialam ka seng ki la iohsngew ia ka jingeh kaba ki khynnah jong katei ka skul ki iakynduh.
Ha kane jingiaphylliew jingmut bad ki nongialam ka seng, ki khynnah ki la ong ba ha kane ka skul, kam don kata ka jingiashoh iadat jong ki para khynnah skul bad ka jingpyniaid ia ka skul ka long kaba iaid beit iaid ryntih, la ka long ha ka liang jong ka bam ka dih bad kiwei kiwei, hynrei ka jingeh kaba ngi mad khamtam ha ka por rangtyrkhong ka dei tang ha ka liang jong ka Um.
Hynrei tang kawei kaba ngi kum ki khynnah skul ngi sngewdiaw bad kata ka dei halor jong ka jingbymdom ka Madan ialehkai ba paka, namar ka madan kaba ngi don mynta ruh ka long kaba rit bad khapngiah lada ngi ialehkai para khynnah skul, ka long ka jingeh kaba khraw ba ngin ialehkai ha kawei ka madan rit, namar kumba ka long mynta ngi don kumba 310 ngut ki khynnah shynrang.
Mynta lei ngin hap ban leit shim bynta sha ka Regional Level, kaba dei ka jingialehkai sport jong ki skul JNV na ki jaka bapher bapher, hynrei katno ngi dap da ka jingsngewkhia kaba khraw, ha kaba ngi hap ban leit iakhun sha katei ka lympung khlem kano kano ka jingpynkhreh tang namar bym don Madan kaba biang.
Kumta halor jong kitei ki jingeh kumba la pyni da ki khynnah skul jong ka JNV Niangbari, na ka liang ki nongialam jong ka seng ki la kular ban shimkhia da kaba iatreilang naduh ki Nonghikai bad ki khynnah skul ruh kumjuh, na ka bynta ban wanrah jingmyntoi ia katei ka skul kaba don ha Niangbari.
Haba kren bad ki nongthohkhubor halor jong kane ka phang, ki nongialam ka seng ba kynthup ia u Luistar Lyngdoh, George Sangsang bad u Ricky Majaw, ki la ong ba ka daw kaba la pynlong ia ki nongialam ka seng ban leit jurip ia katei ka skul, ka long khnang ba kin tip ia ka khia ka shon bad ka jingeh kaba naduh ki khynnah skul bad nonghikai ki iakynduh.
Khatduh khatwai ki nongialam ka seng ki la ai ruh ia ki jingkitbok kitrwiang ia ki khynnah skul, da kaba kyntu ia ki khynnah skul ba kin nantrei shitom bad minot khnang ba kin lah ban wanrah ia u soh jong ka jingjop bad poi sha kliar jong ka nam.
Nongstoin, 18 Iaiong:Ki runar ki bym shym pat la lah satia ban tip la ki dei kiei ha ka miet jong ka sngi u Blei, ki la leit ban pied bad pynpait ia ka tala jong ka kamra ki nonghikai  ka skul Christ Disciple Girls Secondary  School Nongstoin, bad kitei ki runar kila rung jubor ruh shapoh katei ka kamra bad khynra ia ki kot ki sla ba donkam jong katei ka skul.
Na ka liang jong u bah D.
Marbanniang Headmaster jong katei ka skul u la iathuh ba na kaliang jong ki bor pyniaid skul ki la lap ia katei ka jingjia mynta ka step bad kitei ki runar ki la ioh ban rong tuh noh ia ka pisa skul kumba 2 hajar tyngka ei ei bad kumjuh ruh ia ki jingkylli eksamin 1st Terminal jong ki klass IX bad X jan manla kawei pa kawei ka subject.
Halor katei ka jingshah tuh noh jong ki jingkylli na ka liang jong ki bor pyniaid skul kila hap ban pynsangeh noh shwa ia katei ka eksamin tad haduh ban da pynbeit da kumwei pat bad ha kajuh kapor kila leit ruh ban ujor pyrshah ia kitei ki runar sha ki pulit ka Nongstoin.
U bah D.
Marbanniang u la pynpaw ruh ba ka jingleh jong kitei ki runar ban shu wan pynpait ia tala jong ka kamra ki nonghikai katei ka skul kalong ka ei ka ei kaba poh, bad u la ong ruh ba baroh ki briew ki dei ban trei minot da la ka jong ka umsyep la jong la ia kino kino ki kam ym da kaba shu leit tuh, na ka liang jong ki bor pyniaid skul kila pynrem jur ia kitei ki runar kiba la leh ia katei ka poh.
Na ka liang jong ki pulit ki dang pynlong ka jingtoh kit kaba bniah khnang ban lap ksai ia ki runar kiba don kti ha katei ka kam be ain.
Shillong, 18 Iaiong:Ka sorkar jylla ka don ka jingthmu ban thaw ia ka Rain Museum bad ka Research Centre ha Sohra bad katei ka kam ka dang sah ha ka jingtyrwa mynta bad yn sa pynurlong ia ka hadien ba la ioh ka jingkyrshan na kiba bun, ha katei ka Musuem la ong ba yn ai jingtip lut ia ki nongjngohkai pyrthei shaphang ka Sohra bad ki thaiñ jong ka, yn ai jingtip shaphang ka rukom im jong ki briew, ka riti dustur jong ki bad yn ai jingtip ruh nadong shadong shaphang u lapbah Sohra.
“Katkum ka jingtip na ka tnad ka Meghalaya Basin Development Authority ka la ong ba yn thaw ia katei ka Rain Museum and Research Centre lyngba ka MBDA hapoh ka prokram Integrated Basin Development and Livelihood Programme jongka.
Ha katei ka jaka kaba yn sa thaw ha Sohra la ong ruh ba kan ai jingtip shaphang u slap ha kiwei pat ki jylla ka thaiñ Shatei Lam mihngi nalor ka jingtip ba kyrpang shaphang u lapbah Sohra.
Ki lad khubor ki la iathuh ba ia katei ka jingthmu ka sorkar ka la buh hakhmat namarba ba ha kine kikhyndiat sngi la ong ba ka Sohra ka la mad shuh shuh ia u lapbah uba jur uba ym shym la jia shuh ha ki shiphew snem mynta, la ong ruh ba ka jingthmu ban tei ia katei ka Museum ka long ban khring shuh shuh ia ki briew na kylleng ki jaka ba nalor ba ki tip ba ka Sohra bad ka Mawsynram ba ka dei ka jaka jur slap kin lap ruh ban ioh ia ki jingtip kiba bniah kiba yn pyni tiak pa tiak da ki jingkheiñ kiba pyni ia ka jingheh jong u slap.
Shillong, 18 Iaiong:“La ia pra, haba la wai ka jingialang" ong U bah Boldness Nongum, President ka District Congress Committee, haba kynthoh halor ka jingmih khubor, kaba ong, ba ka sdang or pait ka Congress ha Nongstoin.
U Bah Boldness, u ong ba ha ka 16tarik Iaiong 2016, ka don ka jingrakhe ia ka lyngkhuh sngi kha kaba 125 snem jong U Dr.
B.
R.
Ambed kar ha kaba ka MPCC ruh ka pynkut ha katei hi ka sngi.
“Ia ka tei ka Celebration na ka bynta u Dr.
B.
R.
Ambedkar la pyniaid hi da manga u bah Boldness L.
Nongum President ka DCC ryngkat bad ki jingkren maitphang halor ka jingim bad jingtrei jong u Dr.
B.
R Ambedkar ha ka por ba u dang im, kaei ka bynta kaba u la leh na ka bynta ka ri.
Ha katei ka jingialang la ioh ruh ia ki jingkren pynshai shuhshuh na u bah Gabriel Wahlang Secretary MPCC bad kumjuh u bah G.
S Nonglong Secretary Media Cell MPCC bad u ba long ruh u Secretary ka West Khasi DCC halor ki kam ba radbah jong u Dr.
BR Ambedkar" ong U bah Nongum.
U bah Nongum, u mynjur ruh, ba ula ioh pdiang ia ka jingthoh, na ki riew rangbah ka Nongstoin DCC bad ula pyntip, ba ia katei ka kam, la ia kren, ha ka jingialang jong ka Nongstoin BCC, kaba la long ha katei hi ka sngi.
La iathuh shuh shuh, ba U bah Albinus u la pyntip ba ha katei ka jingialang la khot kyrpang tang ia President bad ki nongialam jong ki Primary Unit bad ula kyrpad ia ki bymdei ki dkhot ba kin ym sngew ei ei, hynrei kin sngewbha ban iamih noh shuwa shabar.
Kumta ki bym dei hi ki dkhot jong ka Nongstoin BCC ki la ia mih noh namar ba ki sngewthuh ba kane kadei ka kam iing kam sem jong ka.
La ong shuh shuh, ba ha kane ka jingialang, ym shym la ia jied President thymmai, hynrei la iakren kumno ban pynkhlain ia ka Party ia kaba ki dkhot ki la pynpaw la kajong kajong ka jingshem bad jingiohi jong ki.
Shillong, 18 Iaiong:Ki stad khmih jong ka Indian Meteorological Department kila iathuh ba kan don ka jinghap slap kaba jur bad ka jingkhih u lei lieh ryngkat ka eriong erngit kaba jur ha ki katto katne ki bynta jong ka Assam bad Meghalaya naduh ka 18 tarik haduh ka 22 tarik, iaiong 2016.
(MIPR).
Shillong, 18 Iaiong:“Ka sorkar ba ialam da ka seng Congress ha kane ka jylla ka skhem bad Congress ka dei ka ing kaba ia tylli haduh mynta" ong u bah D.
D Lapang, President ka Meghalaya Pradesh Congress Committee, (MPCC)ha ka jingialang paidbah jong ka seng Congress kaba la long mynta ka sngi ha Congress Bhawan ban pynpaw ia ka jingpyrshah ia ka sorkar NDA kaba ialam da ka seng BJP.
Ki nongialam ka seng Congress ki la kynnoh ba ka sorkar BJP ka thmu pynkulmar tdong tdong khlieh khlieh, ha ki jylla ba synshar da ka seng Congress da ka jingthmu ban pynkhyllem noh ia baroh ki sorkar ba ka Congress ka bat ia ka bor synshar.
Ha katei ka jing ialang pyrshah BJP jong katei ka seng la iohi ba la don ki nongialam rangbah katei ka seng kynthup naduh u bah DD Lapang, President MPCC, uba dei ruh u nongaibuit ai bor ia ka sorkar jylla, u symbud myntri rangbah ka jylla, ki myntri sorkar, ki MLA, MDC bad ki nongkitkam ka seng Congress na ki District, Block bad na kiwei pat ki jaka.
Ia katei ka jingialang pyrshah BJP ka seng Congress ka la pyndep katkum ka hukum ba la pynbna da ka All India Congress Committee(AICC).
Ha katei ka jingialang paidbah ki nongialam ka seng Congress ki la ia pyrta jam da ki ktien pyrshah ia ka BJP bad ki la rah ruh ia ki jingthoh pla kad kiba la thoh pynrem ia katei ka seng.
Haba kren ha katei ka jinglum lymbung ki dkhot ka seng Congress u bah D.
D Lapang u la ong ba katba ka ri baroh kawei ka dang rakhe ia ka lyngkhuh sngi kha ba 125 jong u Dr.
BR Ambedkar, u Myntri Rangbah duh ka Ri pat u Narendra Modi u dang pyrshang ban thaw da kiba bun ki buit ki lad ban pynpra sorkar ha ki jaka ba synshar da ka seng Congress.
“Ki buit kiba ki pyrshang kin ym pynpluh da lei lei ruh ia ka ing jong ka seng Congress" ong u bah Lapang.
Katto katne na ki jingthoh pla kad ba ka seng Congress ka la rah ha katei ka jingiakhih pyrshah BJP jong ka la thoh ‘Modi sangeh noh ka jingpyniap ia ka synshar paidbah’-‘Ka sorkar ban wan ba ki paidbah kin jied dei ka jingkyntait ia ka BJP’ kane ka dei ka jingthoh pla kad ba la rah da u ma Sniawbhalang Dhar myntri ka tnad PWD ka sorkar jylla katba u MDC shu sieh barim ka KHADC u bah Garbiel Wahlang pat u la rah da ka jingthoh kaba la thoh ha ka ktien Hindi kaba ong ‘Lathi Dando ki sarkar Nahi Chalegi Is Baar’.
Shillong, 18 Iaiong:Katto katne ngut ki dkhot jong ka Forum ki district Council ka thaiñ shatei Lam mihngi kaba kynthup ia u CEM ka KHADC u bah Pyn shngaiñ N Syiem uba dei u chairman, u CEM ka north Cachar Hills District Council u Debojit Theosen uba dei ruh u Member Secretary ka FOCUS ki la ia kynduh mynta ka sngi ha nongbah Shillong ban ia kren ia ki kam ba ia dei bad ki district Council.
Ha katei ka jingiakynduh ki la pynpaw ba kin leit sha Delhi ban ia kren bad ka sorkar pdeng ba kan thaw ia ka tnad ka ban peit kyrpang tang ia ki district Council khnang ba ki kam ba ia dei bad ki district council kin iaid beit iaid ryntih.
U bah Pynshngaiñ haba kren hadien ba la wai katei ka jingiakynduh jong ki u la ong ba ki District council ka Thaiñ Shatei Lam Mihngi ki sngewnguh ia ka sorkar pdeng kaba la theh tyngka da ki hajar klur ia ki district Council ka thaiñ shatei Lam mihngi hynrei u la ong ba ka pisa kaba wan na ka sorkar pdeng ka hap ban iaid lyngba ka sorkar jylla bad ka shim por ia ka sorkar jylla ba kan pyllait ia ka pisa jong ka District Council , “Ka la dei ka por ba ka sorkar jylla kam dei shuh ban pyllait tang ia ka pisa ba la ioh bhah na ka sorkar pdeng hynrei ka dei ruh ban siew ia ka sut namar ka jingpynslem jong ka" ong u bah Pynshngaiñ.
“Ngin pyrshang ban leit iakynduh ia u Myntri Pla tyngka ka ri u Arun Jaitley bad ia u Myntri Rangbahduh jong ka ri u Narendra Modi ban iakren ha kaba iadei bad ka rukom pyllait ia ka pisa ka tyngka sha ki District Council bad ia kiwei kiwei ki jingeh kiba U Member Seretary ka FOCUS uba dei ruh u CEM ka North Cachar Autonomous Council u Debojit Thaosen, ula ong ba “Ngi hap ban kmen ia ka rukom bhah tyngka jong ka sorkar kmie hynrei kan sngewtynnad shibun lada ka sorkar ka bhah tyngka kham bun namar ba ka NCAC mynta ka kynti kala shah bhah tyngka tang 34 klur bad ka long kaba rit bha haba ianujor bad ka jingshah bhah tyngka jong ka KHADC bad ka Bodoland Territorial Council kaba la shu pynshong nongrim katkum ka jingbun paid" ong u Theosen.
U CEM ka North Cachar ADC u la ong ruh ba ka FOCUS kan leit ban dawa na ka sorkar pdeng ba kan pynioh biang ia ki skhim kiba la pynsangeh mynta kum ka Hill Area Development Project bad ka BRGF scheme.
Shillong, 18 Iaiong:Ki kynthei na kane ka thain shatei mihngi ka India ki shah shalan shabar kum sha Kerela, Tamil Nadu, bad wat shabar ri kum sha Thailand, bad Malaysia bad kane ka dei ka jingjia kaba sngew sangsot, la ong myntri ba peit ia ka tnad Social Welfare ka sorkar pdeng ka Maneka Gandhi haba kren mynta ka sngi ha nongbah Shillong ha ka jingialang ki jylla halor ka mat ban ting khun.
Ka myntri ka la hukum ruh ia baroh ki sorkar jong kane ka thain shatei mihngi ka India ba ki dei ban thung noh ia ka Women Police Officer ne Pulit Kynthei ha man ki jaka ne shnong ban khang lad ia kane ka jingshah shalan ki kynthei na kane ka thain.
“Ki don shibun ki kynthei na ka dong mihngi ba shah shalan shabar kum sha Kerela, Tamil Nadu bad shabar ri kum sha Malaysia, Thailand.
Kane ka dei ka kam pap", la ong ka Gandhi.
Ka la ong ba ki Pulit Kynthei ban buh ha man ki shnong yn jied da ki SP bad yn hikai ban peit ia kane ka kam.
“Ka kam jong ki pulit kynthei ka long ban peitngor ha shnong bad ban peit ia ki khynnah kim dei ban jah klep na shnong, ki kynthei, ki longkmie kim dei ban shah shoh ha u lok, bad ki khynnah kynthei dei ban phah skul thikna", la ong ka myntri.
Ka la ong ba ha kito ki jaka ba kham heh bad kham bun briew yn don lang ki pulit shynrang ruh.
Ha kane ka jingialang la wan ban iashim bynta ki heh sorkar na tnad  Social Welfare bad Women& Child Development na jylla Arunachal Pradesh, Assam, Manipur, Meghalaya, Mizoram, Nagaland, Sikkim bad Tripura.
Ka la ong ba kane ka jingshalan ia ki kynthei ka jur bha lyngba ka rel ha kaba ha ka shi snem kam duna ia ka 5 lak ngut kiba shah shalan.
Ka la ong ba ka sorkar kan pyntreikam ia u jingkhniot ha mobile ha kaba ki kynthei kin khniot ia uta u budam haba ki iakynduh ia kano kano ka jingeh.
Nalor u jingkhniot ba don ha mobile, ka sorkar ka la pynkhreh ban buh sa da u jingkhniot ha mobile ha kaba ki kynthei kin lah ban khniot bad ka message kan iaid sha ki 10 ngut ki briew ba shong jan bad kin leit ban iarap ia ka.
Ka la ong ruh ba ki paidbah ki dei ban plie ia ka website ka “Khoia Paia" kaba lah ban ioh ha baroh kawei ka ri ha kaba ki briew ki lah ban shim ia ka dur jong kiba jah, kiba khlem iing, ne kiba shah shalan.
Shillong, 18 Iaiong:Mynta ka sngi ki pulit ka nongbah Shillong ki la kem ia uwei u samla uba suba jur u dei u nong khaii ia u Drok, la kem ia u na ka lynti khim kaba don marjan bad ka Synod College, Jaiaw Langsning.
Ki pulit jong ka tnad Ant Narcotis Task Force ki la ioh kem ia u samla Dajied Kynsai Rangad bad na u ki la ioh kurup ia u jingdih pynbuaid uba la suba jur udei u Heroin uba don 1.
79 gram bad kila ioh ruh ban kurup ia ka pisa na une u samla  na u.
Kipulit ki la kem ruh ia u Jame Shabong uba la kam ba ula thied na u Dajiedia kitei ki drok ba la song ha i kot rit.
Jowai, 18 Iaiong:Kawei ka pulit home guard kaba trei ha Jowai Traffic branch, Jowai Police station mynta ka sngi ka la ujor ejahar pyrshah ia uwei u pulit jong ka 5th Battalion uba trei ha Williamnagar bad uba dei na ka shnong Khimusniang Jowai.
La kynnoh ba utei u pulit, hapdeng ka jing buaid kyiad u la jrong kti ia kawei ka pulit home guard bad ha katei ka por, kawei pat ka pulit home guard, ka Yoowanka Phai, ka la pyrshang ban pyn thynda ia utei u pulit phong jain paidbah, pynban u la kynroi, timsih timsang bad ktah kti sa ia ka.
Katei ka drama ka la pynlong ia ki katto katne ki nongthoh khubor ban poi ha katei ka jaka bad utei u pulit buaid u la maham wad ia ki nongthoh khubor da kaba maham ia ki lada ki pynmih ia u ha ki kot khubor.
Ia utei u pulit ba la thaw klumar la tip kyrteng kum u Trechanmi Lytan bad ka jingjia ma lasdang ha ka por 2:50 pm.
Kitei ki pulit homeguard kynthei ki la lait hadien ka jingwan poi iarap ki pulit na Jowai thanad la ioh bat ia utei u briew.
Ia utei u pulit, la phah eksamin ha ki doctor bad ki doctor ka  Jowai Civil Hospital, Ialong ki la pyntikna ba u la buaid jawshet.
Ki pulit ka Jowai ki la register case pyrshah ia utei u pulit ka 5th Battalion bad ka jingtohkit ia u ka dangiaid shakhmat.
Shillong, 18 Iaiong:Ka Hynniewtrep Youth Council (HYC) ha kane ka sngi Nyngkong ka la dawa na u Executive chairman ka MBOSE ban pynrung noh ia ka ktien Khasi ban pule haduh ka klas XII ne Higher secondary level naduh u snem ban wan.
Ki nongialam ka HYC  ki la iakynduh ia u Executive chairman ka Board u Bah EP Kharbhih da kaba kyntu ia u ba un leh eiei namar ba kumba ka paw ha ka jingtip na ka RTI, ki don shibun kiba duna ban shim ia ka subjek Khasi.
“Ngi dawa ba ka sorkar jylla ka dei ban pynlong noh ia ka ktien Khasi kum ka compulsory subject naduh lashem snem" la ong u general secretary ka HYC u Bah Robertjune Kharjahrin.
U la ong ba katkum ka  RTI ba la ioh na ka Board, ka jingdon jong ki briew ba shim ia ka subject Khasi ka long kaba duna bha ha jaka sor bad don lei ki skul bym treh shi tdot ban shim Khasi hangne ha sor.
“Ka sorkar ka dei ban pynlong compulsory subject noh ia ka ktien Khasi naduh lashem snem hi", u la ong.
U la ong ba na ka liang u Executive chairman u la kular ba un rah ia kane ka bynta ha ka jingialang ka Review Committee ka sorkar jylla.
Halor ka jingduna kiba shim ia ka subjek Khasi, u la ong ba ka Board ka la kular ba kan wad ia ka daw halor kane.
U la ong ba ka Board ka dei ruh ban hukum ia baroh ki skul ban rwai da ka jingrwai Ri Khasi ar sien ha ka shi taiew.
Ka HYC ka la dawa ruh ba ka sorkar ka dei ban pynrung ia ka jingpule ka history jong ka Jaitbynriew shwa ban wan u phareng bad ha ka por jong u phareng bad ia ka ri Khasi hadien ba la ioh ia ka jinglaitluid ka India.
“Lada ngi pule ia ki history jong kiwei, ngi dei ruh ban tip ia ka jong", u la ong Bah Kharjahrin.
U la ong ba ka Board ka la kular ba kan rah ia kane ka kam ha ka jingialang ka Syllabus Review Committee.
Nongpoh, 18 Iaiong:U wei u draibar jong ka wei ka trok bala tip kyrteng kum u Balangson War u la khlad noh hashen hadien ba u la hap na kawei ka trok kaba u la niah ha ka shnong Mawtnum ha Ri-Bhoi.
Kane ka jingjia kala jia hynnin ka sngi haka por 4 baje eiei janmiet haka shnong Mawtnum ha u surok National Highway-40, ha kaba u tei u draibar um lah shuh ban teh lakam iaka kali kaba don ia u number AS-01Y-4316 haduh ba un da leit ban tynrah syndon iaka sharud bad khlad noh na kane ka pyrthei.
Kat kum ka jingia thuh jong ki pulit ka Nongpoh, ki la iathuh ba ka daw bala pynlong ia u tei u draibar ban hap nalor ka kali kaba u niah ka dei namar ba u la dih buaid, haduh ba um lah shuh ban teh lakam iaka kali kaba la pynlong ia u ba un leit tynrah iaka kali sharud surok bad hap syndon nalor katei ka kali kaba u niah.
Hadien kane ka jingjia naka liang ki pulit kila pynkit noh ia u sha Civil Hospital Nongpoh naka bynta ban ioh iaka jingsumar hynrei namar shitom kaba jur na katei ka jinghap, u la khlad noh syndon tang ia poi ha civil hospital Nongpoh.
Halor kane ka jingjia na ka liang ki pulit ki la pynlong iaka jingtohkit bad suba ruh ba u tei u drai u dei u ba la dih buaid haduh ba un da pynthom iaka kali sharud, bad naka liang ki pulit kila pyndep iaki jingdonkam baroh halor kane ka jingjia.
Nongstoin, 18 Iaiong:Ki pulit ka Shallang hapoh ka ka jingialam jong u Circle Inspector u bah D.
Mawlein mynta ka step phyrngab, ki la bteng biang ban leit khynra lehnoh ha ka thain Dymmit ka shnong kaba dang hap hapoh ka jingpeit jong ka Shallang Police Station West Khasi Hills District.
Ka khubor na u heh pulit jong ka District u bah S.
Nongtnger u la iathuh ba ha katei ka jingleit khynra lehnoh ki pulit kila ioh ruh ban kem ia u wei u snar ka GNLA na kawei na ki jaka jong katei ka shnong, bad ia utei u snar ka GNLA bala ioh kem da ki pulit la tip kyrteng kum u Koltha Sangma 45 snem ka arta na ka shnong Dymmit – B.
Shuh shuh u tei u heh pulit u la iathuh ruh ba na ka jaka bala ioh ban kem ia u tei i snar ka GNLA la ioh ruh ban kurup ia shibun tylli ki tiar ialeh jong katei ka kynhun kiba kynthup ia saw tylli ki cartridges case jong ka suloi SBBl kiba la thylli, kawei ka cattridge case jong ka 303 rifle kiba thylli, ar tylli ki rods kiba ia syriem bad ki tiar pyndonkam ia u bom IEDs ba ju pyndonkam da ka GNLA, ar tylli ki mobile phones bad kawei ka sim card.
Shillong,19 Iaiong:Ki samla pule ka Shillong Polytechnic ki la mih madan mynta ka sngi ban ia khih da ka jingbitar ia ka sorkar jylla namarba haduh mynta kam pat lah ban siew ia ka bai bam jong ki (Scholarship) bad kitei ki samla pule ki la shong kylain mongor mynta ka sngi ha phyllaw katei ka jaka pule ban pyni ia ka dak ka jingpyrshah jong ki ryngkat ki jing pyrta pynrem bad ka jingrah pla kad kaba la thoh pyrshah ia ka sorkar jylla.
Ki la dawa ba ka sorkar ka dei ban pyllait noh ia ka bai bam jong ki bad ba kan pynbiang ruh ia ki jingdonkam katei ka jaka pule katkum ka juk mynta.
Da ki spah ngut ki samla pule la iohi ba ki rah ia ki pla kad kiba don ki jingthoh ba la thoh “Ka sorkar ka don pisa ban pynlong tamasa balei ym don pisa pat ia ka pule puthi" nangta la ioh iohi ba ki don ki jingthoh kiba la thoh biang “Kiba bun ki samla pule ki hap ban shaniah ha ka baibam jong ka sorkar, balei la pynslem ban pyllait haduh mynta ruh", “Ngi dawa ban pynbiang noh ia ki kor ki bor katkum ka juk mynta" ong ki jingthoh pla kad ki samla pule katei ka jaka pule kaba don ha Mawlai.
U General Secretary ka Polytechnic Student Union u LD Malngiang, u la ong ba katei ka jingiakhih kam dei ia ka sorkar hynrei ka dei pyrshah ia ka rukom treikam jong ka, ki mat ba kitei ki samla pule ki dawa ki long ban pyllait noh ia ka bai bam jong ki, ban pynbiang ia ka library kaba biang, ban sam laptop sha ki samla pule, ban pyntreikam noh da ka Wifi hapoh ka jaka pule bad ban sam khusnam ruh sha ki samla kiba wan shakhmat.
Katkum ka jingiathh u samla Malngiang u la ong ba ka bai bam ki samla pule ka la sahkut naduh u snem 2014-2015 bad ki don haduh 540 ngut ki samla pule ki bym pat ioh ia katei ka baibam jong ki, ki samla ba sah hapoh Hostel ki dei ban ioh T.
11, 000 tyngka marwei katba kiwei pat T.
8000 marwei.
Baroh haba kheinlang u la ong ba ka poi haduh T.
50 lak ka baibam ki samla pule kaba sah pongding.
Shillong, 19 Iaiong:“Ki jingiathuh lypa u bah D.
D Lapang ba ka Congress kan jop suk bad kan ioh synshar biang ha kane ka jylla ha u 2018, ki dei tang ki jingkren khyllung khynnah" ong u bah David Kharsati General Secretary ka BJP haba ia kren bad u Rupang mynta ka sngi.
U bah David u la ong ba kaba kum katei ka juh ka jingthuh lypa ka Congress ka la kren ruh ka elekshon MP hynrei haba la poi ka por ka Congress ka la jop tang 44 ngut ki MP bad kam ioh tang ban ialam ia ka Liang pyrshah ruh.
“Kiba kum kitei ki jingkren ki dei tang ka jingpynbiej paidbah, hynrei u paidbah mynta u la kham stad ban ia u nongialam ruh-phi iohi ha Delhi ka NDA ba ialam da ka BJP ka la wan lypa ha ka bor hynrei kaei kaba la jia u paidbah um bud ia ka BJP hynrei u bud ia ka Aaam Aadmi Party kaba ialam da u Arvind Kejriwal, lada u paidbah u I donkam hangne ruh ngim da donkam ban ong , u paidbah u la stad" ong biang u bah David Kharsati.
Haba kylli pat kaei ka jingsngew jong u kum u nongialam ka BJP halor ka jingiakhih ka seng Congress mynhynin ka sngi ha nongbah Shillong ban pyrshah ia ka sorkar BJP kaba la pyrta pynrem ruh ia ka kyrteng u myntri rangbah duh ka ri u Narendra Modi, “Phi i kane ka dei kaba ka seng Congress ka ju leh naba kam don shuh ha ka bor, katei ka jingleh jong ki kam dei tang ba ki kulmar jingmut tang ialade hynrei ki pynkulmar jingmut lang ruh ia u paidbah" u la ong.
“Kane ka dei ka por ba ngi donkam ban ai jingkheiñ ia u paidbah ban iaid beit lyngba ka lynti kaba khuid, ngi nangne ngim lah ban kyrshan ia ki kam bamsap ka seng Congress, ban ong ba ka sorkar pdeng ka BJP ka leh beiñ ia ki jylla ba synshar da ka seng Congress ka dei kaei kaei kaba ngim lah ban pdiang, hangno phi I ba ka BJP, ka leh beiñ ba ka pynduh skhim ia ka sorkar jylla lada phi biang ki Utilization Certificate (UC)" ong shuh shuh u bah David uba la ban biang da kaba ong “Wat ia u khun lajong ruh haba u pan pisa, ngim lah ban shu ai beit katba u pan lada um biang ka jingkheiñ jingdiah, kino ki kmie ki kpa kiba leh beiñ ia la ki khun, sngap thuh ma phi seh" u la ban biang.
Halor ki jingkynnoh ka seng Congress ba ka BJP ka kwah ban pynkhyllem ia ka sorkar ba ka seng Congress ka synshar ha kylleng ki jylla,u bah Kharsati u la ong “ Haba ki ruh ki don ha ka bir ki leh kumjuh, lada don ha ka bor mano bym kwah ban long kumta, ka politik ka long kum ka jingialehkai phutbol, mano bym kwah ban iada ia ka kol lajong ne yn shu ai ban thep kol suk ki briew ne".
Haba pynkut ia ka jingiakren u bah David Kharsati u la ong “Ngi te ngim nud ban kob lypa ia kaei ka ban sa jia kumba kren lypa u bah Lapang, hynrei ngin sa shu ia peit kai beit kaei ka ban sa jia ha ka elekshon ka ban wan, u paidbah u tip hi ia kata".
La ioh jingtip ruh ba ka BJP ha kane ka jylla ka la lum jingialang kyrkieh ban ia kren halor katei ka lynti ba ka seng Congress ka la shim ban mih madan ban pyrshah ia ka sorkar NDA bad ha katei ka jingialang la ong ba katei ka seng ka la aiti beit ha ka Media Cell jong ka ba kan pynshai sha ki paidbah da ki lynti kiba ka sngewbit.
Shillong, 18 Iaiong:Ka jing ia knieh ban rung kam pulit, ka long kaba la jubor palat ha Shillong, ha kine ki sngi, katba sha Garo Hills, ki pulit ki da leit wad khrang ban khroh ia ki samla, ba kin pyniasoh noh ialade sha ka kam pulit.
Ki pulit ha kine ki sngi, ki la leit rung sha shnong rit jong ka Garo Hills, ha kaba ki la leit ban khroh ki samla Garo kiba la nang la stad, ba kin rung sha ki kam pulit da kaba pynlong ia ka jing ai jinghikai shaphang kane.
Lah ban pynkyn maw, ba ka tnat pulit, ka la dep ban pynmih dang shen, ia ka jing pynbna, na ka bynta ki 2500 tylli ki kam pulit kiba lait ha ki kyrdan bapher bapher kum ki SI (UB bad AB), Constables (UB, MPRO), AB bad BNCs, Drivers, Followers bad kiwei kiwei de.
Ka kyrwoh pulit, ka iathuh ba la shim ia kane ka kabu, hadien ba ki la iohi ba bun na ki samla Garo khamtam kum na ka shnong Mandalgre, Bandigre, Amphangre, Adokgre bad kiwei pat ki jaka ba dang sahdien kiba don ha kjat lum jong ka Durama, kim don jingtip eiei shaphang kane ka jingthung kam pulit, namar ym shym don mano mano ba pyntip ia ki.
Ki la ong ruh ba dei na kane ka daw ba bun na ki samla ki kylla long langknia ha ki kynhun lehnoh kum ka GNLA bad ASAK.
Bun na ki samla Garo kila ia shim bynta ha kane ka prokram ba la wanrah da ki pulit la iathuh ruh ba kine ki samla kyndong ki da shitrhem ban shim bynta ha kane ka prokram ba kumno kin ioh ban rung ha ki kam pulit.
Kane ka prokram ai jing hikai ka long kum shi bynta ban iarap ia ki samla kyndong na Garo ba kin nym don ka jingsngewthuh bakla shaphang ka jingthung kam pulit bad ban pynsngewthuh ruh ia ki shaphang ka Transparent Recruitment Process (TRP) ba la mynjur da ka sorkar bad ba la pyntreikam ruh ia kane hapoh Police Department.
Ka kyrwoh khubor, ka ong shuh shuh, ba U Sohan D Shira bad ka kynhun lehnoh jong u, ki pyrshang ban khring ia ki samla da kaba ai ei ia ki mobile phone bad ruh lyngba ki pisa.
Bun na ki paidbah shnong kiba pyniasoh ialade sha ki kynhun lehnoh ka dei ka jingshah pynbiej jong ki lyngba ki pisa bad ki mobile.
Shuh shuh kane ka prokram kan iarap ia kine ki samla ban lait na ki jingshah pynbiej ha ka kynhun GNLA lane kino kino ki kynhun kieng atiar, bad kan pynshlur ruh ia ki ban rung sha ki kam pulit, iathuh ki tyllong khubor.
Shillong, 18 Iaiong:Ka elekshon 2018 kan sa long kaba khampher iaka seng BJP bym don MLA ha kane ka jylla wat tang uwei ruh, bad kata ka long ba ka lah ban ioh ban sei kyrteng pynban, da kiba long MLA ha katei ka elekshon ban wan.
U Rupang uba la ioh ban iakren bad u nongialam ka BJP ha ka jylla, la sngewthuh ba la don bun ki MLA kiba la leit swait samla bad kane ka party, hynrei ka por kam pat dei ban pynpaw pyrthei namar ba ka jingiakren iapynbeit ka dang iaid mynta ha ki nongialam kane ka jylla bad wat sha Delhi.
“Nga kum u nongialam ka BJP ha ka jylla, nga ju iakren iasngew tynnad lut bad ki MLA baroh na kano kano ka party, bad nga la iakynduh, nga la iakren bad ki", la ong u president ka BJP Meghalaya u Bah Shibun Lyngdoh haba iakren bad u Rupang ha kane ka sngi Saitjain.
Wat la u Bah Shibun u la kubur ba ki don kiba ju iakren iakhana bad iadih sha bad ki katto katne ki MLA hynrei, um pat lah ban iakren ne pynpaw paidbah halor kano kano ka dur.
“Don kiba kynduh ia nga hynrei ngam pat lah ong eiei.
Ngi dang shu iadih sha, iathuh iakhana kai hynrei ngam pat lah ban kren eiei mynta", la ong u President ka BJP.
Hynrei katkum ka khubor ba la iohlum shane shatai, la iathuh ba la don ki MLA shimet, ki MLA na ki seng sain pyrthei kiba la kwah eh ban iakhun na ka BJP ha ka elekshon 2018.
“Lada jia ba ka la don ka jingkylla ka sain pyrthei ha Assam ban bat da ka BJP ia ka bor synshar, hangne ha Meghalaya ruh kan sa put kumjuh", la ong uwei u MLA na kawei ka party.
Jowai, 19 Iaiong:Ka EJNC ka la maham ia baroh ki khyn nah skul shynrang kiba dih biri bad dih sikret ha ki skul uniform.
Ka EJNC, kum shi bynta ban pynneh pynsah iaka akor ka burom ka jong ki khynnah skul kiba dang phong Uniform na ka liang ka East Jaintia National Council (EJNC)-Central Council, ka maham ba kim bit satia ban dih sikret haka Skul Uniform bad kumjuh ruh ka seng ka maham iaki dukan kiba die sikret shaki khynnah kiba phong skul uniform.
Lada ka seng ka lap ba ki khynnah skul lane ki trai dukan kim burom ia kane ka jing maham ka seng kan sa pynshitom iaki da kaba tyngeh.
“Ngi la buh ia kine ki jing maham hadien ba la lap ba ka akor ka burom jong ki khynnah skul shynrang ka la pynhiar dor shishaKatkum u kyrwoh, ka EJNC kala maham ruh ia ki Restaurant, ki dukan kiba don hapoh u pud u sam ka EJHD ba kim bit ban die ia ki jingdih pynbuaid haka por long skul ki khynnah bad maham ruh iaki khynnah skul ba kim bit ban rung kum sha kitei ki jaka namar ka ktah iaka Akor ka burom ka jong ki bad ka jong ka ing ka sem bad ia ka Skul ka jongki, shuh2 ka EJNC ka dawa na baroh ki Restuarant ba kidei ban pyntrei noh mardor ia kitei ki jing Maham ka Seng.
Shillong, 19 Iaiong:Ka National People party (NPP) kan sa sei paidbah ia u kyrtong ha ka 22 tarik mynta u ban iakhun ha ka elekshon shiteng samoi na Tura Paraliamentary constituency.
Haba kren sha u nongthoh khubor mynta ka sngi, u President ka NPP u Conrad K Sangma, u la ong ba ka party kan shong jingialang ha ka 22 tarik mynta u bnai ban rai ia u kyrtong ka party na Tura.
“Ka jingialang jong ngi kan long ha ka 22 tarik Iaiong ban rai ia u kyrtong ban pynieng ha kane ka elekshon MP kaban long ha ka 16 tarik Jymmang", la ong u Conrad.
Haba kylli hato don bun ne em ki kyrteng kiba don jingthmu ban iakhun, na ka liang u Conrad u la ong ba ka jingialang ha katei ka sngi kan sa shim ia ka rai ia u kyrtong biang bad pdiang da baroh.
Ha kawei ka khubor, ka United Democratic Party (UDP) ka la rai ban ai beit ia ka jingkyrshan ia u kyrtong ka NPP ha kane ka elekshon shiteng samoi ban wan na Tura hynrei watla katta kan don ka jingialang ka Central Executive Committee (CEC) ban shim ia ka rai ba khadduh.
“Ngi la don ka jingsngew ban kyrshan ia u kyrtong ka NPP hynrei ngin sa shong jingialang da ka CEC ban shim ia ka rai ba khadduh halor kane", la ong  u President ka UDP u Dr Donkupar Roy haba iakren bad u nongthoh khubor mynta ka sngi.
Ka elekshon shiteng samoi na Tura Parliamentary constituency la hap ban pynlong hadien ba u MP uba la mihkhmat palat 30 snem tam, u PA Sangma u la khlad noh ha u bnai Lber ba la dep.
Kham mynshwa, la mih khubor ba ka NPP ka la aiti ha ka iing jong u PA Sangma ban sei ia u kyrtong na ka bynta kane ka elekshon shiteng samoi na Tura.
Ka khun jong u PA Sangma, ka Agatha K Sangma ne u Conrad K Sangma uwei na ki, ki lah ban long u kyrtong ha kane ka elekshon ban wan.
Ka jingiakhun ha kane ka kynti kan long hapdeng u kyrtong ka Congress kaban sa pynbna shen bad u kyrtong ka NPP, kaban sa pynbna ha ka 22 tarik mynta u bnai.
Ka la don ka jingiakren ba ka elekshon shiteng samoi na Tura kan long ka tarajur ban rai ia ka lawei ka NPP la kan dang kiew ne hiar hadien ba la khlad noh u PA Sangma.
Kumjuh ruh ia ka lawei jong u Myntri Rangbah ka jylla u Mukul Sangma uba dei u nongialam ka Congress ha kane ka jylla.
Ia ka elekshon shiteng la pynlong ha ka jylla Meghalaya, Arunachal Pradesh, Jammu& Kashmir, Jharkhand, Gujarat, Utter Pradesh, Madhy Pradesh bd Telengana.
Shillong, 19 Iaiong:U Deputy Commissioner ka East Khasi Hills u bah Peter Dkhar u la ong ba kumba ka long haduh mynta ki bor District kim pat ailad ia ka St.
Peter’s Higher Secondary School ba kan plie biang ia katei ka skul bad haduh mynta u la ong ba kam pat mih ka ripod jong ka jingtohkit kaba ki tnad sorkar bapher bapher ki la leit hashen ban jurip ia katei ka skul kaba la pluh.
Haba ia kren bad u Rupang lyngba ka phone u DC u la ong “Haduh mynta ngim pat shah ia ka St.
Peter’s ba kan pynlong skul, kim lah ruh ban kynriah jaka shawei, kan dang long hi kumto kumba ka long naduh ba ka la pluh" ong u bah Peter Dkhar haba ia kren bad u Rupang lyngba ka phone.
U la ong ruh ba ka bor District kam pat ai hukum ia katei ka skul ba kan plie biang haduh ban da dep ka jingtohkit.
Haba la kylli hato katei ka skul ka la lah ne-em ban bteng biang ia ka jingpynlong skul lane ban kynriah sha kawei pat ka jaka ‘Em –em haduh mynta kumto hi kumba ka la ing kan neh shuwa kumto beit’ ong u bah Peter Dkhar-DC ka East Khasi Hills.
Lah ban pynkyn maw ba khyndiat sngi mynshuwa ki tnad sorkar bapher bapher kynthup ka Majistor na ka ophis u Deputy Commissioner ka la leit ban jurip ia ka St.
Peter’s Higher Secondary School ban peit hato la ka long ne em kaba dang shngaiñ ia ki khynnah lada yn bteng biang ia ka skul ha katei ka juh ka jaka.
Hynrei ha katei ka jingleit jurip bun ki ophisar ki tnad bapher bapher ki la kyrngah khlieh ban dang bteng ia ka skul ha katei ka juh ka jaka.
Ka sorkar jylla ka la iathuh ba ha kine ki khyndiat sngi ba la dep, ka la mih ha ki kot khubor ba ka myntri ki kam pohiing ka la ong sha ki paidbah ka shnong Nongsohbar kaba don ha Ri Bhoi District ba yn thung kyrpang na bynta ki nongshong shnong kane ka thain ia ki kam bapher bapher kiba lait hapoh jong ka Nongpoh district Jail.
Ka myntri ka kwah ban pyn shisha ba kane ka jing kynnoh ka long ka bym don nongrim haei haei.
Ki tyllong ki iathuh ruh ba ha ka jingiakren bad ka kynhun, ba la ialam da U Dr C.
Lyngdoh,la iathuh ba ia kane ka jingthung kam yn pyniaid katkum ki kyndon ka State Employment Recruitment Policy bad ka jingjied ia ki nongtrei ruh kan long katkum ka jinglah jong u/ka ia ki kyndon.
Ki pulit ka nongbah kila iathuh ba ka jingjur jong ka jingshah tuh ki kali Bolero kala nangjur katba nang mih ki sngi na kadaw ba ki nongtuh ki pyndon kam da kiwei pat ki shabi kiba.
Kumta na ka liang ki bor pulit ki la kyntu bad bthah ia ki trai bad draibar kali ba haba ki set ia ki kali kin da set bha bad ban da khang pynskhem bha ruh ia ka khyrdop iing, nangta haba ki pynieng ia ki kali harud surok ki dei ban rah lang ia ki kot ki sla kali khnang ban lait na kino kino ki jingshah tuh shah thiem.
Shuh shuh lada don kino kino kiba shah tuh, ki dei ban pyntip noh mar mar sha ka control room jong ki pulit da kaba phone ha u No.
2222277, kumjuh ruh ki bor pulit ki kyntu ia kiba shah tuh ba kidei ban da batai shaphang ka kali naduh ka model, ka rong kali, string kali bad kiwei kiwei khnang ban pynsuk ia ki pulit ban lapdien ia ki nongtuh.
Shillong, 03 Lber:Ki nongïalam ka Seng Khasi Seiñ Raij, ha ka sngi ba-ar jong ka taïew, ki la pynsngew hakhmat u Lat jong ka jylla u Banwarilal Purohit haba ïadei bad ki hok kaba ki rit paid (minority) ba dei ban ioh kat kum ba la pynkhamti ha ka riti synshar jong ka ri.
Ia kane ka jingleit ïakynduh la don lang u Rgh Bantei S.
Rumnong bad Rgh Arwan.
S Tariang kiba long President bad Secretary ka Seng Khasi Kmie, ryngkat u ma O.
R Challam President ka Seiñ Jowai bad u Warai Kharbuki.
Ha kane ka jing ïakynduh ïa u Lat, ki nongïalam ka Seng Khasi bad Seiñ Raij, ki la pynsngew ha u Lat ba lada ka sorkar jylla kam kloi ba kan ithuh ïa ki paidbah ba dang bat ba dang snoh ïa ka niam tynrai niam tre, kan sa poi ka por ba kan sa duh sa dam syndon ka jaidbynriew hi baroh kawei.
Katkum ka riti synshar jong ka ri, ha ka artikle 29 (1) bad 29 (2), ka pynpaw ba lada don kano kano ka kynhun ki paid nongshnong shnong kiba im ba shong bad ba sah hapoh u pud u sam jong ka ri, kiba don ïala ka jong ka ktien ka thyllieh, ki khana niam bad ki la riti kiba janai, kum kane ka kynhun ki don ka hok ban ioh kyrpang ïa ka bhah ba pule ba la ithuh da ka sorkar, ne ban ioh ruh ïa ka mang tyngka kaba pura.
Ka nongrim ba pynlong ïa ka Seng Khasi bad Seiñ Raij ban dawa ïa kane ka hok ban ithuh noh kum ki rit paid ha ka jylla ka long halor ka “T.
M.
A.
Pai judgment, the Niam Khasi – Niam Tre fall squarely withinthe meaning of Article 29 (1), 29(2) and 30 (1)", ïa kaba ka sorkar jylla tad haduh kine ki sngi kiba mynta kam shym la treh ba kan ithuh ne pdiang ïa ki paid riew ngeit jong kine ki ar tylli ki Seng Niam kumki rit paid.
“Pynban ka sorkar ka jylla kam shym la sngap ïa kane ka jingdawa ka jong ngi ki seng niam , da kumta ngi na ka liang ka Seng Khasi bad Seiñ Raij ngi la ïaid noh shakhmat ban seng ïa ka synjuk kaba tip kum ka ‘Forum for Rights and Justice’ ha kaba ngi la ujor shi sydon da ka Public Interest Litigation (PIL), ha ka Meghalaya High Court" la ïathuh ki ïalam ïa u Lat.
Ha kaba kut ki ïalam jong kine ki ar tylli ki seng niam ki kyntu ïa u Lat ba na ka liang ka jong u ban ïarap ba un shim khia lem ïa kane ka kam ba la sahkut sah hajuh, haka juh ka por ba un ïarap naka bynta ba un pynurlong noh shi syndon ïa kane ka kam, kaba long kat kum ka riti synshar jong ka ri.
Jowai, 20 Iaiong:U Chief Forest Officer ka JHADC uba dei ruh u Public Information officer jong katei ka tnad ha JHADC u la kyntait ban ai ia ka jubab lyngba ka RTI Act kaba la pan da u President ka JYF u ma Poipynhun Majaw.
Nalor ba utei u Officer ka JHADC u la kyntait ban ai ia ka jubab, u la pynslem ruh ban ai jubab haduh 57 sngi ha ka jaka 30 sngi katkum ka RTI Act 2005.
U President ka JYF u pan jingtip lyngba ka RTI na katei ka tnad halor ka jingiohlum khajna bad ka rukom pyndonkam ia ka pisa kaba la ioh lum da katei ka tnad naduh ka 22 tarik Rymphang 2016 bad u Chief Forest Officer u la ai ia ka jubab kaba tang ar lain  ha ka 18 tarik Iaiong 2016.
Utei u Officer u la ong ba ym lah ban ai ia ka ka jingtip halor ka kyndon Section 7(1) jong ka RTI Act 2005.
Ha ka jingshisha katei ka Section 7(1) kam shym la kdew satia eiei ruh ba u lah ban kyntait ban ai ia ka jubab kaba la pan lyngba ka RTI Act.
Na ka liang ka JYF ka la pynpaw iaka jinglyngngoh ban iohi ia katei ka jingleh jong utei u Officer.
“Hato katei ka jingleh khnang ban buhrieh ia ki jingshisha ne ka jingbym nang jong u ia ki kyndon jong ka RTI Act", la ong u President ka JYF.
“Nga ngeit ba kane kadei ka jingleh khnang jong utei u saheh ka JHADC ban lait na ka jingshah thad madan halor ka jingpynkam bakla ia ka pisa paidbah lyngba ka tnad Forest ka JHADC", u Majaw u la bynrap.
Utei u nongialam ka JYF, u la ong ruh ba un leit ban ujor pyrshah ia kane sha u Chief Information Officer (CIC) ka jylla halor kane ka jingkyntait jong utei u Officer ka JHADC ban ai jingtip khlem da kdew shai ia ki daw kiba biang.
Nongpoh, 01 Lber:Ki Pulit syntiat khlaw na ka tnad Wildlife jong ka Jirang Beat ba hap ha Nongpoh Wildlife Range, hynnin ka janmiet ha ka por 7.
30 baje janmiet, ki la ioh ban  kem haduh 7 ngut ki nongsiat mrad beain bad ki la ioh ruh ban kurup haduh 5 tylli ki suloi, na kawei ka jaka kaba la tip kum ka Sdat Umphuit (Umiewsier), kaba don ha ki thain Mawdem, Ri Bhoi District.
Kitei ki 7 ngut kiba la shah kem, ki kynthup ia u Bah Ophrin Rynta-thiang, u Bah Phrangsngi Kurbah, u Bah Lidra Kurbah, u Bah Dilip Kumar Kharthangmaw, u Bah Lingstep War, u Bah Starbor Kurbah bad u Bah Khlur Kurbah, baroh ki dei na ka Shnong Jabar ba hap ha Sohiong Police Outspost, West Khasi Hills District, katba kitei ki suloi kiba la ioh ban kurup ki kynthup ia 2 tylli ki suloi SBBL, 2 tylli ki suloi DBML bad kawei ka suloi SBML.
Ym tang katta, hynrei na kitei kiba la shah kem, la ioh ruh ban kurup haduh 2.
30 KG ka Doh Skei ba la tyrkhong, saw tylli ki kjat skein, kawei ka Khlieh Skei, ka snieh Skei ba la pyniap da kitei ki nongsiat mrad beain.
Kiwei pat ki tiar kiba la ioh ban kurup ki kynthup ia ki shira bakhor, ki sisa, ki tickly, ki wait bad tari, ki Torchlight, bad ki Kuli Suloi ba dang treikam.
Haba kren sha ki Nongthoh khubor ha Nongpoh, u Bah Teibor Lyngdoh, Beat Officer ka Jirang Beat, u la ong ba ka jingioh ban kem ia kitei ki nongsiat mrad beain, ka dei hadien ka jingiai buddien kaba la kham slem, namar kitei ki briew ki dei ruh kiba ju mlien ban wan ban beh mrad ne siat mrad ne siat beain ia ki mrad kiba don ha ki khlaw jong katei ka thain.
Shuh shuh, u la ong ruh hadien kane ka jingioh ban kem ia kitei ki nongsiat mrad beain, na ka liang ki bor ba dei peit kin sa pynlong ruh ia ka jingtohkit kaba jur bad khamtam eh halor ka jingpyniap ia katei ka Skei.
Kumta, hadien ba la dep ban tohkit ia kitei ki nongsiat mrad beain, mynta ka sngi na ka liang ka tnad Nongpoh Wildlife Range ka la leit ban aiti noh sha ka Disrtict Court, khnang ba kin bishar bad ruh ban pynshitom katkum ki kyndon jong ka Wildlife Act, u la bynrap.
Nongpoh, 03 Rymphang:U District Magistrate, ka Ri Bhoi District, hynnin ka sngi u la pynbna paidbah ba la pynjari da ka kyndon ain 144 CrPC, kaba long ruh kum ka jingmana bad khang pyrshah ia baroh ki trok kit dewiong ne kit mar, ba kim ieng shuh ha ki Petrol Pump ne ban ieng palat ia ka ar tylli ha shilynter ka surok bah NH-6 ha Ri Bhoi District.
Ka jingpynjari ia katei ka kyndon, ka long ruh hadien ba la lap ba bun na ki trok khamtam eh ia ki Trok kit dewiong, ki ju ieng ha ki Petrol Pump bad kumjuh ruh harud jong ka suroh, ha kaba kane ka lah ban wanrah ia ka jingthuh ha ka leit ka wan jong ki paidbah ha shilynter jong ka surok bah NH-6.
Ha kajuh ruh ka por la pynjari ia katei ka juh ka kyndon, da kaba maham ia baroh ki briew kiba ju mlien ban leh ia ki kam beain, da kaba shna ia ki iing sher dara ha shilynter ka surok bah NH-6, ban pynlong kum ki jaka ban shim ia ki dewiong na ki trok kiba la kit palat pud bad pynlong ruh kum ki jaka stock dewiong, khang ban lait na ka Weighbridge kaba don ha 13Mile Tamulkuchi bad stock ia ki dewiong.
Hadien ba la pynmih ia kane ka jingmaham, ba lada don kino kino kiba leh pyrshah kin shah pynshitom katkum ki kyndon ain.
Shillong, 3 Lber:Ka JHADC kam don ia ka tnad kaba peit kyrpang ban pynneh ia ka riti dustur jaitbynriew kata ka Arts and Culture bad ka jingbym don katei ka tnad ka la pynlong ia ka seng Jaintia Students’ Union (JSU) ban dawa na u CEM ka JHADC ba u dei ban thaw noh kyrkieh noh ia katei ka tnad.
La ialam ia katei ka kynhun ban ia kynduh ia u CEM da u President u Rikut N Parien bad u General secretary  u Emperor Bareh kaba la leit ban ia kynduh ia u ma Thombor Shiwat hapoh kamra treikam jong u bad la ai ruh da ka jingthoh halor ki lai tylli ki mat.
Ka mat kaba nyngkong ka dei ban thaw ia ka tnad Arts and Culture, kaba ar ban thaw ia ki kyndon kiba khlain ban pynneh pynsah ia ki lum ki wah bad kaba lai ka dei ban pynbeit noh ia u pud u sam jong ki Elaka baroh kiba hap hapoh ka JHADC.
Ha katei ka jingiakynduh u CEM u la kular ban leh ia kaba donkam.
Shillong, 3 Lber:U Jadav Payeng uwei na ki nongthung dieng u la khot ia ki khynnah ba kin shnohkti ha ka kam thungdieng thungsiej ban pynneh pynsah ia ka mariang.
Utei u la sdang ia ka kam thungdieng ha ka por ba u dang don dang 14 snem karta bad ka daw kaba la pynlong ia u ban thung dieng ka dei hadien ba u u iohi ia ka jingiap da ki spah tylli ki bsein ha u snem 1979 ha ka por ba ja ka jingshlei um.
U la thung kumba 10 hajar tylli ki tynrai dieng ha ki 40 snem ha ka jaka kaba heh 550 akar bad kaba dei ruh ka jaka kaba ki briew ki pyrkhat ba ka dei ka jwat bha ba ki dieng kin im hynrei mynta katei ka jaka ka la kylla jyrngam.
Katei ka jingkhot jong u Payeng ka dei ha ka jingialang kyrpang halor katei ka phang ha IIM, Shillong, u dei u riewlum Mishing na ka district Jorhat jong ka jylla Assam.
U la sdang ban thung dieng da 25 tylli ki siej bad katei ka jaka ka la kylla long kum ka ingsah jong ki khla, ki hati , ki rabit bad ki sier.
“Dei ban ai manla u symbai dieng ia u khynnah ban thung ha ka por ba u sdang ban rung skul, ka dei ruh ka jingkitkhlieh jong u khynnah ban sumar ia ute iu dieng ba un heh un san" u la ong.
U Payeng u la thung ruh ia uwei u dieng ban pynsah kynmaw ia u Dr.
APJ Abdul Kalam uba kyllon ha katei ka jaka ha IIM shuwa ba un khlad noh.
Shillong, 3 Lber:Ka jingialang ka kynhun myntri mynta ka sngi ka la pdiang ban ia ka amendment Bill, 2017 na ka bynta ban pynkiew ia ka jingmang pisa jong ka Meghalaya Contingency Fund na ka T.
200 klur sha ka T.
305 klur na ka bynta ban wanrah ha kane ka dorbar mang tyngka.
“Ngi la tyrwa ban wanrah ia ka Bill kaba ngi la rai ban pynkiew ia ka jingmang pisa jong ka Contingency fund na ka T.
205klur sha ka T.
305 klur.
Yn rah ia ka dorbar ban ioh ia ka jingpdiang’, la ong u Myntri Rangbah ka jylla u Dr Mukul Sangma.
U la ong ba ka jingmang pisa na ka bynta mynshwa ka long T.
205 hynrei la pynkiew shi por sha ka T.
455 klur lyngba ka Ordinance kham mynshwa bad mynta ka donkam ia ka bill ban rah ha iing dorbar ban pynskhem ia ka.
Ka jingpynkiew ia ka jingmang pisa ka long ban pynlah ia ka sorkar lyngba ka tnad Finance ban pynlait lypa ia ka pisa na ka Contingency Fund ia ki kam ba kham donkam kyrkieh katkum ka jingdawa jong ki tnad, ka bym shym la pynhap ha ka mang tyngka.
Shillong, 3 Lber:U MDC ka Nong-thymmai konstitwensi u bah Latiplang Kharkongor u la pynpaw ka jingbym sngew ia hap jingmut ban buh ia ka ophis jong ka C&RD Block Mawlai shaduh sha Mawtawar.
Utei u MDC u la ong ba u kwah ba ka Block ka dei ban don ha ka jaka ba long pdeng kata ban pynsuk ia ki paidbah ka Nong-thymmai, Pynthor bad ka Mawlai ruh kumjuh.
U la ong ba ka Mawtawar ka la jngai palat.
“Ngim pyrshah hynrei ngi kwah ba kan don beit hapdeng ban pynsuk ia ki paidbah ki lai konstitwensi" ong u bah Latiplang Kharkongor.
U bah Latiplang u la ong ruh ba ha ka sngi ba-ar jong ka taiew un lum ia ka jingialang jong ka Synjuk Ki Nongsynshar Shnongf ka Nongthymmai Pyllun ha Dorbar Hall , Pohkseh ha ka por 7 baje janmiet ban ia kren sani bha halor katei ka kam.
Lah ban kdew ba dang mynhynin ka sngi ka Mawlai Mawtawar ka la thoh sha ka tnad C&RD Block bad ka la aiti ia ka jaka kaba heh 3 akar ban tei ia ka C&RD Block Mawlai ha kaba ka Director C&RD ka I.
R Sangma, Director ka tnat C&RD ryngkat ka jingiadonlang u Jt.
Director, u Bah Embhahlang B.
Syiemlieh, MLA ka Mawlai, u Bah IR Kharshyndon, Rangbah Shnong Mawtawar, Seng Samla Mawlai Pyllun, FKJGP bad HYC mynta ka sngi ki la leit jurip ia ka jaka kaba heh 3 akar ba la aiei da ka shnong Mawtawar ha Lummawsing ban tei ia ka ophis jong ka C&RD Block ha Mawlai.
Ka Director kan sa phah ia ka kaiphod jingjurip ba mynta ka sngi sha ka Sorkar.
Nongpoh, 03 Rymphang:Ha kawei ka jingjia pluh iing kaba la jia mynta ka janmiet ha ka por 6 baje ha shnong Nongmawlong, ba hap hapoh ka Umsning C&RD Block, ha kaba kawei ka longiing kaba dei jong ka Kong Aitimon Nongrum bad u Bah Augustine Lyngdoh, ka la shah bamduh ha ka ding kaba shyrkhei haduh ban da ingkhong bad kylla dpei.
Katkum ka jingtip ia kaba la ioh ban lum da ki nongthohkhubor, la ong ba katei ka longing ka don haduh 7 ki khun ba kynthup 3 ngut ki Kynthei bad 4 ngut ki shynrang, hynrei donbok ha katei ka por ba jia katei ka jingpluh ym shem la don briew ha iing.
Shuh shuh, la ioh jingtip ruh ba ka daw hi kaba la pynlong ia katei ka iing ba kan pluh, ka dei namar ka jingdon jong ki runar kiba thang khlaw na shawei ka jaka, hynrei kawei ka ding suki suki ka la pur hajan jong katei ka iing, tad haduh ba kan da bam duh syndon ia baroh ki jingdon jingem ha katei ka iing bad haba khein kyllum ka la kot sha ka T.
2 Lak tam.
La ithuh ruh ba na ka liang ki paidbah nongshong shnong, ki la pyrshang ban ai jingiarap ban pynlip ia ka ding, hynrei namar ba ka ding ka la ioh lad ban pur ha sawdong jong ka iing, kane ka jingpyrshang jong ki paidbah ban iarap ka la shu pulom noh ha kaba naduh ka iing bad baroh ki jingdon jingem ki la kylla dpei na ka jingbamduh jong ka ding kaba shyrkhei.
Shillong, 03 Lber:Ka dorbar mang tyngka ka jylla ka la sdang mynta ka sngi bad ka dei ka sien ba nyngkong ha ka khana ka iing dorbar, ba uwei u MLA un don hapoh phatok katba ka dorbar ka dang iaid.
Ka dorbar kaba don 60 ngut ki MLA ka duna uwei u dkhot, namar ba u MLA ka Mawhati u Bah Julius K Dorphang u dang don hapoh phatok halor ka jingshah tian bishar jongu na ka jingshah kynnoh leh beijot ia ka khynnah 14 snem.
Ha ka jylla Meghalaya hadien 40 snem ba la ioh jylla, kan dei ka sien ba u MLA un ym lah ban wan sha ka dorbar hadien ba u la don ha phatok halor ki kam bymman jongu.
U Bah Dorphang u dei u MLA shimet uba kyrshan ia ka sorkar MUA-II ba ialam da u Myntri Rangbah u Dr Mukul Sangma.
Ka dorbar thawain mynta ka sngi, ka sdang da ka jingkren maitphang u Lat ka jylla u Banwarilal Purohit, ia ki kam ba har rukom ba la leh da ka sorkar jylla bad kiban sa leh ruh kumjuh.
Kane ka dei ka dorbar mang tyngka ba khadduh jong ka jylla jong kane ka samoi treikam ka san snem (2013-2018) shwa ba kan wan da kawei pat kaba thymmai lashem snem.
Lah ban kdew ba u Bah Dorphang u MLA ka Mawhati u la shah pynngat ha ka kyndon ka POCSO bad u la dang don ha ka jingbishar ka iing kashari halor ka jingshah kynnoh jongu.
Nalor u Bah Dorphang, ki don sa 17 ngut ki rangbah kiba la shah kem halor ka jingdonkti ia kajuh ka khynnah ban leh beijot kaba la jia ha ka hotel Marvelenn Inn kaba dei trai u khun jong u Myntri kam pohiing u Bah Horju Donkupar Roy Lyngdoh, u MLA na Sohiong bad ha kiwei ki hotel.
Nongpoh, 03 Lber:Ha kawei ka jingjia ba sngewsih kaba la jia hynnin ka sngi ha ka por 6 baje ei ei janmiet ha ka shnong 18Mer, Ri Bhoi District, ha kaba kawei ka trok kaba don ia u number AS 01 DC 3677, ka la kylla bad ban ia kawei ka Auto Rickshaw kaba don ia u number ML 10 A 8821 bad ha kane ka jingjia uwei u samla u la khlad noh hashen katba u wei pat u la mynsaw jur.
Katkum ka tyllong khubor na ki Pulit ka Ri Bhoi, la ong ba utei uba la khlad noh hashen la tip kum u Kitboklang Tangsang (18) bad utei uba la mynsaw jur pat la tip kum u Ehdawson Suting (22) kiba dei na ka shnong 18Mer.
Katkum ka jingtip ba la iohlum da Pulit ka Ri-Bhoi, la ong ba ka daw kaba la pynlong ia katei ka jingjia ka dei namar ka jingniah khlemakor da u draibar jong katei ka trok, namar ka jingniah stet ia ka kali tad haduh ba um lah shuh ban tehlakam.
Hadien katei ka jingjia, ki Pulit ki la pynkit noh ia ka metiap jong utei u samla ba la khlad noh sha Civil Hospital Nongpoh, na ka bynta ban leh ia ka Post Mortem bad kumjuh ia utei uba mynsaw la la pynkit noh sha NEIGRIHMS Shillong, khang ban ioh ia ka jingsumar kaba kham paka.
Shuh shuh, ki Pulit ki la iathuh ruh ba u tei u draibar jong katei ka trok u la phet krad noh na katei ka jaka, hynrei tang hadien katto katne por u la leit ban pyndem noh ialade hakhmat ki pulit ka Byrnihat Police Outpost, kumta haba iadei bad kane ka jingjia na ka liang ki pulit kin dang pynlong iaka jingtohkit halor katei ka jingjia bad ruh ban pynngat ia utei u draibar jong katei ka trok ha ki kyndon ka ain namar ka jingniah khlemakor.
Shillong, 3 Lber:Mynta ka sngi ha ka por 9 baje mynstep kawei ka Bos NEHu kaba don ia u nombar ML-05B-0648 ba la niah da u G.
Sohsten ka la tynrah ia kawei ka scooty kaba don ia u nombar ML-05P-7453 ba la niah da ka Ibapherlin Suchiang (23 snem karta) , katei ka jingjia ka la jia ha Golf Club, Shillong.
Kawei kaba shong ha katei ka scooty ka la mynsaw bad la pynkit sha Civil Hospital, Shillong.
Shillong, 3 Lber:Uwei u ehrang GNLA u la wan ban pyndem hakhmat ki pulit mynta ka sngi, utei u ehrang u dei uba la tip kyrteng kum u Chadam Ramed A Marak uba la ju khot sin kum u Mad kumjuh ru kum u Chitmang, 22 snem karta u ba dei na ka shnong Taidang Nachi Chiring , South Garo Hills.
Katkum ka jingiathuh u SP ka SGH u Abraham T Sangma, u la ong ba u Marak u de iuba rung ha ka kynhun ba 7 jong ka GNLA bad u la rung seng ha u lber, 2015.
U la phet krad na ka kynhun kaba don ha Rongtol ha ka 24 tarik u rymphang bad u la poi ha Siju ha ka shiteng miet jong ka 2 tarik mynta u bnai.
U la poi sha ka lynti ban leit pyndem lyngba ka jingleit ia kren bad ki nongialam niam kiba don ha katei ka shnong.
Katei ka jingwan pyndem u Marak ka dei hadien ka jingwan pyndem jong ki lehnoh ASAK mynhynnin ka sngi hapoh ka jingialam u Reding T Sangma.
Shillong, 3 Lber:Ka sorkar jylla ka la kham pynjynsur biang ia ki kyndon aiñ na ka bynta ki dukan kyiad ha kaba mynta ka sngi ka la pynkylla biang ia ki kyndon aiñ kaba dei na ka bynta ki dukan kyiad ne ki Wine Store kiba don ha kane ka jylla.
Katkum katei ka jingpynkylla thymmai jong ka sorkar la pynkylla ba ia ki Wine Store dei ban buh ki jaka kiba jngai 500 mitar na ka surok bah National High Way ne ki surok bah ka jylla.
Ha ki nongbah jong ki District pat ki Wine Store ki dei ban don 100 mitar na ki jaka pule, ki jaka sumar ne ki Hospital bad kumjuh ruh na ki jaka mane blei ne na ki ing mane.
Hapoh nongbah Shillong ki Wine Store ki dei ban don jngai 50 mitar na ki skul ne ki jaka pule, ki Hospital ne ki jaka mane blei, ki Wine Store kiba don hapoh katei ka 50 mitar ki dei ban plie beit thik tang naduh ka por 4 baje janmiet haduh ka por 8 baje mynmiet.
Katba kiba don shaneng jong ka 50 mitar ki lah ban plie beit kumba j plie kata naduh ka por 10 baje mynstep haduh ka por 8 baje mynmiet.
Ka kynhun myntri sorkar ha ka jingialang kaba la long mynta ka sngi ka la pynkylla ia ki kyndon barim kiba don hapoh ka Rules 183 jong ka Meghalaya Excise Rules kaba la hukum ba baroh ki wine Store kim dei ban don hapoh ka 200 mitar na ki jaka pule, ki jaka sumar bad ki jaka mane blei bad shuh shuh katei ka Rules ka la kdew ruh ba ki Wine Store kim dei ban don hapoh 100 mitar na ki surok bah National Highway lane ki surok bah ka sorkar jylla.
Lah ban kdew ba hadien ba ka sorkar ka la pyntreikam ia katei ka aiñ baroh ki Wine store kiba don harud surok bah ki la khanglut ha kylleng ki jaka.
Ha katei ka jingialang ka kynhun myntri sorkar ka sorkar ka la rai ruh ban thung ia u Adviser jong ka tnad Security ha kaba la thung ia u Rajiv Mehta DGP barim kum u nongaibuit ai bor ki bor pahara lane u Adviser bad katei ka jingthung ia u ka dei na bynta kiba bun ki kam kiba dei ha ka shongshngaiñ kum ha khappud.
Shillong, 03 Lber:U Bah Pynshngain N Syiem u MLA ka Mawsynram u la pan jingshai na u Lamphang u AT Mondal, ka ing dorbar mynta ka sngi, la u dei ban shong ialade kum u dkhot ka liang synshar ne ka liang pyrshah,hadien ba u la shah sospon ha ka seng Congress, na ka bynta lai snem kynthih.
“Nga kwah ban tip, la nga lah ne em ban shong ha ka liangsynshar haba nga la shah sospon ha ka party, ka MPCC", la buh jingkylli u Bah Pynshngain ha u Lamphang.
Hynrei na ka liang u AT Mandal, Lamphang ka dorbar Jylla, u la ong ba haduh mynta, um pat ioh pdiang jingthoh eiei na ka party Congress ba la sospen ne beh seng ia u Bah Pynshngain bad ka paw ba u Bah Pynshngain u dang dei u MLA ka Congress hapoh ka iing dorbar katba shabar u dei u MLA ba la shah sospon.
“Katkum ka rule, uno uno u MLA uba shah sospon, u lah ban shong lang ha ka liangsynshar haba u don ha ka liangsynshar hynrei lada u shah beh seng, yn sa ai jaka kyrpang", la ong u Mondal jaba jubab ia ka jingwad jingshai u Bah Pynshngain.
Na ka liang u Bah Pynshngain u la pan jingshai na u Lamphang, ba kumno un shong ha ka liangsynshar haba u la shah sospon.
“Kumno ngan shong ha ka liang ka liangsynshar haba la nga la shah sospon, haba ngam dei u MLA ka Congress?.
Haei ngan shong, ha ka liang ka liangpyrshah ne ha liangsynshar?, la buh jingylli u Bah Pynshngain bad bynrap ba ka MPCC ka la sospon ia u naduh ka 14 tarik Nailur 2016.
Hynrei ha kane ka por, la ieng u Bah DD Lapang uba la ong ba ka ktien ‘sospon’ bad ‘beh’ ka iapher bad u Bah Pynshngain u shu shah sospon khlem beh seng.
“Ka jingsospon ka dei kam iing ka party, bad u dang dei u MLA ka Congress".
Shillong, 3 Lber:Ki pulit ki la pynthikna ba ka metiap jong ka longkmie ka ba la ioh tam na Dkhiah, East Jaintia ka dei kaba la shah batbor bad la pyniap ia ka hadien ba la batbor bad na ki dak ki shin ki la ong ba ia katei ka longkmie la bret na kali.
Lah ban pynkynmaw ba la lap ia ka metiap jong ka Binora Dohtdong kaba shong basah ha ka shnong Lawpyllun-Ri-Bhoi District ha ka 22 tarik u rymphang.
Ki pulit ki la iathuh ba ki la ioh ksai shaphang katei ka jingjia bad ki dang thwet mynta ba ioh kem ia ki briew kiba donkti ha katei ka kam.
Ka kong Binora Dohtdong, 25 snem karta ka de kaba ju trei ing briew ha ki snem 2013 ha ki shnogn ba marjan jong ka, Hynrei la ong ba ka la leit ban bylla noh shajngai ban kyrshan ialade bad ka khun kynthei jong ka kaba dang 9 snem karta, “Ka ju wan sha ing teng khat bad ka ju ia thuh ha ngi ba ka trei ha Lad Rymbai" ong ka kong Airilda Dohtdong ka hynmen jong ka.
Katkum ka jingiathuh ki pulit ki la ong ba ka kong Binora ka ju trei bylla ha kawei ka dukan sha ha Lad rymbai kaba dei ruh ka jaka ba ju die kyiad be-aiñ , la iathuh ba ha ka 21 tarik u rymphang ka la leit pan kam na kawei ka dukan die kyiad be-aiñ kaba don ha Datsimpein, Ladrymbai ka jaka ba ka la trei teng.
Ka khun jong ka kaba dang 9 sne mkarta ka shong ka sah bad ka para khadduh jong ka ka Ribiphul Dohtdong.
Hynrei la ong ba ha katei hi ka miet ba ka leit pan kam na ka malik rim jong ka ka kong Binora ka la jah rngai bad hadien la ioh jingtip ba ia ka metiap jong ka la lap na rud surok bah na Dkhiah.
Ki hynmen para jong ka ki la pyntip sha ki pulit ba ki dei kiba duk bad kim kot bor ban wanrah ia ka metiap jong ka sha shnong bad ki la ai bor ha ki pulit ban tep ia ka ha katei hi ka jaka, kumta la tep ia ka ha ka jaka jong ka Jobly Dkhar ha ryngkat ka jingdonlang ki pulit, ki bahaing ha sem , ki paralok bad u Rangbah Shnong.
Shillong, 03 Lber:U Lat ka jylla ba peit shipor ia ka Meghalaya u Banwarilal Purohit u la maitphang ia ki kam ba ka sorkar MUA-II ka la leh bad kiwei ki ban dang leh kynthup naduh ka shongsuk shongsain, ka roi ka par bad ka pule puthi.
Hynrei kiba bun ki mat ba la kdew ha ka jingkren jong u Lat ka jylla, kim da iapher than na ka snem ba la dep namar ba bun ki mat la shu lape ia kijuh, kiba ka sorkar naduh kham mynshwa bad haduh mynta ki dei ki juh ki kam.
Haba maitphang ia ka suk ka sain ha ka jylla, u Lat u la kdew ba ka snem 2016 ka dei kaba kongsan bha ha kaba ka sorkar ka la lah ban wanrah ia ka jingshong suk shongsain ha ka thain Garo kaba jubor da ki kam pyntriem ba har rukom.
“117 ngut ki dkhot na ki kynhun lehnoh ki la wan ban pyndem wait ha u snem 2016 bad ka jingpyndam ia ka kynhun ANVC kaba la jia ha kane kajuh ka snem", la ong u Lat.
U la ong ba ka sorkar ka la thaw ruh 18 tylli ki Police Station ha ka jylla bad kumjuh ruh ia ka SpecialForce-10.
Katkum ka jingkren u Lat, ka sorkar ka la kam ruh ba ka thain khappud hapdeng ka Meghalaya bad ka Assam ka don hapdeng ka jingshong suk, khamtam ha ka Block-I bad II, bad la phikir bha ha ki jaka ba lah ban mih ka jinghuri hura ha ki thain khappud.
U Lat u la kdew ba la don 3.
80 lak ki nongshong shnong kiba la plie bank account na ka skhim ka sorkar pdeng ka Pradhan Mantri Jan Dhan Yojana (PMJDY) bad T.
72 lak klur la mang pisa da ki bank na ka bynta 14 hajar ngut ki riew shimet ban ioh ram na ka skhim Pradhan Mantri Mudra Yojana (MUDRA).
Ka jingkren u Lat ka la maitphang ruh ia ka jingthaw thymmai ka sorkar ia ki 6 tylli ki Block kynthup lai tylli ha Khasi Hills kynthup ka Bhoirymbong, ka Sohiong bad ka Mawlai bad sa lai tylli ha Garo Hills.
Na ka skhim shna iing baduk ne ka Pradhan Mantri Awaas Yojana (PMAY), ka jingdon jong ki briew kiba ioh jiingmyntoi ia kane ka skhim shna iing ka la kot 12, 732 ngut ha ka jingpyntreikam kaba sdang.
Ka sorkar ka la buh thong ban pynshna iing baduk baroh ha ka jylla haduh u snem 2022, la ong u Lat.
Halor ka umbam umdih, u Lat u la ong ba ha u snem 2015-16, ki don 230 tylli ki nongkyndong, 253 tylli skul bad 100 tylli ICDS la pynioh um katba ha u snem 2016-17, 110 tylli ki nongkyndong, 150 tylli ki skul, bad 83 tylli ki ICDS yn sa pynioh umbam umdih kaba bha.
U la ong ba ka jingpyntreikam ia ka Greater Shillong water Supply Scheme (Phase-III) bad ka Tura Phase-I & II ki dang iaid shaid shaid mynta.
Halor ka lynti syngkien, u la ong ba ka jylla ka la don 9666 km ka jingjrong ka surok nalor ka jingpyndep ia ka surokbah National Highway Two Lane Jowai Bypass na ka skhim SARDP-NE, ka surok Two Lane Shillong-Nongstoin-Tura la dep shna haduh 96 percent nalor kiwei pat.
Ha ka kit ka bah ne ka transport, ka sorkar ka la pyntreikam ia ka lynti rel na Byrnihat Ri Bhoi sha Shillong bad ia kane, lah ban sdang ban pyntreikam noh ha u Lber u snem ban wan.
U la ong ba ka sorkar jylla ka la iasoi bad ka sorkar pdeng ba kan pynshlur ia ki kompeni ban wan pynher liengsuin kamai ha kane ka jylla.
U la kren ruh ia ka jingkynduh jingeh ha kaba iaddei bad ka jingpynmih bording ka jylla bad ban tem ia kane, ka sorkar jylla ka la pynshlur ia ki nongshong shnong bad ki tnad sorkar ban pyndonkam noh da ka ding ba la ioh na ka bor jingshai ka sngi bad ka sorkar ka la shim ki lad ki lynti ban buh ia ki Solar Plant ha ki sub-division.
Halor ka koit ka khiah, u Lat u la ong ba ka sorkar ka dang pynkhreh ban pyntreikam noh sa ia ka Phase III jong ka Meghalaya Health Insurance Scheme na ka bynta ki paidbah ka jylla.
Katba ha ka pule puthi, u la maitphang ba ki don 1700 tylli ki skul Secondary kiba ioh jingiarap na ka skhim RMSA ka sorkar pdeng,bad ki don ruh sa 9 tylli ki skul ba dang iaid ha ka jingpynkhreh ban tei ha ki 9 tylli ki Block ba kham sahdien.
“Ka sorkar ka kwah ban pynioh biang ia ka nam ka nongbah Shillong kum ka ktem ka pule puthi", la ong u Lat.
U phai ruh shaphang ka jingialehkai ha kane ka jylla, ha kaba ka sorkar ka la iakhun ban ioh pdiang ia ka National Games ha u snem 2022 kaba dei artad ka snem ba ka jylla Meghalaya kan rakhe ia ka jingdap 50 snem ka jingioh jylla.
Ban kyntiew ia ka jingialehkai, ka sorkar ka la pynlong ruh ia ka prokram, “Saindur naduh dang rit" kata naduh ki khynnah ba 7-11 snem la ai jinghikai ha ki jait jingialehkai kum ka phutbol bad kiwei.
“Ka sorkar ka la pynkhreh ruh shaid shaid ban pynbit pynbiang noh ia ka Sports Policy", la ong u Lat.
Halor ka marbam mardih, u Lat u la ong ba ka jylla ka don 20,64,073 ngut ki briew kiba hap ha ka Priotity Household (PHH) kiba ioh jingmyntoi na u khaw tad ka sorkar bad 85,022 kiba ioh ia u khaw AAY.
Halor ki kam pynroi ha sor, u Lat u la ong ba ka sorkar kan sa ioh shuh sa 104 tylli ki bos ban pyniaid ha ka nongbah na ka sorkar pdeng bad kine kin sa iaid ha surok shen ban kit ia ki nongleit nongwan.
Nongpoh, 05 Rymphang:U Dr.
D.
D Lapang, Chief Adviser ka sorkar jylla, hynnin ka Sngi Saitjain ha ka jingialang kaba la long ha Sajer Community Hall, Nongpoh, u la lah ban pyllait paidbah bad aiti ia ka Kali kit metiap (Mortuary Van) sha ka Hindu Welfare Society Nongpoh, ia kaba la mang tyngka lyngba ka skim SRWP ha ka jinglut kaba T.
8 lak,Kum ban shu ong hangne, baroh shikatta ki paid Hindu hapoh ka shatri jong ka Hindu Welfare Society Nongpoh ha ka thain Nongpoh, ki shem jingeh bha haba don ki jingiap briew namar ka jingbymdon ki kali ki ban kit ia ki metiap sha ki jaka ‘Thangbriew’, hynrei mynta pat katno kan da long ka jingkmen kaba khraw, namarba ki la ioh ia katei ka kali kit matiap.
Haba kaba pyllait paidbah ia katei ka Kali kitmetiap, la sakhi ruh da ka jingdonlang u Bah C.
B Syiem, Chairman ka Nongpoh Town Committee, u Bah S.
Mynsong, Rangbah shnong ka Nongpoh Proper, ki nongialam ka Hindu Welfare Society Nongpoh lem bad kiwei de ki riew rangbah ka thain.
Haba ai jingkren ha katei ka sngi, u Dr D.
D Lapang, u la ong kumba ka sorkar ka la shimkhia ban pynioh ia kaei kaba la donkam da ki paidbah, kumta u la ban jur ia ki nongpyndonkam ia katei ka kali kit metiap ba ki dei ban sumar bha ia ka, khnang ban kan long ka jingmyntoi kaba khraw ia ki paidbah ba bun balang.
U la iaroh halor ka jingiatylli bad jingkloi jong ki paid Hindu kiba don ha Nongpoh, na ka bynta ban tei ia ka bha ka miat ha ka thain Nongpoh, ha kajuh ruh ka por u la kyntu ia ki briew ka Hindu Welfare Society Nongpoh, ba kin iatreilang na ka bynta ban iada ia ka jingwanrung kyrthep jong ki mynder ha kane ka jylla bad ba kim dei ban pynshlur ne ai jaka rieh ia kiwei pat ki mynder kiba thmu ban wan bsuh khlieh ha kane ka jylla.
Nongstoiñ, 5 Lber:U Sirdar jong ka Hima Raidmynsaw bah Hindro Samakha, hadien ba u la ïoh jingtip halor ka jingthmu jong ka District Council ban pynkylla biang ia ka Hima Raidmynsaw Sirdarship sha ka Hima Nongmynsaw Syiem Ship, ha ka sngi Thohdieng ba ladep, u la lum lang ia baroh ki Nongsynshar shnong bad ia u paitbah ka thain ha iew Langpih ban iapyrshah halor ka jingthmu jong ka KHADC ban pynkylla biang ïa katei ka Hima Sirdar sha ka Hima Syiem.
Na ka liang jong ki paitbah ha katei ka jingialang ki la pynpaw ïa ka jingpyrshah kaba jur bad ha katei ka jingialang da kawei ka sur ki la ia rai ba kin ym pdiang satia ia katei ka jingthmu ka KHADC, bad ki la ong ruh ba naduh u snem 1979 haba ka sorkar Assam ka la sdang ban wan thombor ïa ka khyndew ka shyiap bad ki jaka puta jong ka Hima Raidmynsaw bad wan buh ruh da ka ktem pulit ha Langpih bad Mawsikar ym shym la don mano mano ba ïarap lem hynrei dei tang ki paitbah ha ryngkat ki nongsynshar shnong kiba la ïakhun dohïap.
Shuh shuh ha katei ka jingialang ki paidbah ki la rai ruh ba lada ka KHADC ka shu thom da ka bor khlem ka jingmynjur jong ki nongsynshar shnong bad ki paitbah ban pynkylla biang ia katei ka Hima, na ka liang jong ki kim banse ban tur sha ka ophis jong ka District Council ban pynpaw ïa ka jingpyrshah bad ban pynlong ruh da ki jingïakhih kiba tyngeh.
Haba iaphai dien khyndiat ha ki snem ba la lah kata naduh u snem 2009 ha ka por ba u Bah K.
P.
Pangñiang u long kum u EM Elaka ha ka District Council la ithuh ïa ka Raidmynsaw kum kawei na ki Hima Sirdar ba dang pynkha thymmai bad la dep mynjur ruh da ka Council bad baroh ki jingthoh jingtar kiba ïadei bad ka jingïakren halor u pud u sam hapdeng ka sorkar Meghalaya bad Assam, ki la ïaid kat kum ka kyrteng ba la ithuh da ka KHADC bad ka sorkar jylla.
Ha kaba iadei bad katei ka jingthmu jong ka KHADC, ban pynkylla Hima Syiem ia ka Hima Sirdar na ka liang jong ki nongthoh khubor kila iohlad ruh ban iakren bad u MLA jong ka thain u bah K.
P.
Pangniang u ba dei ruh artad kum u nongai buit (Adviser) jong ka Hima ha kaba u la ong ba ka thain Langpih bad ka Hima Raidmynsaw, hi ka ju don ka jingiakajia ha pdeng ki Khasi bad ki Nepali, hynrei lyngba katei ka jingthmu jong ka KHADC kan sa pynmih pynban ka jingiaklumar para Khasi ym shuh bad ki Nepali.
Shuh shuh U bah Pangñiang u la ong ruh ba lada u Bah P.
N.
Syiem kum u CEM ka KHADC u pynkylla ïa ka Hima Raidmynsaw Sirdarship sha ka Hima Nongmynsaw Syiemship u la dei ban pynim biang ïa baroh ki Hima Sirdar kum ka Jyrngam Sirdarship, Nonglang Sirdarship, Riangsih Sirdarship kum ki Hima Syiem bad ba ka synshar khaddar ka rukum thung Syiem ka dei ban long kum ha ki por mynhyndai hynthai bad ka District Council kam dei shuh ban tuklar ha baroh ki bynta.
Shillong, 5 Lber:Kumba ju long manla u snem ka Raid Shabong mynta u snem ruh kan pynlong ia ka shad Lyngdoh kaba ju pynlong shisien shisnem.
Katei ka shad kan long ha ka 10 tarik mynta u bnai ha madan shad katei ka Raid ha Rangthylliang.
Ha katei ka sngi yn pynphuh pynphieng ia ka lehniam leh rukom da ki jingshad tynrai.
Kin don ki kali ki ban leit shaw ia ki paidbah na ki shnong bapher bapher naduh ka por 7 baje mynstep.
La kyrpad ia ki paidbah kiba wan ba kin le hdonakor bad burom markylliang la ha ka ktien ka thylliej ne ki kam ki jam, ong ka kyrwoh na U bah I Diengdoh, Secretary Shad Lyngdoh.
Shillong, 5 Lber:Ka HNLC, ka kren shai ba kan nym lah ban shu iapein kumto ia la ka jong ka nongrim ban shu wan pyndem kum ki seng Garo, tang na bynta ban ioh ia ka song tyngka, ong ka kyrwoh na U Sainkupar Nongtraw, Publicity Secretery jong katei ka Seng.
Katei ka seng, ka ong shuh shuh ba la seng nongrim ia ka Seng ym dei halor ka pisa thungsner, hynrei halor ka nongrim ban pynioh biang ia ki hok ka jaidbynriew ba la shah knieh noh ha ka sorkar india bad ka kyrwoh, ka ong shuh shuh ba ka HNLC ka don laki jong ki tyllong,haduh mynta ka dang ioh ia ka jingkyrshan ba man la u snem ha ka liang ka pisa, ki tiarsiat na ki katto katne ki Ri bym shahliang India kynthup na ki seng bar ri kaba long bunshah ia kaei kaba u Mukul Sangma u tyrwa.
“Ka long kaei kaei kaba isaitmet ba u Mukul u pyrshang ban nguid ia la ka jong ka prie,haba tang iaka song tyngka ba lah mang ka sorkar pdeng ia ka ANVC bad ANVC(B) ruh u dang pyndonkam bakla ban ai sha kito ki dkhot ba shu wan pyndem shimet,bad kine ki seng ki khlem pat ioh eiei ruh hadien bun snem kat haduh ba ka samoi treikam u CM ka lah jan kut noh" ong biang ka kyrwoh ba la phah da ka ktien Khasi.
La ong biang da ka HNLC, ba ki Seng Garo ki pher ka nongrim haba ianujor bad kiwei pat ki seng ha ka thain shatei Mihngi, namar ba ki Naga lei ki lah dep ban pynbna ia ka ‘plebiscite’ 66 snem mynshuwa kata naduh u Snem 1951 ba ki kwah ban ieng kum kari balaitluid la ka jong kampher wat lada rit ne heh.
Ka jingbym ailad ka Sorkar India ia kiwei ki ri ban don bynta lang ha kane ka jingiakren, ka pynlong ia ka NSCN(IM) ban sahkut tang haki jingiakren,dei ruh halor kata ka nongrim ba ka NSCN(K)ka randien noh na ka jingsangeh iasiat.
La ong biang da katei ka seng, ba ka jingthmu ban shu pynkut daka bor iaka jingiakhih kino kino ki seng ne jaidbynriew khlem da wanrah iaka jingiateh baskhem ha ka dulir jingsuk(peace treaty)kan khamsniew arshah ban ia kaei kaba ju long, shim nuksa ia ka jingkynad ba khlem kut hapdeng ka North bad Ka South Korea,kane ka jia tang namar ba ka thma korea 1950-53 ka shu kut tang daka jingsangeh ban iakynad(armistice),ym dei lyngba ka jing ia sos iasuk.
Ka kyrwoh na ka HNLC, ka ong shuh shuh ba ka Sorkar Congress lei la tikna ba kan nym don shuh iaka bor ha u snem 2018,ka lah duh ka jingshaniah na ki seng kiengatiar,ka lah duh lut ia ka jing shaniah u Paidbah “Khlem artatien ka BJP kan wan haka bor ha u Snem 2018 ha Meghalaya sa tang lada kane ka seng sain hima bakhlain ha india ka lah ban sangeh ia ka kam sain hima kaba wanrah ia ka jingsngewiapher (Communal politics)".
Ka long kaei kaei kaba sngew lyngngoh ba u Lat ka Jylla un kam ba ka Meghalaya ka lah roi la par bha lyngba kane ka Sorkar, ong ka kyrwoh bad ka ong shuh “ Hato une u Lat u don jingtip ba ia ka scheme lynti ban leit sha ka jaka rep soh U Mukul Sangma u pyntreikam tang namar ba ka don ka jingiathoh shongkurim ka khun jong u ha katei ka jaka".
Jowai, 5 Lber:‘Kane ka por kaba ngi im kadei ka por kaba ngi bun kam eh, ngim don por shuh ban kynmaw ia U Blei bad ruh ban ia syllok bad U Blei’ la ong u Pastor FS Rymbai haba kren ha ka jingiaseng Samla KJP Synod Mihngi kaba 15 kaba la long mynta ka sngi ha Balang Presbyterian, Mihmyntdu.
“Ko ki samla, ki longkmie longkpa, ngi donkam ban ia syllok bad U Blei khnang ba ynda ngi la mih shabar na la iing jong ngi, ngin ym shah jop satia ha ki jingsniew jong kane ka pyrthei", la ong u Pastor.
Da ki phew hajar ki riewngeit ka KJP Synod Mihngi na kylleng ki Balang ha rilum Khasi bad Jaintia kynthup ruh kiba na Assam, ki la wan tuid sha katei ka jingiaseng samla ka KJP Synod Mihngi kaba la sdang naduh ka 3 tarik bad kut noh mynta ka meit sngi U Blei.
Nalor ki phew hajar, la wan sakhi ruh ia kane ka jingiaseng bah ki Samla KJP Synod Mihngi da ki nongmihkhmat kiba kynthup ia ar ngut ki MP, u ma Vincent H Pala bad u Conrad Sangma nalor u CEM ka JHADC u Ma Thombor Shiwatu MLA ka Sutnga, u ma Hopeful Bamon, u Dy.
CEM ka JHADC u ma A Andrew Shullai, u ma Moonlight Pariat u pa Dolloi Jowai, u Puramon Kynjing.
U Rev.
FS Rymbai uba la sam ia ka khubor kaba u la pynshong nongrim na ka Kitab ki Nongbishar 16:28 u la ong, U Blei u kwah ban thaw thymmai ia ngi, u kwah ban pyllait ia ngi na ka jingshahteh mraw ka jong ngi ha ki jingsniew jong ka pyrthei.
Katba ha ka jingiaseng nohphai sngi, u Rev.
K Pariat u la sam ia ka khubor ba bha ia kaba u la pynshong nongri na ka Gospel u Ioanis 11:11.
U Pastor Pariat u la ong ba don lai jait ki paralok.
Uba shu khot paralok, uba paralok uba kham jan bad u paralok uba hajan eh.
U paralok uba hajan eh udei uba kit ba bah lem ia ki jingeh jingshitom bad u ba kmen lang ruh ha kapor ba kmen.
“U Jisu u dei u Blei, udei u paralok uba hajan eh uba kloi ban kit ia baroh ki jingkit bakhia ki jong ngi", la ong u Pastor Pariat.
La pynlung mynsiem ruh ia ki riewgngeit da ki jingrwai choir na ki jingiaseng samla bapher bapher.
Ha ka jingiaseng 10:30am, ka kynhun nongrwai choir na ka jingiaseng samla Balang, Moobakhon, Shnongpdeng, Laitlyngkot bad ka Balang Rattacherra bad ha ka jingiaseng nohphai sngi pat la ioh ia ka jingrwai na ka jingiaseng Samla ka Balang Mowtyrshiah, Standing Choir jingiaseng Samla KJP Synod Mihngi na ki Delegates bad kumjuh na ka Balang Mihmyntdu.
Ka jingiaseng samla KJP Synod Mihngi kaba khadhynriew kan long naduh ka 2 tarik haduh 4 tarik Lber 2018 haka balang Sutnga, East Jaintia Hills.
Shillong, 5 Lber:Ha ka miet 3 tarik ki runar, kiba ym lah ban tip ki la leit ban pynpra dusmon ia ka ïng jong u bah Curtis Rani kaba don ha Mawkneng, Sohiong.
Katei ka dei kaba dang shu shna thymmai bad la pyntwa ia ki kynroh kiba dang shu kynroh maw blok dang shen bad la bom ruh ia ka atoskhana ha ban da pra phom.
Haba ia kren bad u Rupang u trai jong katei ka ing u bah Curtis Rani, u la ong ba tang mar ia jia kumta ha ka step kaba bud kata ha ka 4 tarik kaba dei ka sngi saitjaiñ ki khubor ki la saphriang sted lyngba ki Social Media bad dei ruh ha ka sngi saitjain ba u la ong ba u SP City u bah Vivek Syiem u la phone ia u bad ha kajuh katei hi ka sngi u la ong ba u la ujor pyrshah ia u Syiem ka Hima Nongspung u Pa’iem Petrick Syiemiong bad u Joint Secretary jong katei ka Hima ha Sohiong OP.
U bah Rani u la ong ba ka daw ba u la ujor pyrshah ia kitei ki 2 ngut ki khlieh jong ka Hima Nongspung, ka dei namar ba shimiet shuwa ban jia katei ka jingjia kata ha ka 2 tarik u lber, ka la don ka jingshah byrngem ha kaba u Syiem u la phah da u Rangbah Shnong ka Mawkneng u bah Kelingstar Rani ba un leit pynsngew sha ka kmie jong u Curtis bad ban leit ong ‘Lah ka ïng ne ka RTI’.
“Nga ngam don hynrei i mei i la iathuh ba u Rangbah Shnong u shu wan ong kumta bad u leit noh" ong u bah Curtis.
“Ngam ju don daw badno badno hapoh shnong, hynrei ka dei beit tang bad u Syiem kumjuh bad ki katto katne ngut ki konktraktor bad ka daw ba ki buh shun ia nga ruh ka dei beit tang na ka daw ba nga wad RTI" u ong biang.
Haba kylli katno ka jingjulor jong katei ka ïng kaba la shah pynpra, u la ong ba haduh mynta um pat lah ban antad katno “Hynrei kumba 300 tylli ki maw blok kiba la kynroh la pynpra phum, ka atoskhana ruh la pra phum" u la jubab.
Katkum ka jingiathuh utei u rangbah uba la pyni ruh ia ki kot ki sla ha u Rupang, la iohi ba u la pan RTI nyngkong eh ha ka 6 tarik u nailar, 2015 bad u la pan jingtip na ka Hima Nongspung bad ki la don haduh 12 tylli ki jingtip kiba u pan bad kitei ki kynthup ia ka jingai wai ia ka khyrdop khrong khajna kaba don ha Mawjongka naduh u 2013-2015, ka jingpynlut bad ka jingmih jong ka Hima ha u sne m2014-2015 bad kiwei pat ki jingtip kiba ia dei bad ka synshar khadar.
Ha ka jingpan RTI kaba –ar u la pan jingtip 16 tylli ki mat na ka Hima Nongspung, “Naduh 2015 haduh mynta ngam pat ioh jubab, katei ka kam ka la poi ruh ha u CIC" ong u bah Curtis uba ujor ruh sha u Deputy Commissioner ka East Khasi Hills halor ka jingieng be-aiñ ka khyrdop khrong khajna ha Mawjongka khlem ka jingbit jong ka bor District.
Katkum ka jingiathuh bad ka jingthoh ba utei u rangbah, u la pyni, ka pyni ba ki don ruh ki jingiakajia jaka kiba la poi sha KHADC bad ia katei ka kam ka District Council ka la khot hajir ia ki ar kynhun la laisien bad nalor nangtei ka la don sa kawei pat ka hajir kaba la buh ha ka 10 tarik mynta u bnai.
Ha ka 1 tarik mynta u bnai u Syiem ka Hima Nongspung Pa’iem Petrick Syiemiong u la thoh da ka jingthoh sha u Sordar Wahlang 9 kyntoit bad u rangbah shnong Mawkneng da kaba hukum ba ki dei ban pynsangeh ia ka jingtrei ha Mawkneng lad surok Nongspung kaba don hajan ka dukan ka kong Trilian Warjri namar ba ka don jingiakajia bad ba ka Hima kam pat lah rai.
“Ngim tip u Syiem u khang ia ka jingtrei aiu, ka rep, ka shna ing, ka 100 sngi, u shu ong beit ban sangeh noh bad u pan pata khyndew" ong utei u rangbah hadien ba la shah pynpra ka ing.
Shillong, 05 Lber:Ka sorkar jylla ka la wanrah ia ka ain ai jingtip jong ki nongtrei sorkar ia ka jingkamai ne ka jingioh jongki shisien shi snem.
Ia kane ka ain kaba la tip kum ka Meghalaya Public Servants (Furnishing of information and annual return of assets and liabilities and limits for Exemption of asset in Filing Returns) Rules 2016, la wanrah da u Myntri Rangbah ka jylla u Dr Mukul Sangma ha ka sngi shong dorbar mang tyngka ba nyngkong ha kane ka sngi Thohdieng.
Ka sorkar ka thaw ia kane ka ain na ka bynta ba ki shakri sorkar ki dei ban ai jingtip sha ka sorkar ia ka jingioh kamai jongki ha ka shi snem, kynthup ka spah ka phew.
Man u shakri sorkar u dei ban pynbna ia ka jingioh kamai jongu man ka 31 tarik Lber man u snem sha ka sorkar.
Shillong, 5 Lber:Ka jingwan ka jingiaseng Synod ha Mawlai ka la long ka jingkyrkhu ia ka shnong Mawlai Umshing naba katei ka shnong kaba dang duna bha ha kiba bun ki liang naduh ki surok, ki lynti iaid kjat, ki umbam umdih, bording bad kiwei hynrei mynta shi taiew shuwa ban sdang ka jingiaseng Synod katei ka shnong ka la ioh ia kiba bun ki kam pynroi.
Ki paid nongshong shnong ka Umshing ki ju mad jingeh khamtam ha ka por lyiur naba ki hap ban iaid kjat lyngba ki lynti iaid kiba ktieh, hynrei mynta katei ka shnong ka la ioh lai tylli ki lynti iaid kjat bad ka surok kaba shi kilomitar eiei kaba la mang pisa T.
3 klur tyngka.
Ia katei ka kam la pyndep wut wut, namar ba ha ka sngi u blei kata ha ka 12 tarik kan don ka jingiaseng Synod ha Mawlai.
Ha ka sngi saitjaiñ jong ka taiew u MLA ka Mawlai u bah Embhah Syiemlieh u la plie ia ka surok bad ki lynti iaid kjat.
U MLA u la pynpaw ia ka jingsngewkmen namarba la lah ban pynurlong ia baroh ki kam pynroi kiba dei ban poi ha Umshing shuwa ka jingiaseng Synod.
“Kine baroh ki wan urlong dei ka jingiatreilang na ka Dorbar Shnong, ka Balang Presbyterian bad nga u MLA, dei lyngba ka jingisynei u Blei baroh ki jingpynkhreh ia kane ka jingiaseng Synod ki la dep pura ha ka por kaba biang bad kynthup ruh ia ka jingbiang ia ka umbam umdih da ka tnat Water Resources kaba la pisa T.
35 lak bad ka jingpynbiang ia ka bording elektrik da ka tnat Meghalaya Energy Corporation Limited (MeECL)" ong u bah Embhah Syiemlieh.
U bah Embhah u la ong ba haduh mynta ka sorkar ka dang pyllait pisa dang T.
1 klur tyngka bad ka dang sah sa T.
2 klur tyngka hynrei u la pynpaw ka jingsngewkmen, namar ba ki konktraktor kiba trei ia ka kam ruh ki la shim ia ka jingkitkhlieh ban pyndep noh, wat la ka sorkar ka don hapdeng ka jingkyrduh pisa.
Shuh utei u MLA ka Mawlai u la ong ba naduh u snem 2013 haduh 2018 ka pisa na ka MLA Scheme kaba T.
7 klur tyngka un theh lut sha ki paidbah ka konstitwensi na bynta ki kam pynroi bapher bapher ha Mawlai bad sha ki longing kiba duk.
“Ngam shym la riewspah na ka jinglong MLA bad ngam shym la tuh wat tang shi naia ruh na ka skhim MLA ne MDC, nga sngewhun ka mynsiem bad nga ioh thiah suk ha ka por mynmiet naba nga la pyndonkam hok ban sam lut ia ki skhim u paidbah" ong u bah Embhah.
Lah ban kdew ba ha ka jingplie ia ka surok bad lynti iaid kjat la donlang u bah CS Khongsar, Rangbah Shnong ka Umshing, u Pa’iem Ricky Nelson Syiem, Acting Syiem ka Hima Mylliem, u Tbn Dr.
BR Kharlukhi, u Bah V.
Nongdhar, Secretary ka Dorbar Shnong Umshing, u Bah BR Kharmujai, Rangbah Shnong Mawlai Mawdatbaki, Dr.
Marco Mitri, Rangbah Shnong Mawlai Kyndon Massar, Bah IR Kharshyndon Rangbah Shnong Mawlai Mawtawar, Bah Kynsai Lyngdoh, Vice President ka Mawlai Town Dorbar, ki Engineer ka tnat PWD bad PHE ryngkat ki trai jaka.
Shillong, 5 Lber:U Bah HS Shylla, MDC jong ka seng UDP, ula thoh hynnin ka sngi sha U Mukul Sangma, myntri rangbah ka Jylla, ha kaba ula kynnoh ba ka tnat pynroi sor, ka la pynkhein, da ka jubor justi ia ka ain ba mynshwa jong ka sorkar Jylla, kaba la tip ka Meghalaya Town and Country Planning Act, 1973, kaba dei ruh ka ain, kaba nyngkong, kaba la nang pynmih shuh shuh ia ka jing treikam jong ka MUDA.
Ka Section 1 (2) jong ka Meghalaya Town and Country Planning Act, 1973, ka kren shai ba katei ka ain, ka treikam ha baroh ka Jylla, hynrei ka lait noh, tang ha ki jaka, kiba hap ha u pud u sam jong ki Autonomous Districts.
Ka dei ruh, lyngba ka jingmynjur jong kano kano ka District Council, ba ka ain, ka lah ban treikam bad kata ka long, da kaba pynbna paidbah bad haduh mynta kam don ka jingpynbna jong ka Khasi District Council lane kano kano ka bor, kaba pyntreikam ia katei ka ain jong ka tnat pynroi sor sha ki jaka ba hap ha ki District Council.
La ujor shuh shuh, da U MDC, ba ka MUDA, haduh mynta ka pynmih ia ki jingpynbna paidbah ia ki kyrwoh khubor jongka, ha kiba bun ki khep, khlem da don ka ain kaba shai, kaba pyni ia ki jingtrei kam jongka bad katei ka paw, lyngba ka jingbishar jong ka High Court, ha ka 16tarik Rymphang 2017, lyngba ka mukotduma kaba la mudui ha u snem 2015.
La ong shuh da U MDC, ba ka sorkar, ka dei ban tuklar kyrkieh ia ka Meghalaya Urban Development Authority (MUDA) bad khanglad ia ki kam mushlia jongka bad kumjuh ruh ia ka MeECL, PHE, bad kiwei de ki tnat, ba kim dei ban shu kylla niang kohnguh ha ki ain jong ka MUDA, ha ki shnong kiba hap ha u pud trei kam ki District Council.
“Ngam banse ban mih sha u paidbah, lada jia ba ka ophis jongphi kam leh kyrkieh noh ia kane ka mat" kren pynkut U bah HS Shylla MDC jong ka Nongkrem.
Shillong, 5 Lber:Namar ka jingkyntur pud ki shipai ha Law-sohtun ka MCIC 19th Shillong South konsti-twensi ka la ia kynduh ia u Rangbah Shnong bad ki Rangbah Dong ka Dorbar Shnong Lawsohtun bad ki la ia kren halor katei ka bynta kata ka jingker kynroh ki bor shipai ha jaka ka Lawsohtun, ha katei ka jingiakynduh u Rangbah Shnong u bah Mitchell Wankhar, ki rangbah dong bad ki dkhot ka Dorbar ki la shim ia ka rai ban ujor sha ka tnad iada ri ka sorkar pdeng ne ka Mnistry of Defence Authority bad kumjuh sha ka sorkar jylla halor katei ka jingkyntur pud ki shipai.
Shuwa ia kane ka MCIC hapoh ka jingialam u bah Sanbor Shullai MLA ka la lum jingialang ha ka 4 tarik mynta u bnai ha Assam Club Laban kaba la pyniaid da u Joy Rynjah Secretary bad pdiang sngewbha da u B.
Thangkhiew Rangbah Shnong- Dorbar Shnong, ha ryngkat ka jingiadonlang u bah Ricky Shullai- MDC ki ophisar pulit ka Crime branch /Traffic Branch/ MePDCL ryngkat bad ki Rangbah Shnong , Rangbah Dong, Seng Teilang ki Kynthei/, Seng Samla bad kiwei pat.
Ha katei ka jingialang la ia kren halor ka jingshah thombor ki kynthei ki khynnah, ka jingbym biang ki rukom pyniaid kali, ka jingbym treikam ki bording ha surok bad kiwei bad ha katei ka jingialang ki ophisar ki tnad sorkar ki la kular ba hapoh shibnai kin pynbiang lut ia baroh ki jingdkoh treikam ha katei ka konstitwensi.
Ha katei ka juh ka sngi ka la don ka jingialang ha RLSSCO Community Hall, Bishnupur Shillong, ha ka por 2 baje mynsngi bad la sam ia ki tiar Sports sha ki 100 tylli ki kynhun kynthup naduh ki skul, ki kolej, ki klob, ki seng samla bad kiwei pat ki kynhun na kate ka konstitwensi.
Shillong, 5 Lber:Ka jingkylla jong ka trok leit jingiaseng, ka la kylla la shitaiew kynthih mynta ka sngi bad ki ar tylli ki Balang, ha Mawbyrkhong bad kumjuh ha Nginiong, ki la pynlong ia ki jingiaseng duwai ba kyrpang, na ka bynta kiba khlad bad kiba iap ruh kumjuh ha la ki jong ki jong ki Balang mynta ka sngi.
U bah Rostar Marbaniang, uba dei u rangbah jong ka Balang Nginiong, u iathuh ba ki la pynlong ia ka jingiaseng duwai, kaba kyrpang mynta ka sngi ha ka balang jongki bad kumjuh ruh ki la leit ban pynlong jingiaseng duwai sha ki iing jong kito ki saw ngut kiba iap na katei ka Shnong.
Ha ka Balang Mawbyrkhong ruh, ki pynlong jingiaseng duwai mynta ka sngi, la iathuh da U Bah YK Lyngkhoi, Tymmen Basan jong ka Balang, haba iakren bad U Rupang, da ka mobile.
U Bah Rostar Marbaniang, u iathuh ba na ka jingiakren bad kito kiba mynsaw arngut, kiba la wan phai sha shnong, ki iathuh ba katei ka trok, kaba ki shong, ka la dei ban kylla ha Mawlangkhar, ka jaka, kaba don kumba 17 kilometre na katei ka shnong Nginiong.
“Ka rah ka taiar dien" ong utei u rangbah, haba iakren bad U Rupang bad ka daw, ka dei beit namar ba ka stet bha ka rukom niah ia katei ka kali.
La iathuh shuh shuh, ba hadien jong katei ka jingsyier mynsiem ha Mawlangkhar, ka la don ka jingkynjah jar jar, ha katei ka prah jong katei ka trok, namar ba kiba bun ki la sheptieng eh, ia ka rukom niah kali thurmur.
Hynrei, tang shi kilometer tam, ha ka jingnang iaid shuh shakhmat, ka la jia shisha katei ka jingkylla jong katei ka trok ha Nongspung, ong utei u rangbah.
Kiba mynsaw, kiba dei na ka shnong Nginiong, ki dang don mynta sa 5ngut kiba don ha Hospital, la iathuh.
Lah ban pynkynmaw, ba katei ka dei ka trok, kaba mih na ka shnong Mawbyrkhong kaba don ia u number ML 06 4474, ka la kit khapngiah briew ban leit jingiaseng Synod sha Nonglang, ha kaba la niah ia katei ka kali, da u Bah Aldening Syiem bad ba ula kam, ba ka jingkylla ka trok, ka dei namar ba ka khapngiah palat ka kali shakhmat bad kumta, ula bakla thep kiar, ha kaba ula ong ba u thep sha ka 3rd kiar, ka poi pynban sha ka neutral kiar.
Nongstoiñ, 5 Lber:Ka jingkylla kali Synod, ha Jaidohkroh Nongspung, ka la dep shi taiew thik mynta ka sngi bad ka jingiap jong ki mynsiem briew kiba shong ha katei ka trok ka la nang kiew shuh shuh sha ka 19 ngut.
Katkum ka khubor ba la ioh lum da u nongthoh khubor la ioh jingtip ba ka jingnang kiew biang jong ka jingiap briew ha katei ka jingjia ka long hadien ka jingkhlad noh sa u wei pat u khynnah samla u ba la mynsaw jur ha katei ka jingjia aksiden kali, u ba la khlad noh mynta ka step ha ka por 10:40 ei ei hapoh ka Hospital NEIGRIMS ha Shillong.
Shuh shuh la ioh jingtip ruh ba u tei u samla u ba la khlad noh mynta ka step ha katei ka Hospital, u dei u Donisstar Kharkrang 24 snem, na ka shnong Nginiong bad u tei u samla u ba la khlad u dei ruh u wei na ki 6 ngut kiba shitom jur bad kiba thiah hapoh CCU (Critical Care Unit) ha katei ka Hospital.
Ha kaba iadei pat bad kiwei kiwei kiba mynsaw jur ha katei ka jingjia kiba thiah ha CCU ha katei ka Hospital haduh mynta ki don sa kumba 4 ngut, katba iwei pat ila ioh mih noh na katei ka CCU.
Katba hapoh Civil Hospital Nongstoin, katkum ka jingleit wad jingtip u nongthoh khubor, la lap ba kiba bun hi kila ioh mih noh na katei ka Hospital, namar ki la sdang ban ioh bor bad kiba dang don pat ha ka jingshah sumar ha katei ka Hospital haduh mynta ki don satang 4 ngut kynthup ia u draibar ba niah ia ka trok.
La iathuh ba U Donisstar, u dei uba shong ha jrong jong katei ka trok bad u la khlad noh, hadien ka jingmynsaw kaba jur na ki bynta jong ka khlieh.
U Donisstar, u don khun iwei, iba dang saw bnai, I khun kynthei bad yn tep ia u, lashai ka sngi.
Shillong, 6 Lber:Ka tnat rep jong ka sorkar India, ka ICAR na Umiam, ka la pynmih ia ki sniang, kiba ki la ai kyrteng ki sniang Lumsniang, ha kaba la pyni paidbah ia kitei ki sniang mynta ka sngi, ha ka jingdon ryngkat jong U Dr.
H Rahman, Deputy Director General (Animal Science) ICAR, New Delhi; U Dr.
R S Gandhi, Assistant Director General, ICAR, New Delhi, U Dr.
S V Ngachan, Director jong ka Institute; U Dr.
B C Deka, Director, ATARI, Zone III, ha ryngkat bad kiwei pat ki ki nongmihkhmat jong ka sorkar Meghalaya.
Kitei ki dei ki sniang, kiba la pynkhleh lang hapdeng ki sniang shnong lane ba ki ai kyrteng Sniang Megha bad ki sniang Hampshire bad la pyniakhleh, da 25 percent ki sniang shnong bad 75 percent ki sniang Hampshire.
La iathuh ba ka ICAR, ka la iaid ia katei ka jingthmu jongka, la 25snem kynthih bad ha katei ka jingiaid lynti ka ICAR, ka la lah ban pynmih ia kitei ki sniang, ha kaba ki la ai kyrteng ruh ia ki “Lumsniang".
Kitei ki sniang, ki dei kiba la pynmih, katba kum ka jinglong jong ki sniang kiba don sha kane ka thain, kiba kha ia ki khun sniang kiba kham heh bad kiba don ruh ia ka doh kaba kham bha bad kaba kham bang, ba ki briew jong kane ka thain, ki ia bang bha ban bam doh.
Kitei ki sniang, ki lah ban khia hapdeng ka 90 haduh ka 100 kilo ha ka rta kaba khad ar bnai bad ka dor die jongki, ka poi sha ka T.
11000 haduh T.
13000 uwei u sniang, kaba la heh dor ar shah, na ka dor jong ki sniang Khasi, kaba long hapdeng ka T.
6,000 lane T.
7,000.
Shillong, 06 Lber:U MP ka Tura u Conrad K Sangma hynne ka sngi u la leit ban jngoh ia kiba mynsaw kiba thiah pang ha NEIGRIMS na ka jingjia aksiden kali ha Nongspung, ka West Khasi Hills ha kane ka sngi u Blei ba la dep katba ki dang thmu ban leit sha ka jingialang ka Balang Presbyterian ha Nonglang.
Ha kane ka jingleit jngoh u Conrad u la kynduh ia kiba thiah pang bad u la iakren bad ki, bad u la kyntu ia ki doktor bad ki nurse kiba peit bad sumar ia ki ban leh ia kaba bha tam.
Ha ka jingkylli u Conrad, ki doktor kila iathuh ba ar ngut kiba mynsaw jur ki la khlad noh katba sa ar ngut ki dang don hapdeng ka jingshitom jur katba kiwei ki la kham biang.
U Conrad u la pynpaw iaka jingsngew nguh ia ki doktor bad ki nurse kiba la sumar ia ki bad kyntu ia ki ban iai bteng ban ai ia ka jingshakri kaba bha tam.
Ha kajuh ka por, u Conrad u la iakren bad ki bor pyniaid ka hospital ia ki jingeh ba kane ka jaka sumar ka iakynduh bad u la kular ba un iakrene bad ka sorkar pdeng.
Nongstoiñ, 6 Lber:Hadien ba ka seng Hynniewtrep Youths Coucil (HYC), Lai Lyngdoh Area Unit, ka la ioh jingtip halor ka jinglum synniang jong ka Synjuk ki Nongsynshar shnong jong ka Lai Lyngdoh Area (SNSLLA), na ki paidbah jong ka thain na ka bynta ban pan jingkyrshan ia ka mukotduma , ba la phah da ka Joint action Committee (JAC), halor ka surok Nongstoin-Mawthabah-Ranikor; na ka liang jong ka seng ka la dawa na katei ka synjuk ha ryngkat ka jingthoh ba ka dei ban pynsangeh noh mardor ia katei ka jinglum synniang na ki paidbah jong ka thain.
Na ka liang jong ka seng ka la pynpaw ruh ia ka jingpyrshah kaba jur halor ka jinglum synniang jong katei ka synjuk na ka bynta ka surok Nongstoin-Mawthabah-Ranikor, namar ba katei ka surok ka dei kaba la mang pisa, da ka Ministry of Road Transport and Highways lyngba ka Special Accelerated Road development Programme for North East (SARDP-NE), na ka bynta ban pynsuk ia ka jingtih ia u Uranium ha kylleng ka thain Mawthabah.
Ha kaba iadei bad katei ka bynta na ka liang jong u samla Khrawbor Shangrit, General Secretary ka HYC Lai Lyngdoh, haba iakren bad ki nongthoh khubor u la ong ba Ia katei ka rai ban lum ia u synniang la shim da ka Synjuk ki Nongsynshar Shnong Lai Lyngdoh Area bad ki Trai Khyndew Nongstoin-Pombriew-Wahkaji-Ranikor-Nongkynjang bad Nonglwai ha ka jingialang kaba la long ha ka 20 tarik Rynphang bad ha katei ka jingialang katei ka synjuk ka la rai ruh ban pan jingkyrshan na ka bynta ka mukotduma, ba la lam khmat da ka JAC, na ka bynta ban ianoh synniang lem na ka bynta ka jinglut jingsep.
Shuh shuh u la ong ruh ba kum ki nongsynshar shnong bad khamtam ki paidbah jong katei ka thain kim dei ba ai ia u synniang na ka bynta katei ka kam namar ba ia katei ka mukotduma, kaba ka JAC ka la ai, ki paidbah jong ka thain kim don jingtip ei ei bad ia katei ka kam la leh tang da ki katto katne ngut khamtam ki dkhot jong ka JAC.
Shillong,6 Lber:Mynta ka miet ki nongialam jong ka UDP ki la shong jingialang biang ban pyrkhat halor ki kam kiba dei hapoh KHADC.
Hadien ba la wai katei ka jingialang u General Secretary katei ka seng u Dr.
Jemino Mawthoh u la ong ba hadien ba u Lat u kwah ia ki kot ki sla ban kyrshan ia ka jingujor katei ka seng pyrshah ia u CEM ka KHADC bah Pynshngaiñ N Syiem, ka UDP ruh ka la dep ban aiti ia ki kot ki sla kiba long ki sabut ka jyrsieh bamsap ha KHADC.
Ha katei ka jingialang u bah Mawthoh u la ong ba ki nongialam katei ka seng ki la pynpaw ka jingsngewsih halor ka jingkob u CEM ba shuwa ban leit ujor sha u Lat ka UDP ka dei ban weng shuwa ialade, “Ngi la iatai ia kane hynrei ngi la shim ia ka rai kaba bha tam na bynta ka Party ba ngin iaid jai pa jai ym ban shu weng hak dak" u la ong.
Ka UDP ka la rai ba kan ap shuwa tad haduh ban da ioh ia ka kaiphod jong ka House Committee ba la thaw da ka ing dorbar ban tohkit ia katei ka kam bamsap.
Shillong, 6 Lber:Ka KHNAM State Youth Wing kala wad jingtip lymba ka ain wad jingtip paidbah, halor ka jinglait ei ka pisa jong ka Council ha u snem 2007-08, bad ka KHADC ka la jubab ba ka daw ka dei ba ka khlem khate ia ka VAT na ki 155 tylli ki kam kontrak na ka bynta u snem 2007-08 kaba la wanrah ka jingduh nong ka bala kot haduh T.
8,05,756.
31 tyngka.
Nangta la jubab ba ki MDC baroh ki la ioh ia ka Grand-in-Aid for Arts and Culture na ka bynta u snem 2007-08, bad haduh 19 ngut ki MDC ki khlem pynbiang ia ka Utilisation Certificate na ka pisa kaba la kot haduh T.
2,66,000.
00 tyngka.
Katei ka seng ka la pynpaw ka jingsngewkhia halor ka jingbym lah jong ka council ban pynbit pynbiang ia ka rukom lum, rukom buh bad ka rukom pyndon ia ka pisa u paidbah bad ka la ong ba ka KHADC ka la donkam kyrkieh ia ka jingpynkylla ha ka rukom shakri paidbah bad ka long kaba donkam bha ban wanrah kyrkieh ia ka Administrative reform ha ka KHADC.
Ka la thoh sha u CEM ba u dei ban wad tynrai ia ka daw ba ka KHADC kam biang jingkhein jingdiah.
Shillong, 6 Lber:U Shri Mumtaz Ali u la ujor sha ki pulit ba ki bor Municipal ha ryngkat ka jingdonlang ki pulit ki la kurup ia ki mar die jong u ba kynthup ia ki biskit bad kiwei pat ki jait jingbam kiba u ju die hajan ka Lady Hydari Park, Shillong hynrei kim shym la ai pat ia ka slip ban pyni ia ki mar ba ki kurup bad kim shym la pynphai ruh ia ki mar.
Ka Nirmala T Sangma pat ka la ujor ba naduh u naitung, 2016 ki bor Municipal ryngkat ki Majistor, ki pulit ki la kurup ia ki mar jong ka katba ka dang shong die hajan PWD Rest House, Lady Hydari Park, Shillong bad ym shym la ai jingthoh ban pyni ia ki mar ba la kurup bad ym shym la pynphai shuh ia ki.
Ka Chamakala Chettri pat ka la ujor ba naduh u snem 2014 la knieh ia ki mar jong ka ba shongdor T.
3000 tyngka najan Lady Hydari Park bad ym shym la ai jingthoh bad ym shym la pynphai shuh ia ki mar.
Shillong, 06 Lber:U Myntri Rangbah ka jylla u Dr Mukul Sangma u la kubur ba bun bah ki nongkhaii mawshun ha ka jylla kim tip ia ki kyndon ba la pynmih ka sorkar khamtam ha kaba iadei bad ka hukum na ka iing kashari, kaba la pynsah umdum ia ki.
Haba jubab ia ka jingkylli ba la wanrah da u Nongialam liangpyrshah u Dr Donkupar Roy mynta ka sngi ha iing dorbar u Dr Mukul u la ong ba ka sorkar kan thaw lad noh ban pynlong ia ka jingpynshai kum ka workshop, ka awareness prokram ban pyntip ia ki nongkhaii ia ki kyndon ba ka sorkar ka pyntreikam ha kaba iadei bad ka jingtih bad khaii mawshun.
“Ka long kaba shisha ba bun ki nongkhaii bad kiba tih mawshun ha ki jaka nongkyndong ha ka jylla kim da bna ia ki kyndon kiba ka sorkar ka la leh khamtam hadien ba la mih ki kyndon na ka iing kashari", la ong u Dr Mukul.
U la ong ba ka jingpyntreikam ka sorkar ban tehlakam ia ka jingtih bad khaii mawshun ka long hadien ba tuklar ka kashari kaba pynmih ia ki kyndon kiba pher ha ka rukom tih bad khaii mawshun.
U la ong ba ka sorkar ka la thung ia ka District Environment Impact Assessment Committee ban peit ia ka kam ban peit ngor na ka por sha ka por.
Shwa ia kane, na ka liang u Dr Don u la ong ba ka long kaba donkam ia ka sorkar ba kan tuklar ia ka jingshah ktah ki nongkhaii bad tih mawshun namar ba ki mawshun ba la khlong, ki sahkut lut hadien ba la shah khang ha ka sorkar.
“Ka sorkar ka dei ban tuklar ia kane ban ailad ia ki nongkhaii bad tih mawshun ban shalan ia u mawshun ba la tih", la ong u Dr Don.
Nongpoh, 06 Lber:Wat hadien ba ki bor sorkar ki la dep ban pynpra ia baroh ki iing kiba la shna beain ha jaka jong ka Meghalaya Industrial Development Corporation Ltd (MIDC) kaba don ha Umiam, Ri Bhoi District, hynrei ka long pat kaei kaei kaba lyngoh ban iohi ba ki khar Nepali kiba don ha katei ka jaka kim shem la phet satia, ha kaba la lap pynban ba don napdeng jong ki katto katne tylli, ki la shna pynbha biang ia kito ki iing kiba la shah pynpra.
Kane ka la paw pynthei mynta ka sngi, hadien ba ki nongialam ka RBYF, Sengkmie, ia kaba la ialam khmat da u Vice-President u Bah L.
K Sawkmie bad u General Secretary u Bah August Sten, ha ryngkat ka jingsynranlang bad ki dkhot ka RBYF, Umiam Circle, ki la leit ban jurip ia katei ka jaka jong ka sorkar, kaba la pynlong shnong pynban da ki khar Nepali.
Kum ban shu pynkynmaw hangne, ki bor sorkar mynha ka 25 Tarik u Risaw u snem ba ladep, ki la leit ban pynpra lut ia baroh naduh ki dukan ba la longtrai da ki Khasi bad ki iing jong ki khar Nepali, hynrei ia ki Khasi ym shah shuh ban shna ia ki dukan die jingdie, katba ia ki khar Napali kiba don ha katei ka jaka ym shem la leh ei ei, namar ha kane ka jingjurip da ka RBYF, la lap ba kitei ki Nepali ki shna pynbha biang ia la ki iing ki sem bad don ruh napdeng jongki kiba la shna iing biang ha syndah ka kynroh jong ka MIDC da kaba pynpra ia katei ka kynroh, kaba la ker khnang da ka MIDC.
Haba kren sha ki nongthohkhubor, na ka liang u Bah L.
K Sawkmie, u la ong ba kum ka seng ka dap da ka jingsngewkhia ban iohi ba para Khasi kim ioh shuh ban shna ia ki dukan naduh ba la shah pynpra, katba kine ki khar Nepali pat ki iaibteng ban shong ha katei ka jaka jong ka sorkar, da kaba kim phet wat haba ki bor sorkar ki la beh bad pynpra ia ki iing ki sem ki jongki.
U la ong ruh, kum ka seng ka dap da ka jinglyngoh ban iohi ba kine ki khar Nepali, ki la shna pynbha pynban ia ki iing kiba la dep shah pynpra bad kaba kham sngewkhia eh ban iohi ka long ba kine ki khar Nepali ki la shna pynban ia ki iing jongki harud ka kynroh jong ka MIDC, kaba don ha syndah ka wah Umiam, namar ka jingshna iing beain da kine ki khar Nepali harud jong katei ka wah, ka lah ruh ban wanrah ia ka jingpynjaboh ia katei ka wah Umiam.
Kumta haba iadei bad kane ka nongrim, ka seng kan sa leit ruh ban ujor sha ki bor bahalor, khnang ban ioh jingshai halor kane ka jingiai bteng da kine ki khar Nepali ban shong ha katei ka jaka jong ka MIDC, wat hadien ba la beh bad pynpra ia ki iing ki sem ki jongki, u la bynrap.
Haba ki nongthohkhubor, ki la pyrshang ban iakren bad kitei ki khar Nepali kiba shong ha katei ka jaka, ki la iathuh ba kumba da ki phew snem ki la shong ha katei ka jaka, kumta namar ba kim don jaka ban phet shawei kim banse ban iaishong ha katei ka jaka.
Ki la iathuh ruh ba jan baroh kiba shong ha katei ka jaka, ki dei kiba trei ha ki karkhana otding bapher bapher kiba don ha katei ka thain.
Nongpoh, 06 Lber:Shisngi hadien ba ki briew bym ithuh ia kaba la suba ba ki dei na ka jylla Assam, ki la wan ban hiar thma da ka jingthmu ban pynjulor ia ka jingkieng thew kali, kaba don ha 13Mer, Ri Bhoi District, hynrei kat haduh ba la thoh ia kane ka khubor, na ka liang ki Pulit ka Ri Bhoi, kim pat lah ban kem ia kiba donkti ha katei ka kam runar.
Kum ban shu pynkynmaw hangne, hynnin ka sngi ha ka por 6:30 ei ei janmiet, ki runar ia kaba la suba ba ki dei ki nong Assam, ki la wan ban hiar thma ia ka jingkieng thew kali ba kynthup ia ka DMR and Sale tax ba shipor, ha kaba ha kane ka jinghiar thma da kitei ki briew, bun ki tiar ki tar kiba don ha katei ka jaka ba kynthup naduh ki Komputor, ki kot ki sla ba donkam bad kiwei de ki tiar jong ka sorkar ki la julor lut.
Kitei ki runar ki la kawang maw ruh sha ka ophis, ha kaba bun na ki it ki la pait bad ha kajuh ka por kitei ki runar ki la thmu ruh ban thang ia ka JCB, ha kaba katei ka JCB ka la julor lut.
Lah ruh ban kdew hangne, ba ka daw hi kaba la pynlong ia katei ka jingjia, ka dei tang hadien ba kawei na ki trok kit Dewiong ka la thmu ban iaid lait na katei ka Weighbridge, hynrei katei ka trok ka la kum tyngkhuh noh ia ka JCB kaba don ha katei ka surok bad kyllon noh ha surok.
Haba budien halor kane ka jingjia, na ka liang u Deputy Commissioner ka Ri Bhoi u C.
P Gotmare, u la ong tang mar ia tip halor katei ka jingjia u la hiar ban jurip bad hadien kane ka jingjurip, u la ai jingmut ia katei ka tnat sorkar ba kan ujor noh da ka Ejahar pyrshah ia kitei kiba la donkti ha katei ka kam runar.
“Kat haduh mynta ym pat shem la ioh kem ia kiba la donkti ha katei ka kam runar bad ka long ruh kaba shitom ia ki Pulit ban budien namar bun na kitei kiba la wan hiar thma ia katei ka Weighbridge ki dei na Assam, kumta khnang ban iohkem ia kiba donkti, u la ai jingmut ruh ia ki pulit ba kin peit thuh bha lyngba jong ki kor CCTV, khnang ban iohkem ia baroh kiba donkti ha katei ka kam" ong u C.
P Gotmare.
U la ong ruh, ba kitei ki runar ki la dep pynkhreh lypa hashwa ba kin hiar thma pyrshah ia ki nongtrei ha katei ka Weighbridge, kumta haba iadei bad kane u la kyntu ruh ia ki pulit ba kin pynngat ia kitei ki runar ha ki kyndon ain thmu pyniap bad ha kajuh ka por ba ki la pynkhein ia ki kyndon ain 144 CrPC kaba dang shu dep pynjari shen.
Watla ki Pulit ki shem jingeh ban ithuh ia kitei ki runar, namar ba kidei kiba wan na Assam, hynrei na ka liang ki bor Distrik kin iatrei ryngkat ryngkat bad ki Pulit khnang ban iohkem ia kitei ki runar, kiba la donkti ha kaban leh kat ia katei ka kam runar pyrshah ia ka sorkar, u la bynrap.
Haba iakren pat bad u Bah G.
D Kharwanlang, SP ka Ri Bhoi, u la ong ba ki Pulit kin leh shitom ban iohkem ia kitei ki runar kiba la donkti ban hiar thma ia katei ka Weighbridge, u la ong ruh, watla ngim pat la iohkem wat tang uwei ruh, hynrei lyngba ka jingiarap jong ki kor CCTV, ki Pulit ruh shen kin sa ioh ban kem ia kitei ki runar.
Shillong, 6 Lber:Mynta ka sngi ha ka por 12:45 baje mynsngi uwei u nongbylla sngi u la lap ia u bom Hand Grenade katba u dang tih thliew ha ka jaka tei jingtei jong ka kong Ila Lyngdoh Mawnai kaba don ha Shyiap, Nongmynsong, Shillong.
La aiti noh sha ki pulit, ka jingtohkit ia katei ka jingjia ka dang iaid.
Nongpoh, 6 Lber:Mynta ka janmiet ha ka por 4 baje ei ei, ka la don ka jingpluh jong ki dukan ha Iew Umsning bad ha kane ka jingpluh haduh 5 ne 6 tylli ki dukan kiba don ha katei ka Iew ingkhong bad haba khein kyllum lang baroh ki jinglut jingsep ka la poi sha ki lak tyngka.
Haba pyntip sha ki nongthohkhubor, u Bah Rocky Marwein Rangbah Shnong ka Umsning Proper B, u la ong ba ia ka daw kaba la pynlong ia katei ka jingpluh jong katei ka Iew ym shem la lah ban tip, namar ka la shu pluh kynsan kynsan.
U la ong ruh, donbok ba katei ka ding kam shem la lap ban klang sha kiwei pat ki dukan, namar ka jingiarap da ki paidbah bad ruh ka jingkloi jong ka kali pynlip ding na Umiam ban wan pynlip noh ia katei ka ding.
Kumta hadien kane ka jingiai jia ki jingpluh ding ba khah khah, na ka liang ka Dorbar Shnong Umsning proper A bad Proper B, ki la buh ruh ka jingkyrpad ia ka sorkar bad nongmihkhmat ba kin phai khmat lem na ka bynta ban buh noh iaka Sub Fire Service Station ha Umsning, khang ba yn lah ban tehlakam lada jia ba don kino kino ki jingjia pluhding ha ki thain Umsning.
Shillong, 6 Lber:U Lamphang ka Iingdorbar ka jylla u Abu Taher Mondal u la pyntip ba u la ioh pdiang ia ka jingkyrpad na u Bah Ardent M Basaiawmoit (MLA) ban iatai lyngba ka adjournment Motion halor ka jingkiew ki kamthombor pyrshah ia ki kynthei ha ka jylla.
U Lamphang u la pynbna ba um pdiang ia kane ka jingtyrwa jong u bah Ardent namar u bah Paul Lyngdoh (MLA) u la tyrwa ban iatai halor kane ka juh ka phang bad u la pdiang ia kane ban iatai lyngba ka special motion ka ban long lashai ka sngi 7 tarik.
Nalor kane u Lamphang u la pynksan shuh shuh halor ka jingbym pdiang ia kane ka mat iatainia, namar ka la don ruh ka jingtyrwa ban iatai lyngba ka amendment motion ban ai khublei halor ka jingkren jong u lat ka jylla bad u la ong ba lyngba kine ki ar tylli ki bynta ki dkhot jong ka iingdorbar ki lah ban iashim bynta ban iatai kham bniah halor kane ka phang.
Hadien kane ka jingpynbna u Lamphang u bah Ardent u la ieng bad ong ba u kwah ban iatai lyngba ka adjournment motion namar u sngewkhia halor ka jingshah thombor jong ki kynthei khamtam bad ki nongmihkmat ruh ki la iadon bynta bad kane kan ktah ia ka burom jong ki nongmihkhmat.
U la kdew ruh ba ka la mih lyngba ki kot khubor halor ka jingjia ha Rajbhavan bad na ka liang jong u lamphang u la kem ktien da kaba ong ia u ba Ardent ba um lah ban kren halor ka Rajbhavan.
Hadien kane u bah Paul Lyngdoh u la ieng bad kylli lano yn ailad ban iatai ia ka special motion kaba u la tyrwa ban iatai halor kane ka phang bad u Lamphang u la pyntip ba yn iatai lashai ka sngi 7 tarik.
La sngewthuh ba lashai ka sngi kin don bun ki ban iashim bynta halor kane ka jing ia tai nia, kaba dei ka jingkiew jong ki kam thombor pyrshah ia ki kynthei bad ka lah ruh ban mih ka jingiakren halor ka jingshah thombor jong ka khynnah 14 snem dang shen ha kaba u bah Julious Dorphang u la shah kem halor ka jingkynnoh donkti halor kane ka jingjia.
Shillong, 6 Lber:Ka Jingiaseng Rangbah jong ka Khasi Jaintia Presbyterian (KJP) Synod Sepngi kan long ha kane ka sngi u Blei ban wan ha ka Balang Mawlai.
Ka jingiaseng kan sdang naduh ka 9 tarik haduh 12 tarik.
Ka jingiaseng paidbah ha ka sngi U Blei, 12 tarik kan long ha Umshing.
Haba u nongaikhu-bor u la leit jurip mynta ka sngi la iohi ba ia ka rynsan long jingiaseng la shna ha pynthor bad kiba bun ki jaka ban shong ki paidbah nongleit jingiaseng kan dei hi ha ki pynthor bad ki don ruh ki jaka lum kiba lah ban shong paidbah.
Kane ka rynsan ka don mar pyrshah bad ka gate no.
2 jong ka skul bah NEHU.
Ki paidbah kiba leit jingiaseng kiba wan ki thain polytechnic kyntonmasar kan kham suk ynda haba ki iaid beit beit ia ka surok NEHU.
Ki paidbah kiba wan na ki thain Mawroh ki lah ba iaid lyngba ka surok sanker bad la iohi ruh ia ki lynti iaid kjat kiba la shna kyrpang kiba lah ban leit sha kane ka jaka long jingiaseng lyngba ka surok mawroh- sanker.
Shillong, 06 Lber:U Myntri ba peit ia ka tnad ri jingri, u Bah HDR Lyngdoh u la ong ba ki don 9 ngut ki nongtrei shipor (adhoc) jong ka tnad Animal Husbandary and Vetrinery ka jylla, kiba la rai ban pynlong kum ki nongtrei ba pura (regular).
Haba jubab ia ka jingkylli ba la wanrah da u MLA ka West Shillong Bah Paul Lyngdoh mynta ka sngi hapoh ka iing dorbar, u Bah HDR u la ong ba ia kine ki 9 ngut ki nongtrei la phah da ka tnad Veterinery sha ka tnad Personel ba kan ai ia ka jingmynjur ban pynlong kum ki nongtrei ba pura.
Hynrei haba kylli biang shaphang katno por kan slem bad mynta ka tnad ka la phah ia ka jingthoh sha ka tnad Personel,u Bah HDR Lyngdoh um shym la lah ban jubab namar ba um tip.
Hynrei u la kular ban wanrah ha kaba iadei bad kane ka jingtip hapoh kine ki sngi ba long dorbar.
Na ka liang u Bah HDR Lyngdoh u la ong ba ka sorkar ka la pynduh ia ka jingthung kontrak ha ki tnad sorkar hynrei ia kine ki 9 ngut la thung naduh kham mynshwa.
Na ka liang u Myntri Rangbah u Dr Mukul Sangma uba bynrap halor kane, u la ong ba ha ka jingshisha ka sorkar ka la pynduh ia ka jingthung adhoc ha ki tnad sorkar bad ia kane la leh da ki sorkar ba na khmat hynrei kumba a paw, kane ka kam kam shym la trei kam satia namar ba ka jingthung adhoc ne kontrak ka la nang iaid haduh kine ki sngi.
“Ka sorkar kan pynduh noh ia ka jingthung kam adhoc nangne shakhmat", la ong u Myntri Rangbah.
U la ong ba ym shym la ioh jingtip kaba thikna naduh mynta ka sorkar ka la pynduh ia ka jingthung kam da ka adhoc namar ba ia kane ka kam, la leh da ki sorkar bapher bapher kiba la synshar ha ki snem ba la dep.
Shillong, 06 Lber:U nongialam liangpyrshah u Dr Donkupar Roy hynne ka sngi u la ther ia kane ka sorkar jylla kaba kam ba ka la pyndep ia ka jingkular kumba la kular ia ki paidbah, bad u la ong, “Kane ka sorkar ka pyndep ia ki jingkular tang ha ki katto katne ki konstitwensi",.
“Haba ka sorkar ka ong ba ka la pyndep ia ka jingkular jong ki paidbah, kam lah ban kam ba la pyndep lut namar ba kumba ka paw, ka pyndep tang ha ki katto katne ki jaka", la ong u Dr Don haba wanrah ia ka amendment halor ka jingkren jong u Lat ka jylla.
Wat la um shym la kdew ia kano kano, hynrei ka jingkren u Dr Don ka lah ban thew ia ka konstitwensi jong u Myntri Rangbah u Dr Mukul, uba la plie bun ki prokram bad ki kam tang ha ka jaka jongu.
U Myntri rangbah u bud ia ka jingong, ‘Ka jingisynei ka sdang na la iing’ bad kane ka paw ha kaba u la wanrah ia ka madan ialehkai phutbol kaba iaryngkat kyrdan ha ka pyrthei ne ka international standard katba ha kiwei ki jaka tang ka national standard ruh ym pat ioh.
“Ha jaka jong nga, lada ioh tang ka madan ka National standard kaba 30-40 lak ruh nga la sngew kmen eh shibun", la ong u Dr Don.
U la ong ba ka Ampati ka la ioh ia ka madan kaba iaryngkat bad ka pyrthei hynrei bun ki madan ki jaka ialehkai ha kylleng ki jaka ha ka jylla kiba shu sah khongreng khlem lah ban pyndep bad kane ka paw ba ka sorkar kam shym la leh ia kamram jongka.
“Ban shu ieh kumto ia ki madan bun snem khlem pyndep, ka bha ia ka sorkar ba kan shu rai ban pynbna ba kam treh shuh ban pyntreikam ia ka, khnang ban lait na ka ktha khlieh khlem pyndep", la ong u Dr Don.
“Ha ki katto katne ki jaka, ki briew ki lah ban mynjur ba ka sorkar ka leh ia ki jingkular jongka, hynrei ha ka jylla, kim nym pdiang satia", la ong u Dr Don.
“Ka jingjur ka jingnang kiew ki kam thombor ia ki kynthei khynnah ka jylla ka la nangkiew na ka snem sha ka snem , hato kane ka dei ka jingkular ka sorkar", la ong u Dr Don.
U la pule ia ka jingkhein jong ki kam thombor ha kane ka jylla kaba pyni ba ka nangkiew bad haba ianujor bad ka jylla Utter Pradesh, ka kham jur ki kam thombor ia ki kynthei ha Meghalaya ban ia katei ka jylla kaba heh duh ha ri India.
Ha kawei ka liang, u la ong ba ka sorkar ka la kular ban pyntreikam ia kata ka skhim shna ia kiba duk naduh bun snem hynrei haduh khlem pat urlong satia hynrei kumba ka paw, la iohi ba ka jingurlong jong kane ka skhim, ka long tang haba pynkylla kyrteng khlem pat lah ban pyntreikam.
“Mynshwa ka sorkar ka ai kyrteng ka Affordable Housing Scheme hynrei la iohi ba mynta ka la kylla sha ka Chief Minister Housing Assistance Scheme", la ong u Dr Don.
U la buh jingkylli ia ka sorkar balei ka kwah ban ai nam ia u Myntri Rangbah ban jer kyrteng ia kane ka skhim bad kaba bha ka long ba ka dei ban ai da ka kyrteng Meghalaya ha ka kyrteng Chief Minister.
Shillong,6 Lber:Ka Seng Samla Mawkneng ka la lap lyngba ka jingwad jingtip, ba u MLA ka Sohiong konstitwensi u bah HDR Lyngdoh u la sam skhim dalade ialade bad katei ka skhim kaba u laai sha lade baroh ka kot haduh T.
40 lak tyngka.
U President katei ka Seng Samla u bah Curtis Rani ha ryngkat ka jingdonlang u Secretary bah Simen Jaraiñ ryngkat kiwei pat ki nongialam katei ka seng ki la ong ba katkum katei ka jingwad jingtip, u bah HDR Lyngdoh u la ai skhim ialade lyngba ka scheme CMSRDF 2012-2013 T.
15 lak tyngka.
Nangta ki la ong ba u la ai skhim T.
25 lak tyngka na ka MPLAD ka MP Scheme kaba wan lyngba ka kong Wansuk Syiem-MP Rajya Sabha bad ia katei ka skhim u la pyndonkam ban siang rong ia ka phyllaw ing lajong bad ka jingshna ia ka Meribon K.
H Memorial College, Sohiong kaba dei ka HDR Educational Trust kaba long trai shimet da u hi.
“Ki la don bunbah ki skul ba la seng da ki shnong, ki skul niam kiba la rim bha hapoh Sohiong konstitwensi hynrei kim ioh satia katba katei ka kolej pat kaba dang shu plie dang ha ka 25 tarik u nailar snem 2016 ka la ioh skhim lypa naduh u 2012-2013, 2013-2014" ong u bah Curtis Rani haba kren sha ki nongthohkhubor.
Shuh shuh u la ong ba u MLA ka Sohiong u la ai ia ka MLA Scheme bad MDC Scheme tang ha kajuh ka jaka, bad don ruh ki MDC scheme ha ki katto katne jaka ba u la ai hynrei ia ka work order u la ai beit ha u Personal Secretary jong u – u bah Pynshai Malngiang.
Ia ka madan phutbol la kynnoh ba ka don tang kawei hynrei la pyntrei ar tylli ki skhim bad ia ka kam la pyntrei da ka JCB jong u bah HDR Lyngdoh hi.
“Katei ka jingleh jong u ka long kumba u aid a ka kti ka mon u pdiang pat da ka kti ka diang" ong u bah Rani bad u la pyntip ruh ba ia ka T.
25 lak ka MP Scheme la ai ha ka kyrteng jong u khun u bah HDR Lyngdoh u bah Nathaniel Rymbai.
Haba kynnoh ba u MLA jong ki u la klun lut sha lade ia ki skhim ba dei ban pynpoi sha ki paidbah, katei ka Seng Samla ka la ong ba kan wad jingmut na ki stad aiñ hato katei ka rukom ka lah ne-em ban long bad lada kam lah ban long shano kin ujor kin sa wad jingtip ban iaid katkum ki lynti ka aiñ.
“Lada dei ki MLA ,MDC kiba trei hok wat ia ka tulop ruh ki ai sha ki paidbah" ong biang u bah Rani.
Kitei ki nongialam Seng Samla ki la pyntip ruh ba ia ka RTI ki la pan jingtip naduh u snem 2016 hynrei ki dang ioh jingtip mynta u snem 2017.
Ki la pynpaw ba kum ki nongwad RTI ki ju lap bunsien ba ki PIO jong ki tnad ba dei peit ki ju pynslem ban ai jubab bad haba leit ban ujor sha u CIC ym ju don ka jingpynshitom ia ki, “Ngi sngewsih bha ia kane, haba ngi leit ujor sha u CIC ne sha u First Appellate Authority ruh , kim ju pynshitom ia ki PIO" ong u President ka Seng Samla Mawkneng.
Ha kaba ia dei shuh shuh bad ki skhim ha Sohiong konstitwensi kitei ki samla ki la pynpaw ka jingbym sngewhun bad ki la kynnoh ba bunsien ka pisa ka dei kaba heh hynrei ka kam pat la shu trei tang dep rukom.
U bah Rani u la ong ba ka surok kaba la mang pisa T.
7.
50 klur tyngka na Sohiong sha Pariong kam shym la pynhun ia ki ha kaba tang ka nala la pyni ba ka lut haduh T.
40 lak tyngka katba ka kam pat tang T.
2 lak ruh ym i kop ban pynlut, “Dei tad hadien ba ngi kynthoh ha ki kotkhubor ba ki sa leit ban pynshna biang" u la ong.
Shillong, 07 Lber:U Myntri Rangbah ka jylla u Dr Mukul Sangma u la ong ba ka sorkar jylla kam nym rakhe ia ka Good Governance Day ba la pynbna da ka sorkar pdeng ha ka 25 tarik Nohprah namar ba kane ka sngi ka long pyrshah ia ka jingsngew jong ki paidbah riew ngeit Khristan.
Haba jubab ia ka mat ba la wanrah da u MLA ka Nongkrem Bah Ardent M Basaiawmoit mynta ka sngi hapoh ka iing dorbar, u Dr Mukul u la ong, “Ia ka jingsngew bad ka sur jong u paidbah ka jylla, yn pynsngew sha ka sorkar pdeng halor kane",.
Haduh mynta kam don satia ka jingrakhe ia ka Good Governance Day ha ka jylla lait noh tang ki ophis ka sorkar pdeng, la ong u Myntri Rangbah.
Ka sorkar pdeng ka la pynbna ia kane ka sngi kum ka Good Governance Day ban burom ia ka sngi kha jong u Myntri Rangbahduh barim ka ri u AB Vajpayee.
“Ka Good Governance Day ka la dep don lypa ha kane ka jylla, ngim donkam ban shaniah ha kiwei ban pynbna ia ka Good Governance Day", la ong u Dr Mukul.
U la ong ba haba ka sorkar ka la ioh ia ka jingthoh na ka sorkar pdeng ban rakhe ia kane ka sngi, ka sorkar jylla ka la rai ban nym pdiang satia.
Shwa ia kane, haba wanrah ia kane ka mat, u Bah Ardent u la ong ba ka jingpynbna ka sorkar NDA ba ialam da ka BJP ban rakhe ia ka Good Governance Day ha ka 25 tarik Nohprah, ka dei ka jingthmu ban niut roit ia ka hok jong ki paidbah Khristan ha kane ka jylla bad pynkhein ia ka kyndon ka riti synshar ka ri kaba ai laitluid ban mane niam.
U la kyntu ia ka sorkar ba ka dei ban phah da ka jingujor kaba tyngeh sha ka sorkar pdeng halor kane ka jingthmu.
Kiwei pat kiba kyrshan ia kane ka mat ba la wanrah da u Bah Ardent ki long u MLA ka South Tura u John Leslee K Sangma bad u MLA ka Dadenggeri u James K Sangma.
Shillong, 6lber:U MDC ka UDP na Nongkrem konstitwensi u bah H.
S Shylla u la ong ba naduh lashai ka sngi kata ka 7 tarik u lber ki paidbah ki bym ioh bording lane ki bym ioh umbam umdih ki dei ban leit pan konekshon na ka ophis MeECL bad kumjuh na ka PHE bad lada kitei ki ophis ki dang pan ia ki kot ki sla jong ka MUDA dei ban pyntip sha u da kaba shu phone bad ryngkat bad u paidbah un leit ban gheroa ia kitei ki ophis ban pan jingshai, “Lada ka MeECL , PHE kim ai konekshon ia ki paidbah, ngin leit ban Gheroa bad ngin pan jingshai na ka daw aiu kim ai" ong u bah H.
S Shylla haba kren sha ki nongthohkhubor.
Katkum ki jingkren jong u bah Shylla u la ong ba ka Division Bench jong ka Meghalaya High Court ka la pynmih ia ka hukum ha ka 16 tarik u rymphang, 2017 halor ka PIL ba la thep da u bah Tirot Sing Syiemlieh hynrei katei ka PIL jong u bah Tirot Sing ka la iap noh hadien ka jingweng noh ka MUDA ia ka Public Notice jong ka ha ka 21 tarik u kyllalyngkot, 2016 kaba ka la pynmih ha ka 5 tarik u naiwieng, 2015.
“Baroh lehse kin lyngngoh ka hukum aiu ka High Court ka la pynmih ha ka 16 tarik u rymphang, ngi dei ban tip ba ka PIL jong u bah Tirot Sing ka dei beit thik tang ia ka Public Notice ba ka MUDA ka la pynmih ha ka 5 tarik u naiwieng, 2015" ong u bah Shylla da kaba batai ba ka High Court ka la pynkut noh ia katei ka kam naba ka sorkar lyngba ka MUDA ka la weng noh.
U bah Shylla u la kynthoh ruh da kaba ong ba ka jingleit ka KHADC sha High Court ka long kumba ka shu leit kai namarba ym shym la leh da kata ka lynti kaba ia beit lang kumba batai da ka High Court naba ka PIL kam lah shuh ban ieng, u la ong ba lah ban pynkut noh ia katei ka kam tang lyngba ka jingiabeit jingmut hapdeng u CEM bad u myntri rangbah, hynrei u la ong ba ka jingbym ia sngewthuh jingmut hapdeng u CEM bad u MR ka la pynkynduh jingeh ia ki paidbah.
Ha kaba ia dei pat bad ka jingpynkhreh ka KHADC ban ujor da ka jingujor kaba thymmai pyrshah ia ka aiñ shan ing ka MUDA u bah Shylla u la ong ba ka dei ka jingbiej bad ka long kum ka jingkhot kali pynlip ding haba ka ding ka la lip, “Long kumba phi khot kali pynlip ding haba ka ding ka la lip lypa" u la ong.
Ute iu MDC ka Nongkrem u la dawa ba ka sorkar ka dei ban siew bai lutksan bad ba ka dei ban pynphai lut ia ka pisa ba ka la ioh lum na ki paidbah namar ka jingpyntreikam ia katei ka aiñ ka bym dei ban pyndonkam ha ki jaka ba hap hapoh u pud u sam ka Council.
U la ong ruh ba un thoh sha ki Rangbah Shnong ba kin ym shah ia ka briew jong ka MUDA ban dang wan tuklar eiei sha ki shnong jong ki bad lada ki dang leit dei ban phah kem shisyndon ia ki.
Shillong, 07 Lber:Ka sorkar jylla kam pat lah ban pynthikna lano kan pyndep ia ka jingshna ia ka jaka rung bad jaka mih kumba la iarai bad ki seng bhalang ban tehlakam ia ka jingwan ki briew nabar.
Haba jubab ia ka jingkylli ba la wanrah da u MLA ka Nongkrem u Bah Ardent M Basaiawmoit hynne hapoh ka iing dorbar, u Myntri Rangbah u Dr Mukul Sangma, u la ong ba ka sorkar ka la pynkhreh shaid shaid ban pyndep shwa ia ka jingshim jaka ban shna ia ka jaka rung bad jaka mih.
“Ka jingpyndep ia ka jaka mih bad jaka rung ka dang iaid ha ka jingpynkhreh shaid shaid", la ong u Dr Mukul.
U la ong ba ka sorkar ka la iaid khlem sangeh ban pyndep ia kane kam watla kala don ka jingeh khamtam haba iadei bad ka jingshim jaka namar ka jingtreikam ka ain ka sorkar pdeng ka Right to Fair Compensation of Land, ha kaba ka sorkar ka hap ban bishar bniah bad iaid katkum kane ka ain.
Ha kajuh ka por, u la iathuh ba ka sorkar ka la pynlait ia ka pisa ban siew ia ki trai jaka ba la dep ban pynbiang nadong shadong sha ki tnad ba dei peit halor kane.
Shillong 07 Lber:U Myntri ka tnad ka kit ka bah u Bah HDR Lyngdoh u la ong ba ki kali kamai sawkhmut (SPTS) ki lait na kaba siew khajna sha ka sorkar namar ba ia kine ki kali, la pyniaid da ka sorkar.
Haba jubab ia ka jingkylli ba la wanrah da u MLA ka Sohra u Bah TW Chyne hynne ka sngi hapoh ka iing dorbar, u Myntri u la ong ba kine ki bos kim donkam ban siew khajna eiei sha ka sorkar halor ka nongrim ba la pyniaid da ka tnad Urban Affairs ka jylla.
Hynrei haba u MLA ka Sohra u la kylli kumno ka lah ban long haba ia kine ki bos la aiti sha ki riew shimet na ka liang u myntri u la shu jubab, “kine ki bos kim siew khajna namar ba ki hap ha ka jingpyniaid ka tnad Urban Affairs".
Shillong, 7 Lber:Ka kali Maruti Car, kaba don ia u number ML 04 B 0906, ka la kylla kynriang mynta ka nohsngi, hajan ka jaka pyniaid kali ki pulit ha Rilbong.
Katei ka kali, kaba wan na sha thain MES, la iathuh ba ka la kylla pyrdet, namar ka jingthut jong u steering bad haba u nongniah, ula kulmar jingmut bad iuh ia u accelator, katei ka kali, ka sa kylla noh da kynriang.
Ki pulit, ki iathuh ba ka jingkylla, ka dei namar ka jingthut hi jong ka kali bad u nongniah, u khlem buaid satia bad u don bad ka kurim jongu lem bad i khun rit.
Ym shym don ba mynsaw jur, hynrei don tang ka jing ia mong kaba malu mala.
Shillong, 7 Lber:Mynta ka sngi uwei u ehrang United Achik Liberation Army ( UALA) u Jijabell C Marak, 25 snem karta uba ju khot sin kum u Asim uba dei na ka shnong Nongalbibra, South Garo Hills la wan pyndem hakhmat ki pulit ka East Garo Hills ha ryngkat ka jingdonlang ki nongialam niam ha ri Lum Garo ryngkat kiba haing hasem.
U Marak u la don hapoh katei ka seng naduh u snem 2013 haduh ba kan da ia ia soi ia suk bad ka sorkar bad u dei ruh uba la thmu ban thaw ia kawei pat ka seng lehnoh kum ka United A.
chik National Front (UANF) hynrei namar ka jingsha khynra kaba na ka por sha ka por u la wan pyndem noh ha ki pulit.
Shillong, 7 Lber:Ka kali Maruti Car, kaba don ia u number ML 04 B 0906, ka la kylla kynriang mynta ka nohsngi, hajan ka jaka pyniaid kali ki pulit ha Rilbong.
Katei ka kali, kaba wan na sha thain MES, la iathuh ba ka la kylla pyrdet, namar ka jingthut jong u steering bad haba u nongniah, ula kulmar jingmut bad iuh ia u accelator, katei ka kali, ka sa kylla noh da kynriang.
Ki pulit, ki iathuh ba ka jingkylla, ka dei namar ka jingthut hi jong ka kali bad u nongniah, u khlem buaid satia bad u don bad ka kurim jongu lem bad i khun rit.
Ym shym don ba mynsaw jur, hynrei don tang ka jing ia mong kaba malu mala.
Shillong, 7 Lber:Ka Meghalaya High Court, ka shong bishar mynta ka sngi, ha kaba iadei bad ka jingdon ki karkhana dewbilat ha Jaintia Hills, ha ryngkat ka jingdon bynta jong ka Jaintia District Council lem bad ki Doloi katei ka Thain.
Katei ka mukot-duma, ka dei kaba la ujor da ki Doloi ka Ri Jaintia bad la shim ia katei ka mukotduma da U Chief Justice jong ka High Court, ha ryngkat U Justice Ved Prakash Vaish bad ha katei ka jingshong bishar, ki lai ngut ki nong ia said, ki la ia don lut, kiba kynthup na ka liang jong ki kompeni dewbilat, na ka liang ka JHADC bad kumjuh sa U Amit Kumar, uba dei u riewsaid ain jong ka Supreme Court, uba wan ban mihkhmat ia ki Doloi.
Ki kompeni dewbilat, ki iathuh ia ka iing bishar, ba ka jinglum khajna ki Doloi kam don shuh bad kumta ki kwah ban pynkut noh ia ka mukotduma, hynrei ki Doloi, ki kam ba mynta ka mariang, ka la julor thiaw sha katei ka thain, ki mrad ki la duh jait lut khoit bad ki khlaw ki btap ki la la synlen, na ka jingtih mar poh khyndew da kitei ki kompeni dewbilat.
Na ka liang ki Dolloi, ki la dep jubab lut ia ki jingpharep jong ki kompeni dewbilat bad ka Jaintia Disrict Council ruh kumjuh, hynrei na ka liang ka JHADC, haduh mynta kam pat lah ban ai jubab lane ban jubab ia ka nongrim jongka, halor kane ka mukotduma bad ka dei halor katei ka phang, ba ka iing bishar, kam lah satia ban ai rai pynkut ia ka mukotduma.
Ka Kashari, ka la bthah ruh ia u nongiasaid ka JHADC, ba un ai ia ka jubab kaba shai, hapoh lai taiew, ha kaba u riewsaid ka JHADC, ula mynjur ia kata.
Ban shu pynkynmaw, ka Supreme Court, ka la kyntait lut ia baroh ki jingpharep ka JHADC ia ki Doloi jong ka Jaintia bd haduh mynta, ka Supreme Court, ka khlem ai ia kano kano ka rai, ban kubur ia ka jinglehbein ka JHADC, ia ki khlieh nongsynshar ka Ri Jaintia.
Ka sorkar Jylla ruh dang shen ha ka 5tarik Kyllalyngkot 2017, ka pyntip sha U Deputy Commissioner, ka Ri Bhoi District, ba kat kum ka riti dustur, na ka bynta ban pyniaid ia ki kam ki jam baroh, ki khlieh nongsynshar, ki lah ban lum khajna na ki mar ki mata ba mih napoh ka Hima lane ka Elaka jongki, ong shuh ka kyrwoh jong U Ma Chawas Lyngdoh, Chairman, Dorbar ki Daloi ka Ri Jaintia.
Shillong, 7 Lber:Ka Khasi Students Union (KSU), ka la phah ia ka jingujor sha U Bah Ronnie V.
Lyngdoh, myntri ka tnat pynroi sor, halor ka jingthmu jong katei ka tnat ban ai jaka sah pyngngad ia kiwei ki ophis sorkar jong kiwei pat ki Jylla kiba nabar bad la ong ba ha ka jaka ban ai jaka ia kitei ki sorkar Jylla, la dei ban ai jaka sah ia kiba ha iing jong ki nongpang, kiba shong ba sah ha katei ka Hospital.
Ka KSU, ka shim, ba katei ka jingleh jong ka MUDA, ka dei kaba long pyrshah paidbah bad kaba pyrshah ia ki duk ki rangli, kiba la shaniah bad aiti ia kane ka sorkar, ba kan synshar ha ka Jylla, ha ki saw snem ba ladep.
Shillong, 7 Lber:Ka jingiakhih kaba jur ka la jia ha Resubelpara mynhynin ka miet ha kaba la mih ka jingkynad hapdeng ki pulit bad ki paidbah.
Ki lad khubor ki la iathuh ba ha katei ka jingjia ha ka por 10 baje eiei mynmiet ki pulit ki la pynsangeh ia kawei ka trok rit (bolero pickup) kaba dang wan na ki thaiñ Kaldang, ha mar ba ka poi ha jaka pahara ki pulit.
Hynrei ha katei ka por la ong ba katei ka trok kam shym la sangeh satia bad ha katei hi ka por la iathuh ba ki pulit ki la siat sha ki briew kiba don ha katei ka trok rit.
Tang mar ia ioh jingtip ia katei ka jingjia puk ki paidbah katei ka thaiñ ki la khih bitar ia ki pulit, namar katei ka jingsiat briew bad hangtei ka la don ka jingiakynad kaba jur hapdeng ki paidbah bad ki pulit bad ha katei ka jingjia, nalor kiba don hapoh trok la don ruh kiba mynsaw napdeng ki paidbah kiba ia khih bad kiba mynsaw ki la don haduh 3 ngut bad ia kitei baroh lai ngut la pynkit sha ka Hospital kaba don ha nongbah Guwahati.
Ki paidbah kiba la khih bitar bad kiba ia leh pyrshah ia ki pulit ki la leit ba ker pyllun ia ka thanad kaba don ha Resubelpara bad ki la thang ia ka Resubelpara Police Station , ki la thang ia ki kali pulit, ki la thang ruh ia ki kali pynlip ding kiba ieng hajan thanad.
Katkum ka khubor na ki pulit pat la iathuh ba katei ka jingtalasi ia ki kali ba iaid ka dei hadien ba ki la ioh jingtip ba ki don ki lehnoh kiba iaid lynti bad kiba pynkit tiar siat lyngba katei ka jaka.
Shah thang san tylli ki kali sorkar,2 ki kali shimet ha Resu-KhaldangKa sorkar ka la pdiang ban thung da ka kynhun tohkit, halor ka jingjia ha Resu-Khaldang ka North Garo Hills kaba la mih hapdeng ki pulit bad ki paidbhur haduh ba la lai ngut ki la mynsaw jur ki riew paidbah hynnin ka janmiet.
U Myntri Rangbah ka jylla u Dr Mukul Sangma u la ong ba ka sorkar kan thung ia ka jingtohkit Judicial inquiry halor kane ka jingjia bad kan sa siew bailutksan sha baroh kiba la mynsaw na kane ka jingjia.
Ia kane ka jingjia la wanrah da u MLA ka NPP u Nihim D Shira mynta ka sngi hapoh ka iing dorbar uba la dawa ba dei ban thung da ka Judicial inquiry bad ban siew bailutksan ia kiba mynsaw bad ban pynshitom ia ki pulit kiba donkti ha kane ka kam.
Ia kane ka jingdawa u Nihim, la kyrshan ruh da u MLA ka thain u Salseng C Marak.
Shwa ia kane, u Myntri tnad kam pohiing ka jylla u Bah HDR Lyngdoh u la ong ba ki don san tylli ki kali sorkar kiba shah thang bad ar tylli ki kali shimet ha ka jingjia ha Resu-Khladeng ka North Garo Hills kaba jia hynnin ka sngi.
Haba wanrah ia ka jingpynshai hapoh ka iing dorbar mynta ka sngi, u la ong ki kali sorkar ba shah thang ki long kawei ka gypsy, ka jeep, ka mini trok, ka water tender bad ka bike katba jong ki riew paidbah kaba shah thang ka dei ka maruti bad ka bike.
U la ong ba ka jingjia ka la mih haba ki pulit hadien ba la ioh jingtip ba don u dkhot lehnoh u William Sangma, ki la pynlong ia ka jingthwet ia ki kali ba iaid ha Resu-Khaldang ha ka por 8 Pm haduh 10 PM, bad kawei ka bolero pick-up ka la wan iaid hynrei haba ki pulit ki pyrshang ban pynsangeh ka khlem ieng satia bad ka la pynlong ia ki ban synreit kuli da kaba suba ba dei ki lehnoh.
Ha kane ka jingsynreit kuli, lai ngut ki briew ki la mynsaw ba kynthup u Milseng Sangma (27), Tubal Sangma (29) bad u Janrak Sangma (27) bad la pynkit sha CHC bad kham hadien la rah sha International Hosoital ha Guwahati.
Hynrei ki paidbah mar synioh jingtip ia kane ka jingjia, ki la leit tur puk sha CHC ha Resubelpara bad ka la pynlong ban mih ka jinghuri hura ha kaba ar tylli ki kali pulit ka la pynpra bad nangne ki paidbah ki ala tur sha police station ha kaba ki la hiar thma haduh ban pynjulor ia ka ophis bad ki mar.
Hynrei namar ka jingsted ki pulit ban wan sha katei ka jaka, la lah ban pynthanda mynta bad ka sorkar ka la thung ia ka Magisterial Inquiry.
U la ong ba katei ka thain ka dei kaba kynrei bha ki kam runar ha kaba dang shen, ka la don ka jingiather kuli bad ki dkhot seng kieng atiar ba ialam da u Singbirth Marak ba khot sin kum Norok uba thaw ia ka kynhun kiengatiar ka United Achik National Front (UANF).
Ki don ruh ki jingshah rahborr bad kiwei ki kam bymman khamtam namar ba ka dei ka jaka ba khappud bad ka Assam.
Shillong, 7 Lber:Ki dkhot ka CSWO seng kmie hapoh ka jingialam ka Kong Irene Hujon kum ka President, ha ka sngi nyngkong, ki la leit peit sngewlem ia u samla Kerbor Nongrum, uba don hapdeng ka jingshitom kaba jur bad uba dang shah sumar mynta hapoh ka ICU jong ka Woodland Hospital, Shillong.
Une u samla u la mynsaw jur na ki bynta jong ka khlieh haba u la hap nalor ka trok ha ki thain Smit, ha ka 3tarik mynta u bnai.
Na ka jingiathuh i kmie jong u, ryngkat ki bahaiing, la sngew mat ba u la shah iuh da ka shaka kali na ka bynta ka khlieh.
Ki doktor jong katei ka hospital ki la leh lut ia kaba donkam hynrei haduh mynta, utei u samla um pat tipbriew satia.
Ki dkhot ka seng ki la ai ruh i jingiarap iba rit katba lah bad kan dang ai shuh bad ha ka juh ka por, ka buh ruh ka jingduwai ba U Blei Trai Kynrad un ai biang ia ka jingkoit jingkhiah ha utei u samla.
Ka seng ka kyrpad ruh ia kito kiba don ia ka mynsiem ban iarap, ba kin ai lem ka kti kamom kti ka diang, la i long iba rit ne baheh sha katei ka longiing kaba duk kiba la mad ia katei ka jingeh, namar ba ka jinglut jingsep ka long kaba shyrkhei, bad ka da kyrpad ruh khamtam eh ia u Bah Remington Pyngrope bad u Bah Banteidor Lyndoh kiba long ki MLA bad MDC jong ka Mawkynrew ba ki dei ruh ban leit jngoh da lade bad theh ruh ka jingiarap kylluid sha katei ka longiing, khamtam ki duk ki suk namar ki dei ki briew jong ki hi.
Ka jingkynnoh ka long ruh ia u trai jong katei ka trok, namar ba u lah tip bha ba ka trok jong u ka long kaba lah jot bad ka jingkhang sha ka liang kaba shong utei u samla ka dei kaba lah shu teh tang da u sainar.
Kumta, u hap ban shim ia ka jingkitkhlieh bad un siew ia ka bai lutksan baroh.
Ki pulit kiba shimti ia kane ka jingjia ruh ki dei ban kitkhia, lym kumta, na ka liang ka seng kan hap ban leit sha ki bor ba halor,ong ka kyrwoh ba la thoh da ka Khasi, ba la phah da ka kong Kong Irene Hujon, President bad ka Kong Rosetta War, Joint Secretary CSWO.
Shillong, 07 Lber:U Nongialam liangpyrshah u Dr Donkupar Roy u la ong ba ka jingbym shim khia ka sorkar pdeng bad ka sorkar jylla ban pynbiang ia ki tower mobile ha ki thain khappud, ka la pynlong ia ki paidbah khappud ban pyndonkam da ki SIM Card na Bangladesh.
Haba wanrah ia kane ka jingkylli hapoh iing dorbar, u Dr Don u la ong, “Bun ki shnong ha khappud ka India bad Bangladesh ha kaba ka konstitwensi jongu ruh, ki pyndonkam da ki SIM card na Bangladesh bad ka daw ka dei namar ba kim ioh network ki SIM card na India".
U la ong biang, “Wat ki shipai BSF ruh ki don kiba pyndonkam da ka SIM card Bangladesh wat lada ki tip ba ka long beain hynrei kim banse haba kim ioh network".
Katkum ka jingong jong u Dr Don, ka sorkar ka la ai daw ba ka jingbym ailad ia ki network India ha khappud ka long na ka bynta ka jingshngain ka ri.
“Ngi la aiti kum ki nongshong shnong ka ri ha khappud na ka bynta ka jingshngain ka ri, ka la dei ruh ia ka sorkar ba kan pyrkhat ia ki nongshong bad kata ka long ban pynbiang ia ki network mobile ha khappud ban pynsuk ia ki paidbah", u la ong.
Ha kawei ka liang, ka myntri ba peit ia ka tnad sam jingtip ka Kong Ampareen Lyngdoh haba jubab ia ka jingkylli ka la kynnoh ba ka jingbym ioh network sha khappud ka dei ka kam jong ka sorkar pdeng bad ka sorkar jylla kan shu kyrpad.
Katkum ka jingong ka kong Ampareen ka kompeni BSNL kam shym la don mobile tower satia ha shnong Mawkliaw, Nongjri ki shnong ba hap ha ka thain khappud bad ka Bangladesh.
Shillong, 07 Lber:“Ngam shym la leh eiei kaba bakla, la aiti laitluid ha ki pulit ban tohkit iano iano bad ka ain kan leh ia kaba donkam", la ong u myntri ka tnad kam pohiing ka jylla u Bah Horju Donkupar Roy Lyngdoh haba jubab ia ka jingtainia hapoh ka iing dorbar mynta ka sngi, halor ka mat kaba iadei bad ka kam thombor ia ki khynnah bad kynthei ha ka jylla.
Ha kaba iadei bad ka jingjia ha hotel Marvelenn Inn ba dei trai kiba haiing jongu, u Bah HDR Lyngdoh u la ong ba ka sorkar bad ma u, kum u myntri ba peit ia ka tnad pulit ka jylla, um shym la tuklar eiei ia ka jingtohkit jong ki pulit halor kane ka kam ha kaba u MLA ka Mawhati u Bah Julius K Dorphang ruh u la shah kem halor ka jingdonkti ban don bynta ha ka kam leh beijot ia ka khynnah 14 snem.
“Nga pynthikna ba mano mano ba donkti ha ka kam, kiba heh ne kiba rit, ka ain kan leh ia kaba donkam", la ong u Bah HDR Lyngdoh.
U la bynrap, ka jingshah kem u MLA uba dei u dkhot ka iing dorbar ka pynpaw ba ka sorkar kam shym la tuklar.
Ha kajuh ka por, u la kyntait ia ka jingkynnoh ba leh beijot ia ka khynnah ha hotel u khun jongu ha Rilbong da kaba ong, “Kam dei ka jingshisha ba la leh beijot ha ka hotel ba dei trai kiba haiing jong nga",.
U la sait met ia ka jingkynnoh da kaba ong, “Haba u trai ka taksi u aiti ha u nongniah, un leit tip shano ba u nongniah un kit ia ki runar ha kali bad kumjuh ruh, ka jingjia ha hotel Marvelenn Inn".
U la iathuh ba ka sorkar ka la thung ia ka Fast Track Court ha ki district ban pynsted ban shim bishar ia ki briew kiba donkti ha ka kam thombor ia ki kynthei, nalor la buh ruh ia ka Women Cell ha ki san tylli ki police station ha ka jylla ban peit kyrpang ia ki kam thombor ia ki kynthei.
Shwa ia kane u MLA ka Nongkrem u Bah Ardent M Basaiawmoit u la dawa hapoh ka iing thawain ba u myntri tnad kam pohiing u Bah HDR Lyngdoh u dei ban hiar shuki noh namar ba ka jingjia leh beijot ia ka khynnah 14 snem ka la jia ha ka hotel Marvelenn Inn kaba dei trai kiba haing jongu, khnang ban ailad ia ka jingtohkit kaba khuid.
Haba shim bynta halor kane ka mat hapoh ka iing dorbar thaw ain hynne ka sngi ba la wanrah da u MLA ka West Shillong u Bah Paul Lyngdoh, u MLA ka Nongkrem u la ong, “u Myntri u dei ban pynshai ia ka jingjia ha ka hotel Marvelenn Inn bad u dei ban hiar shuki noh khnnang ban ailad ia ka jingtohkit kaba laitluid".
U la ong ba ka jingjia shah leh beijot bad shah thombor ki kynthei ha kane ka jylla kaba la pynjngut ia ka ophis ka Raj Bhavan ruh ka la pynjah burom ia ka jylla Meghalaya kaba la bna nam ba ka niew kor bha ia ki kynthei.
“Kaei kein kane kaba la jia ha kane ka ri Tip Briew Tip Blei jong ngi", la ong u Bah Ardent bad kyntu ia ka sorkar ba kan shim khia ban pynthikna ba ki khynnah ki kynthei ha kane ka jylla kin ioh ia ka jingshngain.
Katba u Bah Paul Lyngdoh haba wanrah ia kane ka mat ba kyrpang, ula ong ba katkum ka jingkhein ba la ioh na ka tnad pulit, ka jingkharoi ki kam thombor ia ki kynthei ka la pynjah burom shibun eh ia ka jylla.
“Nalor u nongthawain u MLA ka Mawhati, u ophisar sorkar ruh u la paw kumba la donkti ha kane kam, da kaba kdew ia u director ka tnad Soil and Water Conservation", la ong u Bah Paul Lyngdoh.
U la ong ba ka la dei ka por ia ka sorkar ba kan thaw dur thymmai ia ka tnad pule puthi khnang ban ai ia ka jinghikai ia ki samla kane ka pateng ban saindur ia ka lawei jongki.
“Kaba sngewsih ba ka jylla Meghalaya ka la wan shakhmat ban ia ka jylla Utter Pradesh ha ki kam thombor ia ki kynthei", la ong u Bah Paul Lyngdoh.
U la ong ba ka nongbah Delhi, Bangaluru bad kiwei ki dei kiba la bna nam ha kam thombor ia ki kynthei ha kaba ki don ki ri kiba la ai jingmaham lypa ia ki nongshnong jongki, haba ki leit sha katei ka jaka kim dei ban iaid marwei bad dei ban husiar.
“Ngim kwah ba ka Meghalaya ruh kan long kum kine ki nongbah ka ri India", la ong u Bah Paul Lyngdoh.
“Kane ka khlam kan sar lada ngim leh mynta", la ong u MLA ka West Shillong.
Katba u James K Sangma u la ong ba ka sorkar ka dei ban leh da kaba tyngeh ban thaw ia ka ain kaba khlain ia ki nongleh bymman khnang ban pyntieng ia ki.
