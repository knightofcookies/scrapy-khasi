Shillong, 29 Iaiong:Shi bynta ban teh lakam ia ki kam sinew kiba har rukom kiba mih na ka kyiad, mynta ka sngi, ka kynhun jong ka Excise Enforcement Branch Office treikam u Commissioner of Excise, Shillong ka la pynlong biang ia ka jingleit khynra kaba kyndit ha ki katto katne ki bynta jong ka nongbah Shillong kaba ka khaii pateng ka thnem bha.
Kawei na ki bynta jong ka nongbah kaba ka kynhun jong ka tnad Excise ka la leit jurip nyngkong haka thain Iewshyllong, hynrei hangne la ioh ban bat tang ia kawei ka nongdie bad kurup khyndiat bilor ka kyiad phareng IMFL.
Hadien kane, kane ka kynhun jong ka tnad Excise, ka la hiar sha ka thain Polo bad hangne la ioh kurup na ki ar tylli ki dukan, kiba die be-ain ia ka kyiad.
Ha kane ka janmiet, ka kyiad phareng IMFL kaba la ioh kurup baroh ka long 50 ltr, bad ka Beer, 30 ltr bad kane ka kyiad baroh ka shong dor kumba T.
35 hajar tyngka.
Shillong, 29 Iaiong:U MDC ka UDP  na Umsning u Bah Donkupar Sumer u la ong ba ka jingpynslem ka sorkar ban pdiang ia ka kyrteng jong u ba la phah da u Chief Executive Member (CEM) ban long Executive member (EM), ka dei tang ka jingleh kyllain politik ka sorkar jylla.
Haduh mynta ka kyrteng jong u Bah Donkupar Sumer ka dang sahkut ha ka phai (file) ka tnad District Council Affairs (DCA) kaba khlem phah sha u Lat ka jylla la bun bnai bha bad namar kane, um pat lah ban shong shuki EM.
“Ka la paw shai ba ka dei ka jingleh politik ka sorkar jylla.
Mynshwa ha ka por ba synshar ka  All Regional Party Alliance (ARPA) ka la synshar ha KHADC, tang shi taiew la pdiang wut wut ia ki kyrteng ba la phah da ka KHADC ban long EM, mynta pat da ki bnai ruh khlem leh eiei", la ong u Bah Donkupar Sumer haba iakren ha kane ka sngi Thohdieng.
U Bah Donkupar u la ong ba u myntri ka tnad DCA u Bah HDR Lyngdoh u tip bha ia kane bad u dei uba biang ban ai ia ka jubab halor kane ka jingpynslem ban pdiang ia ka kyrteng jongu ba la phah la slem da u CEM ka KHADC Bah Pynshngain N Syiem.
U la ong ba ha ka jingshisha katkum ka AD Rules, ka sorkar kam don bynta eiei ban tuklar ia ka jingthung EM hynrei dei u Lat ka jylla uba iadei beit bad ka District Council.
“Ki district council ki hap ha u Lat ka jylla, ym ha ka sorkar jylla", la ong u Bah Donkupar.
U la ong ba u shaniah ha ka jingpyniaid jong u CEM ka KHADC halor kane ka kam.
Hynrei la suba ba  ka jingpynslem ka sorkar ban pdiang ia ka kyrteng ba la phah da u CEM ia ka kyrteng jong u MDC ka UDP ban shimti ia ka kam EM, dei namar ba ka la don ka jingiapher bad iapyni bor hapdeng u CEM bah Pynshngain bad u Myntri Rangbah u Mukul Sangma.
Shillong, 29 Iaiong:Ka la pynkyndit ia kiba bun bah ki nong ñiah trok rit trok heh mynta ka sngi naba la bat ia ki kali jong ki ha ka surok bah ha Bañiun, Upper Shillong bad la khrong khajna ruh na manla kawei pa kawei ka kali kaba kit mar la ka long kaba hiar sha ki thaiñ Sohra, Pynursla ne kiba kiew na kitei ki thaiñ sha Shillong.
Hadien ba la ioh jingtip ia katei ka jingshah bat kali ha Upper Shillong u nongthohkhubor u la leit ban jurip ha katei ka jaka bad la lap ba ka la long shisha kumta.
Ha ka por ba u nong thohkhubor u la leit sha katei ka jaka la lap ba bun na ki nongniah trok ki ang lyngngoh haba la bthah ia ki ba ki dei ban siew khajna, ka trok rit kaba kit maw kit shyiap,kit synsar, bad kiwei pat ki mar kiba wan na ki thaiñ Ri-War la khrong T.
50 tyngka,kum juh ruh ia ki trok rit kiba kit phan,kit khaw kiba hiar na Shillong sha ki thaiñ ba sharum la khrong T.
50 tyngka katba ki trok heh pat la khrong T.
100 tyngka.
Haba kylli na ki briew kiba lum pisa na ki trok la ioh jingtip ba katei ka dei ka khyrdop khrong khajna jong ka Khasi Hills Autonomous District Council (KHADC) kaba la sdang ban khrong naduh mynta ka sngi.
Uwei u rangbah uba ap ha katei ka khyrdop u la iathuh ha katei ka khyrdop yn Check ia ki Challan ki trok kit mar.
Utei u rangbah u la pyni ia ki kot ki sla ba ka District Council ka la ai bor ban pynieng ia katei ka khyrdop bad la iohi ba ha kitei ki kot ki sla la pyniaid ia katei ka khyrdop da u wei u briew uba la tip kyrteng kum u Sdangyoo L Dkhar ba shong basah ha Upper Nongrim Hills, Shillong.
U la pyni ruh bun ki kot ki sla kiba la ioh hukum ban pynieng ia katei ka khyrdop.
Hadien ba la ioh jingtip na ki nongniah kali ia katei ka jingjia kham hadien katto katne por la poi sa ki sengbhalang seng trei monsngewbha ha katei ka jaka ban wad jingtip bniah shaphang katei ka khyrdop ha kaba la don ruh ki nongialam jong ka HYC,Upper Shillong kiba la leit jngoh ha katei ka jaka.
Ha ka jingiakren bad u nongthohkhubor kiba bun ki nongniah trok rit ki la kren diaw mynsiem namarba ka kamai ba ki ioh kamai ka long kaba rit hynrei ki hap pat ban siew T.
50 tyngka haba iaid lynti lyngba ka Upper Shillong.
Ki la ong ba kiba bun na ki trok rit ne ki kali pick up ha ka thain Upper Shillong ki dei kiba kamai tang na shnong ha shnong kumna Mylliem sha 7 mer,5 mer, Sadew bad kumta ter ter bad ka bai kali ruh ki shim ha ka dor kaba tad hynrei ki dang hap pat ban siew ia kate ka khajna ha ka dor T.
50 tyngka.
Ki tyllong khubor ba u Rupang u la ioh jingtip la ong ruh ba lashai ka sngi kan don ka jingialum jong ki nongniah trok ha madan Umdiengpun jan Elephant Falls ban ia kren halor katei ka phang.
Ka lehniam Behdeinkhlam ba shisien shisnem ka Sein Raij Chyrmang – kaba dei ruh ka Sein Raij kaba ju pynlong nyngkong ia kane ka Lehniam man la u snem, ka la kut noh mynta ka sngi ha ka shnong Chyrmang.
Kane la lehniam ka la sdang naduh ka 28 tarik une u bnai ha kaba ki khon ki raiot ka Sein Raij Chyrmang ki la pyndep ia ka niam ka rukom hapoh ka jingialam ki kni ki san, naduh u Langdoh, ki wansan, ki sangot bad kiwei kiwei ki nongkit nongbah ia ka niam ka rukom.
Mynta ka sngi da ki spah ngut na kylleng ki la wan ban sakhi ia kane ka lehniam, kynthup ruh ia u MLA katei ka thain, u ma Stephanson Mukhim, u Dy.
CEM ka JHADC u ma Awhoi Andrew Shullai, u President Rangbah ka BJP ha Meghalaya – u ma Shibun Lyngdoh, u Acting Dolloi ka Elaka Jowai, u ma Puramon Kynjing nalor kiwei kiwei ki kynrem ki lyngdang na kiwei kiwei ki Sein Raij.
Ka Sein Raij Chyrmang kadei lehse ka Sein Raij kaba rit eh namar ka don tang ar shnong lait noh na ka Sein Raij Mukhla bad mynta ka sngi la wan pynpoi 6 tylli ki rot sha ka pung aitnar.
Hadien ka jingbret ia ki rot ha katei ka aitnar, la pynlong ia ka ‘Iadaw Charoh’ bad ha kane ka Iadaw (Iadur) Charoh, ka phang neng kadei ban jop bad la ai lad ia ka ban jop namar la ngeit bad kadei ka kynhun kaba ieng bujli ia U Blei, lada ym shym la ailad ia ka phang neng ban jop, lane lah ban ong ba lada ai lad ia ka phangwah ba kan jop khlempep ki paid bah nongshong shnong kin iap khlam- kata ka mut kin ioh pang them, ki iap them nalor kiwei kiwei ki jingshitom ba har rukom.
Shillong, 29 Iaiong:Ka longkmie na Khlieh Tyrshi, ka la kynnoh mynta ka sngi, ba ka la shah shet shukor, ha U Bah Lumlang Lyngkhoi, uba dei U Officer In Charge jong ka Khliehriat Police Station.
Katei ka longkmie, kaba kyrteng ka kong Ridaroy Shadap, ka iathuh ba ka la shah shet shukor, ha utei u heh pulit, hadien ba ka la ioh ia iwei i khun na utei u pulit.
Halor katei ka jingshah lehbein jongka, ka kong Ridaroy, ka la ujor pyrshah ia utei u kurim jongka, sha u Superintendent of Police East Jaintia Hills District.
Ka kong Ridaroy Shadap kaba shong ba sah ha Khlieh tyrshi ka la iathuh ba ka la ia shonglok bad utei u OC uba la tip kyrteng kum u Lumlang Lyngkhoi bad ka la ioh khun ruh iwei na u, hynrei mynta u la phet jyndat na ka bad u khlem bsa bad um pynbit pynbiang ia ka ing ka sem jong ka.
Katei ka longkmie kaba shong die jingdie harud surok ka la iathuh ba ka la poi ia shonglok bad utei u OC ha u snem 2012 bad ha shuwa ban ia shong bad u ka la don khun lypa 5 ngut na uwei pat u kpa bad mynta ka la ioh khun sa iwei na utei u OC bad mynta ka don 6 ngut ki khun.
Haba kren sha ki nongthohkhubor mynta ka sngi ka la ong ba hadien ba u Lyngkhoi um ju wan phai ing shuh, ka la dawa noh na u ba un pynbit pynbiang ia ka bam ka dih bad ki jingdonkam jong ka hynrei bunsien ka la ong ba u ju byrngem ia ka bad u ju phah ruh da ka SMS kaba u la byrngem ia ka bad ka la pyntip sha ki pulit ka East Jaintia ia katei ka jingjia khnang ba ka iaid ka ieng jong ka kan shngaiñ.
“Tang namar ba nga pan bai bam na u, u ju phah ruh da ka lok jong u ba ka byrngem byrsit ia ka bad ka la kynnoh ba ha ka 4 tarik mynta u bnai ka lok u Lyngkhoi ka kong Melita Pakma kaba shong basah ha Mookyndeng ryngkat bad ki 3 ngut kiwei pat ki la wan sha dukan jong ka bad ki la shoh la dat ia ka nangta ki la khap ia u shniuh jong ka bad ki la rong ei ruh ia ka sati ksiar bad ka pisa jong ka T.
20 hajar tyngka kaba don dukan jong ka.
Katkum ka jingiathuh jong katei ka longkmie ka la ong ba ha ka por ba u OC ka Khliehriat u wan kylli ia ka, u la kular ba un ri un sumar ia ki khun jong ka bad ia ka ruh kumjuh bad u ju ong ruh ba u la phet na ka lok jong u bad u shong u sah marwei la bun snem bad ka ruh ka la pdiang ia u.
Ha ka jingiakren bad ki nongthohkhubor la don lang ruh ka Civil Society Women Organization (CSWO) Jaintia hills unit ba ialam da ka kong Irene Hujon, nongialam ka Khasi Jaintia National Union (KJNU) bad ki nongialam ka Hynniewtrep National People Front (HNPF) kiba la pynrem jur ia katei ka jingjia.
Kitei ki sengbhalang ki la dawa ba ka aiñ ka dei ban pynshitom ia utei u pulit bad ki la ong ruh ba ki la pyntip sha ka myntri tnad pohing ka sorkar jylla bad kumjuh ruh sha ka Meghalata State Women Commission ba kan tuklar ia katei ka jingjia.
U Rupang, ula pyrshang ban kren ia U OC jong ka Khliehriat, hynrei, um shym la ioh satia, namar ka number landline, kaba don ha katei ka thanat kam shym trei kam satia.
Shillong, 1 Jymmang:Ka Dikanchi Shira ka lok u Dr.
Mukul Sangma, myntri rangbah ka jylla ka la risaiñ noh na ka kam Chairperson jong ka Meghalaya Resource and Employment Generation Council, kaba hap hapoh ka tnad Planning.
La iathuh ba ka Dikanchi ka la phah ia ka shithi risaiñ sha u myntri rangbah ka jylla ha ka 26 tarik mynta u bnai bad la ong ba ha katei ka shithi ka la pyni daw ba ka jingrisain jong ka ka dei namar ba ka mut ban ia khun elekshon MP shiteng samoi na Tura konstitwensi.
La ong ruh ba katei ka jingrisain ka Dikanchi ka long ban lait na kano ka jingwit ha ka por ba kan thep kyrteng kum ka kyrtong na bynta katei ka elekshon.
Ha kawei pat ka khubor , ki bor ka tnad elekshon ki la lap ba baroh ki kot ki sla jong u Conrad Sangma bad ka Dikanchi Shira kiba ki la thep kyrteng ban ia khun elekshon ki la biang lut nadong shadong bad ki lah ban ia khun ha katei ka elekshon.
Shillong, 01 Jymmang:Ki paidbah ba pyn donkam ding ka MeECL ka shnong Rangshken ba hap ha Sohiong konsti twensi ki hap ban die da ki blang ki masi tang ban ioh siew ia ka bai thang ding ka MeECL kaba la kiew thurmur man ka por.
Ka jingialang paidbah la pynlong ha kane ka sngi Saitjain ha shnong Rangshken ban iakren ia kane ka jingkiew bill kaba khlem sngewthuh sngewthaw shuh kaba la ktah jur ia ki briew ba duk.
Katkum ka jing iathuh ka CSWO kaba la don lang ha kane ka jing ialang, haba ki nongialam ka shnong ki leit ban iakren bad u enjiniar ka MeECL ha Lumjingshai, ha Shillong, la iathuh ba ka jingthur mur ka jingshna bai thang ding ka dei namar ba ki briew ka MeECL ki shu shong lili penpen ha ophis ha Sohiong ki shna bill hi da kaba shu mut dur bad khlem da leit sha ki iing briew ban thew ia ki meter.
Ka Kong Agnes Kharshiing ka CSWO  kaba don lang ha katei ka sngi ka la ong ba ki briew ki la ud la nam bha namar ba naduh u Naiwieng ka bai thang ding ka la sdang ban kiew thurmur na ka T.
300 sha T.
700 bad kane ka la ktah jur ia ki briew ba duk haduh ba ki don ki longing ki hap ban die ia ki blang ki masi ban ioh siew bill sha ka MeECL.
“Kaba sngew lyngngoh ka long haba ki briew ki la dep siew ia uwei u bnai, la ai bill shuh shuh sa uwei u bnai bad don ki bym sngew lah shuh ban siew, ki la sangeh noh ban siew.
Don ki longiing ba don tang lai bot (bulb) ka bill pat poi haduh palat 2 hajar", la ong ka kong Agness.
Halor kane ka jingjia, hynriew ngut ki rangbah shnong ba hap ha ka thain Sohiong ki la iakynduh ia u enjiniar ka MeECL bad u la iathuh ba ka jingkiew ka bill ka dei namar ba ka ram ba sah ba ki paidbah kim pat siew.
Na ka liang ki Rangbah shnong ki la kylli na u enjiniar kaei kata ka ram haba ki briew ki siew bill man u bnai.
Halor kane, na ka liang u  enjiniar u la ong pat ba ka dei ka jingbakla jong ki briew na ophis kiba shu shong beit ha ophis ha Sohiong bad shu shna bill da kaba shu mut dur ia u meter bad kim leit ban thew sha man ki thliew iing.
Ka CSWO ka la ong ba utei u enjiniar u la ong ha ki rangbah shnong ba mynta kin leit ban thew sha man u meter bad ki paidbah ki dei ban siew beit nalor ka ram ba ki la dep thang ia ka ding.
“Yn nym map wat tang shi tyngka ruh", la maham utei u enjiniar ia ki Rangbah Shnong, la ong ka Kong Agnes.
Ka CSWO ka la ong ba ka MeECL ka dei ban pynshai paidbah ia ka rukom khein bai thang ding, ym ban shu mut dur na ophis namar ba ka dei ka jingthok bad bam duh ia ka um syep jong ki paidbah.
Ka CSWO ka la dawa ba balei kum kane ka jingleh thurmur ka MeECL dei ban pynbeit mardor bad ka dei ban shim ia ka jingkitkhlieh ia kane ka jingjia baroh ym ban bynshet kylla pynban sha ki paidbah.
Ka la ong ba ka MeECL kam shym la thung ia u meter reader bad u Jugali kumba la dei bad kane ka la pynlong ia ki paidbah ban shem jingeh khamtam haba don ka jinglip ding.
Ka jingai daw ka MeECL bym don pisa kam dei ka jingpynkit khlieh ia ki paidbah namar ba ka CSWO ka tip shai ba ka MeECL ka pynleit jingmut ban pynbiang ding tang ia ki kompnei shna dewbilat kiba shu ioh ei na ka sorkar.
“Wat pynkitkhlieh ia kiba duk namar ka jingkyrduh pisa da kaba pynkiew bill thurmur", la maham ka CSWO ia ka MeECL.
Nongpoh, 01 Jymmang:Ka Dorbar Shnong jong ka shnong Saiden, Ri Bhoi District, ha ka sngi saitjain ba la lah ka la ioh ban jied ne pyn thymmai ia ki nongialam shnong na ka bynta jong u snem 2016-2019, ha ka jingialang paidbah kaba la pyniaid da u Bah GH Kharshanlor kum u chairman, ha Iing Durbar Shnong Saiden.
Shwa ban pynlong ia ka jingjied thymmai ia ki nongkitkam jong ka shnong, nyngkong la pynsngew shwa ia ki jinglut jingsep jong ka shnong, hadien  jong kane la pynlong pat ia ka jingjied ia u Rangbah Shnong, lem bad ia kiwei kiwei ki nongkitkam ba thymmai jong ka shnong, hadien ba la dep ka jingjied ia ki nongkitkam la pynlong pat ia ka Jingpynspong ia kito kiba la shah jied ban long kum ki nongialam jong ka shnong.
Ha ka jingjied paidbah ki nongshnong jong ka shnong Saiden, ki la jied biang ia u Bah E.
K.
Lapang ban long kum u Rangbah shnong, uba dei ruh u Rangbah shnong barim jong katei ka Shnong, u Bah M.
G Kharshanlor kum u Assist Rangbah shnong, u Bah S.
F Lyngdoh kum u General Secretary, u Bah Shemphang Kharlukhi, Assist General Secretary, u Bah R.
Lapang, Finance Secretary bad u Bah L.
Suting kum u Treasurer.
Ia kine ki nongialam shnong ba thmmai jong ka Saiden, la pynskhem da u Bah Wanphrang Syiem, Sirdar ka Elaka Nongpoh Sirdarship, ha ryngkat ka jingiadonlang jong u Bah Agustine Wahlang uba dei uwei na ki riew rangbah ha ka thain.
Hadien ka jingpynskhem la ioh ia ki jingkren na u Bah Wanphrang Syiem, u la ai ruh ia ki jingkren kum ki kyntien kyntu kynpham ia kine ki nongkitkam kumjuh ruh ia ki paid nongshnong na ka bynta ban wanrah ia ka bha ka miat ha shnong ha thaw.
La ioh ruh ia ki jingkren da u Rangbah shnong uba la shah jied ha katei ka sngi, uba la pynpaw ia ka jingsngewkmen hadien ba ki paidbah ki la ibit ban pynkup bor biang ia u ban long kum u khlieh jong ka shnong.
Ha katei ka sngi ka Red Moon Driving, ban pynpaw ia ka jingiatreilang bad ka shnong ka la lah ruh ban noh synniang da 10 tylli ki shuki sha ka shnong.
Nongpoh, 01 Jymmang:Da ka jingthmu ban ai ka jingkyrshan kaba pura ia u samla Everest Manner, uba la poi sha ka Grand Finale ha ka Meghalaya Super Star 2016 kaba long ha Nongbah Shillong, mynha ka sngi Thohdieng baladep ki nongialam jong ka RBYF, Byrnihat Circle, ki la pynlong da ka ‘Live Show’ ha Moonlight, Byrnihat Ri Bhoi District, ban jingpyni paidbah ia ka sap shad jong utei u samla bad kum ka jingpan jingkyrshan kaba radbah na ki paidbah jong katei ka thain.
Ha kaba iadei bad kane u Bah Vigyan Khar kongor, president ka RBYF Byrnihat Circle, u la ong ba kum ka seng, kaba peit ia ka bha ka miat bad ka roi ka par ha ka Distrik, kam lah ban shu peit ia ki khun samla jong ka thain kiba don ia ka sap ba kyrpang bad kumta ngim lah khlem da iarap lem ban kyntiew ia u samla Everest Mannar, uba la poi sha[bteng sla 7]ka Grand Finale ha ka Meghalaya Super Star 2016.
“Ka jingthmu ba kongsan eh ba ngi pynlong ia kane ka ‘Live show’ ka long ban pan ia ka jingkyrshan kaba radbah na ki paidbah jong ka thain Byrnihat bad na ka Distrik ruh kumjuh, ka long kaba lehnohei watla da utei u samla u don ia ka sap kaba kyrpang khlem ka jingkyrshan ba radbah na ki paidbah, kumta nga kyntu ia ki paidbah ka thain bad Distrik" ong u Bah Vigyan Kharkongor.
Ka RBYF Byrnihat Circle, ka kyrpad ia ki paidbah ka thain bad distrik ba kin ai ka jingkyrshan kaba pura ia utei u samla, namar lyngba ka jingkyrshan jong ki paidbah kan pynlong ruh ia utei u samla ba un lah ban wanrah jingjop, ka ban long ka jingsarong ym tang ia ka thain Byrnihat, hynrei wat ia ka Distrik ruh kumjuh, bynrap u Bah Vigyan Kharkongor.
Haba ki nongthohkhubor ki la ioh ban iakren bad u samla Everest Manner, ha kaba nyngkong eh u la pynpaw ia ka jingkmen halor katei ka jingpoi sha ka thup jong ka final ha ka Meghalaya Super Star, u la ong ruh ba u ju leit ban iashim bynta ha kiba bun ki jingiakop shad bad u la shah jied ruh ha ka Audition na ka bynta ka India’s Got Talent kaba la long ha nongbah Guahati, hynrei namar ba u khlem iohlad ban leit sa ha kawei ka pat ka Audition kaba la long ha nongbah Kolkata, kumta u khlem iohrung shuh ha katei ka lympung baheh jong ka Ri.
U la pynpaw ruh ia ka jingsngewkmen ba ha kane ka kynti ba mynta ba ka seng RBYF, khamtam ia ka Byrnihat Circle bad ia ki paidbah jong ka thain kiba la kyrshan tyngeh naduh kaba sdang tad haduh ban da poi sha katei ka thong, kumta khatduh eh nga kyrpad ia ki paidbah jong ka thain bad distrik ba kin ai ka jingkyrshan kaba pura, khnang ba u lah ban wanrah ia ka jingjop ha katei ka jingiakop.
Shillong, 1 Jymmang:   Ka jingialang jong ka Joint Action Committee of All Teachers’ Associations of Megha laya (JACATAM) ha kane ka sngi Saitjain ka la shim ia ka rai ban khot noh ia ka jingialang bah ha ka 7 tarik Jymmang na ka bynta ki nonghikai na Khasi bad Jaintia Hills ban iakren halor ki jingdawa ba la shu sahteng la ar snem mynta na ka jingbym leh eiei ka sorkar.
Ki jingdawa ba hakhmat ka long ban shimti noh ka sorkar jylla ia baroh ki kam hikai skul khlem pyniapher shuh naduh ki deficit, adhoc, deficit pattern hynrei ban pynlong kajuh ka jingsiew kumba leh ia ki nongtrei sorkar namar ba ki hikai kajuh ka kam.
Ha katei ka jing ialang, ka la don ka jingthmu ba kan shim ia ka rai ban pynlong noh da ki jingiakhih namar ba ka sorkar man ka por ba ki kwah ban iakynduh khamtam ia u Myntri Rangbah u Mukul Sangma um ju ioh jubab eiei.
U chairman ka JACATAM u Bah ED Nongsiang u la ong ba ka jingdawa na ka Sorkar Jylla ka long ban pyntreikam ïa ka jingshimti ia ki kam hikai ne provincialization ban pynthikna ba ki nonghikai ki dei ban ïaryngkat kyrdan lang bad ki nonghikai kiba hikai ha ki skul sorkar kata ki dei ban ïoh ïa kajuh ka jingsiew katkum ka kam ba ki trei.
“Ngi kwah ban pynduh pyndam noh ïa ka jingpynïapher kyrdan ïa ki nonghikai bad ban wanrah ïa ka rukom treikam kaba thymmai, ha kaba ka jingsiew tulop ka dei ban long mar katjuh bad ka jingtrei", la ong u Bah Nongsiang.
Ki don kumba 37, 000 hajar ngut ki nonghikai kiba shakri ha ki 12, 000 hajar tylli ki skul kiba hap ha ka kyrdan deficit system, deficit pattern bad adhoc ha kylleng ka jylla Meghalaya.
Ka Sorkar ka donkam ban pynlut  shuh sa kumba T.
900 klur manla u snem ynda ka la pyntreikam ïa ka provincialization.
U la ong ba ka sorkar ka la dep pynlong ia ka jingleit wad jingtip halor kane ka provincialisation ha u snem 2014 bad ka la dep phah ruh ia ka kaiphod sha ka sorkar jylla sorkar ba kan leh ia kaba donkam hynrei haduh mynta kam pat leh eiei.
“Ngin khot ia ka jingialang bah ha ka 7 tarik, Jymmang ha nongbah Shillong ban thaw ïa ka Action Committee bad ha ka 21 tarik Jymmang ha Tura, West Garo Hills ban shim ia ka rai ban pynlong noh da ka jingiakhih", la ong u Bah Nongsiang.
Ha kajuh ka por u Bah Kenneth Shadap u la ong ba ka seng ka la dep phah jingthoh naduh u bnai Kyllalyngkot ban ïakynduh ïa u Myntri Rangbah hynrei haduh mynta kam shym la don kano kano ka jingjubab na ka liang jong u.
“Kane ka pyni ba ka Sorkar ka shu kwah ban pynlong kamkai ïa ki jingdawa ba ngi la buh hakhmat ka Sorkar," ong u Bah Kenneth Shadap, General Secretary ka JACATAM.
U Bah Nongsiang u la iathuh ba ka seng ka la iakynduh ia ka myntri ka HRD ka Smirti Irani ha ka 29 tarik Lber ka seng kaba la wan ha Shillong, ka la jubab ba kane ka dei ka kamram jong ka sorkar jylla, namar lada ka donkam pisa ka la dei ban phah jingtip sha ka sorkar kmie ban mang pisa.
Shillong, 1 Jymmang:U SDO (Engineer Wing) jong ka tnad Health and Family Welfare u la iap hadien ba u la shah bat ding ilektrik ha Ri-Bhoi District ha ka sngi saitjaiñ jong ka taiew.
Utei u SDO u dei uba la tip kyrteng kum u Everborn Marba niang bad katei ka jingjia ka la jia ha ka por ba u dang leit khwai dohkha hynrei u la kum tyngkhuh bad u waiar uba don ding ilektrik kaba khlain bor.
La leit rah ia u mar mar sha jaka sumar hynrei ki doktor ki la pynbna ba u la iap lypa shuwa ban poi hospital.
U bah Marbaniang u dei u ophisar uba hap ban ia donlang lashai, ka lah sng u blei ha ka jingplie paidbah ia ka Mawroh PHC bad ka Umrynjah Sub-Centre.
Shillong, 1 Jymmang:Ka jingkhie eriong, ka long kaba jur shi katdei hynnin ka miet, ha ki bynta bapher jong ka Ri Khasi.
Ha ki bynta jong ka Upper Shillong bad kumjuh ruh ha ki bynta jong ka thain Mawngap, Mylliem bad sha thain Riwar ruh kumjuh, ka eriong, ka la trei bor bah, naduh ka por 10baje mynmiet, kaba bteng haduh ka por 11baje mynmiet.
Wat la ka eriong, ka la neh kham slem, hynrei, kam shym la don shibun ka jingjulor, wat la ka khubor, ka iathuh ba ki don bun tylli ki iing, kiba shah lied ha shnong Umniuh Tmar, kaba don kumba 24 Kilometre shathie na Pynursla, ha katei ka bor jong ka eriong.
Dang ha ki khyndiat sngi ba la dep da ki spah tylli ki ing ki la julor ha ka jinghap phria ha ka shnong Nongsning,War Jaintia bad ki tnum ing jong ki ki la pei thliew lut hynrei haduh mynta la ong ba kitei kilonging kim pat ioh bor ban syrdep pat ia ki tnum ing jong ki naba la ong ba kiba bun ha kitei ki shnong ki dei ki briew kiba duk.
Kiwei pat ki lad khubor ki iathuh ba ki don ki ing kiba la shah ktah ha ka jingkhie eriong mynhynnin ka miet ha thaiñ War-Jaintia.
Nangta la ioh khubor shuh shuh ba ha ki thaiñ Pynursla ruh ki la don ki ing kiba la shah rat ka tnum ha katei ka jingkhie eriong.
Ym tang katta, la iathuh ba ha ka shnong Nongsning,War Jaintia kito ki tnum ing,kiba la pei thliew lypa, ki la shah bom ha u slap uba jur hynnin ka miet bad u slap ula pyndap um ia ki iing ki sem, namar ba ki trai iing, kim pat ioh bor ban syrdep ia ki tnum ing jong ki, naba kitei ki shnong ki dei ki briew kiba duk.
Lah ban pynkynmaw, ba ki don da ki spah tylli ki iing, kiba la shah pynjot ha u phria, tang ha ka shnong Nongsning bad ka daw, ka long namar ka jinghap phria kaba jur ha ka miet jong ka Sngi Palei.
Shillong, 1 Jymmang: Ka jingialap elekshon ha ri Lum Garo ka la sdang naduh mynta ka sngi u Blei ha kaba tang shisngi ka kyrtong ka seng Congress ka Dikanchi Shira kaba dei ruh ka lok u myntri rangbah ka jylla (Dr.
Mukul Sangma) ka la pyndep haduh 8 tylli ki jingialang paidbah tang ha ka shisngi sdang naduh ka por 11 baje mynstep bad ka prokram ba khadduh jong ka mynta ka snig ka sdang ha ka por 4 baje janmiet katba u Conrad Sangma u kyrtong ka NPP (khun u Purno A Sangma) pat u la pyndep lai tylli ki jingialang paidbah.
Ki jaka ba ka seng Congress ka la pyndep ia ka jing ialang paidbah mynta ka sngi ki long ka Dobasi para, Hawkhana, Facy Bazaar, Risipara bad sa saw tylli kiwei pat.
Katba ki jaka ba u Conrad u la pyndep ia ka jingialap paidbah mynta ka sngi ki long ka Selsella ka jaka ba u mihkhmat kum u MLA ha u snem 2008,ka Phulbari bad ka Rajabala ki jaka ba ka Congress ka thaw ktem.
Lashai sngi pat ka 2 tarik u jymmang, ka dei ka sngi ba ka Dikanchi kan hiar ban ialap elekshon sha ktembah ka seng NPP bad ka NPP ruh kan hiar sha ka ktem bah jong ka seng Congress.
Katkum ka prokram leit ialap elekshon jong kitei ki ar seng lashai ka sngi ka Dikanchi kan leit ban ialap elekshon sha Dadenggre konstitwensi kaba dei ruh ka konstitwensi ba mihkhmat u James Sangma ( u hynmen rangbah u Conrad) bad kan kren paidbah ha kilai jaka kata ha iew Dadenggre,Dolonggre, Damal Asim bad Chibra Ading.
Katba u Conrad pat un leit ban ialap elekshon ha ka jaka ba mihkhmat u hynmen kynsie jong ka Dikanchi u Zenith Sangma (hynmen u Mukul Sangma) ha Rangsakona Konstitwensi bad un ai jingkren paidbah ha Millem, Garobadha bad ha kiwei pat ki jaka.
Lah ban kdew ba ha ka jingialap elekshon mynta ka sngi ha Selsella u Conrad u la ong ba lada ki paidbah kin jied ia u un pynurlong baroh ia ki jingkwah bad ki jingphohsniew u kpa jong u bad un ai ka jingshakri kaba paka tam na bynta ka ri Lum Garo.
Shillong, 1 Jymmang: Hadien ka jing shah rahbor kawei ka khynnah skul ha ka sngi palei jong ka taiew ha ka kynhun ki runar kiba ym pat lah ban tip haduh mynta ruh,ka la mih biang kawei pat ka jingjia shah rahbor ha kaba ki runar ki la pyrshang ban rahbor ia ar ngut ki khynnah skul kynthei hynrei kitei ruh ki la lait phet biang na kti ki runar.
Lah ban kdew ba ha ka sngi palei jong ka taiew ki runar ki la rahbor ia kawei ka khynnah skul jong ka Angel School, Mawbah-Shillong ha katei ka jingjia ba nyngkong ar ngut ki runar ki la ap thap lypa hajan skul jong katei ka khynnah bad hadien ba la wai skul ki laleit kren ia ka bad ki ong ba ka kmie jong ka ka la khot ia ka bad ka la ap sah hynrei ha katei ka jingiakren jong ki la don pat sa uwei u briew uba niah thuk thuk uba iohsngew ia katei ka sur ia kren bad haba katei ka khynnah ka la rung ha kali jong kitei ki briew ka lasngewthuh ba ka la dei ka jingshah rahbor bad ka pyrta briew, utei u nongniah thuk thuk ha katei ka por u la bud sak ia ka kali ba ki runar ki kit ia katei ka khynnah.
Ha katei ka por ruh ki runar ki la iohi ba uta u nongniah thuk thuk u bud ia ki bad ki la pyllait noh ia ka ha Upper Shillong bad ki sa phet krad noh.
Mynta pat ka la mih sa kawei pat ka jingjia rahbor ha kaba ha ka sngi saitjaiñ jong ka taiew ar ngut ki khynnah skul kiba dang shong klas VIII ki la shah rahbor hynrei ki la lait phet noh.
Ha katei ka jingjia la ong ba katba kitei ki ar ngut ki dang ia ieng kai hakhmat skul jong ki hadien ba la wai ka eksamin kynsan kynsan la wan ar ngut ki khynnah shynrang bad kilapatan ia ki hapoh kali bad ha kali pat la don sa ar ngut kiwei pat ki khynnah shynrang, kitei ki runar kila kit ia kitei ki khynnah kynthei sha ki thain ka Rilbong bad ki la byrngem ruh ba kim dei ban hylla briew.
Hynrei kitei ki ar ngut ki khynnah kynthei ki la lait phet noh ha ka por ba kitei ki runar ki dang sdang ban ia dih kyiad ha kawei ka khlaw bad tang mar ia lait kitei ar ngut ki la wan phet sha Barapathar bad ki la iathuh lut ia katei ka jingjia sha ka mei ieit jong kawei pat ka paralok jong ki bad hadien la leit ban pan jingiarap na ka General Secretary ka CSWO ka kong Evangeline Thabah.
La rejistar case ia katei ka jingjia ha Jhalupara Outpost.
La iathuh ba ka kali ba ki runar ki pyndonkam ka dei kaba dang thymmai bad kam pat don nombar , katkum ka jingiathuh jong kitei ki kynthei kila ong ba ki iohi ia uwei u briew uba phong sopti saw ba u ieng hajan skul jong ki bad hadien ba ki la shah rahbor ruh ki la ong ba utei u briew u donlang hapoh kali ba la thep ia ki.
Shillong, 11 Naitung:Ka tnad Legal Metrology kaba dei ban peit ia ka jingthew jingwoh ia ki mar ki mata jong ki nongkhaii, ki kompeni ka la treikam kum ka met kaba duna dkhot met bad ka daw ka long ba ka don hapdeng ka jingduna nongtrei bad kam lah ban treikam ha ka rukom kaba dei ban iarap ia ki paidbah.
U Director kane ka tnad u Bah Israel W Ingty haba kren sha ki nongthoh khubor mynta, u la iathuh ba na ka liang jongu, u la ong ba ka tnad ka shem jingeh namar ba ka duna ki nongtrei.
“Ngi duna nongtrei naduh ki kyrdan Inspector, kali, bad kiwei ki jingdonkam nalor ka sorkar ka mang pisa duna bha ia kane ka tnad kaba long tang ban siew tulop", la ong u director.
U la ong ba ia mynta la don tang uwei u Inspector ha ka district bad la thoh sha ka sorkar ba kan ai nongtrei khambun ha kane ka tnad.
Ka sorkar pdeng ha ka 11th bad 12th Plan ka la ai pisa T.
6 klur ia kane ka tnad hynrei iaka pisa la pynlut ban shna ia ki laboratory.
Ha ka jingshisha, kane ka tnad ka long kaba donkam bha namar ba ka peit ia ka jingeh jong u luk u lak uba lah ban shah ban bein ha ka thew ka woh ha ki mahajon bad ki kompeni haba ki thied jingthied hynrei ka jingbym don ka jingtip bad ka jingshai ka la pynlong ia ki briew ban shem jingeh ban leit ujor shano bad kumno.
Katkum ka jingong u Director kane ka tnad, ki don 495175 ngut ki nongkhaii kiba pynkhein ia ka jingthew bad kiba la shah pynshitom hapoh kine ki san snem kata naduh u 2011-2016.
“Ka tnad ka la ioh dain kuna T.
1492100 na ki 49517 ngut ki nongkhaii ha ka jylla hapoh kine ki san snem (2011-17)", la ong u Bah Ingty.
U la iathuh ruh ba watla ka tnad ka don hapdeng ka jingduna nongtrei hynrei lah ban pynlong ia ka jingleit jurip kynsan 5961 sien hapoh kine ki san snem ha baroh kawei ka jylla.
U Director u la iathuh ba ki don ar tylli kii Zone ba la phiah ia kane ka tnad, kawei ka East Zone kaba kdup ia ka Khasi Hills bad kawei ka West Zone kaba kynthup ia ka Garo Hills.
Ka jingeh kane ka tnad ban leh ia ki kam ka long ka jingduna ka jingmang pisa ka sorkar julla ha kaba mynta u snem ka jingmang pisa ka long tang kumba 6 klur kaba long beit tang ban siew ia ka tulop jong ki nongtrei hynrei kam don pisa ban pynlong ia ki jingialap paidbah ne kino kino ki jingpynshai paidbah.
U la ong ba ka long kaba donkam ba ki paidbah kin tip ia ka jingshisha haba ki thied ia ki mar ki mata ba ki dei ban long kiba biang ka jingthew bad ka dor ruh kam dei ban tam ia kaba la thoh ha ka dor die khutia ne MRP bad lada don ne lap ia kiba die tam ia ka dor bad kiba thew duna, ki nongthied ki dei ban ujor da ka jingthoh sha ka tnad ba kan leh ia kaba donkam pyrshah ia kiba pynkhein ia ka ain.
U la ong ba katkum ka ain ki nongkhaii ki dei ban wah ia ki dor ki mur jong ki mar ba ki die ha dukan khnang ba ki paidbah kin tip bad iohi.
Shillong, 2 Jymmang:Ka jingkhang ia kiba bun ki Wine Store ha ka jylla kan dang iai bteng hadien ba ka East Khasi Hills Wine Dealers Association, Ri-Bhoi Wine Dealers Association bad uwei pat u riew shimet ba la tip kyrteng kum u Hamsaia Pariat ki la weng noh ia ka jingkyrpad jong ki kaba ki la phah sha ka kashari.
Mynta ka sngi ka Meghalaya High Court ka la shah ia kitei ki nongujor ba kin weng noh bad la weng noh artad ia katei ka jingkyrpad jong ki.
Kitei ki nongujor ki la pan bor na ka Court ba kan ai jingbit ba kin weng noh ia ka jingujor jong ki da ka jingthmu ba kin buh da ka jingujor kaba thymmai lane ba kin dang pyrkhat shuwa ban peit katkumki aiñ.
Lah ban kdew ba ka sorkar jylla ka la wanrah ia ka jingpynbeit thymmai ia ka Rule 183 jong ka Meghalaya Excise Rules namarba ka Rules kaba rim kam kdew shai ia ka jaka ba dei ban pynieng ia ki Wine Store.
Katei ka ain thymmai ka sorkar jylla kaba la pynbna paidbah ha ka 23 tarik u nailur, 2015 da u Commissioner bad Secretary, Excise, bah J.
Lyngdoh, ka la hukum ba baroh ki jaka die kyiad kiba hap hapoh 200 mitar na ka jaka mane blei,jaka pule bad ki jaka sumar ki dei ban khangnoh.
Ha katei ka jingpynbna la hukum ba dei ban pyntreikam ia katei ka aiñ hapoh ka hynriew bnai bad la pynjari ruh ba yn ym shah ban pynieng Wine Store ha ka jaka kaba hapoh ka 50 mitar ka jingjngai na ki surok bah ka nongbah Shillong bad 100 mitar sha kiwei pat ki jaka.
Lah ruh ban kdew ba tang mar ia pyntreikam ia katei ka aiñ ki la don haduh kumba 314 tylli ki Wine Store kiba la shah ktah na ki 600 tylli kiba don ha baroh kawei ka jylla.
Lah ban pynkynmaw ba ka East Khasi Hills Wine Dealers Association, Ri Bhoi Wine Dealers’ Association bad u bah Hamsia Pariat ki la ujor ia katei ka hukum ka sorkar bad ki la ujor sha ka High Court ba kan tuklar ia katei ka kam.
Hynrei mynta ka sngi la weng noh ia katei ka jingujor jong ki.
Nongpoh, 02 Jymmang:Da ka jingthmu ban teh pyrkhing halor ka jingjyllei ki dukan kyiad kiba die beain ha Sor Nongpoh, ha ka miet sngi U Blei ki dkhot ka HNYF, Northern Region, ki la ioh ban kurup ia ka kyiad phareng kaba la kot sha ki spah liter na ki ar jaka ha ka Nongpoh.
Ki dkhot jong ka HNYF, Northern Region, hapoh ka jingialam jong u president Bah Marcus Marten bad u General Secretary Bah Adelbert Nongrum lem bad ki dkhot jong ka seng, ki la ioh ban kurup ia katei ka kyiad na kawei ka dukan kyiad beain kaba la long trai da u Bah Coming Kharshandi bad na kawei Auto Rickshaw kaba don ia u no.
ML 10A 3658, kaba kit ia ki kyiad jong u Bah Donbok Jyrwa bad u Pankaj Dey katba ki dang kit ia katei ka kyiad na Byrnihat ban wandie sha Nongpoh.
Hadien ka jingioh ban kurup ia katei ka kyiad beain kaba la kot sha ka spah liter, na ka liang ki nongialam ka HNYF, Northern Region, ki la leit ban aiti noh ia katei ka kyiad sha ki ka Nongpoh Police station, khnang ba kin ioh ban leh ia kaba donkam baroh.
Ha kaba iadei bad kane ka kyiad ba la wan aiti da ki nongialam ka HNYF, na ka liang ki Pulit ka Nongpoh PS, ki la ujor ruh da ka ejehar pyrshah ia kitei kiba donkti ha katei ka jingdie beain ia ka kyiad bad ki la ong ruh ba kin rejister da ka Case ba katkum ki kyndon jong ka Meghalaya Excise Act bad ia katei ka kyiad yn aiti noh sha ka tnat Excise, kaba dei ka tnat sorkar kaba peit halor jong ki kyiad beain.
Haba kren sha ki nongthoh khubor, u Bah Marcus Marten, u la ong ba ka seng ka dap da ka jingsngewkhia halor ka jingjyllei ki dukan kyiad beain ha Sor Nongpoh, kumta na ka liang jong ka seng nangne shakhmat kan iai peitngor, khnang ban tehlakam ia ki dukan kyiad bad kumjuh ruh ia ki nongdie kyiad beain, namar ka jingdon jong ki dukan kyiad kiba die beain ka pynjot ruh ia kiba bun ngut ki khun samla.
Shillong, 11 Naitung:Ka Joint Action Committee (JAC) jong ki saw tylli ki shnong, Nonghyllam, Umsur, Nongjri bad Kulang kiba hap hapoh jong ka South West Khasi Hills District, kin pynlong ia ka jingiaid paidbah ha ka 14tarik Naitung 2017, kaba dei ruh ka sngi iew nongjri ban pyrshah ia ka jingshah rahbor jong u Bah Ricky Marwein ha ki Khar Bangladesh na ka shnong Umsur.
U Bah Nassar Marwein Chairman jong ka JAC, u la ong ba ia kane ka jingiaid paidbah kan sdang na Nonghyllam ha ka por 10.
00 baje mynstep bad kin pynkut ha shnong Nongjri kaba dei artad ka sngi iew ha katei ka sngi.
Ha kane ka jingialang paidbah kin sa ia rai kumno ban leh na ka bynta ban wanrah ia ka jingshong suk shong sain ha kane ka thain.
Ka JAC ka kyntu ia ki riew rangbah bad ki paidbah ba kin ia poi khnang ha kane ka sngi ban ia shim bynta ha kane ka jingiaid paidbah, namar tang ha kine ki ar bnai kiba la leit ka jingshah rabor jong ki briew na katei ka thain ha ki briew na ka Ri Bangladesh ka la jia la ar sien.
Ia u Bah Ricky Marwein la rah bor ha ka 8tarik Naitung 2017 na iing sah jong u ha Umsur.
Dang ha ka 28tarik Iaiong 2017, ka KSU ka la pynlong ia kane ka jingiaid paidbah ha katei ka thain ban pyrshah ia ka jingshah rahbor jong u samla Dajied Syiemlieh ia kaba la rahbor da ki khar Bangladesh ha kaba la ioh ban pyllait ia u da ki shipai jong ka Bangladesh Border Guard na khappud Meghalaya bad ka Ri Bangladesh.
Nongpoh, 11 Naitung:Ki lai tylli ki kyn-hun sengbhalang hapoh ka Jylla kiba kynthup ia ka Hynniewtrep National Youth Front (HNYF), Ri Bhoi Youth Federation (RBYF) bad Federation of Khasi Jaintia & Garo People (FKJGP) ki la rai ban pynlong da ka jingialang paidbah ha ka 13 tarik mynta u bnai ha MUDA Complex Nongpoh.
Haba pyntip sha ki nongthohkhubor, u Bah G.
H Kharshanlor, President ka HNYF Sengkmie, u la ong ba ka daw kaba la pynlong ia kine ki lai seng ban pynlong syndon da kane ka jingialang paidbah ha Nongpoh, ka dei ruh halor ka nongrim jong ka jingthmu ka sorkar ban wanrah ia ka Lynti rel sha ka Jylla, hynrei khlem da lah pat ban pyntreikam ia ki kyndon ain ki ban tehpyrkhing ia ka jingioh laitlan jong ki mynder ban rung sha ka jylla.
Kumta haba iadei bad katei ka jingialang paidbah, na ka liang u Bah G.
H Kharshanlor, u la kyntu ia ki paidbah ha ka Distrik ba kin wan ban iashimbynta khang ba yn ioh ban iathir bha halor kane ka jingthmu ka sorkar ban wanrah Lynti Rel sha ka jylla.
Shillong, 11 Naitung:U Commissioner ka tnad Transport ka jylla u Bah Israel W Ingty u la ong ba ka sorkar jylla kan pyrshang tyngeh ban pyndep ia ka jaka pdiang bad sangeh bus ne ka Bus terminal ha Mawiong, Shillong ha ka por ba la buh kata ha u snem 2018.
Ia kane ka jaka pdiang bad sangeh bus la mang ai pisa da ka sorkar pdeng ha ka jinglut kaban long 48 klur bad ka dang ioh T.
12 klur.
“Kumba long haduh mynta ka jingiaid ki kam ki jam ka la poi sha ka 50 percent bad la khmih lynti ba ngin pyndep ha ka por ba la buh thong ha ka 2018", u la ong.
U Commissioner u la ong ba ka tnad ka la kyntu ia ka sorkar pdeng ba kan pynlait noh ia ka pisa kaba la dang sah sa T.
36 klur ka bym pat pynlait bad nalor kane ka la pan shuh namar kam pat biang.
U la ong ba hadien ba ka pyndep ia kane ka jaka sangeh bad pdiang bus, kan pynkham aram ia ka jingkhapngiah jong kane ka nongbah kaba iakynduh jingeh na ka jingsahkut kali kaba syllang bha.
Kane ka jaka pdiang bad sangeh bos kan ngiam kumba 200 tylli ki bus ki trok ha katei ka jaka.
Shillong, 11 Naitung:U President ka KSU u Samla Lambokstarwell Marngar ula ong kat nang thwet ia ki dkhot, katta ka nang pyntyrha iaka seng ban iakhun bad ka jingïaleh kan dang jur nangne shakhmat bad wat ki dkhot kiba shah kem kila phah iaka kyrwoh ba ym dei ban dawa pyllait noh ia ki na phatok hynrei dei ban ieng ban dawa na ka bynta ka ishu jong ka jaidbynriew.
Haba kren mynta ka sngi, ha ka jingialang pyrshah lynti rel ha ha iing dorbar ha Umrynjah, u President ka KSU u la ong ba ka KSU kala iaid nyngkong ha ka lynti kaba jai jai hynrei ka sorkar kala sdang ban hiar thma ia ki dkhot jong ka seng kan nym pyndem na ka bynta ka dawbah jong ka ri bad ka jaidbynriew.
U la ong ba ka sorkar kala pynpaw ba kam treh ban iakren bad ka KSU namar ba kadei ka seng kaba leh ia ki kam be-ain, hynrei ka KSU ruh ka kwah ban kren shai ba kam shym la jied iaka lynti jong ka jingiaumsnam ne ban kieng atiar.
Ula ong ba ka la mih ha ki lad pathai khubor ba ka HNLC kala tyrwa ban ai ia ki bom IED sha ki dkhot ka seng ban pyrshah lynti rel, na ka liang u Myntri Rangbah ka jylla ula ong ba dei ban phah tohkit ia kane ka kam, hynrei ka KSU kam sngew phylla shuh ia kum kine ki kyntien ba kin mih na ka sorkar namar ha ki snem kiba mynshwa ruh kila don teng kum kine ki jingpharep.
Watla ki dkhot ki la shah kem ka KSU kam shym la sngap jar hynrei mynta kan leit ban pynlong iaki jingialang paidbah ha kylleng ki jaka long katba long ne jia katba jia bad ban pan ka jingkyrshan na ki paidbah ba ieng tylli kawei ban pyrshah jur iaka jingwan ka lynti rel katba ym pat lah pyntreikam ia ki ain kiban pyrkhing iaka jingwan ki bar jylla bad ki mynder ri.
“Lada ka sorkar ka khot ne kam khot iakren, ka KSU kan nym sngeweiei, namar ka seng kam shym la pynlong jingïakhih ba ka kwah ban ïakynduh ne iakhublei kti bad u Dr Mukul, hynrei ka KSU kan iaid shakhmat beit ban dawa ban pynsangeh iaka lynti rel kaba long ka jingdawa kaba shong nongrim na ka bynta ban iada iaka jaidbynriew", u la ong.
Katba u General Secretary ka KSU u samla Donald V Thabah ula ong ba ka KSU kala pyrshah iaka lynti rel naduh ki por ba mynshwa haduh kane ka khyllipmat kaba mynta bad ka seng ka ieng rasong ban ieng pyrshah iaka lynti rel.
Ula ong ba ka jaidbynriew kala shah ïuhroit la ka long ha ka khaii pateng, ka shongkha shongman, ka iohkam iohjam bad kumta ter ter.
Kumjuh u u Secretary barim ka Mawsiatkhnam u bah KW Lyngrah ula ong ba ka tnad rel kala shu leh donbor ha kaban shna iaka lynti rel ha kaba kala wan ban sieh ia u pud u sam ha ka jaka jong ki nongshong shnong khlem da ioh jingbit shwa na ki trai jaka bad kala iaid lait ruh na ki bor shnong.
Ha kane ka jingialang paidbah la iadonlang u Rangbah Shnong ka Umrynjah u Bah S Khongwir, u Secretary barim ka Mawsiatkhnam u bah KW Lyngrah, ki nongialam bad ki dkhot jong ka KSU na ki unit bad circle bapher bapher bad ki paidbah ka thain Umrynjah bad Mawsiatkhnam.
Shillong, 11 Naitung:Ka Projek pynmih bording kaba ai kyrteng Mawphu hydro-electric project (stage II) ban pyntreikam ka North Eastern Electric Power Corporation Limited (NEEPCO) lah ban pynkylla kyrteng sha ka wah Kongkhen ne ka shnong Thieddieng namar ba bun ki shnong kiba shah ktah na kane ka projek kin dei na ka thaiñ Thieddieng ym na ka thaiñ Mawphu.
U nongthoh khubor u la ioh ban iakren kham bniah halor kane ka projek bad u Head Project ne u General Manager ba peit ia kane ka projek, u SK Dey, u la ong ba ka la don ka jingiakren ban pynkylla ia ka kyrteng jong kane ka projek namar ba kham bun ki shnong ban shah ktah ki dei na ka thaiñ Thieddieng kumba la dawa ki paidbah.
Hynrei u Dey u la ong ba kane ka shong ha ka bor jong ka sorkar jylla ba kan leh ia kaba donkam.
“Ka dang don ha ka jingbishar bniah ka sorkar jylla ban leh ia kaba donkam halor kane", la ong u Dey uba dei peit ia kane ka projek jong ka NEEPCO.
U la iathuh ba katkum ka jingiateh soskular, kito kiba shah ktah ki jaka jongki, yn ai kam uwei na kawei pa kawei ka longïing lane ki bym kwah kam ki lah ban shu shim ia ka pisa 5 lak shisien siew.
Hynrei lada kim kwah ia kane ka 5 lak, ka NEEPCO kan shu siew pisa ia ki ym duna ia ka T.
2000 shi bnai ne katkum ka jinglong ka iew ka hat kaban kiew na ka snem sha ka snem sha ka longïing haduh 20 snem.
U la iathuh ruh ba la iasoi ha kaba 100 unit ka ding yn ai ei sha ki longïing ba shah ktah man u bnai nalor 1 percent ka ding yn ai ei ban leh ia ki kam pynroi ha ka thaiñ.
Nalor kane, ka NEEPCO ka la ai bording ei ruh haduh 12 percent ia ka sorkar jylla.
Kumba ju long, ka jingim jong kano kano ka projek bording kan long 30 snem hynrei ka lah ban treikam ruh haduh 50-60 snem tangba ka donkam ia ka jingpynthymmai ia ki tiar ki tar kiba rim.
U Dey u la kyntait ia ka jingsngew tieng jong ki paidbah ba lada tei ia ka dam kan sa tap lut ia ki jaka ki puta jongki bad kin sa kylla nongphetwir.
U la ong ba ka jingmut dur jong ki katto katne ki paidbah jong ki shnong ban shah ktah na kane ka projek ba kin kylla phetwir, kin shah dap lut ha ka um, ka dei kaba bakla bad ka jingshah pynsngewthuh bakla namar ba ka jingshisha kam long kumta.
U la ong ba ki don 74 tylli ki longïing kiban shah ktah na kane ka projek hynrei ka jingshah ktah kam dei ba kin shah tap lut ki iing ki sem, hynrei dei tang ki katto katne ki jaka kiban shah ktah na kane ka projek.
“Ka dei tang ka jingsngewthuh bakla jong ki briew ban shah tap um lut ki iing ki sem bad ki jaka ki puta", la ong u Dey.
U la ong ba katkum ka Jingpynkhreh Kam ne Project Report, ka donkam ia ka NEEPCO ban shim jaka 110 akar bad na kane, kumba 22 akar ka hap kum ka jaka khlaw.
“Ia ka jingburia ia ka jingduh ki jaka bad ki jingthung jingtep yn siew nadong shadong da ka NEEPCO katkum ka dor jong ka iew ka hat kaba thymmai tam", la ong u Dey.
U la ong ba ka tnad jong ka sorkar jylla lyngba ka Social Impact Assessment (SIA) kan pynlong ruh ia ka jingjurip bad bishar bniah sha katei ka jaka ha kaba kan ai kaiphod pat sha ka sorkar ba leh ia kane.
Ia ka dor jong ka jaka ka puta, ki jingthung jingtep yn buh da ka sorkar jylla bad ka NEEPCO kan shu ai pisa beit bad kan nym lah ban tuklar eiei.
U Dey u la ong ba katkum ka ain Right to Fair Compensation and Transparency in Land Acquisition, Rehabilitation and Resettlement (Amendment) 2015, ka NEEPCO kan hap ban buria ia ka jingduh ki jaka ki jingthung jingtep saw shah ka dor na ka dor ha iew ha hat.
Ha kajuh ka por, u Dey u la iahtuh ba ka NEEPCO kan wanrah bun ki kam pynroi kum ka jingshna surok, ki skul, ki mobile dispensary bad kiwei ki lad pynroi sha ki shnong ba shah ktah.
“Katkum ka jingiateh soskular ne Memorandum of Understanding (MoU) bad ka sorkar Meghalaya, 80 percent ki kam ha ka kyrdan C bad D, yn ai ia ki trai shnong kiba shah ktah na kane ka projek bad ki para marjan.
Ka jingmang pisa ban shna ia kane ka projek bording ka long T.
907.
35 klur haduh u Nailar 2016 hynrei ka lah ban kiew katkum ka jingiaid ka iew ka hat.
Katkum ka jingong u Dey, lada kam don ka jingthut da kumwei pat, ka NEEPCO kan lah ban pynmih ding hapoh 55 bnai ne san snem duna bad ka jingpynmih kan long 85 megawatt bad ki don ar tylli ki tnad ne unit, kawei kawei kan pynmih 42.
5 megawatt.
Shillong, 11 Naitung:Ka tnad Legal Meteorology ka jylla ka la shem jingeh ban pyndonkam ia ka kali trok Testing Kit namar ka jingjubor palat ka jingkhia bad ka jingeh jongka.
Kane ka kali ka khia haduh 30 ton bad ka kam jongka, ka long ban pyntrei ha kaba leit thew kylleng ki jaka, ka hap ban shu shong ei noh.
Namar kane ka daw, ka tnad Legal Meteorology ka la phah jingthoh sha ka sorkar pdeng ba kan shim noh ia kane ka kali namar ba kam iahap ban pyndonkam ha kane ka jaka rilum.
Haduh mynta ia kane ka kali, la shu buh kumto ha phyllaw ka ophis ka District Transport Officer, ha Lachumiere, Shillong.
Katkum ka jingong u Director ka Legal Meteorology kane ka tnad, u Bah Israel W Ingty ka sorkar India ka la ai ei ia kane ka kali ha u snem 2010 na ka bynta ban pyndonkam ban leit thew ia ki jingkieng thew ne weighbridge hynrei tang ban iaid na Shillong sha Jowai, ka shim por kumba 6 kynta eiei bad ka jinglut ka long haduh 6 hajar.
“Kane ka kali kam iahap ban pyndonkam ha kane ka jaka rilum ha kaba ka shim por haduh 6 kynta tam na Shillong sha Jowai ban iaid bad ka jinglut ruh ka long ka la poi sha ka T.
6 hajar eiei", la ong u Director ka tnad Legal Metrology haba kren sha ki nongthoh khubor mynta ka sngi.
U la iathuh ba ka tnad ka la phah jingthoh sha ka India ba kan shim noh ia kane ka kali ne ban ai noh sha ka Assam kaba long jaka madan hynrei haduh mynta kam pat ioh jubab eiei.
U la ong ba ka sorkar pdeng ka la ai noh da kiba kham rit lai tylli ki kali ba khia 16 ton kawei na ka bynta ban leit test.
U Director ka Legal Metrology u la iathuh ruh ba ki don 180 tylli ki jingkieng thew ha ka jylla kynthup jong ka sorkar jylla, ki kompeni bad ki riew shimet kiba ju leit ban pynthikna da kane ka tnad la ki biang ne em.
Katkum ka jingong jong u Director kane ka tnad, ha ka jingleit pynshisha jongki la ki biang ne em kine ki jaka thew, la shem ba ki biang bad kam don kano kano ka jingleh tuh ne jingbakla.
Ha kajuh ka por, u Director u la iathuh ba ka tnad ka la dep pynlong ruh ia ka jingleit pynshisha ia ki jingthew ia baroh 92 tylli ki petrol pump ha ka jylla bad baroh la shem ba ki biang nadong shadong bad kim don jingduna eiei.
Shillong, 11 Naitung:Ka Hynniewtrep Youth Council kan bteng ia ka jingdawa jong ka seng ban pyntreikam noh ia ki 14 tylli ki mat dawa jong ka seng (Ki ain ban iada ia ki Hok Trai Ri) kum ka Inner Line Permit System ka ban teh lakam ia ka jingrung laitlan ki poiwir ha ka Bri Hynniewtrep, ka ban kynthup ia ka jingdawa ban pynsangeh noh ia ka jingshna lynti rel, kat bym pat pyntreikam ia ka ILP, nangta ka Residential Permit For Immigrants ka ban pyrkhing ia ka jingioh shongwai bad shong basa thurmur ki mynder ha ka Bri Hynniewtrep.
Kawei pat ka mat kaba ka seng, ka dawa, ka long ban pyrkhing ia ka jingioh khaii lait lan ki mynder ha ka Bri Hynniewtrep, ka Work Permit For Non Indigenous People ka ban teh lakam ia ka jingioh bylla laitlan ki poiwir ha ka Bri Hynniewtrep, ban nang pynkhlain shuh ia ka Prohibition and Detection of Benami Transaction, ba yn lah ban rat dyngkhong ia ka kam Benami bad nangta ia ka State Permanent Citizenship Registration Act ka ban shim ia u snem 1971 kum u snem ot kyrteng bad ka jingthep vote, ha ka shnong tynrai jong u briew, khnang ban khanglad noh ia ki poiwir bad ki mynder ba kin ioh thep Vote ha ka Bri U Hynniewtrep bad kiwei, ha kaba na ka liang ka seng ka la leit buh ia ka dorkhas ha u myntri rangbah ka Jylla, ha ka 23tarik Rymphang 2017.
Na ka liang jong ka seng, ha ka 17tarik Naitung 2017, kaba dei ka lyngkhuh sngi iap U Tirot Sing, kan pynlong ia ka jingiaid paidbah bad shong kyrain.
Ha shwa ban pynlong ia ka jingiaid paidbah, ha ka por 10.
00 baje mynstep, yn pynlong shwa ia ka jingialang ha Dinam Hall Jaiaw, ha kaba kan don ruh ka jingduwai ban nang pyneh rngiew ia ka Jaidbynriew Hynniewtrep bad hadien katta sa ka jingiaid paidbah na Diman Hall haduh u mot Laidong ha syndah ka Soso Tham Auditorium Hall bad hangne yn pynlong ia ka jingshong kyrain.
Ha ka 22tarik Naitung 2017, ka seng kan pynlong ia ka jingialang ban iathir iatai jingmut bad u Mukul Sangma ha ryngkat ki myntri jongu, ha kaba yn pynlong ha Khasi National Durbar Hall, Mawkhar, Shillong.
“Ngi la kyrpad ia u ba un khot ia kren ia ngi hynrei um shem la khot kumta ngin khot noh mangi ia u ba un wan noh ma u ha ryngkat ki Minister jong u khnang ba ngin ioh ka lad ban iatai halor ki mat dawa jong ka seng kaba kynthup ia ka ILP bad kiwei pat.
Lada u Mukul bad ki Minister kim wan na ka liang ka seng ka la pynkhreh lypa ia ki jingiakhih pyrshah ia ki" ong shuh ka kyrwoh jong ka seng.
Ha ka 29tarik Naitung 2017, yn pynlong ia ka jingialang ban iathir iatai jingmut bad baroh ki MLA na ka Bri u Hynniewtrep, halor ki mat dawa ia kaba ka seng ka la dep pyntip ia ki lyngba ki shithi bad ha kane ka jing ialang yn dawa na ki MLA ba kin iathir iatai ia kine ki mat ha ka ing durbar Thawain, ha kaba ia kane ka jingiathir iatai yn pynlong ha Khasi National Durbar Hall, Mawkhar, Shillong.
“Lada ki MLA kim wan naka liang ka seng ka la Pynkhreh lypa ki jingkhih pyrshah ia ki bad ia kine ki jingiakhih yn pynlong ha ki Ing ki sem jong ki bad ha ki Constituency jong ki" ong biang ka kyrwoh jong ka seng ba la phah da U Bah Isaac W Basaiawmoit, Organising Secretary, HYC-CEC.
Shillong, 14 Naitung:U Rejaul Karim Laskar, uba dei u pyrman jong ka kynhun rit paid jong ka All India Congress Committee, uba peit ia ka Meghalaya, Nagaland and Mizoram Rejaul Karim Laskar, ula ia kynduh mynta ka sngi, ia U Rev VL Luaia Hranleh, Senior Administrative Secretary ha Shillong.
Ka jingiakynduh, ka dei tang ka jing ia shongkai paralok, ka la long ha ophis jong ka Presbyterian Church of India ha Shillong.
U Laskar, u kam ba ka jingiakren, ka long kaba sngewtynnad, ha kaba ki iakren ia ka jinglong ka Ri ha kine ki sngi, ha kaba U Laskar, u pynpaw ia ka jingsngew donkam ban pynneh ia ka jinglaitluid ki niam ha ka Ri.
U Laskar, ula leit jngoh ruh ia ka Cathedral of Mary Help of Christians, Shillong.
Shillong, 14 Naitung:Ki jugali ki la rai ban leit shong sngi hakhmat ha ka khyrdop ka MeECL naduh ka sngi Balang lada kim ioh ia ka shithi thungkam haduh ka sngi baar.
La shim ia kane ka rai jongki, hadien ba ki la dep iashong kyrain ar sngi kynthih ha phyllaw ka Additional Secretariat kaba kut mynta ka sngi, ban dawa ba ka sorkar (MeCEL) ka dei ban ai noh ia ka shithi thungkam kaba la dawa la slem hadien ba ki la pass ia ka eksamin ba pyniaid da kane ka tnad naduh u 2011.
Ia kine ki jugali la kyrshan bad ai mynsiem da ka KHNAM samla hapoh ka jingialam u President u Bah Thomas Passah, ha kaba ki la aiti ruh ia ka dorkhas jingdawa hynne ka sngi ha ka ophis u Myntri Rangbah u Mukul Sangma namar ba um don ha ophis.
Katkum ka jingong u Bah Passah, por ban thungkam ia ki Jugali kan kut noh ha ka 2 tarik u bnai ban wan bad lada kim ioh noh ia ka shithi thungkam shwa kane ka por, kan sa kylla bijai ei noh namar ba bun kiba la palat rta ban wad kam biang.
Nalor kata, ki don la ka iing ka sem ban bsa ban pjiah ia ki khun ki kti bad ka jingleh ka MeECL ka long ka jingibein ia ki.
“Lada ka sorkar bad ka MeECL kam sngap ia ka jingud jong ki Jugali, naduh sngi Balang ngin leit shong hakhmat ka khyrdop ka MeECL khlem pud por haduh ba kan ai ia ka shithi thungkam ia baroh ki Jugali kiba dang sah", la ong u Bah Passah bad bynrap, ba wat ia ka PIL ruh la pynkhreh ban ujor pyrshah ia ka MeECLKine ki Jugalis kiba don 466 ngut kila pyndep ia ka eksamin, ki la pynlong ia ka jingshong kyrain ryngkat ki plakad ha phyllaw ka Additional Secretariat ban dawa ba ka Meghalaya Energy Corporation Limited (MeECL) ka dei ban ai noh ka shithi thungkam ia ki 466 ngut, hadien ba ka sorkar jylla ka la pynslem wat hadien bun sien ki la iai dawa bad pynkynmaw.
U Bah Passah u la ong ba mynshem bnai haba ki pynlong ia ka jingialang paidbah, ka Meghalaya Energy Corporation Limited (MeECL) lyngba u secretary u Debojit Warjri ka la pynthikna ia ki ba kin sam noh ia ka shithi thungkam hynrei haduh mynta jar jar khlem leh eiei.
Ka jingthungkam la ong ban leh ha ki lai bynta kata ha ka bynta ba nyngkong lah dep thung ia ki 336 ngut katba ka bynta baar bad balai kaba kynthup 233 ngut kawei pa kawei ka thup ka dang sah teng.
U Bah Passah u la ong ba ka jingthungkam ia ki Jugalis jong ka bynta II bad III ka dang sah teng.
Shilllong, 14 Naitung:Ka BJYM Meghala-ya ka la dawa na u Chief Secretary ba dei ban sospon mardor ia u Bah HM Shangpliang u director ka tnad Social Welfare, halor ka jingkynnoh ba u don bynta ban iaroh bad ai jingkren ha ka jingialang ka party Congress ha Lawbah dang shen, kaba hap ha Mawsynram konstitwensi.
Ka kynhun jong ki nongialam ka BJYM hapoh ka jingialam u President u Bah Egenstar Kurkalang mynta ka sngi ki la iakynduh ia u Chief Secretary u YS Tsering ha kaba ki la ai jingthoh ba dei ban sospen mardor ia u Bah Shangpliang.
Ha kajuh ka por, ka la dawa ruh ba dei ban aiti ban tohkit ha ka CBI pyrshah ia une u ophisar ka jylla uba la shah pynkiew IAS khnang ban lap ia kiba bun ki jyrsieh ba u lah ban don bynta ban leh shiliang ia ki skhim sorkar khamtam haba la paw ba u iadon bynta bad kane ka seng sain pyrthei kaba don ha ka bor ha kane ka jylla.
U Bah Egenstar u la ai por shi taiew ba ka sorkar kan sa leh ia kine ki jingdawa jongki bad lada kam leh, kin sa shim da kiwei ki lad.
Katkum ka jingiathuh u Bah Egenstar, u Chief Secretary u la pan jubab na u Bah Shangpliang halor kane ka kam bad ka dang ap ia ka jubab jongu shwa ban iaid shakhmat lada lap ba ka jingleh jongu, ka long kaba shisha.
“Ngi dawa ba ka sorkar ka dei ban sospen shi syndon ia une u ophisar sorkar.
Ka ain kam dei ban leh ia u kum u khun khadduh ban ai mon", la ong u Bah Egenstar Kurkalang.
U Bah Egenster u la ong ba ka jingleh jong u Bah Shangpliang ban iadon bynta bad kane ka seng sain pyrthei, ka la pynsuba sniew ba u lah ban leh shiliang ia ki skhim ne ki jingiarap ka sorkar sha ki paidbah.
Lah ban kdew ba ka CSWO bad ka TUR ha kane ka sngi Palei ka la phah jingujor ruh sha u Principal secretary ka tnad Personal da kaba dawa ba dei ban thung jingtohkit pyrshah ia ka jingdonkti jong u Bah Shangpliang bad ka seng sain pyrthei haba u dang long kum u ophisar ka sorkar.
Nongpoh, 14 Naitung:Ha kawei ka jingjia pluhding kaba la jia mynta ka step ha ka shnong Baridua, Ri Bhoi District, ha kaba haduh 7 tylli ki dukan die jhur kiba don ha katei ka shnong ki la kylla dpei, hadien ba ka ding kaba shyrkhei ka la klang bad bam duh ia baroh ki tiar ki tar kiba don ha kitei ki dukan shnong.
Katkum ka jingiathuh da u Bah Ioanis Narleng, Rangbah Shnong ka Baridua, la ong ba katei ka jingjia ka la jia mynta ka step ha ka por 1 baje ei mynstep bad ha kane ka jingpluh jong kitei ki dukan ar tylli napdeng kitei ki dukan ki dei jong ka Kong Mitilda Lyndem bad Kong Merilinda Majaw kiba dei ki nongshong shnong ka Baridua, katba kiba sah na kitei pat ki dei ki dukan jong ki bar jylla kiba wan ban sahwai ha Baridua.
U la iathuh ruh ba ia daw jong ka jingpluh jong kitei ki dukan ym lah ban tip namar ka la jia ha ka por shiteng synnia, hynrei kane ka jingpluh jong kitei ki dukan ka la wanrah shisha ia ka jingduhnong kaba khraw ia ki trai dukan, namar baroh ki tiar ki tar bad ki jingdon jingem ha kitei ki dukan ki la kylla dpei lut.
Da ka jingpoi kham kloi da ki kali pynlip ding na Assam, khyndiat la lah ban tehlakam noh ia katei ka ding kaba la klang bad sdang ruh ban pur sha kiwei pat ki dukan kiba don ha katei ka jaka, namar ha kane ka jaka ki don haduh 20 tylli ei ei ki dukan.
Tang mar iatip halor kane ka jingjia, na ka liang ki Pulit ka Khanapara Police Station ha ryngkat ka ki pulit ka Assam ki la wan ban jurip bad ban tohkit bad ban wad ia ka daw kaba la pynlong ia kane ka jingpluh kitei ki dukan ha Baridua.
Nongpoh, 14 Naitung:Naduh ba ki dkhot ka Khasi Student Union ki la leit ban hiarthma nongtrei ka Lynti Rel da kaba pynjulor ruh ki mashin kiba dang pyntrei ha katei ka jaka, ha kaba naduh katei ka por ba la jia katei ka jingshah hiarthma bud sa ka jingshah kem ki dkhot ka KSU, la mih shibun ki huri hura hapoh ka Distrik kat haduh ba ka la ktah shisha ia ka shongsuk shongsain ha ka Distrik hi baroh kawei.
Naduh ba la jia katei jingshah hiarthma, haba u Nongthohkhubor U Rupang ula ioh ban iakren bad ki katto katne ngut ki riew paidbah hapoh ka Distrik, ki la pynpaw ia ka jingsngewkhia kaba jur, namar kat kane ka saw ka sian kaba la pynkhih phaloh ym tang ha ka Distrik, hynrei ha ka jylla hi baroh kawei, pynban wat tang uwei napdeng ki nongmihkhmat paidbah napoh ka Distrik, uba mih shakhmat ban iakren halor kane ka phang.
Ka long shisha kaei kaei kaba sngewkhia ban iohi ia ka jinglong jong ki nongmihkhmat jongngi, ha kaba ki heh nia tang ha ka por ialap Ilekshon bad kaei kaba la pynlong ianga ban kren ia kane ka dei ruh hadien ba la lap ba ha ka por ba ki paidbah ki donkam shisha ia ka sur jingkyrshan na ki nongmihkhmat ban iakren halor kane ka mat, pynban ki jah klep bad ialeh ialade ban rieh khlem da pynpaw sur ei ei, ka dei ka jingkren kaba la iohsngew na kiba bun ngut ki riew paidbah.
“Ngam lah shuh ban mutdur, kum ka Distrik kaba don haduh 5 tylli ki Konstitwensi bad 5 ngut ki nongmihkhmat paidbah, kiba kynthup ia u Dr.
D.
D Lapang na Nongpoh Constituency, u Dr.
Celestine Lyngdoh na Umsning, u Ma Ngaitlang Dhar na Umroi, u Bah Lamboklang Mylliemngap na Jirang bad u Bah Julius K.
Dorphang, uba dang don mynta ha phatok na Mawhati Constituency, ha kaba kat kine ki nongmihkhmat kiba ngi la don, kiba kum ki paidbah ki ap khmieh lynti ba kin iatai na ka bynta ki jingeh kaba la kynduh da ka Ri bad Jaidbynriew, hynrei haba poi kum kane ka por kim kren ei ei bad ka pynpaw pynban ba ki tieng wat tang ban ang ia ka shyntur hakhmat u Dr.
Mukul Sangma" ong uwei na ki rangbah bym kwah ban pynpaw kyrteng.
Lada ka long ha kane ka rukom, ka long shisha ka jinglehrain kaba khraw ia ki nongmihkhmat napoh ka dong Ri Bhoi jongngi bad haba kumne tharai kim lehrain ban wanmih sha ki paidbah ynda la poi ka por ba kin wan ban ialap Ilekshon, katba ha ka por ba ki paidbah ki donkam ki jah rngai bad ki kiar ban iatai bad ki paidbah halor ka jingeh kaba la iakynduh da ki paidbah.
Toi ha ka jingiakren, lah ne ym lah lada iakren ia kano kano ka jingeh kaba la iakynduh da ki paidbah, hynrei ban iakren bad pynshai ka long kaba donkam haduh katta katta, hynrei ban shu sngapjar ha kane ka rukom te ka long pynban ka jinglehrain ban long nongmihkhmat, namarkata nga kyntu iaphi ki nongmihkhmat ban phin wan shakhmat haba ki paidbah ki donkam ka jingiarap, ym ban rieh sha kyndong bad mih pyrthei tang ha ka por ialap Ilekshon ban wan kular kai ia ki paidbah bapli, u la bynrap.
Shillong, 14 Naitung:U MLA ka Mawhati uba la shah kynnoh leit beijot ia ka khynnah rit, u la shah weng noh na ka jinglong dkhot ka Privilege Committee ka Iing dorbar thawain ka jylla bad kumjuh ruh na ka Committee on Subordinate Legislation ka Assembly.
U Lamphang ka iing dorbar u AT Mondal u la iathuh mynta ka sngi, ba ia u Bah Julius K Dorphang la weng ruh naduh kham mynshwa na ka kam chairman ka Committee on Scheduled Caste and Scheduled Tribe hadien ba u la shah pynngat mukotduma halor ki kam runar jongu.
Katkum ka jingong u Lamphang, ka jingbuh dkhot ia u ha ka Privilege Committee bad ka Subrodinate Committee ka long hadien ba kumba ju long ki shu pynthymmai ia ki dkhot man ka snem ha u bnai Naitung bad ki klet ban weng ia ka kyrteng jongu bad hynnin ka sngi, ki la weng noh ia u na ka jinglong dkhot na baroh kine ki committee ka Assembly.
Kane ka jingweng noh ia u na kine ki committee ka long ruh shi bynta hadien ba la mih pyrthei ha ki lad pathai khubor bad kumjuh hadien ba ar tylli ki seng bapher bapher kynthup ka CSWO, ka TUR, NGN, KHNAM bad kiwei ki la ki la aiti da ka dorkhas ba dei ban weng noh ia u Bah Dorphang na kine ki komiti namar ba u dang don ha ka jingbishar ka ain namar ki kam runar ba shyrkhei.
Wat ka Chairperson ka Commission for Protection of Child Rights ka Kong Meena Kharkongor ka la pynpaw ia ka jingsngew kyndit halor ka jingpaw kyrteng u MLA ka Mawhati ha kine ki Committee haba u dang don uwei uba la shah pynngat ha ka ain POCSO Act.
“Ngi la weng ia u na ka jinglong dkhot jong baroh ki Committee", la ong u Lamphang u AT Mondal mynta ka sngi.
Ia ka jingpynbna halor kane la pynmih hynnin ka sngi ka 13 tarik Naiung.
U la ong ba ia ka jinglong chairman jong u ia ka Committee on Scheduled Caste and Scheduled Tribe la weng naduh kham mynshwa.
“Mynta um dei shuh u dkhot jong kano kano ka Committee", la bynrap u Lamphang.
Shillong, 14 Naitung:U Lamphang ka Iing dorbar u AT Mondal mynta ka sngi, u la iathuh ba ka sorkar ka la mang pisa T.
95 klur na ka bynta ban shna ia ka Iingdorbar thawain kaba thymmai ha Mawdiangdiang ha ka jingheh kaba 80 akar.
Ia kane ka iing dorbar thymmai yn sa ioh ban pynlong dorbar hadien ar snem shiteng ne 30 bnai kaba la buh por ban pyndep ia ka.
U Lamphang u la iathuh ba ia ka jingthaw ne dro dur ia kane Iing dorbar la aiti ha ka kompeni Design Associate kaba dei na Noida, New Delhi.
Katkum ka jingiathuh u Mondal, la buh thong ba ka jingpyndep ban shna ia ka dur ne design ia ka iing dorbar thymmai kan long ha u Nailur mynta u snem kata ar bnai bad hadien kane, yn sa sdang sa ka kam ban shna ia ka iing, kaban sa khot tender wut wut.
Ka jingtei ia kane ka iing dorbar kaba thymmai kan long shwa ha ki ar bynta kata kynthup ia ka Iing ban pynlong dorbar , bad kawei pat ban shna ia ka Secretariat.
Katba ia kiwei kum ka jaka sah u Lamphang, ki nongtrei, bad kiwei ki jingdonkam yn sa leh ha ka bynta kaba ar.
“Ngi la buh por ban pyndep ban dro dur ha u bnai Nailur, bad hadien kane ngin sa khot tender ban shna ia ka iing kaban sdang noh mar ia dep ia ka jingdro dur", la ong u Lamphang haba kren sha ki nongthoh khubor mynta ka sngi.
U Lamphang u la iathuh ba T.
20 klur lah dep mang pisa ka sorkar jylla na ka bynta u snem bad ha ka dorbar ban wan kan sa mang pisa shuh na ka bynta kane ka kam.
Katkum ka jingong u Mondal, ka jaka kaba pynlong ophis mynta ha Khyndai Lad, yn sa ai jingmut sha ka sorkar jylla ba kan shna noh kum ka Museum ban long ka jaka jngohkai jong ki briew hadien ba la dep ia ka iing thymmai ha Mawdiangdiang.
Lah ban kdew ba ka iing dorbar ka Meghalaya ka la kylla dpei ha u snem 2011 bad naduh katei ka snem, ka jylla kam pat don iing dorbar la kajong ban shong dorbar hynrei la shu shim wai ia ka iing kaba don ha Rilbong.
Ka High Power Committee ka iing dorbar kiba rim ki la jied bun tylli ki jaka hynrei la pynkylla biang ia ka rai na ka por sha ka por.
Ha ka jingshisha, la dep buh mawnongrim ruh ban shna ia ka ha Upper Shillong ha jaka ka tnad ka rep ka riang da u Lat ka jylla hynrei kham hadien la pynkylla noh bad mynta ka sorkar ka la pynskhem ban tei beit ha Mawdiangdiang.
Shillong, 14 Naitung:Na ka liang jong ka Association for Democracy and Empowerement (ADE), kaba don ha Tura, ka kyrshan radbah, halor ka jing pyrshah lynti rel jong ka Khasi Students Union lem bad kiwei ki sengbhalang bad ka ADE, ka kren shai ba ka sorkar ka dei ban sngewthuh ia kaei ka jingsngew kaba shisha, kaba don ha lyndet jong katei ka jingiakhih.
Ka ADE, ka kren shai ba ka mat, kaba don hangne, kam dei satia halor ka lynti rel, hynrei ka dei halor ka lad ban khang ia ka jingtuid ki bar Jylla, kaba ki la dawa ha ka nongrim jong ka Inner Line Permit (ILP) bad katei ka seng, ka ong ba ka jingiakren, ka laid halor ka phang la bunsien, kum ki khyrdop talasi bar Jylla, ka jing pynrung kyrteng ia ki nongshang pyrthei bad kiwei kiwei, hynrei katei kam treikam satia haduh ha kine ki sngi.
Katei ka seng, ka ong ba ka sorkar, ka dei ban sangeh noh shisyndon ia kane ka phang bad kan dei ban wan rah, da ka mat kaba shai bha, da ka jing ia syllok bad ki kynhun seng bapher.
Ka ADE, ka pynsngew ruh halor ka jingduh jingjulor ka thain Mendipathar, na ka daw jong ka jingpun lynti rel bad ka iathuh ba katei ka kad rel, kaba don ha Mendipathar, kaba don ha khappud jong ka Assam, kam don jingmut eiei ruh em, namar ka don tang kawei ka rel, kaba iaid na Mendipathar sha Guwahati bad u paidlang jong ka Garo Hills, um ioh jingmyntoi eiei satia na katei ka kad rel kaba don ha katei ka jaka bad ka seng, ka ong ruh ba la lap pynban tang ki kam tuh kam thiem, ki kam pyniap briew, ki kam shait kynthei kiba jia sha katei ka thain ba don kad rel.
Ka ADE, ka dawa ia ka sorkar Jylla, ba kan iakren noh mardor bad ki sengbhalang, hynrei lada jia ba ka dang iai bteng ban leh mynthi, kumta katei ka seng, kan shim bynta lang ha ki jingiakhih pyrshah rel ha ki sngi ki ban sa wan, ki ban ktah ia ka Jylla baroh kawei, ong ka kyrwoh na U Dalseng Bira Ch.
Momin, President, ADE.
Shillong, 14 Naitung:Ka Congress ka lah ban rah suk ha ka elek-shon CEM ka GHADC ka ba long ha ka 18 tarik mynta u bnai.
Haba ia kren bad u Rupang u kyrtong CEM ka Congress u Boston Marak u la ong ba kumhba ka long haduh mynta katei ka seng ka don haduh 16 ngut ki MDC kiba la pynthikna ba kin don ha ka liang jong u hynrei u la ong ba kin dang don sa kiwei pat ruh ki ban dang wan ia soh, “Nga la thikna ba ngin jop lypa ia ka shuki CEM" ong u Boston Marak haba ia kren bad u Rupang.
La kylli na u Boston hato iano ka Congress kan pynieng kyrtong ban long u Chairman ka GHADC, haduh mynta u la ong ba kim pat shim rai satia bad kin dang hap ban pynbeit ha ka jingialang jong ki lashai ne la shingi, “Ngin dang hap rai ha ka jingialang iano ban pynlong Chairman hynrei ia ka shuki CEM te ngi la thikna ba ngin jop ma ngi" u la ong.
U Rupang u la ioh ban ia kren ruh bad u MDC ka NPP uba dei u Dy.
CEM barim ka GHADC u Augustine Sangma.
Ha ka jingiakren bad u bah Augustine u la ong ba haduh mynta um pat thikna satia la un leit thep vote ne-em ha ka elekshon CEM, “Ka jingkam u Boston ba u don 16 ngut ka lah ban dei ka jingshisha, nga ialade ruh ngam thikna la ngan leit thep vote ne-em ha ka elekshon CEM" ong u Augustine uba la kren tlot lypa ia ka jingdon briew ka NPP.
La kylli na u Augustine balei u kren artatien kumta hato u don jingmut pynban ne ban mih noh na ka seng NPP , “Haduh mynta nga dang dei hi u MDC ka NPP hynrei ia ka jingleit thep vote ngam sngewthikna ban leit" u la ong.
U Rupang u la ioh ia kren ruh bad katto katne ngut ki MDC kiba don ha ka liang ka NPP hynrei kitei ruh ki la pynpaw kajuh ka sur kaba ki la kren lypa ialade bad ki la ong ba ka shuki CEM kan leit beit hi sha u Boston.
Haba pyrshang ban wad ia ka daw katei ka jingkren tlot jong kila sngewthuh ba ka dawbah ka dei ba kim mon ia u kyrtong CEM ka NPP ba mynta u Sukharan K Sangma.
Shillong, 14 Naitung:U President rangbah ka KSU u samla Lambokstar Marngar, u la ong ba ka KSU ka la ioh ia ka shithi mynta ka sngi ba ka sorkar ka khot ia kren ha ka 19 tarik mynta u bnai; hynrei haduh mynta ka KSU kam pat shim ia kano kano ka rai la kan leit ne em sha katei ka miej jingiakren bad ka sorkar.
U samla Marngar u la ong ba ka mat ba ka sorkar ka la khot ban ia kren ka dei halor ka aiñ pyrkhing mynder kaba ka la ai kyrteng kum ka Comprehensive Mechanism bad kam don eiei ka mat kaba ia dei bad ka jingiakhih lynti Rel.
“Haduh mynta ngim pat shim rai eiei la ngin leit ne-em sha katei ka jingiakren, ngim pat treh eie ban ong mynta la ngin leit ia kren ne-em" ong utei u President ka KSU haba ia kren bad u Rupang lyngba ka phone.
Haba ia kren pat bad u President ka FKJGP u bah Welbirth Rani lyngba ka phone u la ong ba ki la ioh jingtip ia katei ka jingkhot ia kren ka sorkar bad ki la rai ban leit ia kren bad ka mat ba la khot ka dei halor ka Comprehensive Mechanism.
U General Secretary ka HNYF u bah Sadon Blah ruh haba ia kren lyngba ka telephone u la ong ba la ioh jingtip bad la rai ban leit ia kren.
Lah ban kdew ba katei ka jingkhot ia kren u myntri rangbah ka dei ia baroh ki 13 sengbhalang kiba la donlang ha kajuh ka kynhun ha ka por ia khih ILP.
La sngewthuh ba ha katei ka jingiakren kan don ruh ka bynta ban ia kren na ka bynta ka lynti rel.
Mynta ka jingialang lynti rel ka KSU ha SohraLashai ka sngi ka 15tarik u naitung ka KSU Sohra Circle kan pynlong ia ka jingialang ha iew Sohra ka ban sdang naduh ka por 12 baje shiteng sngi.
Haba ia kren bad u Rupang u President ka KSU Sohra Circle u bah Shem Synrem, u la ong ba la pyntip lut ia baroh ki dkhot ka KSU ha ka thaiñ Sohra bad la pynlong khnang ia ka jingialang lashai ka sngi namarba ka dei ka sngi iew bad baroh ki shnogn na kyndong ka thain ka Sohra ki wan iew bad kin iohsngew lut ia ka jingpynshai ki nongialam ka KSU ki ban wan na ka Sengkmie kiba kynthup ia u samla Donald V Thabah General Secretary.
Mairang, 16 Naitung:U syiem bad ki myntri ryngkat bad ka hima nongkhlaw baroh kawei kin rakhe ia ka lyngkhuh sngi iap kaba 182 jong u Syiem tirot Sing ha Mairang ha ka 17 tarik mynta u bnai ka ban sdang naduh ka por 10.
30 mynstep.
Ha kane ka jingrakhe la khot la wer ia ki khun ki hajar jong ka hima bad ia ki paid khasi khara ban ia snoh kti lang kum ka dak jong ka jingiatylli bad burom ia une u khla wait u ba la aiti lade na ka bynta ka Ri bad ka jaidbynriew, na ka liang u syiem bad ki myntri kila dep pynkhreh na dong sha dong ia ka jingrkahe ia kane ka sngi sah kynmaw.
Ha katei ka sngi nalor ka jingleit buh syntiew ha u Mot Tirot, ka jingialang paidbah, kin don ruh ki prokam la riti, kiba ki khun samla ki don ban pyni sha ki paidbah ia ki jingriew spah ka riti ka dustur khun khasi khara jong ka hima nongkhlaw, kin don ruh ki jingrwai ba la tip kum ki sur na krem Tirot kiban pynkyndeh mynsiem na ki khynnah skul bad ki kaitor ba pawnam ka Ri, kum u Bah Banker Kharkongor, Anthony Jana, Bah Kulshan Rani, kong Adalyne Khonglam, kong Bateithymmai bad kiwei kiwei.
Ka Hima ka la pynkhreh ruh ia ka iew tynrai kaba ki paidbah kin nym khuslai ia ka bam ka dih ha ba kin wan ban ia rakhe lang ia kane ka sngi kunmaw burom, yn sakhi lang ia katei ka sngi da ka jingiadon lang u Bah Ronnie V Lyngdoh Myntri ba dei peit ia ki riti dustur ka sorkar jylla,U Bah Kennedy Khyriem Parliamentary Secretary ka tnad jngohkai pyrthei, ki MLA, ki MDC ki ophisar sorkar, ki para Syiem bad ki Lyngdoh na kiwei pat ki hima.
Halor kane ka jingrakhe, u Syiem bad ka dorkar, ki la rai ba ka jingrakhe kan nym long tang ban pyndep rukom, ne ban pynlong tang kum ka tamasa ia katei ka sngi ba khraw, na ka liang jong ka hima ka kwah ban ban iohi ba haduh katno ki khun ki hajar jong ka hima ki sngewthuh ia kane ka sngi bad ruh ki khynnah pule, lane ki long dien kin tip bniah sha phang une u syiem ba khraw u ba la rah la ka wait ka stieh ban ia khun pyrshah ia ki pahreng da ka thma ka shuwar.
Ha kine ki khyndiat taiew kiba la dep u Syiem bad ki myntri ki la leit ban hiar sha ki khappud Assam ban ker ban da ia la u jong u pud u sam, ioh don kiba wan tam pud, lada don kiba wan tam pud na ki wei ki jylla, na ka liang jong ka hima Nongkhlaw kan nym ailad ba kan don ka jingwan tam pud, sha u pud u sam jong ka hima.
U Syiem bad ki myntri jong ka hima ha kine ki sngi, ki la leit hiar da lade ban rung sha ki krem ki kroh kiba u Syiem Tirot Sing u la ia syllok jar jar bad la ki jong ki shipai ki swar kumno ban ia khun pyrshah ia ki ktang suloi jong ki phareng, namar kane ka jingiakhun ka long da ka buit ia khun thma ha ki khlaw ki btap bad ka hima ka la leit ban jngoh ia ka Krem Tirot kaba don ha Umthlu-khyrdop bad ki sawdong jong kane ka jaka.
Ha kane ka jingleit jurip jong u Syiem bad ki myntri kila lap ia u wei u Mawbynna u ba don main rangbah u ba la pynieng kumba shipda maw ha khmat jong ka krem Tirot ha Umthlu, khyrdop ha shnong Nongkhla bad ki tymmen ki san jong kane ka shnong ki la iathuh ha kiba khraw jong ka Hima ba ia une u maw bynna la pynieng da u Tirot Sing ha lynti ha shuwa ba un leit sla lum Sohmylleng ban leit ia kren ia suk bad ki phareng hapoh ka jingialam jong u Kaptain English, hynrei u la shah shet pynban, ha ka jaka ba ki phareng kin ia kren ia suk kumba ki la phah ktien, ki la kem pynban ia u bad rak bak sha Dhaka ban set byndi hangta.
Une u Mawbynna u ba jrong kumba 12 phut ei ei ka dei na ka daw jong u jumai ha u snem 1897 u la thiah kynriang, ha kane ka jingkhynniuh jumai bah ka la pynlong wat ia ka krem Tirot ruh bad ki kamra kiba u Tirot Sing u pyndonkam, ki la dam syndah noh.
Na ka liang jong ka Hima, ki la shim ia ka rai ba u Syiem bad ki myntri kila rai ban dang wad shuh shuh sa ia kiwei kiwei ki dak ki shin ba la buh dak da u Syiem Tirot ha ka hima bad ki long dien kin tip sha phang une u syiem ba khraw, ong ka kyrwoh jong ka Tirot Sing Death anniversary Celebration Committee, Hima Nongkhlaw.
Ha kawei pat ka khubor, na ka liang jong ka Dorbar ki Khlieh Nongsynshar ka Ri Hynniewtrep, ka pynsngew ba ka 17tarik Naitung 2017, ka dei ka sngi rakhe ia jingdap 182 snem ka sngi iap u Syiem Tirot Sing Syiem, Syiem Hima Nongkhlaw, uba la iap ha byndi ha Dhaka halor ka nongrim ban ioh ban pynneh bad ban pynsah ia ka jingsynshar Khasi kaba laitluid, bad katei ka thong ka jong u Syiem Tirot ka dang iai im haduh kine ki sngi.
Katei ka dorbar, lyngba U bah John F Kharshiing, ka ong ba kine ki sngi ki dei ki por ka jingtynjuh kaba shyrkhei ha kaba ki sbai bun rong jong ka pyrthei ki pynmatlah, pynsakma bad pynbakla ia ki khun ki hajar ha ki kyrteng bad ki dur kiba bun rukom bad ka wan rah ia ka jingma ba ngi lah ban duh noh syndon ia ki hok tynrai jong ngi, khamtam ha kaba iadei bad ka jinglong trai halor ka khyndew ka shiap, bad kiwei kiwei.
“Ngi ngeit ba phi ia tip baroh ba ki don palat spah tylli ki ain ba la pynjari naduh ba kha ka Ri India, kiba ap ban pynmadan ia ngi lada ngim sngewthuh bha kumno ban iada ialade da ki ain kiba skhem bad lada ki hok jong ngi kim paw ha kaba shai ha ka Riti Synshar ka Ri India" ong U bah Kharshiing.
“Ngi donkam ban kyndit bynriew ha shwa ban dier ka por, ngi dei ban im sngi ban ieng ha ka nongrim ki Riti Dustur jong ngi ia kaba ka history ka sakhi ba u Syiem Tirot Sing Syiem u la ieng ban ialeh ban pynneh ia ka jinglaitluid jong ka synshar u khasi ha kine ki lum ba thiang jong ngi, da kaba u rai ban iap ha byndi ha Dhaka ban ia kaba long u Syiem mraw" ong shuh ka kyrwoh.
Katei ka kyrwoh, ka ong shuh shuh ba bunsien la juh shah kylli ha kiba bun, ia ka jingiapher ki nongrim jong u Syiem Tirot Sing Syiem, Syiem Hima Nongkhlaw 182 snem mynshwa bad ka nongrim u Syiem Wickliff Syiem, u Syiem Khynnah, Hima Nongstoin, ha u snem 1947-48 (64 snem) mynshwa bad ula ong ba ka dei ka pateng jong ka juk mynta ban shim khia ban wad bad ban ngam jylliew ban long kiba smat ban pule bad ban sngewthuh ia kitei ki nongrim jong kitei arngut ki riew khraw.
“Haduh kine ki sngi ngi dang iai don ha ka jingialeh kaba shyrkhei, ym shuh da ka wait ka stieh hynrei ngi don mynta ha ka juk jong ka thma ki ain kiba mih na kibor Sorkar India kiba khreh ban nguid im ia ki ain jong ka Riti ki Dustur u Khasi" ong ka kyrwoh U bah Kharshiing.
Ha ba kum kane ka por katno ka long kaba donkam bha ban ioh ki nongmihkhmat kiba sngewthuh kiba skhem jingmut ban iada ia ngi katkum ki nongrim synshar laitluid u Khasi kumba la kdew nuksa da u Syiem Tirot Sing Syiem, Syiem Hima Nongkhlaw bad u Syiem Wicklieff Syiem, Syiem Khynnah Hima Nongstoin, ong shuh ka kyrwoh khubor.
Shillong, 16 Naitung:Ka elekshon ban jied ia u President kan long lashai ka sngi ha kaba ki MLA bad ki MP ka ri kin iashim bynta ban jied napdeng ar ngut, kynthup u kyrtong ka NAD u Ram Nath Kovind bad ka kyrtong ka UPA ka Meira Kumar.
Haba twad jingmut na ka UDP, la iathuh ba haduh mynta kam pat shim ia ka rai iano ban kyrshan hynrei la sngewthuh ba la aiti ha ka mon laitluid jong ki MLA iano ban jied napdeng kine ki ar ngut ki kyrtong.
U general secretary ka UDP u Dr Jemino mawthoh haba kren mynta ka sngi, u la iathuh ba ka party kam pat iakren kumno bad iano ban jied hynrei la shu ai mon laitluid ha ka mon shimet jong ki MLA iano ki ibit ban jied.
Hynrei ban leit thep vote, ka UDP kan iashong jingialang shwa lashai ka sngi por 11 baje mynstep bad ha kane ka jingialang lah ban shim ia ka rai iano ban kyrshan.
“Ngi la iapynsngew kumto, ha kaba u President jong ka party ruh u la ong kumta hynrei ngi la ai laitluid ia ki MLA ban jied tangba ngin don ka jingialang lashai mynstep shwa ban leit thep vote", la ong u Dr Jemino Mawthoh.
Kham mynshwa, u President ka UDP u Dr Donkupar Roy u la ong ba ha u shimet, u kham lah ia u Kovind ban ia ka Meira tangba kan shong ha ka party iano kan rai.
Katkum ba paw, ka UDP kam don kano kano ka jingmut kaba iatylli iano ban jied namar ba ki don ki bym sngew tynnad ia u kyrtong ka BJP bad don ruh ki bym sngew kwah ia ka kyrtong ka Congress.
Ka HSPDP ka la pynbna kham mynshwa ba kan nym iashim bynta ha kane ka elekshon jied president namar ba ka pyrshah ia ki kyrtong jong baroh ar tylli kine ki party.
Lada duna Vote ka Meira, yn don ki MLA Congress ki ban shah sosponKiwei ki lad khubor, ki iathuh ba ka seng Congress ha kane ka jylla ka la ioh lum bun ki jingtip bad ki jingujor ha kine ki sngi shaphang ka jingsdang ki MLA jong ka ban pyrshah seng bad ka jingai dak jong ki ban phet seng noh shuwa ka elekshon 2018.
Katei ka seng haduh mynta ka dang sngap jar jar bad kam pat kynthoh eiei halor katei ka jingtip ba ka la ioh lum hynrei ki tyllong khubor ki la iathuh ba katei ka mynta ka la shim da kawei pat ka sienjam kaba jar jar da kaba buh pyrman ha kane ka elekshon President ka Ri ka ban long lashai ka sngi ka 17 tarik u naitung.
Ki tyllong khubor ki la iathuh ba ka seng Congress ka la ioh jingtip ruh ba kin don ki MLA jong ka ki ban ym kyrshan ia ka Meira Kumar hynrei kin thep vote sha u kyrtong ka NDA u Ram Nath Kovind, kumta la ong ba katei ka seng kan peit bha dngong ha kane ka elekshon la ka vote ba ka Congress ka dei ban ioh na kane jylla kan ioh shisha ne-em kumba ka la dep kheiñ lypa.
La iathuh ba ki la don katto katne ngut ki MLA kiba katei ka seng ka la suba jur ba ki lah ban dei kiba pyrshah seng bad la ong ruh ba lada jia ba ka vote ba ka Meira Kumar kan ioh na kane ka jylla kan ym ia hap jingkheiñ satia katei ka seng ka la pynkhreh ban pynshitom ia ki katto katne ngut ki MLA kiba ka la buh kyrteng hakhmat bad ka jingpynshitom la ong ba ka lah ban long kumba ka la leh ia u bah Pynshngaiñ N Syiem kata da kaba sospon.
Shuh shuh la iathuh ba hadien ka elekshon President ka saiñpyrthei ha kane ka jylla kan khih phaloh bha bad la iathuh ba lada ka Meira kan ioh duna vote na kane ka jylla ba synshar ka Congress khlem pep ka thma pohing hapoh katei ka seng kan sa khluit bha.
Ki lad khubor ki la iathuh ba ha ka elekshon President kin sa don katto katne ngut ki MLA Congress kumjuh ki paralok MLA jong ka kiba don ha ka liang synshar ki ban ym kyrshan satia ia ka kyrtong jong katei ka seng ka Meira Kumar bad la ong ba kin kyrshan ia u kyrtong ka NDA u Ram Nath Kovind.
Haba pyrshang ban kylli na kitei ki MLA kim shym la iathuh satia shano kin vote hynrei ki la ong ba ka jingthep vote kan long da ka Secret Ballot bad yn ym don ba lah ban tip shano kin kyrshan.
Lah ban kdew ba ka seng UDP kaba don 8 ngut ki MLA ka la pynbna ba kan kyrshan ia u Ram Nath Kovind kyrtong ka NDA, ka HSPDP kaba don 4 ngut ki MLA kan ym ia shim bynta satia ha katei ka elekshon, nangta ki don sa kiwei pat ki seng kiba don ha ka Liang pyrshah ki ban kyrshan ia u Kovind.
Katba ka Congress ka don 30 ngut tam ki MLA ha ka sorkar MUA.
Jowai, 19 Naitung:Ka lehniam Behdeinkhlam jong ka Sein Raij Jowai kaba la sdang naduh ka Palei ka la kut noh mynta kane ka sngi U Blei hapdeng ka jingshongshit bad ka jingiphuh iphieng.
Nalor ki hajar ki paidbah kiba la wan sakhi ia katei ka lehniam, mynta ka sngi u Lat ka jylla u Banwarilal Purohit u la ong u kongsan ha ka jingdonlang u Justice Ved Prakash Vaish, u nongbishar ka Meghalaya High Court nalor u Myntri ka sorkar uba dei peit ia ka tnad C&RD Block u ma Sniawbhalang Dhar nalor kiwei kiwei ki sahep sorkar na ki tnad bapher bapher.
Ka lehniam Behdeinkhlam ha ki saw sngi yn pyndep ia ki lehniam bapher bapher na ka bynta ban beh krat ia ka Khlam kaba lah ban wan ha ka dur ka pang ka shitom, ka jingbishni, pihuin, ka jingap thngan, ka jingsniew ba har rukom ha ka imlang ka sahlang bad ha ka kamai ka kajih bad ka bor mariang.
Ha kane ka sngi, la pyndep ia ka niam ka rukom bapher bapher da u Dolloi, u Langdoh, ki Wasan ki Myntri naduh ka Bam Tyngkong, ka Shoh Thyndai bad kiwei kiwei.
Hadien la pynhiar ia ka Deinkhlam ka Beipun Doh bad ka Beipun Bon bud pat sha ka Synbud Khnong bad hadien katta pat ki khon ka Niamtre Niamtynrai na ki dong bapher bapher ka Nongbah Jowai ki la wanrah ia ki rot ba la shna itynnad ha ki dur ki dur.
Haduh 13 tylli ki rot la wanrah sha Aitnar mynta ka sngi, Kitei ki rot ki wanrah ruh ia ka khubor sha ki nongsakhi naduh ka khubor ban kren pyrshah ia ka jingshah banbein ki kynthei ki longkmie haduh ka jingpyniap pathar ia ki mrad ki mreng bad ka jingpynjot ia ka mariang.
Kawei na ki rot ba la wanrah da ka Panaliar ka kren pyrshah iaka jingsniew ka jingdih duma (Sikret).
Ka Datlawakor kaba dei kawei pat ka bynta ka lehniam Behdeinkhlam bala pyndep ha Pohsawiar.
Ka Datlawakor kadei ka jingialehkai kaba syriem ia ka jingialeh kai phutbol ha kaba ki ar kynhun, ka kynhun u Sangot Paswet bad ka kynhun u Langdoh.
Ha kane ka kynti ka kynhun jong u Langdoh na ka Pynthorwah, u la jop ia u Sangot Paswet bad katkum ka jingngeit, ka rep ka riang, u khaw u kba un kham bha sha ka pynthor wah.
Nongstoiñ, 16 Naitung:Hadien ba la kut noh ka jingai por ba shi bnai jong ka seng West Khasi Students Union (WKSU) ia ka karkhana sain nar ha Rwiang, ba kan pynbiang lut ia ki jingdonkam ha katei ka karkhana katkum ka aiñ ne kita ki Rules and Regulation jong ka Factory Act; na ka liang jong ka seng hynnin ka sngi, ka la hiar biang sha katei ka karkhana ban jurip biang khnang ban lap hato katei ka karkhana ka la pyntreikam ne em ia ki jingdawa jong ka seng.
Ha katei ka jingleit jurip biang jong ka seng ia katei ka karkhana na ka liang jong ka seng ka la lap ruh ba katei ka karkhana, ka la sdang ban leh bad ban pyn kohnguh ia ki mat jingdawa ia kaba ka seng kala dep ban dawa shi bnai mynshwa ha kaba ka seng ka la lap da la ki jong ki khmat ba katei ka karkhana ka la pynbiang ia ki lad jingiada ia ki nongtrei kiba kynthup naduh ki jingtap khlieh (Helmet), jingphong kti (Gloves) bad ki juti but (Boots).
Ym tang katta, katei ka karkhana ka la sdang ruh ban shna ia ki nala kiba pyntuid ia ki jakhlia kiba mih na katei ka karkhana ha ryngkat ki jingjar (filter) ban pynkhuid ia ki jakhlia khnang ban pyntikna ba shwa ba ka um jakhlia kaba min na katei ka karkhana kan poi sha ka Wah Riwiang, ka la dei ban long kaba khuid bad ka bym long bih shuh khnang ba ki jingthaw kiba im ha katei ka wah kin nym don ha ka jingma.
Wat la katei ka karkhana, ka la ialeh ban pynbiang ia ki jingdawa jong ka seng hynrei na ka liang jong ka seng kim pat hun satia ia ki jingtrei jong katei ka karkhana, khamtam ha kaba iadei bad ka jingkhuid jingsuba jong ka mariang ka dang long tang kumba shi pawa na ka jingdawa jong ka seng bad ka kynroh kaba iada ia u dewiong ba la dep thang (fly ash) ka dang long kaba lyngkot haduh katta katta bad ka dang don ruh ka jinglait tuh jong ka um jakhlia kaba long bih na katei ka jaka pynlang ia u fly ash kaba tuid bad poi beit beit sha ka Wah Riwiang.
Hadien katei ka jingjurip na ka liang jong ka seng hapoh ka jingïalam jong u Bah M.
Syiemlieh Vice President, Bah D.
Sun General Secretary bad kiwei kiwei de ki dkhot jong ka, ki la iakren markhmat ruh bad u Abhijit Gupta uba dei u Vice President jong katei ka karkhana, kaba la tip ruh kum ka Shakhambari ferro alloy Pvt Ltd bad ha katei ka jingiakren na ka liang jong u tei u Abhijit Gupta u la ong ba ka jingbym pat lah ban pynbit pynbiang ia ki mat jingdawa jong ka seng ka dei namar ka jingduna briew kum ki nongtrei bad khamtam ba mynta ka dang dei ka aiom slam ka shem shitom ia katei ka karkhana ba kan pyndep lut ia kiei kiei tang hapoh ka 1 bnai.
Kumta na ka liang jong u tei u Vice President katei ka karkhana u la pan por biang ia ka seng sa kumba 2 bnai tam ei ei ban pyndep ia ki jingtrei kiba sah khamtam ia ka kynroh ban ker ia ka jaka pynlang dpei dewiong bad ia kiwei kiwei ki jingdonkam bad u la ong ruh ba ha kaba iadei pat bad ki jingkular jong ka katei ka karkhana kumba ka la dep ban kular ha ka sngi ba pynlong ia ka jingiakren paidbah bad katkum ka soskular ba la ong ba yn ai kam ïa ki briew jong ka jylla haduh 70% na ka liang jong ka karkhana shen kan sa pynmih ia ki jingpyntip ha ki lad pathai khubor ia kiba bun ki kam ba ki samla jong ka Jylla kin lah ban trei ha katei ka karkhana bad kumjuh ha kaba iadei bad ki jingtrei ka karkhana kan sa khot tender ruh ia kiba kwah ban trei ia ki jingtrei ha katei ka karkhana.
Hadien katei ka jingiakren na ka liang jong ka seng WKSU hadien ba kala lap bad iohi ia ki katto katne ki dak ki shin kiba katei ka karkhana ka la kohnguh bad pyntreikam ia ki mat jingdawa jong ka seng kumta na ka liang jong ka seng kala rai ban ap ia katei ka por ba la pan da u Vice President jong katei ka karkhana bad kala maham ruh ba na ka liang jong ka seng kan iai buddien biang bad lada ka seng ka dang lap ba katei ka karkhana kam pat lah ban pynbiang lut ia baroh ki jingdonkam na ka liang jong ka seng kam banse ban hap shim noh da kiwei pat ki lad ki lynti kiba kham tyngeh na ka bynta ban ai jingsneng ia katei ka karkhana.
Shillong, 16 Naitung:Hynnin ka miet, uwei u pulit langrut u la mynsaw jur haba uwei u havildar u la synreit kuli da ka pistol na khlieh jongu hadien ba la mih ka jingiakajia hapdeng jongki ha Mawiong.
Katkum ka jingiathuh u SP (Crimes) u Bah Vivek Syiem, uba mynsaw la tip kyrteng kum u Sumarto Snaitang uba dei u pulit Langrut katba u Havildar uba synreit kuli la tip kyrteng kum u Randhir Kr Singh.
Kat kum u SP, kane ka la jia ha ka kali jongki kaba dang iaid hajan MLP Mawiong katba ki dang wan phai na ka kam na ka Guwahati, ha ka por kumba 10:40 eiei mynmiet da ka kali ML01-5879.
Donbok ba ki kuli ki shu syllud na ka bynta ka khlieh, ha kaba une u pulit langrut u la mynsaw bad la pynrah wut wut sha jaka sumar ha Shillong Civil hospital.
Ia une u havildar la kem noh bad ia ka suloi bad ka kali la kurup da ki pulit.
La rah ruh sha ka Kashari mynta ka sngi ia une u havildar bad ka jingtohkit kaba kham bniah, ka dang iaid.
Shillong, 16 Naitung:Ka jingdheng kali ha ki bynta jong ka Upper Shillong, ka la jubor haduh katta katta ha ki ar sngi ba ladep, kata ha ka Sngi Thohdieng bad ka Sngi Saitjain, ha kaba ka leit ka wan na 4,5 mer sha Iew, ka shim por kumba shi kynta shiteng haduh ar kynta, kaba dei ban iaid tang 15 minit.
Ha ka sngi thohdieng, ka daw jong ka jingdheng kali, ka dei shwa na ka jingkdiah u dieng ha surok bah Laimer, ha ka por 8baje mynstep, ha kaba ki kali, ki la ia phrung ruma sha Lummawbah bad nangta sa kiba sah kut ha surok bah bad mar kumta hi ka bteng ka jingdheng kali baroh shisngi, ha kaba ki briew, ki shimpor ban iaid na 3mer sha Iew, kumba shi kynta tam.
Ka Kong Belbora Wankhar, kawei na ki nongtrei sengbhalang, kaba sah ialade ha Nongkseh, haba iakren bad u Rupang, ka iathuh ba ki kali na Assam, ki la khapngiah shaba palat haduh katta katta, ha kaba ka iathuh ba ha Khlieh mawiong, kaba dei ka jaka peitkai pyngngad, ki la khapngiah da ki kali Assam suda, namar ba ka dei ruh ka jaka bym don ba shim pisa eiei ruh.
Ka kong Bell, ka iathuh ba ki kali kiba wan shangkai pyrthei, mar ia poi ha Shillong, ki wan beh beit sha Upper Shillong bad katei ka longkmie, ka kren lyngngoh “Haba nga leit ialam kai ia ki paralok kiba na Agra sha Lum Shyllong, hynrei tang ban rung kali ruh ym don jaka shuh bad nangta, ynda leit sha Kshaid Hati ruh, tang ka jaka ieng ruh ym don jaka shuh bad hangta ngi la hap ban wan phai noh".
Ka Kong Bell, ka kren bynniaw bha, halor ka jing ia knieh iaid ki kali ha surok bah, nangta sa ka jingbun ki kali jong ki riew shimet ha surok, ha kaba mynta wat ki taksi ruh ki la shem shitom shibun eh ban kamai.
Ka Kong Bell, ka iathuh ba ha kane ka taiew ba ladep, kawei ka longkmie, kaba die jhur khutia ha Iewduh, ka la wan phai noh, namar ba haduh 11.
30 mynstep ruh, ym poi jhur, namar ba ka jubor palat ka jingdheng kali ha surok bah.
U bah Disparsing Rani, uwei na ki nongniah Taksi, uba sah ha 3mer, Upper Shillong, u iathuh ba ka jingdheng kali, ka jubor bha ha ka sngi iew, namar ka dei ka sngi leit siew leit tda ki nongkyndong sha sor bad nangta, kaba dei ruh ka sngi leit kai ki nongwan kai pyrthei sha Sohra.
Kawei pat ka jingeh, kaba U Bah Rani, u iathuh ka long ba ka jingdheng kali hi, ka dei bunsien na jaka ieng pulit ha Anjalee, namar ba ki kali, kiba leit sha Iewduh, ki sahkut ha katei ka jaka bad utei u rangbah, u iathuh ba ki kali, kiba leit sha Iewduh, kim don jaka ieng shuh satia bad kumta tang shu sahkut kali ha Anjalee, kumta ki kali ki la sahkut lut sbak, naduh kiba leit sha Upper Shillong, namar kiba rung sha Iew ruh kim lait bad kiba mih ruh kim lait satia.
U Bah Rani, u kren artatien ruh ia kata ka surok kaba saw kali, ba kan trei kam noh kham kloi sha Upper Shillong bad ula bteng shuh shuh, ba ka jingkiew jong ki nongshang pyrthei, ka dei naduh ba u leit shondur U Narendra Modi ha Kshaid hati, ha kaba ki briew ki shim, ba tang ban leit shondur, hangtei, ka long ka jingkyrkhu kaba khraw shi katdei.
U Bah Rani, u pynkynmaw ia ka jingleit dawa jong U bah Nit Shabong, MLA barim ha u snem 1984, ba u leit dawa ba ka khlieh Iewduh, dei ban aiti noh sha ka sorkar Jylla bad u la pynsngew ba ka donkam ban don ka jingbuddien jong ka sorkar Jylla bad ban pynkut, u iathuh ia ka jingdheng kali hynnin ka sngi, ha kaba ula ong “Na neng hynniew mer, nangta ba ki buh dewiong, ha 3mer, ka shimpor haduh 45 minit".
Hynnin ka sngi saitjain, ka jingdheng kali, ka jubor palat, ha kaba ka la bteng naduh ka por mynsngi bad ka kut haduh ka por 9baje janmiet bad kiba wan phai na Iew, ki kham stet, katba kiba leit sha Iew, na 7mer, ki shimpor haduh ar kynta tam eiei, ong ka khubor, ha kaba la sngewthuh ba ka jingdheng kali, ka la sdang naduh na ki thain Baniun haduh ha Umshyrpi.
Shillong, 16 Naitung:Ki 13 tylli ki sengbhalang, ki la thoh mynta ka sngi sha U Mukul Sangma, ha kaba ki la buh ia ki mat kiba shai, na bynta ka jingiakren, ha ka 19tarik Naitung 2017 bad na ka liang jong kitei ki seng, ki pynsngew ba kata ka mat Comprehensive Mechanism, ka la poi sha ka jingthaw ia ki ar tylli ki ain, ka Benami Transaction Prohibition Act (Amended) 2016 bad ka Residents Safety and Security Act; hynrei kitei ki 13 seng, ki ong ba kitei ki ain, kim don ia ki mat treikam jongki bad kumta, ki 13 seng, ki dawa ba ka sorkar kan wan ha ka 19tarik Naitung 2017 lem bad ki mat treikam jong kitei ki ain, ba ka jingtreikam kan long kaba shai bad kaba iaid shakhmat.
Ki 13 seng, ki ong shuh ba ka jing ia thoh kot, ka la bun bha, ha ka jingiadei bad ka phang jong ki jaka rung jaka mih, hynrei kitei ki seng, ki lyngngoh ba ka jingtreikam ha madan kam shym la iaid satia haei haei ruh bad kumta ka jingiakren, ha ka 19tarik mynta u bnai, kan long kaba shai ba ka sorkar kan pyni ba ki kam kiba la trei bad kiba la nang pyniaid shakhmat.
Ki 13 seng, ki ong shuh shuh ba ka jingiakren, ha ka 19tarik, kan nym long shuh, kaba shu iai pynkynmaw ia kaei ka jingiakren lane kaba ki ong ban shu iai pynneh status quo, hynrei ba ki kam kin iaid stet shakhmat bad ki la pynsngew ba kane ka shithi, kaba ki phah mynta ka long ba long ba ka jingiakren, kan dei kaba don bad kitei ki phang, ong ka kyrwoh ba la soi da U Bah Lamborstarwell Marngar, President KSU, Bah Wellbirth Ranee, President FKGJP bad U bah Sadon Blah, Secretery HNYF.
Shilong, 17 Lber:Haba wanrah ia kane hapoh ka ing dorbar, u Dr Mawthoh u la ong ba ka sorkar ka dei ban pynlait na ka jingpyn-shitom ia kito ki longing kiba duk, namar ba ka jingbakla kam dei na ki, hynrei dei ka MeECL kaba la khlem pynpoi bill da ki bnai bad ka jingwanrah bill jongka hadien saw ne san bnai ka pynlong ia ki ban shem jingeh ban siew shisien siew namar ba ka la kot da ki phew hajar.
“Lada ka MeECL ka kloi wut wut ban ot ia ka ding, ban shain kuna namar ba ki briew kim lah ban siew ym namar ka jingbakla jong ki, ka la leh aiu pat ia ki kompeni kiba la ashram da ki klur tyngka", la ong u Dr Mawthoh.
U la ong ba katkum ka jingtip ba la ai u myntri ka tnad bording, ka sorkar ka sah ram haduh T.
90 klur ha ki kompeni bapher bapher ha ka jylla bad hato ka la ot ia ka ding ne ka la pynshitom.
U Dr Mawthoh um pdiang ruh ia ka jingong jong u Myntri ba kam don satia ka jingkiew bill bai thang ding namar ba u la ioh shibun ki jingud ba la ioh na ki paidbah ba ki la ioh pdiang ia ka jinglymmuh ka bai tang ding ha kaba don kiba poo T.
4000 hynrei la thoh T.
4 lak bad don kiba poi T.
2 hajar la thoh T.
2 lak.
Ban lait ia ka jingeh jong ki paidbah, u Dr Mawthoh u la ong ba ka sorkar ka dei ban shna ia ka bai thang ding man u bnai khnang ban pynsuk ia ki nongsiew.
Hynrei halor kane, u Myntri tnad bording u Bah Sniawbhalang Dhar u la kubur ba ki don tang ha ki katto katne ki bynta ia kane ka jingbakla ha ka rukom khein bait hang ding bad ka daw ka dei namar ka jingsniew jong ki meter.
“Ki don ki jaka ba ki mter ki la sniew bad kala pynlong ia ka bai thang ban kiew pathar bad ka MeECL ka la pyrshang ban pynbeit ia kane ha ki jaka ba ioh jingujor", la ong u Bah Dhar.
U la ong ba ka MeECL kan shim ia ki lad ki lynti ban pynshitom ia kito ki kompeni kiba khlem siew ia ka bai thang ding da ki klut katkum ki kyndon jong ka ain.
Shillong, 17Lber:Haba shim bynta halor ka jingiakren, halor ka mang tyngka ha ing dorbar mynta ka sngi, U Dr Don u la ong, “Kane ka sorkar ki thaw ki mission bapher bapher bad lehse ka dei kaba bun tam ki mission.
Ngi don ka mission football, organic mission, aqua mission, green energy mission, apiculture mission, water mission bad kiwei hynrei khlem ka jingmih ne jingmyntoi ia ki paidbah ka jylla".
Ka daw ka jingbym mih jingmyntoi ka dei namar bym don ki missionary bad la bun sa tang ki mission, la ong u Dr Don.
“Wat ha ka konstitwensi jong nga ruh, ngam iohi ia ki missionary", la ong u Dr Don bad u shim ba shawei ruh kam don jingpher.
Ula ong ba ka bha ia ka sorkar ba kan pyntbit ia ki ophisar jong ki tnad ba kin long kum ki missionary khnang ba ka mission ka sorkar kan ai jingmyntoi shisha ia ki paidbah ka jylla.
“Pyntrei ia ki ophisar, pyndonkam ia ki ban pynurlong ia ka mission na ka bynta u paidbah"la ong u Dr Don.
U la ong ba ka jingai skhim ka sorkar ban shna pung dohkha, ban ri ngap, ban thung dieng agar, ban ri jingri kam don jingmut satia, namar ba ki briew ki shu kwah ban ioh skhim sorkar hynrei ki don tang katto katne kiba kut jingmut bha bad sa kawei ka long ba ka skhim ka sorkar ka long kaba rit bad kam don jingphoida eiei.
“Ka jingai skhim ban shna pung dohkha kam dei ban long kaba rit, la kumno kumno kam dei ban duna ka jingheh kaba shi akar ka jaka bad ban jied ia ki briew kiba don jingthmu shisha khnang ba kan long ka jingmyntoi ia ki",u la ong.
U la ong ruh kaei ka jingmut ba ka sorkar ka ai skhim ngap ha kaba ka ai tang san tylli ki ksing ngap, kin leh aiu ki nongri ngap tang san tylli.
“Haba ka sorkar ka kwah ban kyntiew ia ki, ka dei ban ai da ki san phew ne spah tylli khnang ba kin ioh kheit ia u soh, ym ban long tang thohmut thohmat", la ong u Dr Don.
Shillong, 17 Lber:“Kane ka skhim shna pung dohkha ka sorkar ka pynkylla shrah ia ki pyntha kba ruh", la ong u Bah Ardent bad bynrap, “Don ki nongrep tang ban ioh subsidi, na ka pynthor kba, ki la pynkylla pung dohkha bad na ka pung dohkha, sa kylla sha ka pung jakoid syndon".
U la ong ba ka daw ka jingkwah eh ki paidbah ban shim ia kane ka skhim pung dohkha ka dei namar ba ki kwah ban ioh ia ka subsidi ba la tyrwa ka sorkar hynrei kam dei ba ki kwah ban ri dohkha bad namarkata, kane ka skhim ha jaka ban pynbha ban kyntiew ia ka kam ka dih ha ka rep kba, ka la pynkylla pynban ia ki nongrep sha ka apot.
“Kumno ka sorkar kan kam ba kan kynkiew ia ka rep ka riang khamtam ban pynioh ia ka bam ka dih kaba shngain nalade haba ka pynkylla pung dohkha pynban ia ki pynthor kba", la ong u MLA ka Nongkrem.
Halor ki jingkieng thew dewiong, u Bah Ardent u la ong ba ka jingkieng thew (weighbridge) ha Laimer, Ri-Bhoi ka dei kaba ailad ia ki katto katne ki trok ban iaid khlem thew eiei bad kane ka paw ba ka don eiei kiba donkti ha kane ka kam.
“Ki don ki paralok jong nga, phim tieng ban kren ia kane hapoh iing dorbar bad nga tip ba don katto katne ki briew ki bym hun ia kane ka jingwanrah jong nga ia kane ka mat ha iing dorbar", la ong u Bah Ardent.
U la dawa ba ka sorkar ka dei ban buh CCTV ha baroh ki jingkieng thew baroh khnang ban pynthikna ba kiba leh thok ki dei ban shah pynshitom.
U la ong ba ka jingiaid lait ki trok khlem thew ym tang ba ka pynduh khajna ia ka sorkar hynrei ka long beain ruh.
Nongpoh, 19 Lber:Ia katei ka Iing Durbar (Community Hall) ia kaba la tei ha ka jinglut kaba la kot sha ka T.
20 Lak, la wan ban plie paidbah da u Ma Ngaitlang Dhar, MLA ka Umroi Constituency kum u kongsan, ha ryngkat ka jingdonlang kiwei de ki riew rangbah ba kynthup ia u Bah Sosthenus Sohtun, Rangbah shnong ka Lum Nongthymmai, u Bah P.
Syngkli, Lyngdoh ka Raid Nongkylla, u Vikram Singhania lem bad kiwei ki riew rangbah ha katei ka shnong.
Haba kren kum u kongsan ha katei ka sngi, u Ma Ngaitlang Dhar, um lah khlem da pynpaw ia ka jingiaroh kaba khraw la ka long ia ki nongialam shnong bad ia ki paidbah nongshong shnong ruh kumjuh, namar ba ki la lah ban leh kat ia katei ka kam kaba khraw, khlem da don kino kino ki jingiarap pisa na ka sorkar bad ha kajuh ruh ka por ka long ruh kum kawei na ki nuksa kaba bha tam ba kiwei pat ki shnong ba kin bud.
“Kane baroh kadei namar ba ka don ka jingiasngewthuh jingmut hapdeng ki nongialam shnong bad ki paidbah bad lada kam don ka jingiatylli ki nongialam bad ki shah ialam, ngam tharai ba ki lah ban leh kat ia kane ka kam kaba khraw" ong u Ma Ngaitlang Dhar.
Namarkata, kum ka jingiasnohktilang bad ka Dorbar Shnong Lumnong-thymmai, ha katei ka sngi u Ma Ngaitlang Dhar, u la nohsynniang ruh da kaba aiti ia ka pisa kaba T.
50 Hajar, sha ki nongialam shnong ka Lumnongthymmai.
Mawkyrwat, 19 Lber:Ha katei ka sngi la iadonlang ruh u Bah H.
M Shangpliang,Secretary Health & Family Welfare Cum Mission NHM Meghalaya, ka Deputy Commissioner ka SWKH kong Ripnar Lyngdoh, ka DM&HO ka Mwkyrwat ka Dr.
(MRS) M.
Marbaniang bad kiwei kiwei.
Haba ai jingkren ha katei ka sngi, na ka liang u bah Rowell Lyngdoh u la ong ba kane ka dei ka prokram ba nyngkong tam ha ka District naduh ba la ioh ia ka District ba pura bad ka jingthmu jong kane ka prokram ka long ban ai jingtip sha ki paidbah halor ka jingkongsan jong ka koit ka khiah.
U la kyntu ruh ia ki paidbah ba kin shim ia ki lad ki kabu kiba ka sorkar ka la ai sha kin a ka bynta ban nang khang kyntiew ia ka koit ka khiah.
U la ban jur ruh halor ka jingling ba kongsan jong ka jinglehkhuid da kaba kyntu ia iwei pa iwei ban pynlong ia ka shnong ka thaw kaba khuid ba suba.
U la kyntu ruh ia ki samla ba kin kiar na kaba shongkha khynnah namar kane ka ktah ia ka koit ka khiah bad ka jinglong jingsan ha ka met.
Namarkata u la kyntu ia ki paidbah nongshong shnong ka thaain Mawkyrwat ba kin ai ka jingiatreilang bad ka sorkar na ka bynta ban nang kyntiew ia ka District na kawei ka por sha kawei pat.
Ha katei ka sngi la ioh ruh ia ka jingkren na u symbud kongsan bah H.
M Shangpliang u ba la kyntu ia ki paidbah ban pyndonkam hok ia ki scheme bapher bapher ba ka sorkar ka la ai na ka bynta ka jingmyntoi u paidbah.
Ia ka jingialang ha katei ka sngi la ioh ban pyniaid da I kong Ripnar Lyngdoh, DC ka SWKH ha ka jingiadonlang ruh ki khynnah skul, ki nongtrei sorkar bad ki paidbah kiba la wan sha sakhi ia katei ka prokram.
Shillong, 19 Lber:.
Shillong, 19 Lber:Kine ki la kynnoh ba kine ki karkhana ba la ai jingbit da ka sorkar ban tei ha ka jylla, ki la pyndonkam bakla pynban da kaba kjit ia ka spah na ka jylla.
Ki la kynnoh ruh ba kine ki karkhana dkhar kiba la don naduh ki snem 2006-2007 ki ioh bun ki subsidy hynrei kumno ki dang ohdor kput ia ka dewbilat, ha ka jingshisha ki la dei ban ohdor duna bha.
Ki la ong ruh ba ka dor dewbilat jong kine kijuh ki kompeni ha Assam ki kham tad shibun ban ha Meghalaya.
Ki la kyntu jur ia ka sorkar ba kan leh tyngeh pyrshah ia kine ki kompeni kjit spah.
Shillong, 19 Lber:.
Jowai, 19 Lber:.
Jowai, 19 Lber:“Ka KJP Synod Mihngi ka dap da ka jingsngewkhia kaba jur halor ka jingjyllei ka jingshah lehbein ki kynthei naduh ki kam batbor bad kam pyniap bad na ka liang ka KJP Synod ka la pynbeit ban duwai kyrpang halor kane", la pynbna u Moderator ka KJPSM ha ka jingiaseng bah mynne ka por step ha shwa ban khot ia u Pastor Rangbah, u Rev.
Dr.
JF Jyrwa ban duwai kyrpang halor kane ka jingshah ban bein jong ki.
Ka KJP Synod Mihngi mynta ka sngi ka la pynwai noh ia ka jingiaseng bah ba 15 jong ka kaba la long naduh 16 tarik une u bnai ha ka Balang Ummulong kaba hap ha Wahiajer-Moodymmai Presbytery.
Ha kane ka jingiaseng bah, u Rev BB Lamin bad u Rev.
Dr.
JM Hynniewta ki la long ki nongsam ia ka khubor u Blei ha ka jingiaseng kaba 10:30 mynstep bad 1:30 nohphai sngi.
Ha ka jingiaseng nohphai sngi, u Pastor Hynniewta u la pynshong nongrim ia ka jingkren jong u na ka Shithi ba-ar u Appostol Paul u Thimothy 3 ka lynnong dkhot 1 haduh 5 kaba ong, ‘hynrei to tip ia kane ba haki sngi kiba khadduh kin wan kipor bashisha.
namar ki briew kinlong kiba ieit tang ia lade, kiba ieit sbai, kiba kren sarong, kiba leh khraw, kiba kren sinew, kibym kohnguh iala ki kmie ki kpa ki bym sngewnguh.
Kibym khuid, kiba khlem ieit iala ka kynja, kiba khlem map, kiba krensiar, kibym suitñiew, kiba runar,kibym ieit iaka ba bha, ki nongdie lok, kiba hangamei,kiba leh meng kiba ieit iaka jingsngewbha khamtam ban ia kaba ki ieit ia U Blei’.
U Pastor Hynniewta u la ong ba ka jingim Khristan ka long ka jingim kaba ngi hap ban iaksaid man ka sngi ban ioh ia ka dur jong u Blei ha ngi kumba u la thaw ia u briew ha ka dur jong u.
U Pastor u la ong ba bunbah ki Khristan ki long riewblei tang ha kaba paw shabar katba harieh pat ki leh ia ka kam ba tngit kaba isih ha khmat U Blei.
“Wat long ki khristan kiba arsap hynrei to long kiba riewblei naduh ka mynsiem khnang ba ka dur jong u Blei kan paw ha ngi", la ong u Pastor.
U Pastor Hynniewta u la buh jingkylli ia ki phew phew hajar ki paid riewngeit lada ki lap ia ki nongsharai balang lane ia ki dkhot Balang kiba beh jingiaseng man ka sngi U Blei bad kiba ai jingkynshew ruh kaba heh ha iing Mane bad lehse ngi tip pat ia ka jinglong ba tngit (Bamsap) jong u, kum ki nongsharai balang bad kum ki Khristan ngi dei ban iarap ia u ban un ioh ia ka jingim kaba riewblei ha ryngkat ka jingsngewthuh janai ia ka bor jong ka jingriewblei.
U la ong ruh haba ngi pyndap ia kino kino ki Form bad haba kylli ia ngi ia ka Niam ngi thoh Khristan kam pher lada ngi don ha ka Balang Catholic, Presbyterian, Balang U Blei lane kino kino ki Balang Christan ba ki don.
“Lada kum ki Khristan ngi long kiba riewblei bad ngi sngewthuh ia ka bor jong ka jingriewblei, khlem artatien baroh ki jingsniew ha kane ka pyrthei kin duh kin dam noh ha ka shi minit", la ong u Pastor.
Ha kane ka sngi, la pynsngewlung mynsiem shuh shuh ia ki paid riewngeit da ki jingrwai shem mynsiem na ki kynhun rwai choir bapher bapher naduh ka jingiaseng mynstep bad nohphai sngi.
Ha ka jingiaseng por 10:30 mynstep la ioh ia ka jingrwai Choir na ka Balang Laban Presbyterian church, Umsyiem, Sutnga bad Balang Umlyngka katba ha ka nohphai sngi pat la ioh ia ka jingrwai na ka Balang Ummulong kum ka nongpdiang ia katei ka jingiaseng Synod bad na ka Balang Jowai, Laitumkhrah Presbyterian church na ka Standing Choir KJP Synod Mihngi.
Ha kane ka jingiaseng Synod, la pynkyntang Pro Pastor ia ki 9 ngut ki dkhot na ka Balang bapher bapher kiba la pyndep ia ki jingpule jong ki bad ruh 6 ngut la pynkyntang Pastor ia ki Pro Pastor.
Ia kitei ki 9 ngut yn sa pynkyntang ia ki kum ki Pastor ha ka jingiaseng kaban sa long la shym snem ha ka Balang Tynring, Laitumkhrah Presbytery.
Ka jingiaseng Assembly kan long ha ka 6 haduh 9 tarik une u bnai ban wan ha Sohryngkham.
Shillong, 19 Lber:Ha ki khyndiat sngi ba ladep, u Myntri u la kular bad pynshngain ia kine ki rangbah ba yn ai ia ka hukum ban pynkhuid noh ia u mawshun ba la lum Iypa bad ban shah noh ban trei bad ban shalan ia U Mawshun.
“Hynrei kaba sngewsih kthang mynta ka long ba kita ki jingkular kim shym la seisoh bad urlong haduh mynta mynne bad ba ka jingtrei bad shalan Mawshun, ka long tang da kitei ki ar-tylli ki Company Dkhar bad ym da ki Paid Riewlum ka jylla Meghalaya" ong shuh ka kyrwoh.
Shillong, 19 Lber:Utei u MLA ka Mawlai u la ong ba u khlem shongthait ban khih ban ksaid na bynta ka Mawlai C&RD Block bad u la iai dawa na ka sorkar ba ka dei ban buh beit hapoh u pud u sam ka Mawlai bad ban plie noh ia ka.
U la ong ba u la dep ia syllok ruh bad kiwei kiwei pat ki MLA jong kiwei ki konstitwensi ba kin hunlang ia ka jingdawa ban buh hapoh Mawlai.
U la pyntip ba u la lum ruh ia ki Rangbah Shnong ka Mawlai Town Dorbar ban ia pyrkhat biang halor katei ka bynta ban tynruh sha ka sorkar halor ka jingpynslem jong ka wat hadien ba ka Mawtawar ka la ai sngewbha ia ka jaka kaba heh haduh Ar akar ruh.
Shillong, 19 Lber:Na ki 51 ki don 19 tylli ki longing kiba pyndonkam da ka BPLM, kawei ka BPLU hynrei baroh ki dei ki DLT.
Haba kheiñ lang baroh ia ka bai ding ba ka MeECL ka sahram ha ka shnong Kut ka poi sha ka T.
5,80,317 tyngka (lait noh ki jingkheiñ ia ki naia).
Na katei ka jingkheiñ la iohi ba ka bai-thangding kaba rit eh kaba la shah ot noh ka dei T.
5987.
17 tyngka jong ka Risting Lawai katba kaba hehduh dei jong ka kong Bakorlang Lawai kaba haduh T.
T.
47,930.
15 tyngka, Udia Sohtun kaba haduh T.
43,275.
03 tyngka bad Stella Lawai T.
29,755.
62 tyngka.
Kiba bun na kitei ki bill ki dei kiba T.
10 hajar shajrong bad T.
20 hajar shapoh bad don ruh katto katne kiba hapoh ka T.
10 hajar tyngka.
Lah ban kdew ba khyndiat sngi mynshuwa ka la don ka jingkhih bitar ki paidbah ha ka por ba ka seng saiñpyrthei ka Aam Aadmi Party ( AAP) ka la leit ban ia kynduh ia kiba bun ki paidbah jong katei ka shnong, namar ka jingshah ot bording bad ka la don ruh ka jingkynnoh ba ka dei ka jingthur mur jong ka tnad MeECL ha kaba la ong ba kam ju pynpoi bai-thangding sha ki paidbah, ym ju don ba wan peit mitar hynrei la pynpoi kynsan ia ka bill hadien 10 snem ba la pyndonkam bad katei ka bill kaba da ki phew hajar tyngka , ka la don ruh ka jingkynnoh ba wat hadien ba la dep ban shah ot ruh ka MeECL ka dang pynpoi bai thangding sha ki paidbah.
U Public Relation Officer ( PRO) katei ka tnad u bah P.
Sahkhar haba ia kren bad une u nongthoh khubor u la ong ba baroh ki jingkynnoh pyrshah ia ka MeECL ha kaba ia dei bad ka jingjia ha ka shnong Kut ka dei ka bym lah ban pdiang.
U la ong ba naduh ba la ai ding ia ki paidbah la ju pynpoi bai-thang ding manla u bnai bad ki don ruh ia ki rikod ba ki leit peit ia u mitar bad ki briew katei ka tnad ki ju leit ruh ban lum pisa bai thangding shaduh sha Shnong.
Halor ka jingkynnoh ba wat hadien ba la shah ot ka bill ka dang poi u bah P.
Sahkhar u la ong ba ka long kaba dei ba ka MeECL ka pynpoi ia ki bill sha kitei ki longing kiba la shah ot hynrei ha katei ka bill ym shym la khein shuh ia ki bnai ba ki la shah ot bad la pynpoi sha ki ia ki bill kiba rim ha ka por ba ki dang pyndonkam hynrei ha katei ka bill la kheiñlang ia ka Arrears bad ka sut , kumta katba nangmih uwei u bnai ka nangkiew shi nangkiew.
U bah Sahkhar u la ong ba katkum ka jingkynthoh ha ki kotkhubor ba ka kong Bakorlang Lawai, ka ioh bill hadien 10 snem ba la ioh ding u la ong ba la ai ding ia ka kong Bakor naduh 1 tarik u nohprah, 2007 bad naduh ba ka la iohding la pynpoi bill manla u bnai hynre ihadhu mynta tang shibnai ruh kam siew, ong u bah Sahkhar da kaba pyni ruh ia ki rikod ba la leit ban peit ia u mitar bad ki bill kiba poi man u bnai.
U la iathuh ba napdeng ki 51 tylli ki longing don kiba la siew teng ruh bad don ki bym ju siew ruh bad ka jingkynnoh bym ju pynpoi bill ka dei kaba bakla.
Shuh shuh halor ka jingkren u sordar katei ka shnong sha ki kotkhubor u bah Sahkhar u la ong ba ki nongtrei katei ka tnad ki ju leit na ka por sha ka por ban peit mitar bad kumjuh ban lum bai-thangding na ki nongshong pyndonkam bording ha ka shnong Kut hynrei ym ju don ba ujor mano mano ruh ia ka jingeh ba ki ia kynduh kaba pyni ba ka iaid beit iaid ryntih, lada dei ba ki ujor ngi la ioh jingtip ha ophis, u la ong.
Une u nongthohkhubor u la kylli na u PRO ka MeECL hato lada jia ba kitei ki ing kiba la shah ot bording ki kwah ban tan bording biang sha ing jong ki katei ka tnad kan dang ai ne-em , “Ngim ai tad haduh ba ki siew ia ki bill kiba rim katkum ka jinglah jong ki la ki kwah ban siew lut shisien siew ne ki kwah ban siew khyndiat khyndiat ruh ngi ailad" ong u bah Sahkhar uba la batai bniah ba lada ki kular ban siew khyndiat khyndiat ruh yn ai ding ia ki wat haba kaba rim kam pat khuid lut ruh.
La kylli biang hato kumno katei ka tnad kan leh ia kitei ki pisa kiba la duhei kaba la kot sha ka T.
6 lak eiei, u bah Sahkhar u la ong ba ym lah leh eiei shuh lada kitei ki longing kim kwah ding shuh ka mut ka la duhei hynrei lada ki dang kwah bording ka pisa kan wan biang.
Da u Bah Philip MarweiñShillong, 20 Lber:Dei tang u Jisu hi U ba ai ïa ka bam kaba pynkdang junom bad ïa ka um kaba pynjah sliang shi junom, la ong u Arch-Bishop Dominik Jala jong ka Shillong Arch-Diocese, haba kren kum u nongkñia bakongsan ha ka Mass bakhraw, hadien ba la pynkhuid pynkyntang ïa ka ïingmane thymmai ha Mawhati, ba la jer kyrteng “Sacred Heart Church".
Kane ka la jia-long hynnin ka sngi 19 tarik.
U Arch-Bishop u la kylli ïa ki 6000 ngut ki riewngeit kiba la wan sakhi bad ïashim bynta ha kane ka jinglehniam ha Mawhati da kaba ong, “Ha ka Baptisma bakhuid, hato ngi la bamsmai ne em ba ngi ngeit tylli tyllan ha u Blei u Kpa U Nongthaw jong  ka bneng, ka khyndew bad kiei kiei baroh?  Hato ngi la bamsmai ba ngi ngeit ha u Jisu Khrist, u Nongai ïa ngi ïa ka jingim bymjukut bad ha u Mynsiem bakhuid u Nongai ïa ka jingshemphang, jingpynkhuid phar bad u Nongpyntngen? Bad hato la pynbaptis ïa ngi da u Mynsiem bakhuid? Hato ngi la bamsmai ban kyntait phar ïa u Soitan bad ki kam bymman jong u baroh? Balei pat dang don na ngi kiba ngeit ha kiwei pat ki jait blei jong kane ka pyrthei lane ki blei ba ngi shu thaw hi, da kaba ngeit biej ha kiei kiei baroh? Hato ngi la dih ïa ki umktieh umjngut jong kane ka pyrthei, kaba pynjaboh khait ïa ka jingngeit bad ka jingim jong ngi? Hangne ngi la wan ban kylla bak, da kaba pynthymmai noh ïa kane ka rukom im bad ïa ka jingngeit ba la bakla.
Phai noh sha u Blei bashisha bad tong noh ïa ka um jong ka jingim junom kaba tuid na ka khet bad ka tyllong jong ka jingim bymjukut jong u Jisu", la kyntu u Arch-Bishop.
Hadien ba pyndep ïa ka jingleh niam pynkhuid pynkyntang ïa ka ïingmane da kaba synreit da ka um ba la kyrkhu, u Archibishop u kren shai ba kane ka ïingmane, kam dei shuh tang ka ïing dewbilat ka bym don jingim, hynrei ka la dei ka ïing ba-im bakyntang, ïing blei, haba kaba u Blei u shong neh na kaba ki riewngeit na Mawhati bad nawei, ki lah ban leit duwai, ainguh bad mane ïa u Blei ba-im, bad ban tong ïa ka um jong ka jingjim bymjukut.
U la ong shai ba la tei khnang ïa kane ka ïing ka jong u Blei na ka bynta ki briew, khnang ba kin ïatuid ïaboi ban ïasnoh tylli bad u Blei bad ban khring ruh ïa ki bym pat ïoh ïa ka jingngeit bashisha ha U Blei bashisha.
U la ai ka jingïaroh ïa ki paid riewngeit na ka shnong Mawhati kiba la trei shitom bad theh lut ka bor, ka por bad ka spah ban tei ïa kane ka ïingmane blei, ïa u Rangbah Balang, u Bah Emmanuel Lyngdoh bad ïa ki synrop rangbah baling bad khamtam, ïa u Phadar Rangbah, u Fr.
Sedish N Marak bad ki phadar ba ïasharai lang ha ka lyngkha jong u Blei, ka Parish Umsohlait, Ri Bhoi District.
Ka la don ruh ka jingleh pynkupburom bad pynkmen da ki paidbah riewngeit jong kane ka shnong bad bamarjan shnong, ban pynkhraw pynsah jingkynmaw ïa kane ka sngi khraw ha ka histori balang jong kane ka shnong.
Shillong, 19 Lber:Katei ka jingkren u bah HDR ka dei kaba u la iathuh khana ha katei ka jingialang shaphang ka jingiaid lynti jong u kumno ban wanrah ia ki kam pynroi ha Sohiong konstitwensi naduh ka C&RD Block bad kiwei pat, “Ngi la ia khun ban ioh la ka jong ka Block, ngi la leit ban ia kren bad u myntri rangbah ka jylla bad u la ong ba un sa peit, nyngkong nga la duh jingkyrmen, hynrei khlem poi pyrkhat katba ngi dang ia don ha kawei ka jingialang ha State Convention Centre u la pasiaw ia nga bad u la ong ba la mynjur ban thaw ia ka C&RD Block Sohiong.
Nga la kmen palat ha katei ka por naba kaei kaba ngim poi pyrkhat ka la urlong bad ha katei ka por da ka jingkmen nga la shim ia ka kti u myntri rangbah nga la buh ha shyllang kum ka dak ka jingburom (u pyni artad da kaba shim ia ka kti lajong), hynrei don pat kiba pynsngewthuh bakla ia kane bad ki la ong ba nga doh ia ka kti u Dr.
Mukul bad nga la pynhiar dor ia ka jaitbynriew" ong u bah HDR Lyngdoh.
Shuh shuh u la pynkynmaw biang ba ha ka por ba u long myntri kam pohing ha ki snem ba la dep ka la don ka jingiakhih kaba shyrkhei bha ha ka jylla, na bynta ka ishu MBOSE bad hangtei ka sorkar ka la kulmar jingmut bad kam lah ban pynjem kumno kumno ruh ia ki seng bhalang, “Nga la khot ia kren ia ka GSU ha ri Lum Garo, ia kren kumno kumno ruh ban pynjem ym long, nga la ktah na khohsiew jong u President ka GSU ban kyrpad ban weng noh ia ki jingiakhih bad ka la thanda jai-hadien ba mih ki sengbhalang u DG u ong ia nga phi la pynpoh ia ka burom lajong ban lem kumto, nga ong ym lei lei na bynta ka shongsuk shongshngaiñ bad ka jingbha ki paidbah, ngam salia wat ban ktah na kjat jongno jongno ruh lada kaei kaba nga leh kan dei ka jingmyntoi u paidbah" ong biang u MLA ka Sohiong.
Katei ka jingringksai jong u ka dei halor jingiaid lynti jong u ban pynioh ia ka Sohiong mynta sa ia ka ïew nongkyndong kaba heh (Rural market) ha ka jinglut kaba T.
11 klur shiteng kaba la sdang shaid shaid ban trei mynta kaba u la ong ba ka dei naduh ka por ba long myntri DoNER u bah Ripple Kyndiah (Bam kwai ha dwar u blei) bad u la ong ba ka dei ka jingthmu naduh ka por ba u dang long u Lyngdoh Sohiong naduh u snem 1977 haduh u snem 1988 shuwa ba un rung sha ka politik.
Ha katei ka jingialang u la pynsngew ba ka plan ia katei ka iew ka dei ban tei ia ka iew kaba lai mala, ka mala ba ha trai duh ka dei ban ieng kali bad ar mala pat ban buh dukan bad ia katei ka iew yn long trai da ka Sohiong.
U la ong ba ka jingdon katei ka iew kan pynriew spah ruh ia ka Hima naba kin lah ban kamai pisa lyngba ki bai-wai dukan bad kiwei pat ki khajna, u la ong ba kan don ruh ka jaka buh mar-rep kaba heh bha kaba 11oo sq.
ft bad kaba lah ba nngiam haduh 14 trok ki mar-rep.
Ha katei ka jingialang la donlang u Lyngdoh ka Sohiong u bah Bashemphang Lyngdoh Thabah, u BDO ka Sohiong u bah M.
A Challam, u Joint Director C&RD u bah J.
Massar, kong I.
Iangrai Project Director EKH, ki enjiniar kiba la plan bad ki ban peit ia ki kam katba ka jingtrei ka dang iaid bad la don ruh ki longkmie ki rangbah.
Ka jingpyntrei ia katei ka iew kaba thymmai ka dei ha ka iew kaba rim kaba la pynpra noh mynta bad la pynkynriah shipor ia ka iew mynta sha kawei pat ka jaka kaba don marjan.
Shillong, 20 Lber:U MLA ka Sutnga u Bah Hopeful Bamon u la ong ba ki paidbah ha thain Hingiria, Huroi ba don ha khappud bad ka Bangladesh, ki leit shah sumar, leit shim dawai sha Bangladesh bad ka daw ka long ba ki jaka sumar kiba don ha ka thain ki don sha jngai bah.
Haba kren mynta ka sngi, hapoh ka ing dorbar u bah Bamon u la ong  “Ki briew katei ka thain ha khappud ki shah pynbor ban leit shim dawai ban shah sumar sha Bangladesh namar ka jingbym don ki lad sumar ha ka thain".
U la ong ba ki dorbar shnong, ki sengbhalang bad ma u ruh kum u MLA, u la ai dorkhas sha ka sorkar ban pynbha bad ban kyntiew kyrdan ia ki sub-centre sha ka PHC, sha ka Sub-centre hynrei khlem lerkam haduh mynta.
U la dawa ba ka sorkar ka dei ban peit ia kane ka jingeh jong ki paidbah halor ka koit ka khiah jong ki paidbah.
Nongpoh, 20 Lber:Arngut ki shi kurim ki la lait im da ka said, hadien ba kawei ka trok thylli kaba don ia u number MN 01 – 9658, ka la leit tynrah ia ka iing jong kitei ki shi kurim kaba don ha Mawtnum, harud jong ka surok bah NH-6, Ri Bhoi District.
Katkum ka khubor ia kaba la ioh ban lum da ki nongthohkhubor, la ong ba katei ka jingjia ka la jia hynnin ka miet ha ka por 12 baje ei ei mynmiet, ha kaba katba kitei ki shi kurim ia kaba la tip kyrteng kum ka Ebrin Wajri bad u Bhupen Basumatri, kiba dang iohthiah lyngai ha katei ka iing kaba ki shu shongwai.
La ioh jingtip ruh ba donbok, ha katei ka jingjia ym shem la don kiba la mynsaw, hynrei ka la don tang ka jingjulor jong ki tiar ki tar ba kynthup kum ia ka TV,  Dish TV, u Khaw, ki jain, ki shuki lem bad kiwei kiwei.
Hynrei ka tyllong khubor na ki pulit, la ong ba ia u nongniah jong katei ka trok kaba la leit tynrah iing briew ym pat la ioh kem, namar tang hadien katei ka jingjia, u la phet noh ialade katba ia katei ka trok u la iehnoh ha katei ka jaka, kumta haba iadei bad kane na ka liang ki pulit kin dang pynlong ia ka jingtohkit khnang ban lap ia ka jingshisha.
Jowai, 20 Lber:U CEM ka JHADC u ma Thombor Shiwat mynta ka sngi ha ka jingialang lyngkot ha kamra trei kam jong u, u la aiti ia ka Sanad sha ki ar ngut ki dolloi kiba dang jop thymmai ha ka election Dolloi ba ladep.
Kitei ki ar ngut ki Dolloi kiba la ioh pdiang ia ka Sanad mynta ka sngi ki kynthup ia u ma Puramon Kynjin bad u ma Phrangki Rynjah, U Dolloi ka Jowai Elaka bad u Dolloi ka Muskut Elaka.
Na ka liang u CEM u la kyntu ia kitei ki Dolloi ban bat la ka akor ka burom ha ka jingtreikam jong ki kum ki Dolloi da kaba burom ia ki ain bad ki kyndon jong ka District Council.
Shillong, 20 Lber:Ka Myntri ka tnad pule puthi ka jylla ka Deborah Marak ka la ong ba ki don haduh 17299 ki kynnah kiba pep skul shiteng por ha jylla jong u snem 2016-17.
Haba jubab ia ka jingkylli ba la wanrah da ka MLA na liang synshar ka Dikanchi Shira mynta ka sngi, ka Marak ka la pyni ruh ia jingdon kiba pep skul jong u snem 2017-18 kaba kot sha ka 12406 ngut ki khynnah.
Kiwei pat ki snem ki long, ha u snem 2013-14 kiba pep skul ki long 33557 ngut, ha u 2014-15 ki long 31276 ngut, ha u 2015-16 ki long 14957 ngut.
Ka jingdon jong ki khynnah ba pep ki skul jong u snem 2016-17 ki kynthup ia ka East Khasi Hills 662 ngut, West Khasi Hills 4508, South West Khasi Hills 874, Ri Bhoi 1041, East Jaintia Hils 692, West Jaintia Hills 1440, East Garo Hills 886, North Garo Hills 1316, West Garo Hills 592, South West Garo Hills 241 bad South Garo Hills ki don 164 ngut.
Katkum ka jingong ka Myntri ka daw ka jingpep skul ka long namar ka jingduk, ka jingduna ka bor jabieng, ka jingphiel bunsien, ka jingbym biang ki skul, ka jinglong ki nonghikai, kiba hap ban peit Para, bad ka jingphet shnong.
“Ka jingpep skul ka kham jur ha ki shynrang ban ia ki kynthei", la ong ka Myntri.
Halor ka jingkylli kiei ki lad ba ka sorkar ka shim ban weng ia kane ka jingeh, ka Marak ka la ong ba ka sorkar ka la shim ia ki lad ki lynti kynthup ka jingbuh ia ka jaka hikai ban hikai ia kiba pep skul, ka jinghikai ia ki nonghikai ha kane ka bynta.
Ka Myntri ka la ong ba ka sorkar ka la pynlong ia ka jingpynshai paidbah khamtam ia ki Kmie ki kpa, ka jingpynrung skul ia kiba pep skul.
Ka sorkar ka la buh ruh ia ka jaka hikai ia ki kynnah ha ki skul bapher bapher ha ka jylla da kaba iateh bad ki Seng.
Ka ai kot, uniphom, ka ja sngi la ai ei bad pynbiang Kali ban leit shaw bad leit on ha ki jaka ba jynjar.
Nalor kine, la ai jinghikai ruh ia ki khynnah ha ki jait kam bapher bapher bad ka jingkular aikam.
Ki don 74 tylli ki jaka hikai kyrpang ha East Khasi Hills, 45 ha West Khasi Hills, 39 ha South West Khasi Hills, 43 ha Ri Bhoi, East Jaintia Hills 8, West Jaintia Hills 65, East Garo Hills 24, North Garo Hills 21, West Garo Hills 68, South West Garo Hills 18 bad ka South Garo Hills 13 tylli bad baroh ka long 418 tylli.
Nongstoñ, 20 Lber:Ki paidbah nongkyrshan jong u bah L.
G.
Nongsiej MDC ka Nongstoin, ha ka jingialang kaba la long mynta ka sngi hapoh ka phyllaw iing jong u bah Nongsiej, da kawei ka sur kila iashim ia ka rai ban phah iakhun beit ia u bah Nongsiej kum u kyrtong ha ka election MLA sha ka iing dorbar thaw ain jong ka jylla ka ban sa long ha u snem ban wan.
Ha katei ka jingialang la wan ban iashim bynta ruh da ki spah ngut ki nongkyrshan ki jong u ha kaba ki la ia tai sani bha halor katei ka bynta bad hadien ba ki paidbah nongkyrshan ki la shim ia katei ka rai bad ki la ai ka jingkular ban kyrshan na ka liang jong u bah Nongsiej ruh u la mynjur ia katei ka jingtyrwa bad rai beit ban mih madan ha u 2018.
Ban pynskhem shuh shuh ia katei ka jingiakut ba la ia rai ha katei ka jingialang la thaw ruh ia ka Committee jong katei ka kynhun na ka bynta ban ia pyrkhat bad iatai sa na ka bynta ka Seng, ba u bah Nongsiej un leit pyniasoh bad na ka liang jong kitei ki paidbah nongkyrshan, ki la ai por ruh 10 sngi ia katei ka committee ban kan pyndep ia ka jingai rai ia ka Seng.
Shuh shuh ha kaba iadei bad katei ka committee la jied ruh ia ki katto katne ki dkhot jong ka kiba kynthupi ia u bah H.
F.
Marngar MDC barim, bah She Kharrit, bah S.
Thabah, Commingstar Kharbani, Erristar Lyngdoh, D.
E.
Lyngkhoi lem bad kiwei kiwei kiba dei ki longkmie bad ki Samla bad la ioh ban jied ruh kumba 81 ngut ei ei ki dkhot na man la ki Primary Unit jong ka Konstitwensi.
Hadien katei ka jingialang u nongthoh khubor u la iohlad ruh ban iakren bad u bah Nongsiej bad ha ba kylli la u la don lypa ne ka jingthmu ba un leit ban pyniasoh bad kano kano ka seng bad na ka liang jong u bah Nongsiej, wat la um shym pat la kren shai ia ka seng ba un leit pyniasoh hynrei u la ong pat ba un jied beit ia ki seng Riewlum.
Shuh shuh u la ong ruh ba ha kaba iadei bad ka seng, na ka liang jong u hap ban ap shwa ia ka rai jong katei ka committee bad u la ong ruh ba hadien ka rai jong katei ka committee na ka liang jong u ruh un sa pynbna paidbah noh shi syndon.
Shillong, 20 Lber:Ki khubor ki la sa-phriang sted ha Facebook ba ka jingkhlong Uranium ha ka shnong Nongjri, South West Khasi Hills ka dang iaid shaid shaid ha kaba la ong ba ki la don haduh 1800 tylli ki thliew ba ka kompeni Mahesh-wari Ltd ka la khlong bad ka la song ia ki phngit Uranium ha ki pla plastic.
La pyni ruh ha ka dur ba ka kompeni ka la pynieng ia ki mashin heh jong ka ban trei ia katei ka kam.
Thang dusmon ki runar ia ka iing sah ki nong trei ka kompani UCIL ha WahkajiKi runar ki bym shymla lah satia ban tip la ki dei kiei, ki la leit ban thang dusmon ia ka jaka sah (Guest House) jong ka ka kompani UCIL da kaba thang da ka petrol nadien ka jaka shet ja jong katei ka iing sah kaba don ha ka shnong Wahkaji SWKHD.
Katkum ka tyllong khubor bala phah da u SP ka SWKHD ha ki lad pathai khubor la ong ba katkum ka jingujor bala wan ban ujor da u Johnteibor L.
Sangriang CSR Assistant jong ka UCIL la ong ba katei ka jingjia kala jia ha ka step jong ka 19 tarik mynta u bnai ha kapor kumba 1:00 a.
m.
Shuh shuh ka khubor na u SP ka iathuh ruh ba Mar ia ioh jingtip halor katei ka jingjia u OC ka Mawkyrwat u la her sha katei ka jaka ban pynlong ia ka jingtohkit bad ha katei ka jingleit tohkit la lap ba katei ka iing kala pra na ki bynta jong ka iing shet.
Ha kaba iadei bad katei ka jingjia ki pulit kila register case ha thanad Mawkyrwat case NO.
5(3)2017 u/s 438 IPC  bad ka jingtohkit ban lap ksai ia ki runar ka dang iaid shakhmat.
Shillong, 20 Lber:Ka ing dorbar mynta ka sngi, ka la pdiang ban khot hajir ia u CEO ka Tura Municipal u Zenithsky J Sangma katkum ka jinglap ka Privilege Committee ba la ujor da u MLA ka South Tura u John Leslee K Sangma mynshem snem.
Haba pynbna mynta ka sngi, ha ing dorbar, u Lamphang u AT Mondal u la ong ba u CEO u dei ban wan hajir ha iing dorbar ha ka 23 tarik mynta u bnai khlem pep.
“Ka shithi lyngba ka tnad ba dei peit ka dei ban pynpoi sha u Zenithsky J Sangma mardor", la ong u Lamphang.
Ia ka kaiphod jong ka privilege committee la wanrah da u Saleng A Sangma bad katkum ka kaiphod ka shem ba u Zenithsky u la pynkhein ia ka kabu jong u John Leslee K Sangma kum u MLA bad namarkata un hap ban shah pynshitom.
U Zenithsky u la shah pynshitom hadien ba u la kynnoh ia u MLA ka South Tura ba u pynshit ia ki nongdie madan ha Tura mynshem snem, ha ka por ba ka don ka jing khynra ka Municipal ia ki nongdie madan ha katei ka jaka.
Halor kane u John Leslee u la ujor pyrshah ia u Zenithsky uba long ruh u CEO ka Tura Municipal bad ka Privilege Committee hadien ba la tohkit, ka la phah ia ka kaiphod jongka sha ka iing dorbar ban pynshitom ia u Zenithsky.
Shillong, 20 Lber:U Myntri Rangbah ka jylla u Dr Mukul Sangma mynta ka sngi u la ong ha ka ing dorbar thawain, ba ka sorkar kan ai pisa ia baroh ki samla pule hadien ba la dep ia ka klas ba shiphew ne matric haduh skulbah, kum  shi bynta ban pynshlur ia ki samla ban wan tista sha klas.
Haba jubab ia ka jingiatainia halor ka mang tyngka hapoh ka iing dorbar mynta ka sngi, u Dr Mukul u la ong,"Mynta u snem hi, ka sorkar kan ai T.
5000 ia ki khynnah pule kiba wan tista sha klas, ha kaba ka jingpoi jongki sha klas kam dei ban duna ia ka 80 percent shaneng".
U la ong ba kane ka jingthmu jong ka sorkar ka long ban pynshlur ia ki samla ban pule tista bad ban trei shitom ha ka jingpule jongki sha jrong namar ba bun kiba pep noh tang ha ki klas barit ban wad kam sorkar.
Hynrei ym tang katta, ka long ruh shi bynta ban iarap ia ki kmie ki kpa kiba duk kiba shem jynjar ban siew bai klas ia ki khun jongki.
U la ong ba ka long kaba shisha ba ka sorkar ha ki por ba la dep, kam shym la lah ban pynbha ia ka pule puthi namar kiba bun bah ki jingeh hynrei kane ka sorkar kan trei tyngeh ban pynbha ia ka pule puthi kajylla ban pynbiang ia ki jingdonkam kum ki iing, ki tiar jong ki skul.
“Na ka bynta ka jingtip ka iing dorbar, nga kwah ban iathuh ba ia ka Engineering College ka ban buh ha syndah ka jaka ba don ka Shillong Polytechnic la dep mang pisa ka sorkar bad ruh ia ka Achitecture and Urban Design ha Tura bad shen yn sa khot tender noh",la ong u Dr Mukul.
U la ong ba ki samla kane ka jylla kim dei ban wad kam tang ha kane ka jylla hynrei ki dei ban mih ban leit wad kam shabar ruh bad ha ki tnad sorkar pdeng bapher bapher namar ba ha kane ka jylla ki kam sorkar ki la shlei.
Ha kawei ka liang, u la ong ba ka sorkar kan peit ruh ia ka jingeh jong ki nonghikai ha ka jylla.
U la ong ba ka jingbun ki kyrdan nonghikai ha kane ka jylla ka la pynkulmar ia ki briew wat ia ki ophisar ka tnad pla tyngka ka sorkar India.
“Hangne la bun ki kyrdan jong ki nonghikai, ka deficit, deficit pattern, adhoc, bad bun kiwei",la ong u Dr Mukul.
“Ka sorkar kan peit ia kane bad kan pynbeit ia ki jingdkoh", la ong u Myntri Rangbah bad bynrap, ba wat ki ophisar ka tnad pla tyngka ka sorkar India haba ka jylla ka leit pan pisa ia ki nonghikai ki la kulmar namar ba ka jingdon palat ki kyrdan jong ki nonghikai.
Shillong 20 Lber:Ka sorkar kam pat lah rai ban buh ia ka Block Mawlai, namar ba ki don lai tylli ki jaka ba la tyrwa sha ka sorkar, la ong u Myntri ka tnad Pynroi nongkyndong u bah Sniawbhalang Dhar ha ing dorbar mynta halor ka jingkylli ba la wanrah da u MLA ka Mawlai Bah Embhahlang Syiemlieh.
“Ngi la ioh biang lai tylli ki jaka kynthup ha Mawtawar, Mawsiat-khnam bad ha Mawpat ban buh ia ka ophis ka Block", la ong u Myntri.
Katkum ka jingju-bab u Myntri, haduh mynta ka sorkar ka dang eksamin bha ia kine ki jaka bad kan sa rai.
“Ngi dang eksamin ia ka jaka ban buh ia ka ophis Block", la ong u bah Sniawbhalang.
Ha kawei ka liang, u MLA ka Nongthymmai u Dr Jemino Mawthoh haba shim bynta halor kane, u la ong ba ka saw ngut ki MLA kynthup ma u, u MLA ka Pynthorumkhrah u bah AL Hek, u MLA Mawryngkneng u bah David Nongrum bad u Bah Embhahlang Syiemlieh ki la mynjur lang ban buh ia ka ophis ka Block ha Mawlai Mawroh namar ba kham long ia baroh.
Katba u Bah Embhahlang u la ong ba ka sorkar kam dei ban rah shabar u pud u sam ka Mawlai ia ka ophis ka Block.
Jowai, Lber 20:U Secretary ka EJNC, u Sambormi Lyngdoh u la shah kem ha ki pulit ka East Jaintia Hill halor ka jingthmu jong u ban rahbor bad ban dawa pisa ia uwei u bar jylla uba dei u trai kawei ka Restaurant kaba don ha Petrol Pum, Datsimpein Ladrym-bai, East Jaintia Hills.
Katkum ka khubor na ki pulit ka EJH, la iathuh ba ha ka 19 tarik, ki trai dukan ki la ujor sha ki pulit ba ki don lai ngut eiei ki briew ki bym lah satia ban ithuh  ki la wanrung ha katei ka restaurant bad ki la shoh la bom la tied bad patan jubor ia utei u trai dukam uba la tip kyrteng kum u Chana Narayan Barman uba dei u riewlum na ka jylla Tripura.
Katei ka kynhun ka la patan jubor ia utei u trai dukan shapoh ka kali jong ki kaba dei ka kali Alto ronglieh bad da ka jingiarap ki paramarjan dukan ki la ithuh nombor ia katei ka kali.
Ka Nombor jong katei ka kali ka dei ML011-0820.
Haba ki pulit ki la tohkit bniah halor katei ka kali, kila lap ba kadei jong u ma Roibok Lyngdoh uba dei u hynmen trai jong u President ka EJNC, u Sambormi Lyngdoh.
Lyngba ka jingtohkit ki pulit la lap ba ia katei ka kali jong u Roibok Lyngdoh la pyndonkam da u Sambormi Lyngdoh ha katei ka meit bad na ka liang ki pulit ka East Jaintia Hills ki la kem noh ia u.
Ki pulit ki dang tohkit bniah  ia utei u nongialam sengbhalang ka Rilum East Jaintia Hills ban lap shuh shuh ia ki kam be-ain jong u halor kiwei pat ki kam runar khamtam ha kaba iadei bad ka kam lute bad dawa pisa.
Utei u nongialam ka EJNC u la shah kem bad shah set phatok jin haduh lai bnai eiei halor ka jingdonkti jong u ban pynlong DJ bad iadih bad khawai kyiad ha Destination Hotel kaba don ha Mookhep ha u snem bad ladep nalor kiwei kiwei de ki kam be-ain jong u khamtam eh ha kaba iadei bad ka jingsuba jur ki pulit ba u donkti bad ka seng HNLC.
U la ju bat teng ia ka kam kum u Vice President ka Jaintia Student Movement ha kaba ha katei ka por u la pyniasoh noh ialade sha ka seng HNLC ha ryngkat u Vive President ka KSU.
Shillong, 20 Lber:U MLA ka Sohra u bah TW Chyne mynta ka sngi u la ther ia ka jingtreikam ki ophisar ha kane ka jylla ki bym don ka jingkitkhia ia kam.
Haba kren halor ka jingiatainia ia ka mang tyngka ha ing dorbar u bah Chyne u la ong, “Don ki ophisar kiba lapmiet ban lehkai kot bad ludo ha komputer khlem treikam.
Ki wan ruh 1 pm sha ophis ki mih run 4 pm" la ong u bah Chyne.
U la ong, “Katba ki briew kiba leit donkam tang iba rit ruh ki hap ban wan lai sien saw sien tang namar ka jingleh sting ki ophisar ia kam".
U MLA ka Sohra u la ong ba ka por ka la dawa, ia ka sorkar ba kan pynkylla ia ka rukom treikam jongka, lym kumta ka phail kaba dei ban dep tang shi taiew kan shim por da ki bnai bad ka jingmih ka long ba ka jylla kan sahdien.
“Ha ka por ba don ka Synshar President Rule ki nongtrei sorkar ki poi ophis 10am bad ki mih 5pm.
Balei kim leh kumjuh mynta, balei tang ha ka president rule?", la buh jingkylli u MLA ka Sohra.
Don ki ophisar kiba leh bym suid niew ia ki MLA tang namar ba kim don ha ka liangsynshar, la ong u Bah Chyne.
Katba u MLA ka West Shillong u Bah Paul Lyngdoh u la ong ba ka jingpynshlur ka sorkar ban seng jam seng jam ki samla kam don jingmut lada kam kylla shwa ia ka jingleh jong ki ophisar sorkar.
U la ong, ki ophisar kim iarap ia ki samla bad ki leh baheh.
U la ai nuksa ba uwei u samla uba seng kam lajong u leit pan permit ban shalan syiar na DTO ophis, hynrei  u shah leh bym salia haduh ba un leit pan jingthoh na u Dr Jemino Mawthoh u MLA.
“Hato ki samla kin shlur ban seng kam haba ki ophisar kiba dei ban iarap ki leh kumne", la ong u bah Paul.
Shillong, 20 Lber:Kumba 40 tylli ki ïng briew ki la julor na ka daw ka jinghap phria ha ka  miet sngi saitjaiñ ha ka shnong Erpakon kaba don ha Ri-Bhoi district.
Katei ka jingjia ka la jia ha ka por 6:30 baje mynmiet, iathuh u bah Lambor Kharshilot Secretary shnong jong ka Erpakon.
U la iathuh ba ki don sa ar tylli ki ïng kiba la shah rat ha ka lyer bad kitei ki dei ka ing jong ka kong Real Nongsiej bad kong Restina Thongni.
Kitei ki ar tylli ki ïng ym long sah briew shuh bad ki shna da ka  dara ha katei ka jaka ban sah shipor.
Nalor ki ïng briew u bah Lam u la iathuh ba ka ïng mane jong ka balang Presbyterian ruh ka la shah ktah bad ki tin ba sop ia ka tnum ing mane ki la pei thliew lut.
Kiba bun pat na ki ing ha katei ka shnong ki dei kiba la pei thliew ki tin soping, don kiba malu mala bad don kiba la julor bha.
Nalor ki ing sah briew u secretary shnong u la iathuh ba ki jingthung jingtep ha katei ka shnong ki la julor lut, u Gram Sevak ba peit ia katei ka thaiñ u la hiar sha katei ka shnong mynta ka sngi ban leit jurip ia ki jingjulor, hynrei la ong ba ym pat ioh jingkheiñ lut ia baroh ki jingjulor.
Shillong, 20 Lber:Hadien ba la sahkut la bun bun bnai, hynrei  mynta ka sngi Lat ka jylla u la mynjur ia ka kyrteng u bah Latiplang Khar-kongor MDC ka Nong-thymmai kum u Executive Member ka KHADC.
Haba ia kren bad u bah Latiplang u la iathuh ba u la ioh jingtip ba u Lat u la mynjur, haba la kylli ka tnad aiu un bat ha District Council, u la jubab ba haduh mynta um pat tip.
Katkum ka jingioh-lum khubor la iathuh ba u bah Latiplang un bat ia ka tnad kaba heh kaba lah ban dei ka tnad Elaka ne ka khaii pateng kaba u la ju bat teng mynshuwa ha ka por ba dang long CEM u bah Ardent M Basaiawmoit bad bah Adelbert Nongrum.
Lah ban pynkynmaw ba ha ka por ba u bah Latip u la bat ia ka tnad khaii pateng ka iew ka hat ka la khihwin bad ka jingkhynra laisen khaii ka la jur bha ha katei ka por.
Ka jingwan phai biang u bah Latiplang sha ka EM ka dei hadien katto katne tylli ki shuki EM ka KHADC ki la sah thylli noh hadien ka jingrisaiñ ki MDC Congress kiba la weng noh ialade na ka PDF.
Lah ban kdew ba ki la don ar tylli ki shuki EM ba lait hadien ka jingrisain u bah P.
T Sawkmei na ka kam Dy.
CEM bad bah Lamphrang Blah na ka kam EM Elaka hynrei kawei la pyndap bad ka dang don sa kawei kaba dang sah.
Ka kam Chairman kaba la thylli hadien ka jingrisain u bah Manstudy Nongrem la pyndap da u bah L.
G Nongsiej hynrei ia ka kam Deputy Chairman ym pat shym la lah ban pyndap naduh ka jingrisain jong u bah Donevan Kharwanlang MDC ka Sohra konstitwensi.
Ki lad khubor  ki la iathuh ba ia kitei ki shuki kiba dang sah thylli u CEM u dang ia kren ban ai bhah ia ki MDC ka HSPDP kiba donlang mynta hapoh PDF.
Shillong, 20 Lber:Ki lad khubor ki la iathuh ba ha u jylliew mynta u snem u Chief Executive Member (CEM) ka KHADC u bah Pynshngaiñ N Syiem uba dei ruh u MLA bad MDC ka Mawsynram konsti-twensi u lah ban risaiñ noh na ka kam MLA.
Ki lad khubor ki la iathuh ruh ba tang mar ia dep risaiñ na ka kam MLA u bah Pynshngaiñ un shimti noh kum u President ba pura jong ka People Democratic Front ( PDF) kaba haduh mynta ka dang dei tang ka Adhoc Body bad kaba dang don tang ki nongkitkam ba shipor.
Kiba bun ki MDC kiba don jingthmu ban ia khun na ka PDF ha u 2018 ki la iathuh ba kan shem jingeh ia ki ban pyntyllun ia ki kam jong ka PDF khamtam ban pynkhlaiñ na bynta ka elekshon 2018 lada u bah Pynshngaiñ um risaiñ naba ka aiñ kyntiap seng ka teh ia u kumba ka long mynta.
La ong ba ha u bnai jylliew ne naitung mynta u snem ka PDF kan pynbna ruh ia ki kyrtong jong ka na ka bynta u 2018 bad katei kan dei ka bynta ba nyngkong jong ka jingpynbna kyrteng ka ban wan shuwa da ka thup kyrteng jong ki MDC ha ki katto katne tylli ki konstitwensi.
Ha kine ki khyndiat sngi u nongthohkhubor, u la ioh ban ia kren bad katto katne ngut ki MDC ka KHADc kiba don hapoh ka People Democratic Forum ( PDF) bad ki la pynpaw ba ki la rai ban ia khun beit na ka PDF ha u 2018.
Katto katne ngut na kiba la dep ia kren kum u bah Morning Mawsor, u bah Latiplang Kharkongor bad sa kiwei pat kiba ym pat kwah pynpaw ki la pynpaw ka jingsngewskhem bad ka jinglong ba la khreh ban ia khun na katei ka seng sainpyrthei kaba thymmai.
Ka mang tyngka ka sorkar kaba khlem don lynti iaidHa kawei pat ka khubor, U MLA ka Mawsynram uba shah sospen ha ka Congress u Bah Pynshngain Syiem, u la ong ba ka mang tyngka jong kane ka sorkar ka dei kaba lymmuh, khlem pyrkhat, khlem lynti iaid bad kaba dum ia ka jylla.
Haba shim bynta mynta ka sngi ha ka iing dorbar halor ka jingiatainia halor ka mang tyngka, u Bah Pynshngain u la ong, “Ka mang tyngka jong kane ka sorkar ka dei kaba khlem don eiei ka jingkyrmen namar ba kam don ka lynti iaid, kaba khlem pyrkhat janai".
U la ong ba kumba ka paw kane ka sorkar ka don tang ka kynhun myntri kaba leh shiliang ban theh skhim tang ha ki konstitwensi lajong ki myntri sorkar bad ka long kumba kim long myntri ia ka jylla.
“Kumno ngin khmih lynti ba ka sorkar kan leh ia ki paidbah haba ki myntri jongka, ki dei kiba shu pynleit jingmut tang ia ki konstitwensi lajong", la ong u Bah Pynshngain bad bynrap ruh, ba wat ia u ophisar (khlem da niew ia ka kyrteng u Bah HM Shangpliang) ruh ka ailad ba un leit sha ka jingialang bym dei jong ka sorkar kaba la jia ha ka konstitwensi jongu ha Mawsynram.
U la ong ba ka mang tyngka ha kine ki saw snem ki dei kijuh suda khlem don kano kano ka jingpher eiei bad haba ka jylla ka don ha ka jingbym khlain ha ka iarong pisa, kan nym lah ban iaid shakhmat.
“Ka jylla ka kiew lada ka don ka jingkhlain ha ka pisa bad ka jingtbit ban pyniaid ia ka, hynrei kane ka sorkar kam don satia ia kine", u la ong.
Kaba khampher jong kane ka mang tyngka ka long ka jingpynkiew khajna ia ki kali kaban ktah jur ia ki paidbah ha ka leit ka wan bad ka kamai kajih, la ong u MLA ka Mawsynram.
U Bah Pynshngain u dei uwei na ki MLA uba la iakhun pyrshah ia u Myntri Rangbah ka jylla u Dr Mukul Sangma haduh ba ka party ka la sospen syndon ia u.
Mairang, 21 Lber:Ka seng Tulba kaba la ju tip kum ka wei ka seng ki nongniah thuk thuk, ha ka sngi saitjain jong ka taiew ki la leit hiar sha ka shnong Tengri West Khasi Hills District, ban pynlong ia ka programe halor ka rep ka riang, ha kane ka program halor ka rep ka riang la ioh ruh ban ai jingpynsngew-thuh ia ki paidbah ha kane ka shnong.
U president ka TULBA u bah Seibor L.
Nonglait haba ai jingkren ha kren ha kane ka sngi u la ong, “Ka jingthmu ba kongsan eh bad ka thong jong kane ka jinghikai, ka long ban kyntiew ia ki nongrep ha ka kam rep kam riang ym tang ha ki kam rep hynrei ka kam ri jingri ruh kumjuh, kaba kongsan eh ha Ri India hi ka dei ka ban pynkhlain ia ki kam rep".
“Ngi wan hangne ban shim bynta lang ban iarap lem ia phi ban plie lynti , ban ai jinghikai , ai jingmut bad pynshai haba ia dei bad ki scheme bapher ba pher, ha ka jylla jong ngi, ngi don ia ki tnad kum ka agriculture, horticulture, Cr&d block, Veterinary, ICAR, NABARD bad kiwei.
Na kine ki tnad lah ban ioh ki jingiarap bapher bapher haba ia dei bad ka kam rep bad ka ri jingri" ong u bah Seibor.
Kawei pat ka jingeh ka long ka jingkyrduh kam bad jingbym iohkam iohjam ha ki thain nongkyndong kaba pynlong ia ki paidbah na ki nongkyndong ban kiew ban wad kam katba ioh ha sor.
Une u President u la ong ruh “Na ka liang jong ka sorkar pdeng bad sorkar jylla ruh ki pynshlur ki pynmih bun jait ki skhim bad ka ai jingiarap ban thied ki mashin na ka bynta ki nongrep.
Ka la dei ka por ba ngin shim ia ka kabu jong ka jingstad kum ka juk mynta khnang ba ngin lah ban pynkhlain ia ka rep ka riang.
Kumba phi ïohi mynta ka jinghiran ka pyrthei mynta jingkyrduh kam bad ka jingkhang pom dieng , tih shyiap, tih mawria, tih mawshun, tih dewïong ka la ktah jur ia ki briew ka Meghalaya ha ka ioh ka kot.
Kumta ngi dei ban phaikhmat ban ialeh katba lah ban pynkhlain ia ka kam rep, khamtam ka jylla Meghalya bun ki mar bam ka dang ap na shabar ia ki jing don kam ba manla ka sngi, kum u khaw, ka shini bad kiwei kiwei".
Ha kane ka sngi ia ka programe la pyniaid da u vice president bah Splendour sawkmie, ha kane ka sngi la iadon lang ruh ka kong F.
M.
Lakiang BDO Mairang,H.
D Tallang scienctist ICAR Utpal Bezbaruah District Development Maneger West bad South West Khasi Hill District.
Shillong, 21 Lber:Ki don 6471 ngut ki nongbylla sngi ha ka jylla kiba la rejister ban ioh jingiarap na ka sorkar khamtam ka bai dawai dashin bad kiwei ki skhim.
Ia kane la iathuh da ka Myntri ka tnad bylla ka jylla ka Kong Ampareen Lyngdoh haba jubab ia ka jingkylli ba wanrah da u MLA ka Nongthymmai u Dr Jemino Mawthoh hynne ha ing dorbar.
Ka Myntri ka la ong ba ki jingiarap ba ka sorkar ka ai ia ki nongbylla ki long ha ki ha por Kha Khun, baibam tymmen, ban thied ing, ia kiba duna dkhot met, ka ram ban thied tiar, haba iap, ia ki Khun ba leit pule, bai Sumar, bad kiwei.
Halor kane u Dr Mawthoh u la ong ba tang 6000 ki nongbylla ba rejister ka dang duna palat ha kane ka jylla ha kaba ki don bun bah ki nongbylla bad ka sorkar ka dei ban leh eiei ban pynshai ia ki paidbah ha ki shnong kylleng kylleng ban pynthikna ba ki nongbylla kin tip ban leh ia Kane.
Ka Myntri ka la ong ba ka daw ka jingduna kiba wan pynrung kyrteng ka dei namar ba ki kontraktor kiba dei ban leh ia kane, bun kim treh ban wan shakhmat.
“Ka sorkar ka buh T.
10 tyngka uwei u nongbylla ban pynrung kyrteng bad kiba lah ban rejister ki dei hapdeng 19-60 snem", la ong ka Myntri.
Shillong, 21 Lber:Ki dkhot ka liang pyrshah mynta, ka sngi ki la dawa ba ka sorkar ka dei ban pynkylla ia ka polisi thungkam ha ki tnad sorkar da kaba ailad ia ki samla kiba dei na ka thain haba thungkam ha ki ophis sorkar kiba don ha kano kano ka bynta jong ka jylla.
Haba wanrah ia kane ka mat ha iing dorbar u MLA ka Sohra u Bah TW Chyne u la ong ba haba ka sorkar ka plie ne buh ia kano kano ka ophis treikam khamtam ha ki jaka nongkyndong, kaba kongsan ka dei ban ailad ia ki samla jong kato ka thain ban pynrung kam ha ka Grade IV bad III bad ia kane, dei ban leh khlem da donkam ban shim personal interview kumba la rai ka sorkar pdeng ba la ialam da u Myntri Rangbahduh ka ri u Narendra Modi.
“Ka sorkar ka dei ban pynduh noh ia ka personal interview ha ka thungkam ha ka Grade IV bad III ha ka jylla bad ka dei ban thung ia ki samla na ka thain ba ka don ka ophis ha baroh ki district ha ka jylla", la ong u MLA ka Sohra.
Katba u nongialam liangpyrshah u Dr Donkupar Roy uba kyrshan ia kane, u la ong ba peit nuksa haba ka sorkar ka plie ia ka ophis ka Bhoirymbong, ki samla ki rah plakad rah lama iong namar ba ki dawa ba dei ban aikam ia ki samla na ka thain haba ka sorkar ka plie ne thaw ia ka Block.
“Haba ka sorkar ka plie ne thaw ia ka Block ne Civil Sub Division, ne ka district, ki samla kato ka thain ki kmen ban don ka jingmyntoi ba kin ioh kam", la ong u Dr Donkupar.
Hynrei namar ka jingbym don ka polisi ka sorkar ka la pynlong ia ki ban duh jingkyrmen kumba jia iaka jingplie ia ka Bhoirymbong, u la ong.
Katba Bah Paul Lyngdoh u la ong ba ka jingailad ia ki samla kiba dei na ka thain kan pynlong ia ki ban kham lah ban ai ia ka jingiadei bad ki paidbah haba ki wan donkam ha ka ophis.
“Ka donkam ruh ia ki nongtrei sorkar ban ai jinghikai kumno ba kin iarap ban shakri ia ki paidbah namar ba lada ki nongtrei kim lah ban pyniadei bad ki paidbah, ki kam sorkar kim poi shaei shaei ruh", la ong u Bah Paul.
U Bah Paul u la ong ba ka jingthung ia ki dkhot ka District Selection Committee da ki politishian ka pynsniew dur ia ka jingthungkam namar ba kan wanrah ia ka jingbamsap, bad ka jingjied tangia ki briew kiba iadei.
Haba jubab halor kane, na ka liang u Myntri Rangbah u Dr Mukul Sangma u la ong ba ka sorkar kan peit ia kane ha kaba kan nym thung ne pyndonkam shuh da ki politishian ban long ki dkhot ka DSC ne MPSC khnang ban wanrah ia ka jingkhuid ha ka jingthungkam.
U myntri rangbah u la kyntait ban bud ia ka jingbthah ka sorkar pdeng ban pynduh noh ia ka personal interview ia ki kam Grade IV bad III hynrei kala shu pynkylla ia ka rukom ai mark.
U Dr Mukul u la ong hadien ba ka sorkar ka la ioh ia ka jingthoh na ka sorkar pdeng ban pynduh noh ia ka personal interview ia ki kam Grade IV bad III, ka la phah ia ka jingthoh sha ka sorkar pdeng ba ka la pynkylla ia ka rukom ai mark ia kiba ialeh eksam jong ka personal interview ban pynlait na ka jingsuba ne mutdur thungkam da ka lynti bym dei.
“Ngi la rai ban nym pynduh ia ka personal interview hynrei la pynkylla ia ka rukom ai mark.
Na ka 300 mark, ngi la rai ban ai mark ia ka personal interview tang 10 mark, katba kiba sah yn shim na ka written eksamin", la ong u Dr Mukul.
Shillong, 21 Lber:Ha ka 24 bad 25 tarik mynta u bnai ka Society for Promotion of Tourism (SPT)  pynlong da ka tamasa ban pyni paidbah ia ki nongwan jngohkai pyrthei ia kiba bun ki jaka jngohkai kiba paw ha ki thain ka East Jaintia Hills bad ia katei ka tamasa la tip kum ka  Discover East Jaiñtia Tourism Festival, 2017 , yn pynlong ia katei ka tamasa ha Khliehriat.
Nalor ka jingpyni nam ia ki jaka kan don ruh ka jingpyni nam ia ki jingshet jingbam tynrai, ki jingshad tynrai, ka jingiaid kjat, ka jingniah thuk thuk bad ka jingniah saikil.
U  Bah Glorious Bareh, Coordinator ka Society for Promotion of Tourism u la ong ba katei ka tamsa kaba yn pynlong ha Khliehriat West Youth Welfare Playground, Khliehriat kin don ruh kiwei pat ki jingpynbyrngia kum ka jingiaid kjat ba ai kyrteng kum ka  East West Eco Trail bad ka Prang River off Road Bike rally, ka jingniah saikil, bad ka jingpynlynguh da ki kynhun nongtem bapher bapher.
Kane ka jingiaid kjat kan sdang na Ialong Park sha ka shong Tuberkmai lyngba ka Pynthor Langtein katba ka jingniah thuk thuk kan sdang na Khliehriat bad iaid lyngba ka shnong Rymbai, Borkhat, Huroi, Hinguria bad phai biang sha Khliehriat.
Kin don ruh ki kynhun tem ban pynshongshit ha kitei ki ar sngi kiba kynthup ia ka  Melominds, The Scores, Agape, Enbloc Bond bad Chyrmang Link.
Shillong, 21 Lber:U Myntri ka tnad khajna ka jylla u Zenith M Sangma u la ong ba ka Goods and Services Tax (GST) kan treikam naduh ka 1 tarik Naitung mynta u snem ha Kane ka jylla.
Haba jubab ia ka jingkylli mynta ka sngi ha ing dorbar ba la wanrah da u MLA u Winnerson D Sangma, u Myntri u la ong ba ka sorkar ka la buh thong ban py treikam naduh u Naitung tangba ia ka rai ba khadduh yn shim da ka GST council halor Kane.
“Ka GST kan ai jingmyntoi shibun ia ka jylla", la ong u Myntri.
U la ong ba ka GST ka dei ka khajna kaba la rai ka sorkar pdeng ban pynkylla dur ia ka rukom shim khajna ha ka ri baroh kawei kaban mih bujli noh na baroh kiwei ki rukom shim khajna ba mynshwa.
Ka GST kan lum khajna na ka Excise duty, service tax, custom, VAT, sale tax, bad kiwei.
“Baroh ki jinglum khajna yn hap lut ha ka GST ha kaba kan weng ia ka jingtlot ha ka rukom lum khajna ba mynshwa bad kan weng ia ka jingktah na ka jingkiew dor ki mar ki mata", la ong u Myntri.
Shillong, 21 Lber:Ka MLA na liang-synshar ka Dikkanchi D Marak kaba dei ka lok u Myntri Rangbah u Dr Mukul Sangma, ka la dawa ba ka sorkar ka dei ban tohkit halor ka jingshna ia ki painkhana ha ki skul LP bad UP skul ha jylla.
Haba wanrah ia Kane ka mat hynne ha ing dorbar ka Dikkanchi ka la ong ba don bun bah ki skul kiba khlem don ki painkhana bad lada ki don ruh kiba don tangba kim biang.
“Ka sorkar ka dei ban shim Ki lad ki lynti ban thung da ka jingtohkit halor Kane", la ong ka Myntri.
Halor kane, u Myntri sam um ka jylla u bah Prestone Tynsong u la ong ba ka sorkar kan peit halor kane.
U la ong ruh ba la dep shna 13501 ki painkhana shynrang bad 14867 ki painkhana kynthei ha ki Lower Primary bad Upper Primary skul ha ka jylla.
U bah Tynsong u la ong ba ia kine ki painkhana la shna hi da ka tnad PHE bad ka MeECL bad baroh lah dep siew lut ia ka pisa.
Shillong, 21 Lber:Ka shnong Mawphu kaba hap hapoh ka jingpeit ka sub division PHE Sohra ka dang jynjar ban ioh umdih na ki kor tong um, namar ba lah bun ki top um kiba lah jot bad pei thliew bad kiba khlem pynbha haduh mynta.
Bun ki nongshong shnong ki ju bynniaw ha kaba iadei bad kane, naba ki hap ban leit tong um naki tyllong um kiba kham jngai na ka shnong bad ki hap ruh ban kit ia ki khiew, ki klong ha ki khoh ban leit tong umdih na kine ki jaka.
Kane ka ju jia barabor hapoh kane ka shnong namar ba jngai ki jaka tong um bad ki ju pynlut ruh bun ka por ha ka ban maramot ka leit tong um.
Kumta na ka liang ka shnong ka sngewkhia ha kaba iadei bad kane bad ka kyrpad ia ki bor dei peit ba kin pynbha noh khamkloi ia kine ki top um kiba lah jot khnang ba kin ioh biang ka um dih hapoh ka shnong, ong ka kyrwoh na u Para Legal Volunteer ka Shnong Mawphu Bah Betorien Wanroi.
Nongstoiñ, 21 Lber:Ki katto katne ngut ki nongkhaii dewiong ka thain West Khasi Hills, ki la pynpaw ia ka jingsngewkhia kaba jur halor ka jingshah kynnoh u District Mining Officer jong ka tnad DMR Nongstoin, West Khasi Hills, ba u la don kti ban iarap sei tuh ia ki Challan jong ki katto katne ki nongkhaii dewiong ka thain sha uwei u nong-khaii na Jylla Assam, khlem ka jingtip da ki trai Challan.
Ka kyrwoh khubor bala phah da ki 6 ngut ki nongkhaii dewiong ba kynthup ia u bah I.
Diengngan, bah Bendrowell Hahshah, bah S.
Marbaniang, K.
Sangriang, R.
D.
Lyngkhoi bad u bah Donkupar Syiem, ka ong ba “Kumba kala paw ha ki katto katne ki kot khubor ha kine ki khyndiat sngi, na ka liang jong ngi ki nongkhaii dewiong kaba ngi im na kane ka kam khaii dewiong bad kiwei kiwei ki para nongkhaii dewiong ngim sngewtynnad ia katei ka jingshah kynnoh pyrshah ia u tei u ophisar khlem da lah ban pynshisha".
Shuh shuh ka kyrwoh khubor ka ong ruh ba katei ka jingkynnoh ia u tei u ophisar ka tnad DMR ka long ka bym don nongrim hynrei kadei beit tang ka jingthmu pynthoh bria ia u tei u ophisar bad ia ka tnad ryngkat ia ngi lang ki para nongkhaii kumba la kynnoh.
“Lada katei ka jingkynnoh ka long kaba shisha bad lada ki trai Challan ki lap ba kila shah sei tuh ia ki Challan jong ki kidei ban mih shakhmat bad kumjuh dei ban leit ujor ruh sha kibor jong ka ain ha ryngkat ki jingpynshisha ym ban shu pynthoh bria ia ka tnad DMR kumjuh ruh ia u tei u ophisar" ong biang ka kyrwoh.
Shillong, 22 Lber:U MLA ka Mawsyn-ram u Bah Pynshngain N Syiem u la byrngem ban leit kiew sha iing kashari lada ka sorkar jylla ka dang iai leh meinah ban nym pynlait thikna ia ka bhah pisa kaba dei jong ka district council.
Haba wanrah ia ka jingkylli hynne ka sngi hapoh ka iing dorbar, u Bah Pynshngain u la ong, “Lada ka sorkar kam pynlait pura ia ka bhah pisa jong ka district council, ngin hap ban leit tied jingkhang sha ka Kashari".
U la ong ba ka sorkar jylla ka dei ban sngewthuh ba ia ka bhah ka district council ka dei kaba la pynkhamti da ka riti synshar ka ri India bad ka dei ka kamram ka sorkar banpyndep hok ia ka kamram.
U Bah Pynshngain u la kynnoh ba u Myntri ka district council affairs u Bah Prestone Tynsong u khlem kreh kot bha shwa ban wanrah ia ka jubab hapoh ka iing dorbar bad u la ai jingkhein bakla.
U la ong ba ha ka jiingshisha, ka sorkar ka dang dei ban pynlait ia ka bhah pisa basah sha ki district council ka long T.
130 klur tam na ka jingioh lum khajna na u dewiong, mawshun.
Halor kane, u myntri ka tnad district council affairs u Bah Prestone Tynsong u la ong ba haduh mynta ka pisa ba dang sah ba ka sorkar jylla kam pat pynlait sha ki district council ka T.
57,00,34,755 klur kynthup ka KHADC, JHADC bad ka GHADC.
Kane ka pisa kaba dei ban ioh da ki district council ka dei ka bhah na ka major mineral kaba mut na u dewiong, mawshun, la ong u Bah Tynsong.
U Myntri ka tnad district council u la ong ba na ka bynta ki minor mineral ka sorkar ka la pynlait lut sha ki district council.
Katkum ka jingong u myntri, ka pisa ba dei bhah ban ioh ka JHADC ka long T.
20,57,88,586 klur, ka KHADC ka long T.
36,42,46,169 klur.
Hynrei ia ka GHADC la dep pynlait lut kata T.
64,97,185 klur.
Halor ka jingbyrngem u Bah Pynshngain ban leit sha Kashari, u bah Tynsong u la ong ba lada u bah Pynshngain um hun, um lah ban khang ba un leit sha Kashari.
U la kyntait ia ka jingong u Bah Pynshngain ba ka sorkar ka leh meinah ia ka district ha ka jylla.
“Ka sorkar jylla kam ju leh meinah ia ki district council bad ka pynlait beit ia ka bhah katkum ba la pynkhamti ha ka riti synshar ka ri", la ong u Bah Tynsong.
Shillong, 22 Lber:Ka House Committee ba la thaw da ka ïng dorbar ka KHADC ba la khlieh da u nongialam ka liang pyrshah u bah Manstudy Nongrem MDC ka Congress na Langrin ka la pyndep ia ka jingtohkit jong ka halor ki jingkynnoh bamsap kiba ha KHADC kaba la kot haduh T.
1.
52 klur tyngka ( Shi klur san phew ar lak tyngka) kaba dei ka pisa khajna jong ka Professional Tax kaba la lum na Nongpoh bad Nongstoiñ.
Haba kren sha ki nongthohkhubor mynta ka sngi u Chairman jong katei ka komiti u bah Manstudy, u la ong ba ka komiti ka la dep shong haduh san sien ban bishar bniah ia katei ka kam bad ia kiba dei ban khot hajir la khot hajir lut bad mynta ki la dep ban pynbit pynbiang ia ka ripod bad ia katei ka ripod yn phah noh sha ka ophis jong u Chairman jong ka KHADC u bah L.
G Nongsiej ban leh ia kaba donkam.
U bah Manstudy u la ong ba haduh mynta ym pat lah ban pyntip paidbah ia katei ka ripod naba ka dei kaba long trai da ka ing dorbar bad ia kaei kaba don hapoh katei ka ripod yn pyntip beit hapoh ing dorbar.
Haba u bah Manstudy um shym treh ban iathuh ia kaei kaba ka komiti ka la lap, la kylli na u hato katkum ka jinglap jong ka komiti ka i donkam ne-em ba dei ban khot kyrkieh noh ia ka dorbar kyrpang, “Donkam ban khot kyrkieh noh ia ka dorbar kyrpang, ngin ai jingmut ia u chairman ba un khot noh" ong u bah Manstudy.
Ki dkhot jong katei ka House Committee ki kynthup ia ka nongialam jong ki MDC ka HSPDP ka kong Teilinia Thangkhiew, nongialam ki MDC ka UDP u bah Teinwell Dkhar, nongialam ka KHNAM bah Adelbert Nongrum bad katei ka komiti ka la pynrung ruh ia u bah V.
G Kynta u stad-aiñ kum u dkhot jong ka ban iarap tohkit ia katei ka kam.
Lah ban kdew ba ka la don ka jingpynrung ia ka pisa jong ka Professional Tax jong ka KHADC ba la iohlum na Nongpoh bad Nongstoiñ Branch bad katei ka mat ka la khih win bha ha ing dorbar District Council ha kine ki khyndiat sngi ba la leit, ka la don ruh ka kynhun tohkit ban tohkit ia katei ka kam hynrei ka ing dorbar kam hun ia ka ripod bad ka la thaw da ka kynhun tohkit jong ka ing dorbar.
Shillong, 22 Lber:Kum ka dak jong ka jingsngewlem halor ka jingshah shoh ki doktor, ha kiba ha iing jong ki nongpang ha Maharash-tra, ha ki khyndiat sngi ba ladep, ki doktor jong ka NEIGRIHMS mynta ka sngi, ha ka lama jong ka NEIGRIHMS Residents Doctors Association (NRDA), ki pynlong mynta ka sngi, kum ka sngi ba iong bad ba ki leit trei, da kaba deng da ki jain iong.
“Ka dei kane ka lynti ban pynpaw ia ka jingsngewlem ia ki doktor, kiba la shah shoh ha kiba ha iing jong ki nongpang, khlem don daw eiei" ong U Dr Ete Tony, President jong ka NRDA.
La iathuh ruh, ba ha ki ar taiew ba ladep, ki la don bun ki jingshah ktah kti jong ki doktor bad katei ka long, kaba ima shibun eh, ong shuh U Dr Tony.
Ki doktor, ki trei haduh 100 kynta ha ka shi taiew bad kane ka jingleh tohmet ia ki, ka long kaba sngewsih jur shibun eh, ong U Dr Tony.
Ki doktor ki pyrshah ruh ia ka rai jong ka Bombay High Court, ha kaba ka ia nujor ia ki doktor, ba ki dei ban long kum ki nongtrei karkhana bad katei ka dei ka rai, kaba ki sngew pyrshah jur.
Nongstoiñ, 22 Lber:Wat la ka shnong Tangri ka long kawei na ki shnong kaba la paw bad bna nam bha ha ka thain West Khasi Hills, naduh ki por ba mynshwa, pynban ka dei ruh kawei na ki shnong kaba iai mad ia kiba bun ki jingeh bad ka long ruh ka shnong kaba dang sahdien bha ha ka roi ka par haduh kine ki sngi.
Katkum ka jingwad jingtip jong u ne u nongthoh khubor u la lap ba katei ka shnong Tangri, ka la paw nam bha ha ka jingbun khli (khlieng) kaba la pynlong ruh ia u Kaitor ba paw nam bha jong ka West Khasi Hills u ba la bam kwai ha Dwar u Blei u (L) Skendrowell Syiemlieh ban thaw jingrwai halor ka jingbun khlieng katei ka shnong, bad ka kyrteng jong katei ka shnong ka la paw ruh ka jngrwai ‘Ah Moina’ ba la rwai da u tei u kaitor.
Katei ka shnong Tangri ka jngai tang kumba 2 KM ei ei na ka shnong Shyrwang kaba don ha surok bah Nongstoin-Shillong shnong bad katei ka shnong ka dang hap hapoh ka Mawthadraishan Konstitwensi West Khasi Hills District bad ban poi sha katei ka shnong hap ban kam lyngba ka wah Kynshi bad kaba sngewsih ka long ba katei ka shnong haduh mynta mynne ka dang hap ban pyndonkam ia ka jingkieng sainar iaid kjat ban kam lyngba katei ka wah, namar ba haduh mynta mynne ym pat don satia ka jingkieng ba lah ban iaid kali.
Kaba kham I sangsot shuh shuh ia kaba u ne u nongthoh u la lap ka long ba ki paidbah nongshong shnong katei ka shnong bad kiwei ki shnong ba marjan kiba hap ban kam lyngba katei ka wah ki hap ruh ban kit lang ia ki Mar ki Mata ki jong ki ha la ka met ban pynpoi shnong namar ba katei ka jingkieng ka dei tang ka jingkieng iaid kjat kaba kaweh ruh artad haba iaid bun briew kaba lah ban ap jingma ia ki paidbah nongleit nongwan kiba iaid lyngba katei ka jingkieng.
U ne u Nongthoh khubor u la iohlad ruh ban iakren bad U Sordar ka shnong Tangri u bah Ban Warjri ban kylli ba ki leh kumno ban pynpoi ia ki Mar kiba khia, ki bymlah shuh ban kit da u briew sha shiliang ka wah Kynshi, bad na ka liang jong ki, ki la ong ba ha ka por tlang kim da khuslai than namar ba katei ka wah ka rit bad ki kali ki lah ban iaid lyngba katei ka wah hynrei kaba jynjar ka long ha ka por lyiur haba heh um ym don jaka iaid kali ban jam sha shiliang bad ki hap ban set noh ia ki kali hala shnong bad kumjuh ha ka shnong Shyrwang.
Shuh shuh haba pyrshang ban kylli na u tei u sordar ka Tangri ba hato kum ki nongialam shnong ki la ju leit mih ne em sha ki bor ba halor ban iakren shaphang ka jingpynioh noh ia ka jingkieng iaid kali ban jam lyngba katei ka wah, bad na jong u tei u sordar u la ong ba na ka liang jong ki bor shnong kim shympat la leit mih ne iakren ei ei sha ki bor ba halor ha kaba iadei bad ka kingkieng iaid kali bad u la ong ruh ba kham mynshwa kala don ka jingthmu ban shna noh ia ka jingkieng ha katei ka wah lyngba ka PMGSY bad katei ruh ka la shu sahkut noh khlem poi shaei shaei.
Kaba kham sngew kyndit ban ioh sngew ka long ba u MLA jong ka thain u dei u trai shnong na katei ka shnong Tangri, bad haba phai pat sha katei ka shnong jong u tei u MLA ki shnong ki thaw ki dang long kiba sahdien palat khamtam ha kaba iadei bad ki lynti ki syngkien bad kiwei kiwei.
Shillong, 22 Lber:Ka Seng Khasi Kmie, Mawkhar Shillong hynnin ka sngi ka 21 tarik u Lber 2017, ka la sei ïaka ksing ka dhah, ka tang-muri ka shaw shaw, ban sdang ban tem ïaki, kum ka dak ban ban pynkyn-maw ïala ki para kur ki para kha ban pynkhreh naka bynta ban ïashim bynta sha ka Shad Suk Mynsiem.
Ïa kane ka jingtem ksing la pynlong ha phyllaw jong ka Ïing Sng ha Mawkhar, Shillong.
Ha shwa ban tem ïaka ksing, la ioh shwa ïa ka jingkren na u General Secretary ka Seng Khasi u Rgh Arwan S.
Tariang, uba la pdiang sngewbha ïa baroh ki para riew seng kiba la wan ban sakhi ïa kane ka sngi ba kynthup ïa President ka Seng Khasi u Rgh Bantei S.
Rumnong, u Chairman bad Secretary ka Cultural Committee u Rgh P.
D Nongrum bad u Rgh Rangpher Rynjah, President ka Seng Kynthei bad kiwei kiwei.
Hadien kane la shimti pat da ka Komiti u Tymmen u San ka Seng Khasi Kmie, ha kaban leit sha ka nguh ka dew, ka dwai ka phirat bad ka shat ka kheiñ, ban ïa pan na U Blei Trai Kynrad U Nongbuh U Nongthaw, ba ka ha kine ki artaiew jong ka jingpynkhreh, ba ki kam ki jam kin ïaid beit kin ïaid ryhtih.
Ïa ka nguh ka dem la pyndep da u Chairman ka Komiti u Tymmen u San, u Rgh Skor Jala ha kaba la don lang u Rgh Secretary ka komiti u Rgh Kworshon Marbaniang.
Hadien ba la dep ka nguh ka dem ka khan ka shat, ba la sdang ban tem pat ïa ka ksing ka dhah bad put ïa ka tangmuri.
Mynta ka kynti ïa ka Shad Suk Mynsiem yn pynlong ha ki lai sngi, kata ha ka 8, 9 bad ka 10 tarik u Ïaiong, 2017.
Naka liang ka Cultural Committee ka pyntip ba naduh kane ka sngi, ha kine ki artaiew kiban wan, kan don ka jinghikai shad ïa ki khynnah barit haduh ki khun samla kynthei bad shynrang kaban sdang naduh ka por 5:30 janmiet ha iing seng ha Mawkhar.
Shillong, 22 Lber:U MLA ka Maw-shynrut u Bah Witting Mawsor u la kyntait ia ka jingkam ka sorkar ba u la tyrwa die jaka sha ki shipai BSF ha Umjarain, Nongstoin kumba la kren da u myntri kam pohiing u Bah HDR Lyngdoh ha iing dorbar hynnin ka sngi.
Haba pynshai halor kane ka jingkren jong u Bah HDR Lyngdoh, u Bah Witting u la ong, “Da ka mynsiem sngewkhia, nga kwah ban pynshai ia phi ki paidbah nongpule kot khubor, baroh ba ka jingmih khubor, ha ka kot khubor ka dei kaba lamler bad ka bym don nongrim haei haei".
U la bynrap, “Nga khlem leit ia kynduh ia u DC Nongstoin ryngkat bad kita ki 10 ngut ki trai khyndew mynno mynno ruh, kane ka long tang ka kam bishni shimet ia nga bad ka jingthmu ban pynjah burom ia nga da mano re mano, u myntri u la ioh jingtip bakla na u D.
C.
