Watla ki nongtrei jong ka Shillong Municipal Board (SMB) ki la trei shitom naduh ka sngi Saitjaiñ haduh mynta ka Lah Sngi u Blei hynrei kim pat lapdien satia ïa u.
Ka Kong Thilda Mary Lyngdoh Mawphlang kaba dei ka Hymen kynsi jong u Bah Marshallha ka jingïakren bad u nongthoh khubor ka la ong, kum ki bahaing hasem kim don jingkyrmen shuh ba un dang im hynrei watla katta ki kyrpad ïa ki nongtrei ka Municipal bad ïa ka kynhun SDRF ba kin dang bteng ban wad ïa ka met jong u haduh ban da lap khnang ba kin ym don hapdeng ka jingsahnud.
“Ngi ai khublei ïa ki nongtrei ka Municipal bad ïa ka kynhun SDRF kaba la trei shitom ban wad ïa i (bah Marshall) bad kum ka iing ngim don jingkyrmen shuh ba in dang im," la ong ka Hymmen Kynsi.
U Chief Executive Officer (CEO) jong ka Shillong Municipal Board u PK Boro bad u Executive Engineer Bah F.
B Chyne ha ka sngi u Blei ki la hiar jurip da lade sha Marten ban peit ïa ka jinglong jingman tang shu ïoh jingtip halor kane ka jingjia ba sngewsih.
“Ngi kyrmen ban ïohi ïa ki dak ki shin ban lapdien ïa u Bah Marshall bad ngi la suba ruh un im shuh hi ruh," la ong u Bah Chyne ha ka jingïakren bad ki lad pathai khubor ha ka Sngi u Blei.
Kum ka jingsngewlem, u CEO bad u Executive Engineer ki la leit jngoh ïa ka ing jong u Bah Marshall bad ban ïakynduh ruh ïa ka kurim ka jong u bad ïa ki bahaing hasem ban pynpaw ïa ka jingsngewsih halor kane ka jingjia.
U Bah Marshall Marweiñ bad ka kurim jong u, ka Kong Darisha Lyngdoh Mawphlang ki don arngut ki khun, iwei i shynrang ba la 3 snem ka rta bad i kynthei ba la 2 snem ka rta bad kine ki shikurim im da ka kam wad marjot ha Marten.
Mawkyrwat, Rymphang, 05: U State Youth President jong ka National People Youths Front (NPYF) Bah Kitborlang Nongrem ha ka Lah Sngi u Blei u la ong ba ka jingkynthoh jong u Nongaiktien ka Voice of People Party (VPP) Dr.
Batskhem Marboh ki long ki bym shong-nia.
Halor ka jingkynnoh bamsap da u nongaiktien ka VPP ia u Bah Kitbok Nongrem tang na ka daw ba u don ha ka liang jong ka Sorkar, u Bah Kitborlang Nongrem u la ong, “hato baroh kiba don ha ka liang jong ka sorkar ki bamsap mo bad naduh mynno ka VPP ka don ïa kata ka jingpynshisha ba kata ka sorkar ka bamsap lane kata VPP ka lah ban long noh kum ka nongbishar ïa ka jingbamsap jongno jongno kynthup ïa u Bah Kitborlang Nongrem?U Bah Nongrem u la ong ruh ba u Nongaiktien jong ka VPP u la kynnoh ba ka Sorkar ka dei kaba bamsap bad ka la pynlong ïa ki MLA tang kum ki nongrah bowl bad kumjuh ruh halor ka Reservation Policy ba u (Bah Kitboklang Nongrem) u la ïa shah ïa ki jaitbynriew Garo.
“Ngam sngewpher ïa ki jingshah kynthoh bad ki shah dait hano hano namarba ïa u briew uba kup ïa ka musari wat u skaiñ pyrjong ruh um ïoh lad ban dait hynrei ïa kiba trei ha ki lyngkha, ki risai da ki phew jait ki khñiang ki wan dait," la ong u Bah Nongrem.
“Nga lah mo ban die ïa ka ri tang marwei haba ka jingdon briew ha ka ri India ka don kumba 160 klur bad hato kata ka jingshah kynthoh ba marwei nga lah ban die ïa ka ri ka lah ban long? la kylli u Bah Nongrem.
“Ngi sngewdonbok ba u Prah u jop tang 4 ngut ki MLA.
Ah! ban jin da la jop kham bun ka VPP ym tip kaei ka ban jia ïa ki paidbah, namar kine ki la kren shai ba kim don jingisynei ïa ki paidbah katkum ka jingkren jong u nongaiktien ka VPP ha ka jingkynthoh jong u," la kynthoh sa u Bah Nongrem.
U Bah Nongrem u la ong ba u Nongaiktien jong ka VPP um pat sngewthuh bha halor kane ka mat ïa ka dor jong ka jingleh isynei ïa ki baduk ba kyrduh namarba kaba i-thamula ïa kine ki briew ka long ba lada pan jingisynei ki paidbah ki ong ba ka pynjaboh, hynrei ïa lade pat la ïohi tynkreiñ ba ki pynap syndon da ka borti ban pan jingisynei.
“Namarkata, hato ka jingpynap borti jong ki na u paidbah ka long mo kaba khuid bad hato ka jingleit pan isynei na ki paidbah ka long kaba jaboh? la ong u Bah Nongrem da kaba kyntu ruh ia ki paidbah ba kin long kiba husiar ïa kum kine ki nongïalam ki bym don ïa ka dohnud bad ka mynsiem jingsngewsynei ïa ki para briew.
Shillong, Rymphang, 05: U Symbud Myntri Rangbah ka Jylla Bah Sniawbhalang Dhar uba khmih ïa ka tnat Pynroi Sor bad uba dei ruh u Chairman jong ka Regional Committee na ka bynta ka West Jaiñtia Hills District ha ka Lah Sngi u Blei u la ong ba ka jingong ban ïasoi ïa ka Soskular bad ka Assam kam pat don jingmut satia namarba ïa ka ishu pynbeit pud ba ïadei bad ka Block-I ka dang don ha ka lynti jong ka jingïakren.
Ha ka jingïakren bad ki lad pathai khubor u Bah Dhar u la ong ba kane ka miat ka dei kaba la ïakren lang da ki ar tylli ki Jylla.
“Lada dei ban hap ïasoi kano kano ka soskular, ngi hap ban ïasyllok lang ïa ki paidbah nongshong shnong jong ngi na kato ka thaiñ bad ka jingong ba ka jingïasoi soskular kam pat don jingmut satia namarba ka dang don hapdeng ka jingïakren," u la bynrap.
Kane ka jingpynshai u Symbud Myntri Rangbah ka long hadien ba ka Hynniewtrep Border Disputes Redressal Forum (HBDRF) dang shen ka la kyntu ïa ka Sorkar Jylla ba kan ym ïasoi ïa kano kano ka Soskular bad ka Sorkar Assam lada ka kyntait ban pynphai biang ïa ka Block-I sha ka Meghalaya.
Halor ka jingïakynduh biang jong ki Regional Committee, u Bah Dhar u long ba ka Regional Committees jong ki ar tylli ki jylla kim pat lah ban ïakynduh namarba ki dang bunkam bad ka elekshon Lok Sabha.
Haba kylli, u Bah Dhar u la ong ba ka kaiphod jong ka Regional Committee ym pat dep satia ban phah sha ka Sorkar.
“Kane ka dei namar ba ka dang don ka jingbishar jong u Deputy Commisioner ïa u laiñ khappud, ngi dang pyrshang ban wad sa katno tylli ki shnong kiba la shong la sah da ki Khasi bad katno tylli ki shnong ba la shong la sah da ki Karbi.
Kata ka jingbishar ka dang ïaid mynta," u la ong.
Ha kaba ïadei bad ka jingshimpor ban pynkynriah ïa ki briew kiba sah ha Them Iewmawlong, u Bah Dhar u la ong, ba ka Sorkar shen kan sa khot ïakren biang sa shi wat ïa ki nongïalam jong ka Harijan Panchayat Committee (HPC) ban shim ïa ka rai kaba khatduh halor kane ka kam.
U la ong ba ka Sorkar ka la pyrshang katba lah ban pynkut noh shisyndon ïa kane ka kam hapoh une u snem.
Katkum ka jingong jong u, kim don shuh kino kino ki jingeh namarba ba ki arliang mamla shen kin sa ïakynduh biang sa shi wat.
“Ka Ingbishar ka la ong sngewbha ban ïapynbeit noh ïa ki jingeh namarba ngi dang don ha ka kamram ban weng ïa ka jingeh hapdeng ka Sorkar bad ka HPC," u la ong.
New Delhi, Rymphang 07: Kumba la kdew ha ka Mang Tyngka ba shipor 2024-25 ba la wanrah ha ka Parliament ha ka 01tarik u Rymphang, 2024, u Myntri Rangbah Duh, Narendra Modi u la pynpaw ba donkam ban peitbniah ïa ki saw tylli ki bynta ka imlang sahlang kiba long na bynta u duk u suk, ki longkmie, ki samla bad ki nongrep.
Ki jingdonkam jong ki, ki jingthrang jong ki bad ka bha ka miat jong ki ki dei ki kam ba kongsan tam jong ka Sorkar.
Ha u snem mang tyngka 2024-25, ka mang tyngka na ka bynta ki kynthei ka la kiew da 38.
6%.
Ki mat ba kongsan ki ïathuh ba ki don haduh 43 tylli ki Tnat Sorkar / UT kiba la ai jingtip shaphang ka 3.
09 lak klur tyngka ha ka Gender Budget Statement 2024-25 (Budget Estimates), haba ïanujor bad ka 2.
23 lak klur tyngka ha u 2023-24.
Nangta 38 tylli ki Tnat Sorkar bad 5 tylli ki UT ki la ai jingtip ha ka Part A lane Part B, 22 tylli ki Tnat Sorkar bad 5 tylli ki UT ki la ai jingtip ha ka Part A (100 persen ki skhim kiba long kyrpang ïa ki longkmie bad 31 tylli ki Tnat Sorkar bad 4 tylli ki UT ki la ai jingtip ha ka Part B (30-99 persen) ka jingbuh pisa na ka jingmang tyngka na ka bynta ki longkmie.
La ong ruh ba baroh ka pisa ha ka Mang Tyngka na ka bynta ki kynthei ba la ai jingtip ha ka GBS 2024-25 ka long 38.
6 persen, kata palat ïa ka jingantad ïa ka mang tyngka jong u snem 2023-24.
Ka bynta jong ka jingmang tyngka na ka bynta ki kynthei ha ka Mang Tyngka jong ka Sorkar Pdeng ka dei kaba la kyntiew sha ka 6.
5 persen ha u 2024-25 na ka 5 persen ha u 2023-24.
Shuh shuh 87 persen jong kane ka jingkyntiew ïa ka MangTynga na ka bynta ki kynthei haba ïanujor bad u snem ba la dep ka dei namar ka jingkyntiew ïa ka jingbuh kyrpang na ka bynta ki khynnah kynthei bad ki longkmie da 7 tylli ki tnat Sorkar:Kine ki kynthup ïa ka tnad Kam Pohiing, ka Tnat Electronics and Information Technology, ka tnad New and Renewable Energy, ka Tnat Micro, Small and Medium Enterprises, ka tnad Petroleum and Natural Gas, ka tnad Drinking Water and Sanitation, bad ka tnad Rural DevelopmentLa kdew ruh ba ka tnad Power bad ka Tnat Civil Aviation ki la ai jingtip ha ka sien kaba nyngkong ha ka Gender Budget Statement 2024-25.
Shillong, Rymphang, 07: U MLA jong ka Pynthorumkhrah Constituency Bah Alexander L.
Hek uba long ruh u Myntri ka Sorkar Jylla ha ka 2 tarik mynta u bnai u la leit jurip ïa ka shnong Pynthorbah na ka ban ban pynbna ïa ki surok, ki lynti ki syngkien bad ïa ki lynti ïaid kjat.
Ïa u MLA, la synran lang da u Executive Engineer ka tnat PWD (Roads) Shillong Central Division, Shillong u Bah Jowel Marbaninag, ka Asst.
Executive Engineer Kong Anumanda Sumer, u Joint Engineer Bah Don Swer, u Rangbah Shnong ka Pynthorbah Bah Syrpai Marbaniang bad ki nongkitkam jong ka shnong PynthorbahU Bah AL Hek u la Kular ban wanrah ïa ki kam pynroi na ka bynta ban pynbha bad ban pynitynnat ïa ka shnong Pynthorbah khnang ba kan long ka jingkyrkhu ïa ki paidbah jong ka shnong Pynthorbah.
Nalor ki kam ba ladep ban pyntrei, ba kynthup ïa ki surok, ki lynti ki syngkien, ki nala bad ki lynti ïaid kjat ki don ruh shibun ki kam kiba u Bah AL Hek ha ka jinglong nongmihkhmat u la wanrah hapoh ki shnong bapher bapher jong ka Pynthorumkhrah Constituency.
U Bah Hek u la kyrpad ruh ïa ki paidbah ba kin long kiba ïaishah hapdeng ka jingpyntrei bad ka jingpynbha ïa ki surok bad ki lynti ki syngkien hapoh ka shnong namarba kin don ki jingwit ha ka leit ka wan bad ka ïaid ka ieng jong ki paidbah bad ïa ki kali.
Hap ban ai jingïaroh ïa ka Sorkar Meghalaya Democratic Alliance hapoh ka jingïalam jong u Conrad K.
Sangma kaba la wad ïa ki lad ki lynti bad kaba la shimkhia ban wanrah ïa ka Riverfront Development Project ba 39 klur ban pynkhuid ïa ka Wah Umkhrah.
Kumta ki paidbah nongshong shnong ki dei ban ïatreilang bad ka Sorkar ban pynkhuid ïa kane ka wah kaba la ijli sat ban peit bad kaba la pynmih ïa ka jingsma iwtung namar ka jingleh sat jong ki nongshong shnong kiba pyntuid ïa ki jaboh jabaiñ sha kane ka wah khlem ka jingïatiplem ban ïada ïa ka jingkhuid jingsuba jong ka wah.
Toi, watla ki don ki kynhun ieid mariang kiba ju shimkhia ban pynkhuid ïa ka wah Umkhrah, hynrei ka jingeh ka long ba ki shnat wah kiba tuid sha ka Wah Umkhrah ki dei kiba la pyntuid um jaboh na ki thliew iing jong ki briew bad ka jingbret jakhlia jong ki paidbah ka la nang kynton shuh shuh ïa ka jingjaboh jong ka wah.
Lehse, bun ngim ïohi shuh ïa ki shnat wah ne ki wahduid kiba lynsher ïalade sha Wah Umkhrah namarba la siang dewbilat nalor kine ki wahduid ban pynsuk ïa ka leit ka wan jong ki paidbah.
Dei kane ka daw kaba pynlong ïa ki wahduh ban kylla long ki nala pyntuid jakhlia bad ban kylla nala bret ñiut.
Ka Khasi Hills Autonomous District Council, ha ki snem ba ladep ka la wanrah ïa ka projek ban pynkhuid ïa ki jakhlia ha Wah Umkhrah kaba kot 1.
3 klur hynrei kam shym la don satia kano kano ka jingkylla dur ha kane ka wah.
Ka KHADC ka la mang ïa ka pisa na ka 13th Fince Commission jong u snem 2011-12 (1 klur), 2012-13 (15 lak ) bad 2013-14 (20 lak).
Ki don 32 tylli ki shnong la ïoh ïa ka mang pisa kaba T.
9, 40, 000 lak na ka bynta ban shna ïa ki waste trap ne ki jingset jaboh, ki kynroh bad kiwei kiwei.
Watla ka jingpynkhuid ïa ka wah ka la sdang ha ka 26 tarik Ïaiong, 2013 hynrei ka Executive Committee kam shym la buh ïa ka thong ban pyndep ïa ka projek.
Kaba kham thamula ka long ba ki MDC ki dang ïashim bynta ban pynkhuid tang shisien bad la pynlut pisa ruh 6 lak na ka bynta ban thied ïa ki tiar ki tar bad na ka bynta ka bai trei.
Ka jingthmu ban pynkhuid ïa ka wah Umkhrah ka la sdang na Umkaliar ter ter shaduh Jingkieng Mawlai.
Hynrei na ka daw ka jingbym ïoh pisa shuh hadien habud na ka 13th Finance Commisision ka KHADC kam shym la lah shuh ban bteng ïa kane ka projek ban pynkhuid ïa ka wah Umkhrah.
Kaei kaba la jia ïa ka District Council, kam dei pat ban jia ïa ka Sorkar namarba ka Riverfront Development Project ba 39 klur ka dei kaba la mang pisa da ka Sorkar India.
Lada ka Sorkar India kam ai pisa shuh ïa ka Sorkar Jylla ban bteng ïa ka jingpynkhuid ïa ka wah Umkhrah khlem pep kan buh jingeh ïa ka Sorkar bad ïa ki shnong kiba la pyntrei ïa ka projek.
Ha kawei pat ka liang, ka Sorkar ka dei ban shimkhia ban pynkhuid ruh wat ïa ka Wah Umshyrpi kaba la jaboh haduh katta katta.
Haoid, watla ka Sorkar kam shym la ïoh pisa ban pynkhuid ïa ka wah Umshyrpi hynrei ka dei ban thaw ïa ki lad ki lynti na ka bynta ban pynïoh pisa na ka bynta ban pynkhuid ïa kane ka wah, kaba tuid arsut sha pung Umïam.
Sa kawei pat ka thong kaba sorkar ka dei ban buh hakhmat ka long ban ïada ïa ka jingkhuid jong ka Wah Umkhen.
Kane ka wah ka dei kaba kongsan haduh katta katta namar ka dei tyllong um bam umdih jong ki paidbah ka New Shillong.
Ïa ka wah Umkhen la pyndonkam da ki 20 tylli ki shnong kiba la don lypa ha New Shillong bad lada kane ka Wah ka jaboh kan buh jingeh hi kumjuh ïa ka sorkar hadien habud kumba la jia ïa ka wah Umkhrah bad ka Wah Umshyrpi.
Shillong, Rymphang 07 : U Myntri Rangbah ka Jylla Conrad K Sangma, ula ai ka jingïaroh ïa ka Deputy Commissioner ka East Khasi Hills Kong RM Kurbah halor ka jingnoh synniang ïa la ka jong ka jaka ban ïarap weng ïa ka jingkhapngiah ka Nongbah Shillong.
Haba pynpaw ïa kane ha ka jingkren hapoh ka jingïalang ban buh mawnongrim ïa ka Wah Umkhrah Riverfront Development Project mynta ka sngi Balang, u Conrad ula ong ba ka DC ka EKH kala ïalam lynti da kane ka nuksa bad kyrmen ba kiwei ruh kin ïa bud lang.
“La ïathuh ïa nga ba I Kong (Kurbah) i la ai sngewbha ïa ka jaka shimet ban ïarap weng ïa ka jingkhapngiah ha Nongbah" ula ong.
“Kam dei ka kam kaba rit hynrei nga sngew ba kum ka Deputy Commissioner kala ïalam lynti da ka nuksa.
Nga ai khublei shisha ïa ka halor kane ka nuksa ba ka la buh hakhmat ki nongshong shnong bad kumba nga ong, khlem ka jingïatreilang ki paidbah, ngim ym lah ban pyntyllun shakhmat ïa kiei kiei baroh" ong u Conrad.
Shillong, Rymphang, 7: Ka tnat Soil and Water Conservation jong ka Sorkar Jylla ka la pynlong ïa ka jingïalang bad ki seng kiba kyrshan dalade ïalade lane ki Self Help Group ha State Convention Centre ban pynshai halor ka jingmyntoi jong ka Schme Pradhan Mantri Krishi Sinchayee Yojana ha ka sngi Balang ha kaba ki SHG na kylleng kylleng ki la wan ïashim bynta.
Ha kane ka jingïalang u Myntri ka tnat Soil and Water Conservation u Marcuise Marak, u la ong ba kane ka skhim ka la long ka jingmyntoi ïa kiba bun ki nongrep bad ki SHG ha ki nong kyndong ha kaba la kyntiew ïa ka ïoh kot jong ki bad ïa ka imlang sahlang.
U la ong ruh ba kane ka skhim ka long ka jingpynkupbor ïa ki.
U Myntri u la ïathuh ruh ba ki don 1188 tylli ki Self Help Group ba la thaw lyngba kane ka skhim ha ka jylla bad ka Sorkar ka la mang pisa T.
5.
91 klur tyngka kum ka jingïarap na ka bynta jong ki.
La ïoh ruh ïa ka jingkren na ki nongïoh jingmyntoi na kane ka skhim.
Ha ka jingïalang la sakhi lang da u Myntri Rangbah ka jylla u Conrad K.
Sanma uba la long kum u kongsan, ka Director jong ka tnad Soil and Water Conservation ka Kong Ibashisha Rynjah, ki Self Help Group, ki heh ophisar bad kiwei kiwei.
Shillong, Rymphang, 7: Ki doktor AYUSH kiba don hapoh ka shatri jong ka AYUSH Medical Association of Meghalaya (AMAM) ka la pynlong ïa ka jingïakhih lyngba ka Social Media ban pynpaw ïa ka jingpyrshah halor ka jingbym sngap jong ka Sorkar Jylla ïa ki jingeh ba ïakynduh.
Ha u kyrwoh ba la phah da u President ka AMAM, u Dr.
A.
Lyngdoh u la ong, “ka Association ka la pynlong ïa ki jingïakhih lyngba ka Social Media da kaba buh ïa ki slogan, ki jingthoh na ki kotkhubor bad ïa ki ishu bym pat lah ban weng jong ka AYUSH Department ha ka jylla.
"U Dr.
Lyngdoh u la ïathuh ba ka Directorate of Health Services (DHS) ka la khot ïakren ïa ka Association halor ki mat kiba ïadei bad ki doktor AYUSH ha ka jylla bad ka mat kaba kongsan tam ha ka jingïakren ka long halor ka jingpyntreikam ïa ka Service Rule jong ki doktor AYUSH kiba shakri ha ki hospital sorkar.
“Namar ka jingbym kitkhia ïa ka Service Rule haduh mynta ym shym la pynrung ïa ki doktor AYUSH kiba dei shakri Sorkar," u la ong.
“Kane ka mat ka dei kaba la pyntlot ha kaba ïadei bad ka jingthungkam ïa ki doktor AYUSH ha ka kam sorkar, bad ba ka por ka la donkam ban thung kam bun ki nongtrei na ka bynta ban pynkha ïa ka Directorate of AYUSH (kumba la mih ha ki lad pathai khubor bun bunsien)," la bynrap u Dr.
Lyngdoh.
“Ka ophis (DHS) la kular ruh ïa ka Association ba ka tnat kan sa peit halor ka jingpyntreikam ïa ka Service Rule hapoh kane ka taiew bad kular ruh ba ïa kane ka kam yn sa rah ban ïakren bad ki bor bahalor ha ki taiew ban sa wan," la ïathuh u Dr.
Lyngdoh.
Ka Assocation ka la kynthoh ruh ïa ka jingbym patiaw jong ka ophis ka Myntri ka Koit ka Khiah ka Sorkar Jylla halor ka jingeh jong ki doktor AYUSH kiba dei ki nongtrei jong ka tnat ka Koit ka Khiah.
“Wat hapdeng ki jingïai kyrpad ban khot ïakynduh, hynrei kam shym la don kano kano ka jingai jubah," la kynnoh ka Association.
Ka Association ka kyntu ïa ka Myntri ka Koit ka Khiah ka Dr Ampareen Lyngdoh ba kan pyllait por ban khot ïakren ïa ki jingeh ba ki doktor AYUSH ki ïakynduh lane ka Association kam don lad shuh da kumwei pat sa tang ban shu pynlong da ka jingïakhih da kaba mih sha surok.
“Ka Association ka la rai ban ïai bteng ïa ka Social Media Protest bad kyntu ruh ïa baroh ki doktor AYUSH bad ïa ki paidbah ban pyrshah ïa ka jingleh meinah jong ka Sorkar ïa ka rukom sumar AYUSH hapoh ka jylla," la pynkut u kyrwoh.
Shillong, Rymphang, 7: Ïa ka jingïathir ïatai halor ka um ne ka International Water Conclave ka la long ha ka sngi Balang ha State Convention Centre Shillong, ha kaba u Myntri ka tnat Water Resources Bah Coming One Ymbon u la long u Kongsan.
Ha kane ka sngi la pylong ruh ïa ki jingïakob dro bad airong, jingïakob shut jabieng bad jingïakob shondur halor ka jingpynneh pynsah ïa ka um.
U Bah Ymbon haba kren ha kane ka jingïalang u la ïathuh ïa ka jingeh halor ka jingkyrduh um ynda la poi u snem 2040 bad kyntu ruh ba donkam ban kynshew ïa ka um bad ban pynkhuid ïa ka um baladep pyndonkam bad ban ïada ïa ki tyllong um.
U la kyntu ïa ki pateng ba mynta ba kin shim ïa ka jingsmai ban ïada ïa ka mariang.
U la ong ba ka ngi dei ban ïatakhuh bad ki jingshah tynjuh ha ka jingïada ïa ka um lada ka wan ka jingkyrduh um, ka jingjaboh ka mariang bad ka jingkylla ka suiñbneng.
“Dei tang ka jingïatreilang jong ngi, ngin sa lah ban ïada ïa ki tyllong um na ka bynta ka jingmyntoi jong ki pateng ki ban sa wan.
Shuh shuh u la ong ba 90% na ka um slap na Meghalaya ka tuid ei na ka jylla sha Bangladesh lane sha Assam.
“Ngi donkam ban ïada bad ban pynneh pynsah na ka bynta ban kynshew ïa ka jingdon jong ka um khamtam ïa ka um slap," u la ong.
U Additional Chief Secretary ka jylla u Dr Shakil P Ahammed, u la kyntu ïa ki samla ba kin don ïa ka mynsiem ban pynneh ïa ka mariang bad ïa ki um ki wah.
U la ong ba ki kpa tymmen ki la ïada ïa ki um ki wah, ki la ïada ïa ka mariang bad ïa ki khlaw ki btap bad dei namarkata ngi kmen kumba ngi long mynta.
“Lada ngim ïada ïa ka pyrthei jong ngi, lada ngim ïada ïa ki khlaw ki btap bad ki um ki wah, ka pateng ka ban sa wan kan sa ïakynduh ïa ka jingeh," la ong u Ahammed.
“Ngi dei ban sngewthuh ïa ka jingkordor jong ka mei mariang.
Lada ngi lum lang ïa ka jingdon jong um kaba don ha baroh kawei ka ri India la kumno kumno shwa u snem 2040, ka jingduna um kan long kumba 63 billion cubic metre ka um hapdeng ka jingsam bad ka jingdawa," u la ong.
Ha kane ka jingïalang, la sakhi ïa ka jingïashim bynta lang da ki riewshemphang bad ki ophisar kiba la ïathir ïatai halor ka jingkyrduh um, ka jingjaboh bad ka jingkylla ka suinbneng.
Mawkyrwat, Rymphang, 7: Ka long ka khubor kaba ban ai mynsiem shuh shuh ïa ka National People’s Party (NPP) Mawkyrwat Block Committee ha kaba ha kine ki khyndiat sngi shen u MDC jong ka Congress na Mawkyrwat Constituency u Bah Carnes Sohshang un sa leit noh ban pynïasoh ïalade bad ka National People’s Party (NPP).
Ia kane la pyntip da u State President ka NPYF Bah Kitborlang Nongrem ha ka jingïalang kaba la long Mawkyrwat.
Ban pynkhlaiñ shuh shuh ïa ka jingtreikam jong ka NPP Mawkyrwat Block Committee, ka la don ka jingïathir ïatai kumno ban pynïaid shaphrang ïa ki kam jong ka party bad kumjuh ruh ban ai jingmut kumno ban sa pdiang ïa ki riewthymmai ha kaba la ïoh jingkren ryngkat ki jingbatai na u State Working President Bah Hamletson Dohling, Bah MacMillan Byrsat bad u Bah Himalaya Shangpliang.
U Bah Kitborlang Nongrem haba kren sha ki lad pathai khubor u la ong ba ka long kaei kaei kaba pynkmen ïa ka party NPP hapoh ka South West Khasi Hills District namar ha ka sngi Baar kum ki nongïalam ki la ïa kynduh ïa baroh ar tylli ki Block Committee kawei ha ka Ranikor Block Committee bad kawei ha Mawkyrwat Block Committee ha kaba da ki hajar ngut ki briew ki la ïa wan ban sakhi.
U la pynsngew ba hapoh ka Mawkyrwat Block Committee haduh mynta ym pat lah ban pynthymmai ïa ka komiti ba pura hynrei u Adhoc President u don ban pynïaid ïa ki kam bad lehse shen ki jingkylla hapoh kane ka Mawkyrwat kin sa don bad ka rai jong ki kum ka party ha ka jingïalang ka long ban ap ïa kata ka por namar la sngewthuh ba kin bun bah na kiwei de ki seng saiñpyrthei ki don jingthmu ban wan pynïasnoh sha ka NPP.
“Watla kum u nongïalam u don hapdeng ki jingshah kynthoh na kiba bun ki liang hynrei u don pat ka mynsiem jong ka jingkmen namar ki jingkylla kin sa wan", ong u Bah Nongrem.
U la pynshai shuh shuh ba tang da ka komiti kaba rim, kum u nongïalam u sngewthuh shai ba ki kam kin nym poi shano shano bad dei ha kata ka nongrim ba kum ki nongïalam ba la don lypa ki don ka jingpyrkhat ba lada don kino kino ki kynhun kiba wan ban pynïasoh kum ki nongïalam barim ki long kiba la kloi ban pdiang sngewbha.
Ha kaba kren halor ka jingthmu ban wan pynïasnoh u Bah Carness Sohshang sha ka NPP, u Bah Nongrem ula kren da kaba shai ba ka la don ka jingïakren ba u Bah Sohshang bad ka kynhun kin sa wan pyniasoh sha ka NPP.
“Namarkata, kum u nongïalam nga don beit ba mynsiem ba lada don kino kino kiba wan pynïasnoh thymmai, nga long uba la kloi bad pdiang kyllud mynsiem," la bynrap u Bah Nongrem.
Shillong, Rymphang 07 : U Myntri Rangbah ka Jylla ula ïathuh ba ka sorkar ka la rai ban pynsangeh shwa ban tei ïa ki skywalk ha kane ka nongbah Shillong bad u la pynpaw ruh ba u don ïa ka jingangnud ban pynkylla ïa ka Shillong kum ka ‘Nongbah ki nongïaid kjat suda’ (Walkable City).
Ka project Skywalk ka dei kaba la tyrwa kum shibynta na ki sienjam ban weng ïa ka jingkhapngiah jong ka Nongbah.
“Ngi la don jingthmu ban buh ïa ka skywalk ha kawei na ki jaka hynrei la ai jingmut ïa ngi ban nym pat pyntrei ïa ka kam namar kan nang pynjur shuh shuh ïa ka jingdheng kali katba ka kam ka dang ïaid" ong u Myntri Rangbah haba kren ha ka jingïalang ba long mynta ka sngi Balang.
“Katba ngim pat ïoh ïa ki lad ki lynti ban pynïeng ïa ki kali ban pynduna ïa ka jingkhapngiah, ka jingshna ïa ka skywalk, ha kane ka por hi la hap ban pynsangeh shuwa namar ka jingdheng kali ha kine ki shisnem shiteng ban wan kan sa nang jur lada ngi sdang noh ïa ka jingtei (skywalk) ha kine ki jaka bala ithuh" ula ong.
U Myntri Rangbah ula pynpaw ïa ka jingangnud ban pynkylla ïa ka Shillong kum ka “Nongbah ki nongïaid kjat suda" bad ong “Nga ngeit ba ka Shillong ka lah ban long ka Nongbah ki nongïaid kjat namar ki shnong ki thaw kim dei kiba jngai bad kumta lada ngi don ïa ki lynti ïaid kjat kiba lah ban shakri ïa ki paidbah ka Jylla, nga tharai bun ki paidbah ka Shillong kin jied ban pynïeng ïala ki kali ha ki jaka pynïeng kali bad sa ïaid kjat noh".
U Conrad ula pyntip ba ka Sorkar kala dep shna map kumba 15 Km haduh 18 Km ha baroh kawei ka Nongbah Shillong khnang ban ïoh pynïasoh ïa ki lynti ïaid kjat.
“Nga la khot ïa ki riewshemphang bad kum kine kiei kiei kila jia mynta" ula bynrap.
Ha kajuh ka por, u Myntri Rangbah ula pyntip ba ka Sorkar kala don jingthmu ruh ban nang pynbun ïa ki jaka pynïeng kali, ki ban ai jaka lem ïa ki nongshong dukan madan, ban weng ïa jingkhapngiah ka nongbah.
Kine kin sa mih ha ki jaka jong ka Sorkar kiba la shu ïehshrah la bun bun snem.
Nalor kane, u Myntri Rangbah ula ong ba ka Sorkar kala shem ba ka jingkhapngiah ha ki thain Police Bazaar bad Iewduh kala jia na ka jingbym lah pynïaid bha ïa ki bos bad ki taxi bad kane ruh ka dei ka jingtynjuh kaba khraw namar ba kam don satia kiwei pat ki jaka ïa ki bos bad ki taxi ba kin pynïeng.
“Kumta , ka lynti hi ban lah weng ïa ki jingkhapngiah ha kine ki jaka ka dei tang ban wanrah ïa ki jaka kaba ki bos bad ki taxi ki lah ban ïeng bad ap briew" ula bynrap.
U pyntip ba ka Sorkar kala ïakren mynta bad ka Sorkar India ban pynphai noh ïa ki jaka ba long trai da ka Contonment Board sha ka Sorkar bad ïa kine ki jaka yn pynkylla kum ki parking zone bad waiting zone ïa ki bos bad ki taxi.
Shillong, Rymphang, 7: Ïa ka met ba dang sah jong u Bah Marshall Marwein la tep donburom ha ka sngi Balang da ka jingïam paitdohnud jong ki bahaing hasem bad ki kur ki kha kiba la wan synran shwa ban leit ontep ïa ka met ba dang sah sha u Lum jingtep jong ka Balang Catholic uba don ha Mawiong, Shillong.
Ïa ka jinglehniam ha kane ka sngi, la pyndep da u Parish Priest jong ka St.
Dominic Savio’s Church, Mawlai Parish u Rev.
Fr.
Telesphor Nonglang ryngkat ka jingsakhi lang jong ki Rangbah Balang bad ki paid riewngeit jong ka shnong Mawiong Umjapung.
Kum ban shu pynkynmaw biang hangne, ba u Bah Marshall u la duhei ïa la ka jong ka jingim ha ka jingtwa ka synrum jaboh ha marten ha ka step jong ka 3 tarik u Rymphang, 2024.
Ïa ka met jong u Bah Marshall la lap hadien lai sngi, kata, ha ka sngi Baar ha ka por kumba 4:00 baje janmiet da ka kynhun State Disaster Response Force jong ka Home Guards and Civil Defence da ka jingtrei shitom lang bad ki nongtrei jong ka Shillong Municipal Board (SMB).
Na ka liang jong ka Shillong Munipal Board ka la ai jingïarap da ka synduk metïap na ka bynta u Bah Marshall sha ka ing ka sem jong ka Kong Darisha Lyngdoh Mawphlang kaba la duhnoh ïa u kurim uba long u rishot jong ka ing ka sem.
Shillong Rymphang, 7: Ka Dorbar Mangtyngka jong ka Iing Dorbar Thawaiñ ka jylla mynta ka samoi kan kham phylla namar ha ka sien kaba nyngkong eh yn sakhi ba ki nongthawaiñ kin ïoh ban peit ïa ka jingkren lamphrang halor ka Mangtyngka ha ki tablet ba la buh khnang na bynta jong ki hapoh Iing Dorbar.
Kane ka long ka sienjam ba la shim da ka Assembly Secretariat hapoh ka jingïalam jong u Lamphang ka Iing Dorbar, Thomas A Sangma ban wanrah ïa ka rukom treikam kaban pynduna ïa ka jingpyndonkam ïa ki kot ki sla ha kane ka dorbar mangtyngka.
Katkum ka kyrwoh na ka Assembly Secretariat la ïathuh ruh ba u Myntri Rangbah ka Jylla Conrad K Sangma un wanrah ïa ka Mangtyngka 2024-25 da kaba pyndonkam noh da ki kor ki bor ka juk technology ne digital ha kane ka Dorbar Mangtyngka kaban sdang naduh ka 16tarik mynta u bnai.
Ïa ka jingkren lamphrang halor ka mangtyngka ne ka budget speech lah ban peit lyngba ka website jong ka National eVidhan Application :  bad ha ka website jong ka Meghalaya Legislative Assembly lyngba ka :  ka kyrwoh, la ong ba na ka liang ki ophisar na ka IT Cell jong ka Meghalaya Legislative Assembly Secretariat hapoh ka jingpeit jong u Computer Programmer, Bah Dapborlang Marwein ha ka sngi Balang ki la ai jinghikai ïa u Myntri Rangbah ka jylla u Conrad K Sangma kumno ban pyndonkam ïa ka National eVidhan Application.
Na ka liang u Commissioner & Secretary ka Assembly Secretariat, Dr.
Andrew Simons u la ong ba kane kadei ka sienjam kaba ïaid ryngkat bad ka jingthmu ban wanrah ïa ka jingkylla hapoh Iing Dorbar khlem da donkam shuh ban pyndonkam ïa ki kot ki sla.
Shuh shuh la ïathuh ba kum ka jingsdang, ïa ki kot ki sla kiba ïadei bad ka sngi shong Dorbar, ki jingkylli, ki Motion, ki Resolution bad kiwei kiwei yn pynmih duna bha bad ïa kine yn sa buh ha ka NeVA website bad ha ka website jong ka the Meghalaya Legislative Assembly.
Shuh shuh la pyntip ba ki nongthaw-aiñ ki lah ruh ban phah ïa ki jingkylli bad kiwei kiwei ki notis lyngba katei ka application namar kane ka App ka long kaba shngaiñ na bynta iwei pa iwei i nongthawaiñ jong ka Iing Dorbar Thawaiñ ka jylla.
Shillong, Rymphang 07 : Ka kyrtong MP jong ka NPP na Shillong seat, Dr.
Ampareen Lyngdoh ha ka sngi Balang ka la kob ba lada ka ïoh tang 8,000 vote na ki constituency ba ka NPP kam don MLA, ki la tikna lypa ba kin khur suk ïa ka jingjop.
Haba kren ha ka jingïalang ha Sohïong, kane ka kyrtong kaba dei ruh ka Myntri Sorkar ka jylla ka la ong, “Nga la shim jingkheiñ antad ba lada ïoh tang 8,000 vote na ki constituency ba ka NPP kam don MLA nalor ki vote na ki constituency ba ka party ka don ïa ki MLA kata ka la biang ba ngin rah suk ïa ka jingjop.
"Katkum ka jingong jong ka, na ki 36 tylli ki constituency kiba don ha ka Shillong parliamentary seat lada ka ïoh 8000 vote na ki constituency bym don MLA NPP bad 10,000 vote na ki constituency ba don MLA ka party, da kaba suk kan ïoh 3.
20 lak vote bad kane ka la pyntikna lypa ban poi sha ka thong.
Shuh shuh ka la ong ruh ba ynda ka la jop, kam kwah ban kren shwa ïa ki skim hynrei kan rah shwa ïa ki ishu jong ka Jaidbynriew ha Parliament ym ha surok.
“Ngam tieng ngan kren beit," ka la ong.
Ka kyrtong ka la ong ruh ba kam don por ban ïatai nia ïa kito kiba kren beiñ ïa ka ha ki social media hynrei ka kob pat ba lada ki sngew rangbah ki dei ban wan shakhmat ban ïakren ym ban shu thad ha social media.
“Nang hylla hangto khlem khmut khlem khmat ngam tieng, kren katba phi mon ngan ïaid ha la ka lynti.
Lada phi don jingeh ïanga wan da ka kyrteng ba shisha hakhmat jongnga," ka la ong da kaba bynrap ba katba ki nang kren katta ka nang ïohbor.
Ha kane ka sngi, ka kyrtong ka la ïakynduh ïa ki nongïalam ba hakhmat eh ka NPP jong ka Sohiong Block ban pynkhreh na bynta ka elekshon MP.
Nongstoiñ, Nohprah, 12: Ki Pulit jong ka Nongstoiñ Police Station ha ka sng Bar ki la tohkit ia u SR Chetri ban lap ksai ia ki runar kiba donkti ban lute ia u bad ban bom iap ia u nonghikai uba la tip kyrteng kum u Tengton R.
Sangma uba na ka shnong Rangsahpara katba u dang wan phai na Nongstoiñ da ka thuk thuk ar shaka bad u S.
R Chetri ban leit sha Rangsahpara.
U Tengton R.
Sangma u dei u Headmaster jong kawei ka skul Upper Primary kaba don ha ka shnong Rangsahpara.
U Chetri u la iathuh ba kane ka la jia ha ka por kumba 3.
30 baje eiei nohphai sngi katba u dang wan phai na Nongstoiñ bad uwei u para nonghikai uba la tip kyrteng kum u Tengton R.
Sangma da ka thuk thuk ar shaka kaba don ïa u nombar kaba don ia u nombar AS 25 E 1324 bad ynda la poi ha kawei ka jaka kaba long khongdong kaba jngai kumba 32 kilomitar na Nongstoiñ kaba dei ka surok na Rwiang sha Langpih ki runar kiba la ap ktem lypa ki la khang lynti ia kine ki arngut bad ki la bom la tied ïa kine ki arngut ha kaba u S.
R Chetri u la mynsaw jur bad u la lait phet da ka said katba u Tengton R Sangma pat u la khlad noh hadien.
Ki runar hadien ba ki ladep bom, ki la patan ïa ka met jong u Tengton sha khlaw ki la khynñiat ïa ka motorbike sharud surok.
Ha kaba ïadei bad kane ka jingjia, la ong ba hadien katto kane por ba kine ki arngut ki la ngat ha kane ka apot la wan poi kawei ka Bus bad ki briew kiba don hapoh ka Bus ki la pyntip mar mar sha ki nongshong shnong sha Nonglang ha kaba ki la wan poi ha katei ka jaka bad ki la pyntip noh sha ki Pulit.
Nalor kata ki la pyntip ruh sha ki nongtrei jong Nonglang PHC bad ka kali kit nongpang na kane ka PHC ka la leit buh ïa u Chetri uba mynsaw sha Nongstoiñ Civil Hospital hynrei na ka daw ba u la shitom jur palat la pynkit noh ïa u sha Civil Hospital, Shillong.
Ha kaba ïadei bad kane ka jingjia u Supritendent of Police jong ka West Khasi Hills u Bikram Marak ryngkat bad ki Pulit jong ka Crime Scene Unit na Shillong ba la don ryngkat ruh da ki Pulit jong ka Langpih Border Out Post kiba la don lypa naduh mynmiet ha Mynniar ki la pynlong ka jingtohkit kaba bniah ha kane ka jaka ba don ka met ïap ha kaba ki la lap lai tylli ki nar rod ba ki runar ki la pyndonkam ban bom ban tied ïa ki arngut ki nonghikai.
Hadien ba la pyndep nadong shadong ia ki jingtohkit, ki Pulit ki la kurup noh ïa ki nar rod bad ïa ka met ïap jong uba la khladnoh, la pynkit noh sha Nongstoiñ Civil Hospital ban pyndep ïa ka Post Mortem bad hadien ba la dep ïa ka Post Mortem la aiti noh ïa ka met sha ki bahaïng ban pyndep ia ka jinglehniam kaba khatduh.
Ki pulit ki la register case halor kane ka jingjia bad jingtohkit ban lap dien ïa ki runar kiba don kti ha kane ka kam runar ka la ïaid shakhmat.
Shillong, Nohprah, 12: Ki Pulit ka Traffic Branch jong ka Lumdiengjri Police Station, Shillong ha ka sien kaba ar ki la shim halade ïa ka jingkitkhlieh ban maramot ïa ka surok GS Road kaba la sniew haduh katta katta ha ka shnong Lumdiengjri, Shillong namarba kane ka surok ka la sniew shaba palat bad ka wanrah ïa ka jingdheng kali kaba jur.
Shibnai tam mynshuwa kine ki juh ki Pulit pynïaid kali ki la maramot ïa kane ka surok namarba ka la sniew shaba palat.
Shuwa ïa kane ki la phah da ka jingthoh sha ka tnat PWD (Roads) jong ka Sorkar Jylla ban maramot noh kloi ïa kane ka surok hynrei ka jingbym sngap jong ka tnat PWD (Roads) kim banse ban mih hi shakhmat ban maramot dalade sa shisien biang ha kane ka sien ka baar.
Ha kane ka kynti ba mynta ki Pulit ki la pyndonkam ban kit ïa u khyndew da ka kali Gypsy kaba ki ju pyndonkam ban leit sha la ki kamram jong ki.
Shillong, Nohprah 12: Hadien ka jingther tyngeh u Symbud Myntri Rangbah u Bah Prestone Tynsong ïa u MLA ka North Shillong bad ïa ka Seng VPP namar ka jingpyrshah ban ai jaka biang sa 1.
4 akar ïa ki Hajrijan ha jaka jong ka Shillong Municipal Board, u Bah Adelbert Nongrum mynta ka sngi ruh u la kynthah biang tdaiñ ïa u Bah Prestone bad ïa ka sorkar hi baroh kawei.
Lyngba ka jingkren da ka Video ba la phah mynta ka sngi, u Bah Adelbert u la ong ba ka jingkynnoh u Bah Prestone ba ka VPP kam dei ban leh politik ne ïalam bakla ïa u paidbah halor ka them metor.
Hynrei u MLA ka VPP na North Shillong, u la ong ba u paidbah i tip bad bishar mano ba ïalam bakla, haba u Bah Tynsong, u la ong na um don por ban batai ne pynshai bniah ïa kane ka bynta jong ka jingai jaka ïa ki Harijan kiba shong ba sah ha Them ïew Mawlong.
“Lada u Bah Prestone uba long u Myntri bad Chairman ka High Level Committee um don por ban batai, manao pat ban batai?", la ong u Bah Adelbert.
Shuh shuh u MLA ka VPP u la ong ruh ba um don jingpyrshah ban pynkynriah ïa kine kiba shong ha Them ïawlong sha jaka jong ka Municipal, hynrei kaei kaba u pyshah ka long balei ba hap ban ai jaka biang ïa ki sa 1.
4 akar.
Balei ym ïasam ïa ki sha kiwei pat ki tnad treikam ba kin pynbiang ki jaka sah na ka bynta jong ki.
“Ka jaka ka long kaba kordor na ka bynta u paid Hynñiewtrep, ym lah ban shu pyndonkam ïa ki briew ki bym don hok satia ban ïoh", u la ong.
U Bah Nongrum, u la ther tyngeh ruh ïa u nongsaid aiñ uba la pyntieng kohtympan ban pyntreikam da ka MPDA ïa kito kiba pynwit namar ba ka Land Transfer Act kam treikam satia ha ki jaka sorkar ne kita ki Non Schedule Area.
“Nga kyntu ïa une u nongsaid aiñ ba un nym sngew stad than, namarba ha kawei ka sngi ka aiñ kan treikam na ka bynta jong u ruh", la ong u MLA North Shillong.
Nongstoiñ, Rymphang, 7: San sngi hadien ba ka (L) kong Wansaralin Wanñiang na ka shnong Tiehsaw West Khasi Hills ka la shah pynïap dusmon ha u lok barim jong ka u ba la tip kyrteng kum u Biangkupar Nongsiej na ka shnong Lawse, ka Dorbar shnong ha ryngkat ka Seng samla shnong ki la pynlong da ka jingïaid rally paitbah mynta ka sngi, kum ka daw ban pynrem halor kane ka jingjia.
Ki paitbah jong ka shnong naduh ki longkpa ki longkmie, ki samla bad haduh ki khynnah kiba rit ki la ïamih ryntih ha katei ka madan shnong Tiehsaw shuwa ban sdang ïa ka jingïaid rally.
Ki spah ngut ki paitbah na ki shnong ba mar jan kum na Mawrusyiar, Upper New Nongstoiñ, New Nongstoiñ, Ladweitang, Mawïonglumsyntiew, ki nongïalam bad ki dkhot jong ki sengbhalang kum ka KSU, HYC bad kiwei kiwei, ki la wan ban ïasnohkti lang ha ka jingïaid rally ban pynrem bad dawa na ki bor ka aiñ, ba ki dei ban pynsajia da kaba tyngeh bad pynngat ïa utei u runar ha ki kyndon pynïap briew ba shyrkhei bad ban set along shi jingim.
Ha kajuh ka por ha shuwa ban ïaid rally la pynlong ka jingïalang ba lyngkot ha kaba la pynïaid da u bah M.
Dkhar sordar jong ka shnong Tiehsaw bad la ïoh ban ai ïa ka jingkren lyngkot da u Doktor P.
Lyngkhoi Joint Director barim ka tnad ka koit ka khiah bad la pynlong ruh ïa ka jingsngap jar kaba shi minit kum ka jingkynmaw bad sngew lem ïa ka jingkhlad noh katei ka longkmie.
Hadien ka jingkren jong u Dr P.
Lyngkhoi la sdang ïa ka jingïaid rally naduh katei ka madan haduh pdeng sor Nongstoiñ sha Ladweitang haduh ban da poi ha khyrdop jong ka Ophis u Deputy Commissioner ka West Khasi Hills, ha ryngkat ki lama ïong bad ki banner ba la thoh ïa ki kyntien pynrem ïa utei u riew bymman bad ka jingdawa ban pynsajia bad set along shi jingim.
Haba la poi ha khyrdop jong ka ophis u Deputy Commissioner na ka liang u sordar bad ki riew rangbah ki la kyntu ïa ki paitbah ba kin longjai jai ha kaba ki paitbah ruh ki la sngap jar bad kohnguh ïa ka jingkyntu jong ki.
Nalor kata na ka liang ka Dorbar shnong ka la jied ïa ki katto katne ngut ki rangbah ryngkat u sordar bad kiba haïing jong ka longkmie ba la khlad, ba kin leit ban ïakynduh ïa u bah Garod L.
S.
N.
Dykes IAS Deputy Commissioner, ban ïakren bad ban kyrpad ïa u ba un shimkhia lem na ka ban pynsngew ha ki bor ka aiñ ba ki dei ban pynshitom da kaba tyngeh ïa utei u runar.
U bah M.
Dkhar sordar ka shnong Tiehsaw haba ïakren bad ki lad pathai khubor hadien ba ki la mih na ka kamra treikam jong u Deputy Commissioner, u la ong ba na ka liang jong u DC ha ryngkat ka jingdonlang jong u bah Bikram Marak Superintendent of Police West Khasi Hills, ki la kular ban shimkhia bad ki la ong ruh ba katkum ki dak ki shin bad ki sabut kiba la lap na katei ka jaka ba katei ka longkmie ka la shah pynïap, utei u riew bymman un ïoh ïa ka jingpynsajia kaba biang kat kum ka aiñ bad ki la ai ruh ka jingkyrmen ba ka Ïingbishar ba don burom kan bishar hok bad kan ai ka jingpyshitom katkum ka kam ba u la leh.
Kum ban pynkynmaw ba ha ka janmiet jong ka ar tarik mynta u bnai, u Biangkupar Nongsiej u lok barim jong ka (L) kong Wansaralin Wanñiang u la wan sha ïing ha ka por 6.
30 janmiet katba katei ka longkmie ka dang don marwei ha kaba u la rah ruh da ka wait bad u la rung jubor hapoh ïing.
Mar shu ïoh rung hapoh ïing u la kynrup bad pom ïa katei ka kurim jong u da katei ka wait na ki bynta ka khlieh haduh ba kan da khlad noh hashen.
Sohra, Nohprah 12: Hadien 57 snem, ïa ki atoskhana ba ju thang ban pynmih dewbilat ha Mawmluh Cherra Cements Limited (MCCL) ka pynkhyllem noh jraiñ mynta ka sngi hapdeng ka jingbynnud jong ki paidbah ka Shnong Mawmluh bad ka thaiñ Sohra.
Ki khubor ba la ïoh ki ïathuh ba kane ka jingpynkhyllem jong ka sorkar ïa kine ki atoskhana kadei ka jingthmu ban die lilam noh ïa ki tiar ki tar kiba la rim ha kane ka karkhana pynmih dewbilat kaba la don mynta la 57 snem.
Haba pyrshang ban kylli ïa kane na ki bor pynïaid ka MCCL, ym shym la ïoh satia ban pynthikna ïa kane ka jingkynnoh ba thmu lilam nih ïa ki tiar ki tar.
Lah ban kdew ba kane ka karkhana kaba mynta ka la don hapdeng ka jingtroiñ kaba jur, la seng ha ka snem 1966 ha ka por jong ka sorkar Assam da ka jingthmu ban aikam aijam ïa ki briew ha Sohra namar ka jingbym long ka rep ka riang.
Ha kine ki phew snem ba la leit kane ka karkhana ka la aikam aijam ïa ki spah ngut ki nong Sohra bad kumjuh ruh ïa ki briew kiba na shabar.
Ka dewbilat kaba mih na kane ka karkhana kaba la shna na kata ka wet process kadei ka dewbilat kaba bha bad kaba la pawnam ym tang ha ri India, hynrei wat ha ka pyrthei ruh baroh kawei.
Pynban katba nang mih ki snem kane ka karkhana ka la nang hiar arsut bad ka la nang troiñ nang troiñ, ha kaba la pyrshang ban pynthymmai ne modernise ïa ka da kawei ka sorkar hadien kawei pat.
Dei tad ha ka snem 2014 haba la wan ka jingkhang tih dewïong da ka NGT ha ka jylla Meghalaya ba kane ka karkharkhana ka la ïakynduh ïa ka jingeh kaba imat kan nym lah shuh ban khie khlieh syndon, namar ba la hap ban khang ïa ka karkhana namar ka jingbym ïoh dewïong.
Hadien kane haba la shimti lei lei ka sorkar MDA, kane ka karkhana ka la dkoh treikam bha, namar ba kane ka sorkar kam i don jingthmu satia ban pynbha ne ban khyllie biang ïa ka jingtreikam kane ka karkhana.
Ka sien kaba khatduh ba ka sorkar ka la pynbna ka long ban aiti noh sha ki kompeni shimet ne ban Privatise noh ïa ka, ha kaba la aiti sha kawei ka Kompeni kaba na Kolkata, hynrei haduh mynta ym ïohi dak eiei tad haduh kane ka jingpynkhyllem ïa kine ki atoskhana.
Shillong, Nohprah 12 : U Justice Brojendra Prasad Katakey uba dei u khlieh jongka Single Member Committee (SMC) u la kyntait ban pdiang ïa ka kaiphod jong u Deputy Commissioner (DC) ka East Jaintia Hills uba la kam ba u dewiong uba la lap ha lyndet ka Don Bosco College, Byndihati um dei uba dang shu dep tih beaiñ hynrei u dei uba rim uba la dep lum jingkheiñ.
Ha ka kaiphod ba 19 (Interim Report) ba u la ai sha ka ïing Bishar High Court jongka jylla u Justice Katakey u la ong “ Ka jingong jong u DC ba u dewiong ba la lap ha lyndet ka Don Bosco College u dei shi bynta na u dewiong uba la dep lum jingkheiñ naduh u snem 2018 ka long ka bym lah ban pdiang da lei lei ruh halor kine ki nongrim.
Ka jaka ba la pynhap ïa u dewiong kumba la kdew da u Addl.
Deputy Commissioner East Jaintia Hills ha ka FIR ba u la ujor ha Khliehriat Police Station ha ka 7 tarik u Naiwieng 2023 Khliehriat PS Case No 87(11)23 kaba la kdew ba ka jaka ka hap Latitude 25,318142 bad Longtitude 92,269927 kam ïahap satia bad ka kaiphod jongu Deputy Commissioner ka East Jaintia Hills halor u dewiong ba lum thup ha u 2018 namar ha katei ka por la kdew ba u dewiong u don ha ka jaka N 25.
33249 bad E 92373775.
Kumta la pynpaw ba hangne shwa la ïapher ka jaka jong u dewiong uba rim bad une uba la lap mynta.
Nalor kata la pynpaw ba wat u I/O uba tohkit halor une u dewiong u la dep pyntip ba une u dewiong uba don mynta um ïadei ha ka jaka bad ka kaiphod jongu Deputy Commissioner East Jaintia Hills 2018.
U Justice Katakey ha ka kaipod u la pynpaw ba ka jaka ba buh ïa u dewiong ba la lum jingkheiñ kat kum ka kaiphod 2018 bad kaei kaba u IO u lap ha ka jingtohkit jong u ha u 2023 ka ïapher bha kumta une u dewiong uba la lap ha lyndet ka Don Bosco College um dei u dewiong uba la dep lum jingkheiñ ha u 2018 kumba la ïathuh da u Mul Sympli.
Une u dewiong ha katei ka jaka ha ka jingleit jurip ha ka 7 tarik Naiwieng 2023 u dei uba dang thymmai bad phyrnai bha bad kumta um dei uta u dewiong uba la dep lum jingkheiñ ha u 2018.
La pynpaw shuh shuh ba u DC ha ka kaiphod u la pynpaw tang ïa u dewiong uba don ha lyndet ka Don Bosco College hynrei u khlem pynpaw ïa kiwei ki jaka ba lum thup ïa u dewiong hajan ka Don Bosco College bad ha kiwei ki ar jaka harud ka surok bah ha kaba ha kawei ka jaka lei lei la wah ïa ka jingthoh ba u dei uta u dewiong uba la kurup bad dep lum jingkheiñ.
Kumta u Justice Katakey u la pynpaw ba donkam ban tohkit halor katei ka FIR ba la ujor da u Additional Deputy Commissioner East Jaintia Hills ha ka 7 tarik Naiwieng 2023 bad ïa kane dei ban tohkit da u Pulit Ophisar uba la heh kyrdan.
Nalor kata ym shym la kdew ruh na kaei ka daw khlem ujor FIR ïa u dewiong uba la lap hajan ka Don Bosco College, Byndihati bad kumjuh ruh ha ki ar tylli ki jaka harud ka surok bah.
Nalor kane ka Committee ba la khlieh da u Justice Katakey ka la pynpaw ba ki don ki dak tyre trok kiba dang thymmai bha ha katei ka jaka ha ka jingleit jurip ha ka 7 tarik Naiwieng 2023 ha katei ka jaka ba pynhap ïa u dewiong ha lyndet ka Don Bosco College Byndihati kaba kdew shai ba ka jingkit bad shalan beaiñ ïa u dewiong ha katei ka jaka ka bteng beit.
Nalor kata ha ka jingleit jurip jongka Committee sha katei ka jaka ka la lap ba ki don ki krem tih dewiong kiba dang thymmai katba u Executive Magistrate East Jaintia Hills ha ka kaiphod jongu ha ka 8 tarik Naiwieng 2023 u la pynpaw ba ym don satia kita ki krem dewiong kiba thymmai.
Katba u kdew pat ba ki don ki ïing sher dara sawdong katei ka jaka kaba kdew ba kitei ki ïing ki dei kiba sah kiba tih dewiong beaiñ ha katei ka jaka.
Ka kaiphod ka khlem kdew ruh ba ïa ka Crane kaba la lap hajan ka par tih dewiong ruh la kurup ne em bad lada khlem kurup na kawei ka daw.
Kane ka long ka jingpynkheiñ ïa ka hukum ka NGT namar kane ka ïing bishar ka la dep bthah ba dei ban kurup lut ïa baroh ki jait tiar kiba pyndonkam ha ka jingtih dewiong.
Ha kaba ïadei bad ka Weigh Bridge kaba la lap ha lyndet ka Don Bosco College bad ba la ïathuh da u DC ba ka jngtohkit halor kane ka dang ïaid, ka Committee ka la bthah ïa u DC ban ai ïa ka kaiphod halor kane ruh hapoh shitaiew.
Shillong, Nohprah 13: Ka kynhun jong ka jylla ka la pynliem ïa ka Arunachal Pradesh lyngba ka inning bad 78 ron ha ka sngi ïakhun ba lai jong ka U-16 boys’ Vijay Merchant Trophy kaba la long ha Cuttack hynne ka Sngi.
Ka Meghalaya kan ïakhun biang ha ka 16 tarik Nohprah pyrshah ïa ka Mizoram.
Shillong, Nohprah 13: Ka jingïalehkai jong ka lympung 2nd DIVISION Football League 2023 ba la pynïaid da ka Shillong Sports Association hapdeng ka Nongkrem SC pyrshah ïa ka Mawtawar SC ha madan phutbol SSA Ground ka la jam sha kaba kut ha kaba ka Mawtawar SC ka la khur ïa ka namjop.
Ha kane ka jingïakhun ka kynhun Mawtawar SC ka la jop da 2 kol.
Kane ka kynhun ka la ïoh ban pynkhihjar nyngkong lyngba u Ricky Chyne ha ka 39 minit ban lamkhmat ïa ka kylla step da shi kol shuwa ba u Elnathan Donkupar Wahlang un pynbud ïa ka kol kaba ar ha ka 83 minit.
Mynta ka sngi kan don haduh ar tylli ki jingïakhun, kaba nyngkong yn sdang ha ka por 11:30 baje mynstep hapdeng ka Imson SC pyrshah ïa ka Nongrah SC bud sa ka jingïalehkai kaba ar ha ka por 2:15 baje nohphaisngi hapdeng ka Sohiong SC pyrshah ïa ka Jongksha SC.
Shillong, Nohprah 13: Ka Meghalaya Softball Association [MSA] hynne ka Sngi Balang ka la khylliap pyrda noh ïa ka lympung ïalehkai softball, ïa kaba la tip kum ka “3rd Meghalaya Open Softball Championship 2023" ha kaba ïa ka namlahduh na ki Shynrang la rah da ka Mawsynram- kaba na East Khasi Hills katba na ka liang ki kynthei la rah da ka Jowai- kaba na West Jaiñtia Hill.
ïa kane ka lympung kaba lai sngi, la plie pyrda naduh ka 11 tarik Nohprah ha madan ïalehkai 2nd Ground, Polo, bad la pynhap pyrda noh hynne ka Sngi Balang (13 tarik Nohprah) da u Bah Khroobok Passah-Assistance Director jong ka Sport & Youth Affair ka sorkar jylla kum u kongsan ha ryngkat u Bah Finely Pariat-General Secretary jong ka MSOA kum u symbud kongsan.
Ha kane ka sngi la wan sakhilang ïa ka jingïalehkai da u President ka synjuk MSA, u Dr.
Aman War, Bah Denis Shabong (working President ka MSA) lem bad kiwei kiwei.
Kumban shu pynkynmaw, ha kane ka lympung la wan ïashim bynta da ki kynhun na kylleng ki district kiba kynthup ïa ka Dkhiah na East Jaintia Hills District, Nongstoin na West Khasi Hills District, Nongpoh na Ri Bhoi District, Mawsynram na East Khasi Hills District, Jowai na West Jaintia Hills District bad Mawkyrwat na South West Khasi Hills Districtm(Ri Bhoi).
Haba kynthuplang baroh ki nongïalehkai Shynrang bad Kynthei ki la don haduh 156 ngut.
La sdang ïa ka jingïalehkai naduh ka por 9 baje mynstep hapdeng ki kynhun ba ïaknieh kyrdan ba lai, ha kaba ka Dkhiah na East Jaiñtia Hills ka la pynliem ïa ka Mawkyrwat-SWKH ha ka thup ki Kynthei, katba ka Jowai-WJH ka la pynliem ïa ka Nongstoiñ-WKH ban jop kyrdan ba lai na ka thup ki Shynrang.
Ha ka final jong ki Kynthei ïa ka namlahduh la rah da ka Jowai-WJH hadien ba pynliem ïa ka Lyntijam na Ribhoi District.
Bad khadduh ki rangïalehkai ka Mawsynram-EKH ka la pynliem ïa ka Dkhiah-EJH ban rah ïa ka namlahduh.
Nalor kine la ïoh ruh ban sam khusnam ‘Best Pitcher’ ha kaba u Krishna Thapa na ka Dkhiah-EJHD u la jop napdeng ki Shynrang katba ka Larishisha Phawa na Jowai-WJHD ka la khur napdeng ki kynthei.
Kynshi, Nohprah 13: Ka Kynshi Mawphynaiñ, ka la ïoh rah ïa ka nam laduh ha ka Phutbol jong ka 1st Kynshi Pyllun Football League da kaba pylliem ïa ka Kynshi Rashan da ka 3 la 1 Kol ha ka Phainal kaba la pynlong ha Madan jong ka Kynshi Pyllun.
Kane ka dei ka sien nyngkong ba la pynlong ka Football League jong ka Shnong Kynshi Pyllun ha kaba baroh 7 tylli ki Shnong ba hap hapoh ka Kynshi Pyllun ki la ïashim bynta ba la pynlong da ka Kynshi Pyllun Sports Association (KPSA).
Ka Kynshi Mawphynaiñ ka la thep ïa ka kol kaba nyngkongshi kol ha ka kylla step.
Hynrei shuwa ban kut ka kylla step, ka Kynshi Rashan, kaba don ha ka Second Division jong ka PDSA, ka la ïoh ban pynïakhaid.
Hynrei ha ka kylla miet pat, ka Kynshi Mawphynaiñ ka la ïoh pynkhih jar sa ar sien bad jop artad da 3 kol la 1.
I Kongsan ha kane ka jingïalehkai phainal i long i Kong P.
Warjri, iwei na ki longkmie ba treu ha ka imlang sahlang.
Ha ka jingkren jong i ha ka jingïalang kaba lyngkot ba la pyniaid da u Bah P.
Sohkhlet, President ka KPSA, i Kong Warjri i la pynkynmaw ba ka phutbol mynta ka la dei ka lad kamai ha kaba kiba bun ki samla na kane ka jylla ki la ïalehkai ha ka I League, ISL bad kiwei kiwei.
I la kyntu ruh ïa ki nongïalehikai ba kidei ban kiar na ki jingdih ba sniew.
La ïoh jingkren ruh na u Bah Aiban Syiemlieh, Chairman ka Kynshi Pyllun Dorbar, u Bah AR Kharsyntiew, Sordar ka Shnong Mawphynaiñ.
La ïadon lang ruh ki Sordar na ka Shnong Kynshi Pyllun ki riew rangbah bad ki paidbah kiba la pynshongshhit ïa kane ka jingïakhun phainal.
Na ka liang i Kong Warjri, i la ai sngewbha da ki Jersey sha baroh 7 tylli ki Shnong.
Ka Mawphynaiñ kum ka nongjop ka la ïoh da ka Trophy, ka Pisa bad ki Medal bad kumjuh ruh ka Rashan.
Shillong, Nohprah 13: U Myntri Rangbah ka Jylla, Conrad K Sangma ha ka sngi Balang u la plie paidbah ïa ka Nongkseh Indoor Stadium ha ryngkat ka jingdonlang u Myntri ka tnad ïalehkai, u Bah Shakliar Warjri, nangta ka Myntri ka Koit ka Khiah, Kong Ampareen Lyngdoh bad ruh u Chief Adviser jong u Myntri Rangbah- Bah Hamlet Dohling nalor ki ophisar, ki nongïalam shnong, ki nongïalam ka Nongkseh Sports Club bad kiwei kiwei.
Haba kren ha kane ka sngi u Myntri Rangbah u la pynpaw ïa ka jingkmen ba tang hadien ar snem shiteng ba ki wan buh mawnongrim ryngkat bad u Bah Hamlet, katei ka indoor stadium ka la dep bad ïoh ban plie paidbah.
“Kam dei eh ïa ngi tang ban shna ïa ki jingtei lane ki stadium hynrei khamtam eh ban peit ba kan don ka lad ka lynti ïa ki samla khnang ba kin ym bakla lynti," u la ong.
Shuh shuh u ong ruh ba ka kam kaba kham eh ïa ka sorkar kadei ban ïakhun ïa ka jingkyrduh kam bad ruh ïa u drok nalor kiwei ki ishu kiba ïadei bad ki samla khnang ban ïarap ïa ki ba kin ym bakla ka lynti ïaid ha ka jingim.
" Nga kwah ban ïohi ba kane ka jingtei kan ym sepei hynrei ba kin don ki prokram plie lad plie lynti ïa ki samla, ki prokram ba iadei bad ki kam ïalehkai, ki tamasa rwai tem bad ruh ba ka jingpyndonkam kan long kaba shitrhem," u la bynrap shuh shuh.
Ha kane ka sngi u Myntri Rangbah u la pynbna ruh ban ai 2.
1 klur tyngka na ka bynta ban shna pynbha ïa ka madan Nongkseh.
Ha kane ka sngi la ïoh ruh ïa ka jingkren na u Myntri ka tnad ïalehkai Bah Shakliar Warjri, nangta na ka Myntri ka tnad ka Koit ka Khiah bad ruh na u Chief Adviser ka sorkar jylla Bah Hamlet Dohling.
Na ka liang u Myntri u la ïathuh ba ha kine ki bnai ka sorkar ka la ïoh ban ai haduh kumba 25 tylli ki madan artificial kynthup ïa ki bad badminton bad table tennis court ha kylleng ka jylla.
Haba ïadei pat bad ka stadium ha Nongkseh kumjuh na ban pynbha ia ka madan u la iathuh ba la bunsien u Bah Hamlet Dohling kumjuh u Bah Daniel Thangkhiew ki juwan kynduh man ka por ïa u ban buddien.
Na ka liang ka shnong ki la aiti ruh da ka dorkhas ha u Myntri Rangbah na ka bynta bun ki jingdonkam kiba iadei bad ka thaiñ.
Katba u Bah Hamletson ula ong, ba watla ka Mylliem Costituency kadei kaba jan bha bad ka nongbah Shillong hynrei kam don wat tang kawei ka Indoor Stadium ruh bad kane ka jingplie ïa ka Indoor Stadium mynta ka sngi kadei kaba nyngkongeh ha ka Constituency.
U la pynbna ruh ba shen yn sa plie noh ia ka Indoor Stadium ha Lummawbah bad ha Lawsohtun.
U la ong, ba kum u MLA ula trei shitom ban wanrah ïa ki skhim bad project kiba palat ia ka 100 klur bad kane baroh kadei namar ka jingkyrshan jong u Myntri Rangbah ka jylla u Conrad K Sangma.
Jowai, Nohprah 13: U Sub-Divisional Officer (Supply), Amlarem Sub-Division ula pynbna paidbah ba ïa u khaw uba hap hapoh ka NFSA (AAY & PHH) bad Non-NFSA naka bynta u bnai December, 2023 yn sdang ban pyllait noh sha baroh ki Fair Price Shop Dealers katkum kine ki kyndon harum.
Na ka bynta u khaw AAY ha ka jingthew kaba 35 kilo kawei ka longïing (ym donkam siew Pisa).
Ïa ka bhah u khaw PHH ha ka jingthew kaba 5 kilo shikhlieh (ym donkam siew Pisa).
Katba ïa u khaw Non-NFSA kan long ha ka dor ba ym palat ïa ka Rs.
14/- shi kg.
Lada don kino kino ki ba shim da ka pisa ne ki bym ïoh ïa kitei ki mar jong ki, ki lah ban ujor ha u ba soi kyrteng harum da kaba thoh shai ïa ka kyrteng bad ka shnong jong ki khnang ba yn lah ban pynshitom ïa ki.
Lah ruh ban ujor ha kine ki number harum: Sub-Inspectors- 9436110184/8731025753.
Email: sdo_amlarem@outlook.
com.
Ka Regional Democratic Alliance kaba long ka kynhun ba la thaw da ka United Democratic Party bad ka Hill State Peoples Democratic Party haduh mynta kam pat lah satia ban sei ïa u ne ka kyrtong monlang ban pynïakhun ha ka elekshon Lok Sabha ka ban sa long ha u snem 2023.
Watla kine ki ar tylli ki seng saiñpyrthei ki la ïatreilang ha kane ka kynti ban wad kyrtong, hynrei haduh mynta kim pat lah satia ban shim ïa kano kano ka rai namarba kim pat lah satia ban ïoh da u kyrtong uba kynsai.
Tang shu bna wur wur wer wer, u MLA barim jong ka Mawlai Constituency Bah Process T.
Sawkmie u la pynpaw ïa ka mon ba u kwah ban ïakhun ïa ka elekshon Lok Sabha na Shillong Parliamentary Seat, katba u Bah Paul Lyngdoh uba long u Working President jong ka UDP bad ha kajuh ka por u MLA bad Myntri ka Sorkar Jylla u la pynpaw ba um don satia ka mon ban ïakhun ïa kane ka elekshon namarba ka kam MLA bad ka kam Myntri ki dei lypa ki ar tylli ki kam kiba la ban khia ïa u nalor ba u long ruh u MDC jong ka Jaïaw Constiteuncy.
Tang hapoh khyndiat kynta ba u Dr.
DRL Nonglait u la pynbna paidbah lyngba ki lad pathai khubor ba um don satia ïa ka mon ban ïakhun ïa ka elekshon Lok Sabha watla ki nongïalam ka UDP ki la pynsngew ïa u halor kane ka kam, mar mar u Bah Process u la pynbna paidbah lyngba ki la pathai khubor ba u dang kwah ban ïakhun ïa kane ka elekshon lada ka UDP ka ibit ban pynieng ïa u kum u kyrtong jong ka.
Hynrei, shwa kane, ka kyrteng jong u nongïalam ka Hynñiewtrep Youths Council u Bah Robert June Kharjahrin ka la paw bha ba un long kum u kyrtong jong ka UDP.
Ka UDP ruh mar mar tang hapoh khyndiat kynta ba u Bah Kharjahrin u la shongthait kum u nongïalam Sengbhalang ka UDP, Mawkyrwat Circle ka la pdiang burom ïa u sha ka party.
Kumba lah ban sngewthuh, lada ka UDP ka mynjur ïa ka kyrteng jong u Bah Robert Kharjahrin, khlempep u Bah Process un phaikhmat ban ïakhun noh ïa ka elekshon MDC.
Ki paidbah kiba ju kyrshan ïa ka UDP bad ïa ka HSPDP ki la angnud hir hir lano ka RDA kan pynbna ïa u kyrtong namarba kiwei kiwei ki party ki ladep ban shaid shaid ïa ki kyrtong kiba la dang ban khih khohreh ban lum paid ha ki shnong bapher bapher bad ban leit sha ki prokram bapher bapher khnang ban pan jingkyrshan na ki paidbah.
Ka jingpynslem jong ka RDA ban pynbna kyrtong kan buh jingeh hi ïa ka party namarba kiwei kiwei ki party ki la nang ïaid shakhmat ban lum jingïalang ïa ki paidbah bad lada ka jingpynbna kyrtong ka long kaba thmit palat kan pynduhnong hi ïa kane ka kynhun namarba u paidbah un ym lah ban shu pdiang matlah khlem da ïakynduh markhmat bad u kyrtong.
Haba phai pat sha ka seng congress watla kam pat lah ban pynbna ïa u kyrtong hynrei la sngewthuh ba kan dang hap ban pynieng ïa u Bah Vincent H.
Pala uba long u MP ba mynta jong ka Shillong Parliamentary Seat namarba kam don kyrtong da uwei pat u ban mih bujli ha ka jaka jong u Bah Pala khamtam leilei hadien ka jingryngkang diengkper jong ki 12 ngut ki MLA ka Congress sha ka Trinamool Congress shwa ban long ka elekshon sha ka Ingdorbar Thawain ka jylla ha u snem 2023.
Nongpoh, Nohprah 13: U phria ryngkat u slap u la ther bad bom ha kylleng ki bynta jong ka Dong Ri-Bhoi mynta ka janmiet wat hapdeng ka tlang bala nang pynjur ruh ïaka jingkhriat tasam.
Kumba la ioh jingtip u phria u la ther mynta ka janmiet ha bun ki jaka jaka jong ka dong Ri-Bhoi ryngkat u slap ba neh tang kumba katto katne por, bad kane kala wanrah ka jingeh ïakiba bun ki paid nongrep kiba ym pat dep ban lum ban lang bad shoh ïa u kba ba kila rep shitom baroh shisnem.
Shuh shuh naka katei ka jingther u phria tad haduh ban da thoh ïa kane ka khubor ym pat lah ban ioh jingtip la kala don ne em ka jingduhnong bad ka jingjulor ki iing ki sem.
Shillong, Nohprah 13: Ka campaign jong ka Viksit Bharat Sankalp Yatra (VBSY) na ka bynta ki jaka sor ka la poi sha Jowai mynta ka sngi ha kaba la pynlong ïa katei ka prokram ha Madan Ladthlaboh.
Ka jing thmu jong kane ka yatra kalong ban pynthikna ka jingpoi pura ki prokram bapher bapher ba ïadei bad ka bha ka mïat ba la plie paidbah da ka Sorkar Indïa.
Hapoh kane ka campaign, ka kali ba la saindur kyrpang ka IEC (Information, Education, Communication) van ka la poi ha Ladthlaboh, kawei na ki iew ba pawnam ha kane ka thain.
Ha ka jingsangeh jong ka ha kane ka jaka, ka kali IEC van ka la ai jinghikai sha ki paidbah halor ki sienjam bapher bapher ba ïadei bad ka roi ka par ba la sdang da ka Sorkar Indïa na ka bynta ka jylla.
Hapoh ka campaign IEC, la pynlong ïa ka camp ban ai ki lad jingshakri kum ki health checkup bym donkam jingsiew, ka jingai ïa ki Aadhaar card ha katei ka jaka bad kumjuh ruh ka jingpynthymmai ïa ki card ba la don lypa.
Ki nongshong shnong ruh ki la mih shakhmat ban pdïang ïa ki Ayushman Bharat health card ba la ai sha ki, bad ioh jingtip shaphang ka skhim PM SVANidhi.
Ha ka jingïalang, la pynlong ka jingbam smai halor ka Viksit Bharat Sankalp Yatra, ban pynlong ïa ka Indïa ka ri kaba la kiew shaphrang bad kaba lah ban kyrshan dalade hashuwa u snem 2047.
La pynlong ruh ïa ka quiz competition halor ka Viksit Bharat Sankalp Yatra hapdeng ki nongïashim bynta.
Ka Viksit Bharat Sankalp Yatra, kaba la plie paidbah da u Myntri Rangbah duh, u Narendra Modi ha ka 15 tarik Naiwieng 2023, ka thmu ban poi sha baroh ki briew ban ai jinghikai bad ban pynthikna ka jingpynpoi pura ïa ki skhim na ka bynta ka jingkhuid jingsuba, ki jingshakri ba ïadei bad ki kam pisa, ka bording elektrik, bad ka jingai ïa ki tyndong LPG, ka jingpynioh iing ïa ki briew ba duk, ka jingioh bam, ka jingioh ïa ka bam kaba tei bad ki lad jingsumar.
Ka Yatra ka thmu ban kynthup palat 2.
55 lak tylli ki Gram Panchayat bad palat 3,600 tylli ki bor pynïaid shnong ha ki jaka sor hashuwa ka 25 tarik Kyllalyngkot 2024, kaba la poi sha baroh ki distrik jong ka ri.
Nongpoh, Nohprah 13: Ka Synjuk ki Rangbah Shnong Ri-Bhoi District mynta ka sngi kala pynpaw ka jingsngewkhia kaba jur halor ka jingaibor jong ka sorkar ban sdang maramot ïaka jingkieng Umiam ha kum kane ka por ba ki paidbah ki dang ïabeh ban leit siew leit tda sha ki ïew ki hat bad khamtam ka jingpynkhreh ïaka khristmas bad snem thymmai, namar ka jingmaramot ïa katei ka jingkieng kaba la sdang mynta ka sngi klala wanrah ka jingdheng kali kaba jur bad buh jingeh ïaki paidbah ba leit ba wan.
Lah ruh ban kdew hangne ba naka liang ka ïingbishar Meghalaya High Court kala bthah ruh ïaka sorkar jylla ba ka dei ban khanglad ïaki kali ba kit palat pud ban ïaid lyngba ka jingkieng Umiam namar ka jingsynjor bad ap jingma jong katei ka jingkieng, bad wat ki bor district naka bor shaka por kila pynmih ruh ki hukum ban khanglad ïaki kali palat pud ban ïaid lyngba katei ka jingkieng ha kaba ki kali kit khia ki lah ban ïaid na surok Shillong Bye Pass, hynrei bun naki kali ki dang pynkheiñ ïaka hukum bad wat ki kali kit khia ki dang ïaid lyngba katei ka jingkieng kaba la nang pyntroiñ bad buh jingma ïa katei ka jingkieng.
Naka liang u Bah BB Makdoh Chairman ka Synjuk ki Rangbah Shnong u la ong ba kum ka Synjuk ka dap da ka jingsngewkhia halor ka jingshim rai jong ka sorkar ban maramot ïa katei ka jingkieng ha kum kane ka por ba ki paidbah ki dang bunkam ban leit ban wan bad ban pynkhreh pynkhrum ïaka khristmas bad snem thymmai ban leit ïew leit hat bad kumta ter ter.
U la ong ruh haka jingshisha ka sorkar kala dei ban pyrkhing bha ïaka leit ka wan jong ki kali kit khia ba ïaid lyngba katei ka jingkieng Umiam, wat hadien bala pynmih ki hukum naka ïingbishar bad kumjuh ka bor district ka Ri-Bhoi, namar kane ka dei ka por kaba ki paidbah ki leit ki wan bad bunkam ban pynkhreh pynkhrum ïaka khristmas bad lada ka jingmaramot ka dang ïaid mynta bun bnai kan long ka jingsyrtok ïaki paidbah ba leit ba wan lyngba katei ka surok.
Namarkata naka liang ka Synjuk ki Rangbah Shnong kala kyrpad sha ka sorkar ba ka dei ban pynkynriah noh ïaka jingmarmot ïa katei ka jingkieng tad ynda la dep ka aiom lehkmen ban pynsuk ïaki paidbah haka leit ka wan.
Nongstoiñ Nohprah 13: Ka synjuk jong ki nonghikai jong ki Primary skul sorkar kaba la tip kum ka Meghalaya Government Primary School Teacher Associtiation (MGPSTA) ka dei kawei ka kynhun kaba la seng la slem bha bad kaba la ïoh ïa ka jingithuh da ka sorkar bad kaba la don ïa ki shnat treikam ha man la kawei pa kawei ka district hapoh ka jylla.
Ki don shibun bah ki nonghikai kiba dei ki dkhot ha katei ka synjuk kiba la shong thait noh na ka kam naduh ki snem kiba mynshuwa ïa kiba kam shym la don kano kano ka jingleh burom kyrpang da ka synjuk baroh kawei.
Dei tad haduh une u snem 2023 ba ha shuwa ba ka snem kan kut noh ki nongïalam jong ka MGPSTA Nongstoiñ Unit lyngba ki nongïalam ka la kynmaw ban leh burom kyrpang ïa ki nonghikai kiba la shongthait noh na ka kam.
Kumta kum ka jingkynmaw burom kyrpang ïa u synñiang u bynhei ba kitei ki noghikai ba la shongthiat ki la ai sha ka im lang sahlang, ka pule puthi lyngba ka jingshakri bad ka jingaiti lut jong ki ïa ka por bad ka buit na ka bynta ban hikai bad sam sha ki khynnah ïa ka jingnang jingstad ka synjuk ka la pynlong ïa ka jingïalang pynkup burom ïa ki khat arngut kii nonghikai kiba la shongthait naduh u snem 2019 haduh 2023.
Ïa katei ka jingïalangpynkup burom la pylong ha TRYSEM Hall ha ophis u Deputy Commissioner West Khasi Hills ha kaba la pynïaid da u babu K.
K.
Lynser president ka MGPSTA Nongstoiñ Unit uba bat ruh kum u Vice president ka MGPSTA sengkmie.
Ha shuwa ban pynkupburom ïa kitei ki nonghiai la pynlong ïa ka jingïalangba lyngkot ha kaba u bah S.
T.
Nongphud Asst secretary jong ka MGPSTA Nongstoiñ unit u la ai ka jingkren pdiang burom ïa baroh ki nonghikai kiba la wan ha katei ka jingïalang.
Hadien ka jingpdiang burom ïa kitei ki nonghikai la ïoh ïa ka jingpynshai ïa ka jingtrei kam jong ka synjuk da u babu M.
S.
Ryntong secretary ka MGPSTA Nongstoiñ Unit.
Nalor kata la ïoh ïa ka jingpynkup burom ïa ki khatarngut ki nonghikai ba la shnong thait da u bah Methodius Dkhar MLA ka Mashynrut uba long u kongsan bad ruh da u SDSEO ka West Khasi Hills uba long u symbud kongsan.
Ki Nonghikai kiba la shongthait kiba la shah pynkup burom ha katei ka sngi ki long, u babu Liewrose Lyngdoh , u babu Mollington Dkhar, u Babu Teldamoris Kharsyiemlieh, u Babu Standingroy Lyngdoh, u Babu Wombing Wanñiang, u Babu Besilda Syiem, u Babu Medingland Myrthong, u Babu Drasstar Myrthong, u Babu Horendro Nongbak, u Babu Drissarsingh Wanñiang, u Babu Phlida Sun, Babu Moralinda Kharsyntiew.
Hadien ka jingpynkup burom la ïoh ïa ka jingkren lyngkot na u babu Liewrose Lyngdon, u Babu M.
Mohrmen, u SDSEO ka West Khasi Hills bad khatduh eh la ïoh ïa ka jingkren na u bah Methodius Dkhar MLA ka Mawshynrut haba kren kum u kongsan ha katei ka sngi u la ong ba ki nonghikai ki dei ki kmie ki kpa kiba ar na ka bynta ki khun ki kti bad ki long ruh kum ki nongpratlynti ïa ka lawei jong ki khynnah namar lada khlem ki nonghikai yn ym don u briew uba nag bas tad , yn ym lah ban don ki ophisar , ki doctor bad kiwei kiwei.
Nalor kata u la ong ruh ba ki nonghikai ki dei ki briew kiba aiti lut met bad mynsiem ha ka kam ba ki trei hynrei wat la ki trei shitom katno katno ruh ki dang hap ban mad ïa shibun ki jingeh.
Kumta ka donkam ïa ki nongshong shnong ba kin ïatrei lang bad ki nonghikai na ka bynta ban wanrah ïa ka bha ka miat jong ka jylla bad ka jaitbynriew baroh kawei.
Jowai, Nohprah 13: Ka ophis treikam jong ka District Mission Coordinator, SSA West Jaiñtia Hills ha ka thong ban kyntiew ïa ka pule puthi hapoh ka District kat kumba la buh thong bad pruid dak haka RTE Act 2009.
Mynta ka sngi 13 tari u Nohprah kala pynlong ïa ka prokram ai jinghikai kyrpang na ka bynta ki Principal, Headteacher jong ki skul ha Inclusive Education Resource Centre (IERS), Mihmyntdu.
Ka thong jong kane ka prokram ka long ban pynshai bad pynsngewthuh ïa ki Principal, Headteacher jong ki skul shaphang ka kamram ki bor peit bor pynïaid jong ki skul ha ka jingïadei bad ki khynnah ba don jingduna ha ki dkhot met (CWSN) bad ruh kyrpang shaphang ki Hok jong ki khynnah kat kam ka RPWD Act 2016.
U L.
K.
Singh, District Co-Ordinator IE, SSA West Jaintia Hills haba kren kum u riewshemphang ula ïathuh ba don lai tylli ki skul kyrpang na ka bynta ki khynnah ba don jingduna ha kiba tip kum ka School for Mental Retardation/Mental illness, School for Visually Impaired bad ka School for Hearing Impaired.
U ong ruh ba hapoh ka Jylla ki skul kyrpang na ka bynta ki khynnah ba don jingduna ki dang duna bha wat la katta ruh katba kot la i bor kum ki briew ka SSA kila ïaleh ban ai ka jingshakri ba bha tam ïa ki khynnah da kaba buh ïa ki IE Volunteer bad ki BRP-IE ha man ki Block.
Shuh shuh ula kren bad batai bniah ruh shaphang ka National Trust Act bad ki 21 tylli ki jait jingpang kiba pynhap hapoh ka RPWD Act 2016.
Nongpoh, Nohprah 13: Ka Bhoirymbong C&RD Block ryngkat ki tnad treikam sorkar bapher bapher mynta ka sngi ki la bteng ban ai ka jingpynshai sha ki paidbah halor ka thong jong ka Vikasit Bharat Sankalp Yatra kaba dei kawei na ka thong jong ka sorkar kmie ban wan rah jingkylla hapoh ka ri naduh u snem 2047, ba ka ri India kan sa dap 100 snem ba ka la ioh la ka jong ka jinglaitluid.
Ïa kane ka prokram ban ïalap sha ki paidbah halor ka thong ka Vikasit Bharat Sankalp Yatra la pynlong ha ïing Dorbar hall ka shnong Thadnongïaw, ha kaba ki paidbah nongshnong shnong na ki shnong bapher bapher ba hap hapoh katei ka thaiñ ki la wan ban shim bynta ban sngap ïa ki lad ai jinghikai ban pynshai halor ka thong katei ka Vikasit Bharat.
Nalor ki paidbah nongshong shnong kiba la wan ban shim bynta ha kane ka prokram ai jinghikai, la don ryngkat ruh naduh ki rangbah shnong, ki nongïalam shnong bad kynthup ruh ki ophisar na ki tnad treikam sorkar bapher bapher ki la wan ban pynshai halor shibun ki lad ioh jingmyntoi na ka sorkar.
Ka jingthmu ba hakhmat eh jong kane ka Vikasit Bharat Sankalp Yatra, ka long ka thong jong u Myntri rangbah ka ri, u Narendra Modi, uba la wan rah ïa kane ka Vikasit Bharat, na ka bynta ban wan rah ïa kata ka jingkylla hapoh ka ri.
Ka thong ka long ruh ba ka ri India ka dei ban long ka ri kaba la kiew ha baroh ki liang hadien ba ka la kynjoh sha ka 100 snem ba ka la ioh la ka jong ka jinglaitluid kata naduh u snem 1947 haduh u snem 2047.
Ha kane ka sngi, la don ryngkat ruh u Dr.
Evarist Myrsing, uba dei u nongpeit pyrman ka sorkar kmie (Observer) halor ka jingpyntreikam ïa kane ka Vikasit Bharat Sankalp Yatra bad na ka liang une u nongpeit pyrman ka sorkar kmie, u la ai jingïaroh ïa ki ophisar sorkar bapher bapher ryngkat ka Bhoirymbong C&RD Block kiba la pynlong ïa kane ka jingai jinghikai sha ki paidbah ba kin dup sngewthuh halor shibun ki hok ba ki dei ban ioh jingmyntoi na ki skhim sorkar bapher bapher.
Shuh shuh, ha kane ka sngi u la ai mynsiem ruh ïa ki paidbah nongshnong shnong ba kim dei ban sheptieng ïa ka la hok bad kum ki nongshong shnong ki dei ban mih shakhmat ban wad ïa kita ki lad ai jingïarap ka sorkar na ka bynta ki paidbah bad ka sorkar kmie ruh ka la wan shibun ki kam pynroi ba ka thong jongka ka long ban wan rah kata ka jingkylla hapoh ka jylla bad ka ri bad khamtam ba ka ri India ka dei ban long kata ka ri kaba la kiew bha ha ka pyrthei hadien jong u snem 2047 kumba la buh thong da ka sorkar kmie.
Jowai, Nohprah 13: Ka Executive Committee jong ka National People Party (NPP) West Jaiñtia Hills District, Jowai kala pynlong ïa ka meeting hapdeng ki para dkhot kaba la long hynnin ka sngi 12 tarik haka por 11 shiteng mynstep ha ophis Ïa katei ka meeting la lamkhmat da u ma Octomehiwot Lamin (Nominated MDC) uba long ruh kum u District President NPP-WJH, naka liang ki para dkhot kila ïoh lad ban ïa kren shaphang bun tylli ki mat treikam (Agenda), kiba kynthup ruh ïa ka jing pynkhreh trei kam na ka bynta ka Election MP sha ka Lok Sabha ka ban sa long ha u snem ban wan.
Ha katei ka sngi la sam ruh ïa ki shithi treikam sha ki 19 ngut ki para dkhot seng jong ka Executive Committee jong ka NPP na bynta ki kam bapher bapher haka jingïadon ryngkat jong u MLA ka 2-Jowai u ma Wailadmiki Shylla, u State Secretary NPP u ma Dr.
Donkupar War lem bad ka kong Jasmine Lyngdoh kaba long ka State President jong ka Women’s Wing NPP.
Ki nongkitkam ki kynthup ïa u President: Shri.
Octomehiwot Lamin, Vice President: Shri.
Thombor Shiwat (MDC), Vice President: Shri.
Habahun Dkhar (MDC), General Secretary: Shri.
Donboklang Jana, Organising Secretary: Shri.
Eladmiki Suting, Office Secretary: Shri.
Girison Lamare, Publicity Secretary: Shri.
Larilang Oo Patwet, Treasurer: Shri.
Martu Sari, Adviser: Shri.
Stephenson Mukhim, Adviser: Shri.
Gilbert Sten, Block President Nartiang: Shri.
Hamkom khyriem, Block President Jowai: Shri.
Darilang Lamare, Block President Raliang: Shri.
Heingeitmon Suchiang, Block President Mowkaiaw: Shri.
Hertami Suchiang, Block President Amlarem: Shri.
Hep Pohtmi (MDC), District youth President: Shri.
Ebormi Lyngdoh, Members NPP West Jaiñtia Hills: Shri.
Sniawbhalang Dhar (MLA), Shri.
Comingone Ymbon (MLA) & Shri.
Wailadmiki Shylla (MLA).
Shillong, Nohprah, 13: U Myntri Rangbah ka Jylla, u Conrad Kongkal Sangma ha ka sngi Balang u la ong ba ka Sorkar Jylla ka dang bishar bniah shwa ban pynkha ïa ki Police Station ba thymmai.
Ha ka jingïakren bad ki lad pathai khubor, u Sangma u la ong, “ngi dang bishar ïa kine ki bynta namarba ki bun bha kiba dawa ïa ka Police Station ha baroh kawei ka jylla bad nga ruh nga dei uwei uba pynpaw ïa ka jingsngew ba ngi dei ban pynkhlaiñ ïa ki Police Station kiba la don lypa bad ban pyntreikam shispah na ka shispah bad ban bishar bniah shwa ban ïaid shakhmat.
"“Kumba phi la ïohi, ngi don kumba 2000 tylli ki jingthungkam bad ka jingpyndap ïa ki kam ba lait na ki Police Stations bad Out Post ha ki bynta bapher bapher jong ka jylla bad ka thong jong nga ka long ban pyndep shwa ïa kata," u la ong.
Shuh shuh u la ong, “ka thong banyngkong bad kaba hakhmat eh ka long ban pynbiang shwa ïa ka jingdon jong ki nongtrei, ka jingpynbiang ïa ki tiar ki tar, ki kali, ki tiar siat, ki jinghikai pyntbit bad baroh ki jingdonkam nadong shadong bad ynda kine ki la biang pura ngin sa lah ban pynkha shuh shuh ïa ki Police Station.
".
Shillong, Nohprah, 13: ka Seng Kur Lyngdoh Thabah Seng Kmie ka ban sa rakhe ïa ka Jubili Ksiar ha ka 16 tarik mynta u bnai ha Jaïaw Lumpyllon Dorbar Community Hall ka la khot bad wer ïa baroh ki parakur kiba don ha kylleng ka Bri u Hynñiewtrep ban ïashim bynta lang ha kane ka sngi.
U President ka Kur u Bah N.
R.
Thabah u la ng ba ha kane ka sngi, kin sa don bun tylli ki prokram.
U President u la kyntu ruh ïa ki parakur kiba ju ai tang ïa ka jait Lyngdoh hynrei ki dei ban da thoh pura ïa ka jait Lyngdoh Thabah.
“Ki don bun ki jait Lyngdoh ha rilum Khasi bad Jaiñtia, bad namarkata ka long kaba donkam ban pyndonkam beit ban thoh da ka jait Thabah, khnang ba kan ym pynbakla bad ban kiar na kaba wanrah ïa ka jingïasngewthuh bakla ha ka rukom ïakheiñ kur," u la ong.
U General Secretary jong ka Seng Kmie u Bah R.
B.
Thabah u la ong ba ha kane ka jingrakhe yn sa pynkup burom ïa kiba pas bha naduh SSLC haduh Ph.
D, bad kumjuh ruh yn sa pynkup burom ïa ki riewtymmen jong ka Kur kiba la kynjoh ïa ka rta kaba la 85 snem.
“Ka jingwan lyngshop ka khlam jingpang 2020 ka la khanglad ïa ngi ban pynkup burom ïa ki khun ki pyrsa jong ka kur, hynrei ha kane ka sngi yn pynkup burom ïa ki khun ki pyrsa kiba la pas bha naduh u snem 2021 haduh u snem 2023," u la ong.
U la ïathuh ruh ba kin don kumba 500 ngut ki dkhot jong ka kur na kylleng ka jylla ki ban sa ïashim bynta ha kane ka sngi, la ïathuh u President ka Seng Samla Seng Kur Thabah u Bah Kiewshaphrang JW Thabah.
U la pyntip ba ki nongjop ha ka raffle ticket draw yn sa pynbna hi ha kane ka sngi.
U General Secretary jong ka Seng Samla Seng Kur Thabah u samla Banteibor Thabah u la pyntip ba ka kur kan sa pyllait paidbah ïa ka Almanak 2024, bad kyntu ruh ïa ki parakur Thabah ba kin shimkhia ban poi lang sha kane ka jingrakhe ïa ka jubili ksiar.
Shillong, Nohprah 13 : U MLA ka South Shillong Constituency u Bah Sanbor Shullai mynta ka sngi Baar, ula leit jurip ïa ka jaka ban tei ïa ka Urban Primary Health Centre (UPHC) kaba 10 jingthiah ha ka jinglut jingsep kaba kot 4.
99 klur tyngka ha Lumparing.
Haba ai jingkren ha ka jingïalang, u Bah Sanbor Shullai ula ai khublei ïa ka Dorbar Shnong kaba la ai ei ïa ka jaka ban tei ïa ka Urban Urban Primary Health Center na ka bynta ka jingmyntoi jong ki nongshong shnong katei ka thaiñ ba kin ïoh ïa ka jingsumar haba ki pang ki shitom.
Ula ong, ba ki kam ki jam ki la sdang ban ïaid shakhmat na ka bynta ban tei ïa ka kane ka jaka sumar ha ka jinglut jingsep kaba kot 4.
99 klur ïa kaba la mang da ka Tnad ka Koit ka Khiah jong ka sorkar jylla.
U MLA ula ong, ba la ai por 30 bnai ïa u kontraktor ban tei pyndep ïa katei ka jaka sumar kaba don ruh 10 jingthiah ban ai jingsumar ïa ki nongpang khnang ba kan long ka jingkyrkhu ïa ki paidbah kiba sah ha katei ka thaiñ bad haka constituency hi baroh kawei.
Na ka liang ki nongïalam shnong kiba la ai jingkren ki la pynpaw ïa ka jingsngewnguh ïa u MLA uba la shimkhia ban wanrah ïa ki kam pynroi bapher ha ka constituency na ka bynta ka bit ka biang jong u paidbah.
Ha katei ka jingjurip la ïadon lang ka DMHO Dr S.
Lyngdoh, u Rangbah Shnong ka Lower Lumparing u Bah Doncaster Shabong, u Rangbah Shnong ka Upper Lumparing u Bah HB Wahlang, u Rangbah Shnong ka Riat Laban Kynjat Phutbol Bah Shaiphar Wahlang bad kiwei kiwei.
Shillong, Nohprah 13: Da ki hajar ngut ki parakur Warjri ki la poi sha ka sngi rakhe ïa ka lyngkhuh snem ba arphew san jong ka Seng Kur Warjri ha shnong Thynroit ha ka 12 tarik mynta u bnai.
Ka rakhe baphuh baphieng la wan pynshngaiñ lang da ki rangbah jong ka Synjuk Ki Rangbah Kur Ka Bri U Hynñiewtrep bad ki samla nongialam jong ka seng Hynñiewtrep Youth Council.
Ka jingrakhe ka pynlong ruh ïa byllai ki kam pyninam ïa ki sap ki phong jong ki khynnah bad samla na ka kur Warjri ha baroh shisnem ki ba kynthup ïa ka Football, Basketball, Painting, Essay, Poetry, Dancing, Music bad ha ka step jong ka sngi long dorbar la pynlong da ka Marathon.
Hadien kata la bteng ka Dorbar ba la kren da ki rangbah kur Warjri bad la sam ïa ki khusnam jop jong ki samla ki ba lahduh ha ki kam pynisap bapher bapher bad la pyninam ruh ïa ka rwai ka shad na ki nongjop bad nonghikai ba kynthup ia ka shad da I Dapalei Warjri bad ka kynhun bad ka jingrwai da I Noury Warjri.
Nalor ki jingïakob pyninam bapher bapher, la pynkup burom ruh ïa ki samla na ka kur ki ba la kiew shaphrang ha la ki jingtbit ba shimet jong ki ba kynthup ïa ka samla Ellerene Warjri ba la ioh ka nam lahduh kyrdan ba-ar ha ka Bachelor of Education Examination, 2023, NEHU, Obinas Warjri ba la ïoh takma ksiar ha ka 5th Annual National Martial Arts Games, Badahunshisha Warjri ba ioh kyrdan ba-ar ha ka Poster Contest 2023 da ka Forest and Environment Department, Meghalaya ha ka ba synrop bad ka Global Tribal Forum.
Kumjuh ruh la pynkup burom ia ki rangbah kur ki ba la kitkhia ia ka Seng Kur Warjri naduh ba la seng na arphewsan snem mynshwa, bad la ainam aiburom ïa u khliehduh ba nyngkong, Bah D L Warjri (bam kwai ha dwar U Blei) ba la pdiang sngewbha da ka takma sahnam ha I kmie ki khun Kong P O Kharkongor, ba la synran lang bad ki khun ki kti.
Ha ka ba pynwai noh ïa ka jingrakhe la pynhiar lama da ki rangbah kur Warjri ba kynthup ïa u Bah George A Warjri, Bah Sunshine Warjri, Bah P Barkos O Warjri, Bah R V Warjri, Bah Kestar Warjri bad kiwei kiwei ki rangbah kur na ka seng kmie.
Ha kane ka sngi rakhe la ïoh jingkren na u Bah Shakliar Warjri, myntri sorkar jylla, u Rangbah R L Kharpran, Symbud Khliehduh ka Synjuk ki Rangbah Kur bad na u Samla Roy Kupar Synrem, khliehduh ka Hynñiewtrep Youth Council.
U Bah Shakliar Warjri u la pynpaw ka jingkmen bakhraw na ka bynta ka jingrakhe lyngkhuh arphewsan snem jong ka Seng Kur Warjri bad u la kyntu ia ki rangbah ban kin dang ïai duriap ban pyniar ïa ki kam jong ka Kur Warjri.
U Rangbah R L Kharpran u la kren mardor halor ka jingdonkam ban tehsong ïa ki seng kur ha satlak ka Ri Khasi bad ban pynskhem ia ka longkur longkha.
Kum shi bynta jong ka jingrakhe ïa ka lyngkhuh arphewsan snem jong ka Seng Kur Warjri la rakhe ruh ïa ka snem thymmai katkum u bnai bneng ki Khasi ba la maitphang da u Bah Raphael Warjri bad la ïoh jingkren na u Bah Roy Kupar Synrem u ba la kyntu ïa ki paidbah ban long ki ba tipkur tipkha, tipbriew tipblei bad kamai ïa ka hok da ka ba kdew artat ba ka tipkur tipkha ka long ka ba kongsan na ka bynta ka lawei jong ka jaitbynriew ha baroh ki liang.
Shillong, Nohprah, 13: Ka Khasi Students Union (KSU) ha ka sngi Saitjaiñ jong ka taiew baladep ka la pynthymmai ïa ka shnat treikam jong ka KSU Dehradun Unit ha nongbah Dehradun.
Ha kane ka sngi la don lang ruh u Education Secretary ka KSU u samla Pynkmenlang Sanmiet, u Asst.
Finance Secretary u samla Ïashanborlang Mukhim, u nongïalam jong ka KSU Delhi Unit u samla Nicholas Chyrmang.
Ka KSU Dehradun Unit ka la pynlong ruh ïa ka Freshers’ Meet ha kaba u President ka KSU-CEN u samla Lambokstarwell Marngar u la long kum u Kongsan bad ka Kong Mily Rabon kum ka Symbud Kongsan da ka jingïashim bynta jong ki samla Khasi kiba pule ha ka nongbah Dehradun bad kumjuh ruh la pynshngain lem da ki samla pule na kiwei pat ki Jylla jong ka thaiñ Shatei Lammihngi kiba kynthup ïa ki samla na ka jylla Mizoram, Nagaland bad kiwei kiwei.
Shillong, Nohprah 123: Ka Deputy Commissioner jong ka East Khasi Hills District ka kong R M Kurbah ka la ïathuh ba ka sorkar pdeng ka la buh thong ban pynïoh tyndong lyer shet thymmai shilak tylli ha East Khasi Hills District bad la dep ban bthah ïa ki nongïalam shnong ba kin pyntip ïa kane sha ki paidbah.
Haba kren ha u nongthoh khubor ka kong Kurbah ka la ong ba kane ka long tang ha East Khasi Hills District, ka la kyntu ïa ki paidbah ba kin shim ïa kane ka kabu namar ka sorkar ka ai ei ban shim thymmai tang shisien kane ka long ban pynneh pynsah ïa ka mariang.
Ka jingeh kaba khraw tam mynta ka long ban ïaleh ban pynneh pynsah ïa ka mariang ban lait na ka jingpom pathar ïa ki dieng ki siej, da kaba pyndon kam ïa ka lyer shet kan ïarap shibun ïa ka mariang ban ïaleh ban pynïaid biang ïa ka mariang kaba khuid.
Na ka liang ka DC ka East Khasi Hills District ka kyntu ïa ki paidbah ban shim ïa kane ka kabu kaba dang ïoh ei ban shim thymmai ban ïoh ïa ka tyndong lyer shet kaba thymmai kum ka jingïatreilang ban ïada ïa ka mariang na ka jingjot.
Ka jingeh kaba khraw tam kaba ïa kynduh mynta ka long ba kumno ban ïada ïa ka mariang bad kane ka dei kawei na ki bynta ban ïada,haba la pyndonkam ban shet da ka tyndong lyer ka la duna ka jingpom ïa ki dieng ki siej haba pyndon kam haba shet jingshet, kane ka long kawei na ki lad jingïada.
Shillong, Nohprah 13 : Ka jingïalang jong ka Executive Committee (EC) jong ka KHADC ha ka sngi Balang ka la shim ïa ka rai ban rah biang ïa ka KHAD (Khasi Social Custom of Clan Administration) Bill ha ka Dorbar Tlang kaban sdang ha ka 20tarik mynta u bnai.
U CEM ka KHADC, Bah Pynïaid Sing Syiem u la ïathuh ruh ba ka EC ka la rai ban wanrah da ka Amendment Bill ban pynbha shuh shuh ïa ka Fisheries Act jong ka Council khnang ba kan lah ban tehlakam bad teh kyndon shuh shuh na ka bynta ban pynneh pynsah ïa ki um ki wah bad khamtam eh ïa ki dohkha dohpnat.
U CEM u la ïathuh ruh ba ha kane ka Dorbar Tlang kin don haduh 9 tylli ki Motion, kawei ka Resolution bad 22 tylli ki jingkylli.
Shillong, Nohprah, 13: Ka Hynñiewtrep Petroleum Workers’ Union (HPWU) ka la pynpaw shai ba kam kyrshan ia ka jingiakhih ba la pynlong da ka seng ki driver nongkit umphniang petrol ka North East Petroleum Mazdoor Union (NEPMU) kaba la sdang ban pynlong naduh mynnin ka sngi Hatmajai.
Haba kren sha u nongthoh khubor u bah R.
C.
R Kharsyntiew, general secretary ka HPWU u la pynpaw ba kim kyrshan daleilei ia kane ka jingiakhih jong ki bad ki kyrpad ruh na ki NEPMU ba kin weng noh ia kane ka Strike ne jingiakhih jong ki naba ka ktah ia ka jylla Meghalaya ha kum kine ki por jong ka jinglehkmen Khristmas kaba ki paidbah nongshong shnong ki leh ha une u bnai.
U iathuh ba kane ka seng na Assam ka NEPMU ka la phone sha ki, ia kaba ki la pan jingkyrshan, hynrei ma ki kum ka seng napoh ka jylla kim sngewiahap ban kyrshan, naba ki pynlong ia kane ka jingiakhih na ka bynta kito kiba la shah kem, kiba kum ka seng kim sngewdei ban kyrshan bad u la ong, ai ba ka ain kan leh ia kaba donkam, naba kum ka seng ki la dep kren shai ba kim kyrshan ia kino kino ki kam beain bad ka moto jong ki ka ong, “Trei Hok la ka Kam,".
U pynpaw ruh ba kane ka dei ka por lehkmen Khristmas ki riewngeit Khristan, kumta kim sngewdei ban pynlong jingiakhih, wat ma ki ruh kin sngew kumno lada pynlong jingiakhih ha ka por lehniam puja jong ki, bad kane ka lah ban wanrah ban ia ka jingiasngew pher niam, kaba kum ka seng kim kwah ba kan long kumta.
“Kumta kum ka sngi ngi kyrpad ia ka NEPMU ba kan weng shuwa ia jingiakhih ban ym pynthud ia ka lehkmen Khristmas ka jong ngi hapoh kane ka jylla," bynrap u General secretary ka HPWU.
U la iathuh ruh ba ki la shim ia kane ka rai ha ka jingialang bakyrkieh jong ki hynne ka sngi Balang.
Shillong, Nohprah, 13: Ka kynhun Search and Rescue Team jong ka tnat Fire and Emeregency Service bad ki Pulit jong ka Mawlai Police Station ha ka sngi Balang ki la ïoh sei ïa kawei ka metïap jong iwei i khunlung kaba la per ha sla um jong ka wah Umkhrah ïa iba ym pat lah satia ban pyntikna la i dei i khunlung kynthei ne shynrang.
Katkum ka jingtip ba la ïohlum la ïathuh ba ïa kane ka metïap jong ine i khunlung ba dang shu kha ïa kaba la suba ba la bret dusmon da ki kmie ki kpa, la lap da ki paidbah kiba sah hajan ka Wah Umkhrah sha lyndet jong ka Seng Khasi College.
Hadien ba ki Pulit ki la shimti ïa kane ka met ïap jong ine i khunlung, la pynkit noh sha Civil Hospital, Shillong.
Shillong, Nohprah 13: U Symbud Myntri Rangbah ka Jylla u Ma Sniawbhalang Dhar uba khmih ruh ïa ka tnad Urban Affairs mynta ka sngi Balang, ula leit ban bud dien ïa ka jingtei thymmai ïa ka ïew Laitumkhrah bad ha kane ka jingleit u la lap ba ka jingtrei ka la ïaid shaid shaid bad la khmih lynti ba yn lah ban pyndep ïa kane ka ïew ha u Rymphang jong u snem ban wan.
Ha kane ka sngi la wan synran lang da ka Myntri ka tnat ka koit ka khiah ka Kong Ampareen Lyngdoh kaba dei ruh ka MLA jong ka East Shillong constituency, ha kaba la ïadon lang ki heh ophisar naka tnad Urban Affairs bad na ka Shillong Smart City Project.
Haba kren sha ki lad pathai khubor u Ma Sniawbhalang ula pyntip ba la mang 38 Klur tyngka ban tei ïa ka ïew thymmai ha Laitumkhrah bad ka thong ka dei ban pyndep ha ka taiew ba khatduh jong u bnai Rymphang 2024.
U Bah Sniawbhalang ula ïathuh ba u dap da ka jingkmen ban ïohi ba ka jingpyntrei ïa ki kam ki ïaid beit ïaid ryntih.
“Watla ki kam ki ïaid beit ïaid ryntih bad ha ka por kaba biang hynrei namar ka khlam COVID-19 ka la don ka jingshah pynsangeh teng ha ki snem bala dep hynrei ka Sorkar ka buh ïa ka thong ban pyndep noh hapoh ka taiew ba khatduh u bnai Rymphang 2024" la ong u Ma Sniawbhalang.
Ula pyntip ba katkum ka Detail Project Report (DPR) kin don 183 tylli ki dukan bad ka jaka ïeng kali na ka bynta 100 tylli ki kali hapoh ka ïew thymmai ha Laitumkhrah.
Na ka Liang ka Kong Ampareen Lyngdoh ka la pynpaw ka jingsngewkmen kaba khraw halor kane ka jingwan bud dien u Symbud Myntri Rangbah ïa kane ka jingtei ïa kane ka ïew.
Ka la ong kane ka projek kan dei kawei na ki projek ban sah kynmaw ym tang ha kane ka pateng ba mynta hynrei wat ha ka pateng ban wan ruh.
“ Kane ka dei ka burom bad ka nam jong i pa jong nga i (L) Peter Garnette Marbaniang".
Kane ka ïew kan don jaka ruh na ka bynta ki nongdie madan bad ki jaka ïeng kali kiba biang.
Ki ban ïoh jingmyntoi nyngkong eh na kane ka ïew kin long ki briew jongka Laitumkhrah hi khamtam ïa ki khun samla kiba don ka sap ha ka khaïi pateng.
Shillong, Nohprah, 13: U Myntri Rangbah ka Jylla u Conrad Kongkal Sangma ha ka sngi Balang u la ong ba dei tang ka Kashari kaba lah ban ai jamin ïa ki dkhot ba la shahkem jong ka North East Petroleum Mazdoor Union (NEPMU) hynrei ym da ka Sorkar.
Ha ka jingïakren bad ki lad pathai khubor, u Sangma u la ong, “ngi la ïakren lut ïa baroh halor kane bad ka kam ka dang don ha ka Kashari.
Ki la kyrpad ban ai jamin hynrei ïa ka jamin dei tang ka Kashari kaba lah ban ai hynrei ym da ka Sorkar.
Ka kam ka dang ïaid mynta shakhmat.
"“Hynrei ha kum kane ka por, katto katne ki nongñiah Trok kim hun satia bad dei halor kane la pynlong ïa ka jingïathir ïatai kaba dang ïaid mynta shakhmat.
Ka Sorkar ka la trei shitom ban pynthikna ba ki paidbah kim dei ban mad jingeh," u la bynrap.
Da kaba kyrpad ïa ki paidbah ba kin ym khuslai jingmut, u Myntri Rangbah u la ong, “ha kum kane ka por, nga kwah ban kyrpad ïa ki paidbah ba kim dei ban khih khuslai haba kum kine ki jingjia ki wan namarba ka Sorkar kan sa pyntip sha ki paidbah nongshong shnong bad wat shah ba ngin shah ïalam bakla ha ki hamsaïa.
Ngim dei ban khuslai jingmut namarba kam don eiei ka ban pynkhuslai.
"“Haoid, ki jingeh ki don hynrei ka jingïakren ka dang ïaid bad ngi la pyrshang ban weng ïa kane ka jingeh bad kam don satia kano kano ka jingeh kaba ïadei bad ka jingwanrah ïa ka umphniang petrol bad diesel sha ka Jylla.
Nga kwah ban kyrpad ïa ki paidbah ba kim dei ban khuslai jingmut.
Lada ka don kano kano ka jingjia, ngin sa ïoh jingtip hynrei ïa mynta ngi dang lah ban tehlalam," la kular u Myntri Rangbah.
Shillong, Nohprah 13 : Ka KHADC ha ka sngi Balang ka la pynbna ba ka tamasa Mawbynna lane ka Monolith Festival kan long noh ha u Rymphang jong u snem ban wan, kata ha ka 01tarik, 02tarik bad 03tarik.
“Hadien ba ngi la wan ban jurip ngi la dep buh tarik hynrei na ki daw bym lah kiar namar ngi trei lang bad ka sorkar jylla kumta ngi la pynkynriah noh sha ka 01, 02 bad 03tarik u Rymphang," ong u CEM ka KHADC haba kren bad ki lad pathai khubor.
Katkum ka jingïathuh jong u, ka sorkar jylla ka don bun bha ki prokram ha u Kyllalyngkot kynthup naduh ka Meghalaya Games, Meghalaya Day, Republic Day bad kiwei kiwei.
Shillong, Nohprah, 13: U Myntri Rangbah ka Jylla u Conrad Kongkal Sangma ha ka sngi Balang u la ong ba ka Sorkar Jylla ka dang bishar bniah halor ka Meghalaya Residents, Safety and Security (Amendment) Bill (MRSSAB), 2020, hadien la pynphai biang da ka Ministry of Home Affairs (MHA) ka Sorkar India.
Ha ka jingïakren bad ki lad pathai khubor, u Sangma u la ong, “ka MRSSAB ka dei kawei pat ka lad ha ka jaka jong ka Inner Line Permit ïa kaba ngi la khynñiat bad mynjur hapoh ka Ingdorbar Thawaiñ bad ngim shym pat ïoh ïa ka jingmynjur na u Lat hynrei la phah pynban sha Delhi bad sha u President ka ri ban ïoh jingmynjur bad dei halor kane ka daw ba ka Sorkar India ka la phah da ka jingthoh sha ka Sorkar Meghalaya bad ong ba phi dei ban khmih bniah ïa ka namarba ki don katto katne ki Section ki bym ïahap bad ki katto katne ki kyndon.
"“Dei halor kane mynta ngi la hap ban shong bishar biang (ïa ka MRSSAB) bad ngi la ïakren ruh ïa ki kynhun bapher bapher, ïa ka kynhun ki stad aiñ bad ïa u Advocate General khnang ban dup lah ban ïaid shakhmat.
Ka long kaba kyllaiñ namarba ki aiñ ka Sorkar Pdeng, ki aiñ ka Sorkar Jylla ki dei kiba ngi hap ban da bishar bniah shwa ban shim rai halor kane bad ka kam ka dang ïaid mynta shakhmat bad ngin sa nang ïai buddien," u la ong.
U la ïathuh ba ka jingïalang bad ka kynhun bapher bapher shen kan sa long ha u snem thymmai.
Haba kylli, u Sangma u la ong, “haoid ka dei ka jingong jong phi ba ka ishu wan rung kyrthep ki briew kiba nabar bad khlempep ki don bun tylli ki kam bad ki sienjam ba la leh ha ki bynta bapher bapher.
Namarkata, kam dei satia ba kam don eiei kaba ym shym la leh hynrei ka Sorkar ka la leh la ka jong ka kamram, la ka long ha ka ka jingtalasi ha Infiltration Check Gate, la la long ha ki tnat treikam bapher bapher ban wad ïa kine ki briew bad ban kumno ban pynphai biang sha ka jaka ba ki wan.
"U la ong ruh ba kine ki dei ki kam kiba la ïaid shakhmat tangba ka ïapher bha bad ka ILP bad MRSSA namarba ka jingthmu jong kine ki ar tylli ki aiñ, ka long ban don ïa ka khyrdop talasi ïa manla uwei pa uwei u briew uba wan rung shapoh ka jylla.
“Katkum ka ILP, u briew u hap ban da ïoh jingbit shwa ban rung sha ka jylla.
Namarkata, ka la mih ka jingdawa kaba jur na ki paidbah bad hadien kata la mynjur ïa ka Resolution ba ka dei ban don ka ILP ha ka jylla Meghalaya bad ngi la kyrpad ïa ka Sorkar India hynrei ka Sorkar India kam shym la ai dak eiei ruh em halor kane," la bynrap u Sangma.
U la bynrap ba ka Sorkar Meghalaya haduh mynta ka dang ap ïa ka jingmynjur jong ka Sorkar Pdeng bad haduh mynta ka Sorkar Jylla ka dang ïai pynkynmaw ïa ka Sorkar Pdeng ban eksamin bad ban shim rai halor ka Resolution jong ka ILP.
Shillong, Nohprah 13 : Ka KHADC ha ka sngi Balang ka la shim ïa ka rai ban don noh la ka jong ka Medical Allowances na bynta baroh 800 ngut ki nongtrei jong ka khnang ba kin ym khuslai shuh haba ki kynduh ïa ka pang ka shitom kumba ki la ju mad ha ki snem ba la dep.
Ïa kane la rai ha ha ka jingïalang jong ka Executive Committee kaba long ha kane ka sngi Balang.
Na ka liang u CEM, Bah Pynïaid Sing Syiem haba kren bad ki lad pathai khubor u la ïathuh ba na ka EC kan tehlok bad ka State Bank of India na ka bynta ban pyntyllun ïa katei ka Allowances ha kaba ka Council hi kan pynlut ïa ki jingsiew kumba ka dei.
“La 70 snem ba don ka KHADC ki nongtrei jongngi kim pat ju ïoh ïa kum kane ka jingïarap.
Kumta ha kine ki san bnai ba ngi don ngi la lap ba ki nongtrei ki kynduh bun ki jingeh khamtam haba ki ngat ha ka pang ka shitom ba ki hap ban leit shah sumar shabar jylla ryngkat ka jingbankhïa ka jinglut jingsep," u la ong.
Dei na kane ka daw, u la ong ba kum ka EC ka la rai rangbah ban ïatrei lang bad ka SBI ha kaba kin ai ïaka special group insurance package bad ïa ka jingsiew (premium) ka Council kan sa siew hi.
U la ïathuh ruh ba ka jingmyntoi ba ki nongtrei kin ïoh na katei ka allowance kan long 3lak haduh 7 lak tyngka ha ka shisnem tangba kan long katkum ka rta jong ki.
La ïathuh ba la bthah ruh ïa ka SBI ban treilang bad ki hospital kiba biang ym kum ka MHIS ha kaba ki don ki hospital kiba ym pdiang ïa ka MHIS shabar ka jylla.
U ong ba ka EC kan peit ruh ba ka SBI kan kdew ba ki jaka sumar ba ka SBI ka tehlok kin dei kiba biang la ka long ha ki bynta jong ka thain shatei lam-mihngi jong ka Ri lane wat ha kiwei kiwei ki bynta jong ka Ri.
Nongpoh, Nohprah 13: Ki kali paidbah kiba ïaid lyngba ka surok National Highway-6 ki la ngat ha ka dheng kali kaba jur naduh ka thaiñ Umïam ban kiew sha nongbah Shillong namar ka jingsdang ban maramot biang ïa ka jingkieng Damsite kaba la sdang ban orpait bad buh jingma ïa ka leit ka wan jong ki paidbah namar ïa ki kali la hap ban pynïaid tang shilliang jong ka surok ban jam ïa ka jingkieng Umïam.
Ïa ka jingmaramot la sdang ha ka sngi Balang ba la pyntrei da ka ITC Cementation India Ltd.
hadien ba la ïoh jingbit na ka Sorkar Jylla bad ka jingmaramot ïa ka jingkieng kan neh kumba 4 bnai eiei.
La sakhi ai ka jingsdang ban ksam thliew ïa ka jingkieng bad kane kan ktah shibun ïa ka leit ka wan jong ki paidbah ha kaba na ka liang ki bor Pulit ka Ri-Bhoi ki la bunkam ban pynbeit ïa ki kali ba leit ba wan.
Namar ka jingjur palat ka dheng kali ki bor pulit ka Ri-Bhoi ha ka por janmiet ki la khang noh ïa baroh ki kali ban kiew sha nongbah Shillong bad ban ïaid lyngba na ka jingkieng Damsite katba ka jingmaramot ka dang ïaid shakhmat.
Baroh ki kali kiba kiew sha nongbah Shillong ki la hap ban ïaid na Umroi ban kiew na Umrynjah lyngba ka surok VIP Road ban mih sha Mawlai Mawkynroh, katba ki kali kiba mih na Shillong ban leit sha Guwahati kin dang ïoh hi ban ïaid lyngba ka jingkieng Damsite.
Haba ïakren bad u Construction Manager jong ka ITC Cementation India Ltd.
u Hanuman Kalamb u la ong ba ka jingmaramot ïa ka jingkieng ka la sdang hadien ba la ïoh bor na ka Sorkar Jylla bad kum ka kompani ka la sdang ban ksam thliew ha ki bynta ba shapoh ba donkam ha ka jingkieng ban thep dewbilat ban kyrshan ha ki bynta ba la shong synjor ka jingkieng.
U la ong ruh ba ka jingkieng ka dei shisha kaba la rim bad kaba la kut ka por jong ka bad ka buh jingma shikatdei namar ka jingkhlaiñ jong ka um kaba la lang ha ka pung Umïam kumta lyngba ka jingmaramot biang ïa ka jingkieng kan sa lah ban pynjlan biang ïa ka por bad jingkhlaiñ jong ka jingkieng sa kumba 25 snem eiei.
Na ka liang jong ki nongtrei jong ka kompeni kin pyrshang ruh ban trei miet bad sngi bad angnud ruh la kumno kumno yn pyndep ïa ka jingmaramot hapoh 4 bnai.
U Construction Manager u la ong ba kane ka jingmaramot ïa ka jingkieng kan ktah shisha ïa ka leit ka wan jong ki paidbah ha kaba yn pyrkhing noh ïa ka leit ka wan ki kali ban ïaid lyngba ka surok khamtam ki kali heh ba kum ki nongpyntrei ïa ka jingmaramot jingkieng kin lah ban trei bha bad ban pyndep ha ka por kaba biang kumba la buh ïa ka thong.
Shillong, Nohprah, 13: Ka Shillong Traffic Police ha ka sngi Balang ka la pynjulor noh haduh 181 tylli ki Modified Silencer ba la ïoh kurup na ki nongniah kali saw shaka bad thuk thuk ar shaka ha ki jingkhynra bapher bapher.
Ka jingpynjulor ïa kine ki Modified Silencer da ki Pulit ka long kum shi bynta ka jingtrei shitom jong ki Pulit ban pyntreikam ïa ka aiñ kaba mana pyrshah ïa kino kino ki kali bad ki thuk thuk kiba pyndait ïa ki Modified Silencer.
Ïa kine ki 181 tylli ki Modified Silencer la ïoh kurup naduh u bnai Nailar, 2023 haduh mynta da ki Pulit.
Ïa ka jingpynjulor ïa kine ki 181 tylli ki Modified Silencer la leh ha phyllaw jong ka Police Reserve, Shillong ha kaba la sakhi lang da u Superintendent of Police ka East Khasi Hills u Bah Sylvester Nongtnger, u Superintendent of Police (City) Bah Vivek Syiem, u SP (Traffic) K.
Prasad bad kiwei kiwei.
U Bah Nongtnger ha ka jingïakren bad ki lad pathai khubor u la ong ka Shillong Traffic Police ka la trei shitom naduh u snem ba ladep bad pynjur ïa ka jingtalasi ïa ki kali bad thuk thuk naduh u bnai Kyllalyngkot mynta u snem khnang ban pynkut shisyndon ïa ka jingpyndonkam ïa ki Modified Silencer kiba pynmih ïa ka jingsawa kaba sngew jli haduh katta katta bad kaba pynthud haduh katta katta ïa ki paidbah nongleit nongwan.
Shwa ba ka tnat Pulit kan pyntreikam ïa ka hukum, ka la pynmih shwa da ka jingkyrpad ïa ki paidbah ba buh kali saw shaka bad ar shaka ba kin weng hi dalade ïa ki Modified Silencer, hynrei hadien kane, ki pulit kiba la pynlong ka jingtalai ïa ki kali bad thuk thuk ki la lap ba dang byllai ki bym shym la sngap ïa ka jingkyrpad ka tnat Pulit.
Ka jingïoh lum pisa na ka jingdaiñ kuna ïa ki nongpynkheiñ ka la kot haduh T.
12,46,500 tang mynta u snem.
“Ïa kane pisa ba la ïoh lum na ka jingdaiñ kuna la thep sha ka pla tyngka jong ka Sorkar," la ïathuh u Dy.
S.
P Bah G.
Marngar.
Shillong, Nohprah 14: Ka kynhun kynjatbol jong ka Nongrah SC kaba ïalehkai ha ka lympung kyrdan 2nd DIVISION Football League 2023 ba la pynïaid da ka Shillong Sports Association ka la thaw rekod da kaba thep haduh 17 kol ha ka jingïakhun kaba long pyrshah ïa ka Imson SC hynne ka Sngi Palei ha madan SSA Ground.
Hynne ka Sngi ki la don ar tylli ki jingïakhun ha ka kyrdan 2nd Division bad la sdang nyngkong ïa ka jingïalehkai hapdeng ka Imson SC pyrshah ïa ka Nongrah SC ha ka por 11:30 baje mynstep nangta kaba ar ha ka por 2:15 baje nohphaisngi hapdeng ka Sohiong SC pyrshah ïa ka Jongksha SC.
Ha ka jingïakhun kaba nyngkong, ka Imson SC ka la shah pynjemkhnap ha ka Nongrah SC haduh 17 kol, ha kaba u wei na ki player jong ka Nongrah, u Dawandapura Pathaw (10,15, 22, 28, 68 & 85 minit) u la ïoh ban thep ar tylli ki hat trick (hynriew kol).
Kiwei pat ki kol la wan lyngba u Kynsaibor Wankhar (12 min), u Dameshanbor Gashnga (27 min), uJonas Nongbri (36 & 45 min), u Shanbok Marboh (47 & 71 min), u Ronnie Pyngrope (63 min), Blanang Khongsdam (64 minit), u Sondingroy Rngaid (75 & 77 min), u Nangtei Kharlukhi (81 min).
Ka daw ba la pynïoh ïa Nongrah SC ban ïoh khyrwit haduh 17 kol ha kane ka jingïalehkai ka dei namar ba ka kynhun liang pyrshah, kata ka Imson ka ïalehkai da tang 7\8 ngut ki rangïalehkai haduh kaba kut jong ka por, bad lyngba kane, ka Nongrah ka la shim kabu ban pynbam haduh 17 kol.
Haba phai pat sha ka jingïakhun kaba ar, ka Sohiong SC ka la khur ïa ka namjop da 2-0 kol pyrshah ïa ka Jongksha SC.
Ka Sohiong SC ka la ïoh ban thep nyngkong ïa katei ka shi kol dei lyngba u Banshemlang Janong ha ka 20 minit bud sa ka kol ba khadduh na u Keystar Malngiang ha ka minit ba 75 jong ka kylla miet.
La pyntip ba mynta ka sngi kan don tang kawei ka jingïakhun jong ka lympung 2nd Division ka ban sdang ha ka por 2:15 nohphaisngi hapdeng ka Umphrup SC pyrshah ïa ka Lumshyiap SC.
Jowai, Nohprah 14: Ka lympung ïalehkai phutbol kaba la tip kum ka “3rd Sniawbhalang Football Tournament 2023" kaba la long mynta ka sngi ha madan Wahiajer Stadium Wahiajer West Jaiñtia Hills District.
Haba phai sha ka jingïakhun ba nyngkong naka liang ka kynhun ïalehkai jong ka Tyrchang kala lah ban pynliem da 1-0 kol ïaka Takhniang, ïa katei ka shikol naka Tyrchang la thep da u Henris Kharpomtiah haka minit ba 32.
Katba haka jingïakhun kaba ar ka kynhun jong ka Kremmyrsiang kala pynliem da 5-4 kol ïa ka Moobakhon lyngba ka jingïashut Tie Breaker.
La pyntip ba ka jingïakhun lashai ka sngi 15 tarik kan long hapeng ka Maskut pyrshah ïaka Nongsutnga haka por 12 baje mynsngi, katba ka Mynsngat pyrshah ïaka Iongshiwiat haka por 2 baje nohphai sngi.
New Delhi, Nohprah 13: Hadien 22 snem ba ka Parliament jong ka ri India ka la shah hiar thma ha ki lehnoh, mynta ka sngi pat ka la shah thombor ha ki briew kiba la rah da ki tiar ba pynmih tdem bad ki la ïoh rung syndon hapoh jaka ba shong dorbar.
Kane kadei ha ka Parliament kaba thymmai katba ka dorbar Lok Sabha ka dang ïaid shakhmat.
Lah ban kdew hangne ba ha ka 13 tarik u Nohprah u snem 2001, ka Parliament jong ka ri India ka la shah hiar thma ha ki lehnoh, ha kaba san ngut ki lehnoh kiba la kieng atiar bha ki la hiar thma ia ka ïingdorbar thawaiñ jong ka ri India.
Hadien ka jingïakhun bad ki Pulit pahara, baroh san ngut ki lehnoh ki la shah siat iap bad 8 ngut ki Pulit bad uwei u nongsumar kper ka Parliament ki la kyllon ïap ha ka jingïakhun.
Mynta ka sngi pat napdeng kine ki saw ngut kiba la rung ha Parliament, arngut, u Sagar Sharma bad u D.
Manoranjan ki la ïoh rung shapoh ban pynmih da ka tdem kaba stem bad arngut pat, ka  Neelam Devi bad u Amol Shinde – ki la ïoh rung ha phyllaw ban pynmih da ka tdem kaba saw bad ba stem.
Ki Pulit ki ïathuh ba ki don sa arngut kiwei pat kiba la ïasuh buit ban thombor ïa ka ïingdorbar jong ka ri.
Uwei napdeng kine kiba la ïoh rung shapoh la lap da ki bor Pulit ba u ïoh ïa ka Entry Pass na u MP jong ka Seng BJP na Karnataka, u Pratap Sinha.
Kane ka jingïoh rung kine ki briew sha Parliament ban leh ïa kine ki kam pyntriem, ka la buh ka jingkylli kaba jur halor ka jingsynjor ka rukom pahara ha ka Parlaiment jong ka ri India.
Ki khubor ki ong ba kine ki hynriew ngut kidei kiba la ïaithuh bha uwei ïa uwei la bun snem bad ki la ïa plan lang na ka bynta kane ka jingthombor ïa ka Parliament.
Shuh shuh la ong ba ka Neelam Devi, 42 snem ka rta, kadei ka nonghikai bad ka dang pynkhreh ban ïaleh ïa ka eksam Civil Services.
La ong ruh ba ka la ïashim bynta ha ka jingïakhih kaba jur jong ki nongrep ha ka snem 2020.
Kane ka jingpynmih tdem kine ki runar ka la jia ha ka por ba ka dang don ka Zero Hour Session.
La ong ruh ba mar ïohi ba uwei napdeng kine u la rung sha jaka ba long dorbar ban pynmih tdem, ki MP ki la kynrup bad don ruh kiba la ktah kti ïa u.
Ki khubor ki ong ruh ba kine ki la phla ba ki leh ïa kane ka kam jong ki ban pynpaw ka jingpynrem jur ïa ka jingsynshar donbor ha ri India.
Mynta baroh ki la shah kem bad yn pynlong ka jingtohkit kaba bniah ïa ki kynthup ruh ka jingtohkit kaba ïadei bad ka kam lehnoh jong ki.
Shillong, Nohprah 14: Ka kynhun ïalehkai jong ka Shillong Lajong FC ka la nang pynkhreh ïalade ban aireng shabar nala ïing ha Srinagar ha kaba kan sa ïakhun pyrshah ïa ka Real Kashmir lashai ka sngi, ka 16 tarik Nohprah ha ka por 2 baje nohphai sngi ha madan TRC Turf Ground.
Kane kan dei ka jingïakhun kaba lai shabar nala ïing ïa ka Lajong mynta ka samoi hadien ka jingïalehkai pyrshah ïa ka Mohammedan SC nangta ïa ka Rajasthan United kiba ka kynhun ka la ïakhaid da 1-1 kol ha baroh ar.
Haba phai sha ka kynhun, ka shong mynta ha ka kyrdan ba 5 jong ka miej da 16 point naki 9 sien ïalehkai ba ladep.
Katba ka Real Kashmir, ka kynhun ba ka Lajong kan sa aireng, ka shong ha ka kyrdan ba 3 da 17 point naki 9 sien ïakhun bad tam da shi point ïa ka Lajong.
Shuh shuh, ka Lajong kan sa hap ban aireng ïa ka Real Kashmir khlem ka jingdon katto katne ki player ba kynsai kiba dang hapdeng ka jingmynsaw, kiba kynthup ïa u Phrangki Buam, Damaitphang Lyngdoh, Kenstar Kharshong, Everbrightson Sana Mylliempdah bad u Sangti Janai Shianglong.
Na ka liang jong ka kynhun ka khmihlynti ba kine ki player kin wanphai ha ka jingïakhun ka ban long hala ïing pyrshah ïa ka Namdhari FC ha ka 23 tarik Nohprah.
Hynrei watla kata ruh, ka Lajong ka don jingkyrmen hadien ka jingwanphai biang u rangïalehkai midfield ha ka kynhun, u Renan Paulino De Souza hadien ba shah sospon naba ïohpdiang saw tylli ki yellow card ha ki jingïalehkai ba ladep bad kyrmen ruh ba kan ïoh khur ïa ka jingjop pyrshah ïa ka Real Kashmir lashai ka Sngi Saitjaiñ.
Khliehriat, Nohprah 14: Ka East Jaiñtia Hills District Football Association (EJHDFA) mynta ka sngi 14 tarik u Nohprah kala sdang lyngpung ïalehkai football jong ki kynthei ïa kaba la tip kum ka ‘Women League 2023’ ha EJDSA Artificial Turf Khliehriat.
La ïathuh ba kane kadei ka sien kaba ar bala pynïalehkai ïaka Women League hapoh ka District, ïa kaba la ai kyrteng kum ka Late Mary Tlang Memorial Trophy.
Ha ka jingïakhun mynta ka sngi la don ar tylli ki jingïalehkai kaba nyngkong ka long hapdeng ka Deiñchynrum SC pyrshah ïaka Ïongkalooh SC, na ka liang ka Deiñchynrum SC kala jop ïaka Ïongkalooh SC da 8-0 kol.
ïa kitei ki kol la thep da Felicia Sympli haka minit ba 2, 40, 53 & 55, ka Alisha lyngdoh haka minti ba 29 & 41 bad ka Evangelin Bareh haka minit ba 23 bad 51.
Haka jingïaleh ba ar hapdeng ka Dkhiah West SC pyrshah ïaka Wapung Combine SC, ka Dkhiah West SC kala jop ïaka jingïalehkai da 7-1 kol, ïa ki kol na ka Dkhiah West SC la thep da ka Russia Dkhar haka minit ba 17, 24, 60 & 70, ka Batbitbha Bareh haka minit ba 5 & 59 ka Dakani Shylla haka minit ba 63.
Katba ïa kawei ka kol na ka Wapung Combine SC la thep da ka Charlin Nongtdu haka minit ba 46.
Kane ka jingïalehkai phutbol jong ki kynthei kala long kaba shongshit namar ka jingwan synran lang jong ki nongwan peitkai naduh ki rangbah, ki longkmie bad ki khun samla jong ka tnaiñ.
Shillong, Nohprah 14: Hynne ka sngi Palei u Myntri khynnah ka sorkar jylla ba bat ïa ka tnat ïalehkai, u Bah Shaliar Warjri u la pynbna ba ka sorkar ka la mang 23 klur ban pynlut na ka bynta ka Meghalaya games ka ban sa long ha Tura naduh ka 15 tarik ha duh ka 20 tarik u Kyllalyngkot, snem 2024.
Ha ba ïakren bad ki ladpathai khubor, na ka liang u bah Shakliar Warjriu la pynpaw ba ka Sports department ka la nang pynkhreh shait shait ha ka ban pynlong ïa ka Meghalaya games 2024, katkum ka jingïohi jong u haba leit jngoh dalade ïa ki jaka ban sa pynlong ïa ki jingïalehkai bapher bapher.
U bah Warjri u la wanrah ruh ba ka jingthmu kaba kongsan ha ka ban pynlong ïa kane ka Meghalaya games ka long ban plie lad ïa ki khynnah ki ba don sap ha ki jingïalehkai sports bad ruh ban btin lynti ha kaba dei, bad lyngba kane ka rynsan ki khynnah ki lah ban pynpaw pyrthei ïala ka jong ka sap kaba maki ki don.
Nalor kane, u la pynpaw ruh ba ka jylla ka kyrmen ba lyngba ka Meghalaya Games ka jylla kan sa ïoh ban sei ïa ki khynnah kiba don sap ha ka sports bad ruh ban dang ïoh kyntiew shuh shuh ïa ki haba ki mihkhmat ïa ka jylla sha ki rynsan bapher bapher wat ban ïoh mihkhmat ruh ïa ka Ri.
Ha ka ba ïadei bad ka jing pynkhreh ïa kane ka lympung, u la ïathuh ba kam shym la don kano kano ka jingtei kaba thymmai ban pynlong ïa ki jingïaleh kai, hynrei na bynta kane la pynkhreh ban pynlong ha kylleng ki skul, ki college bad ki jaka ïalehkai ki ba la don ha Tura.
U la ong ruh ba ka jing mang ka sorkar jylla ban pynlud haduh 23 klur na ka bynta ka Meghalaya games ka dei na ka bynta ban peit bñiah ba ki nong wanïashim bynta kin ioh ïa ki jing don kam jong ki ki ba kynthup na duh ka bam ka ba biang, ka leit ka wan bad kiwei kiwei pat ki jing don kam.
Nalor ki jait jingïalehkai kiba don ha ka thup jong ka Olympic Games, ka sorkar ka la shonng pyrkhat ruh ban kynthup ïa ki jait jingïalehkai tynrai (Traditional Games).
Shillong, Nohprah 14: Mynta ka sngi ka jylla kan sa ïoh ban sakhi ïa 10 ngut ki nongïakhun MMA kiba mihkhmat nala ki jong ki synjuk, kin sa aireng ha ka Warrior Fighting Championship ka ban sdang naduh mynta ka sngi ka 15 tarik Nohprah haduh 16 tarik.
Kine ki nongïalehkai ki kynthup ïa 9 ngut shynrang, kata u Johnibor, Babit, Donbestar, Fivestar, Pynshngaiñ, Johnny Nongrum, Khraw, Rishan, Kisan, lem bad kawei ka kynthei, ka Genevieve.
ïa ka rynsan na bynta kane ka lympung la pynkhreh ha madan Kurkalang Bhoirymbong.
Kin don haduh saw tylli ki kyrdan katkum ka jingkhia (Weight Category) na bynta ki nongïalehkai ki ban aireng ha kane ka lympung.
Ha ka sngi plie ïa ka lympung kin don 5 tylli ki jingïakhun, kine ki kynthup ïa u Donbester pyrshah ïa C lalimpua na ka Alpha MMA (Ameture MMA) ha ka kyrdan ïakhun Straw Weight, u Rokibul pyrshah ïa u Gaurav ha ka kyrdan Fly Weight, uAbhijit (Hill side) pyrshah ïa u Shankar Pal (M.
P MMA)-Pro Ameture MMA ha ka kyrdan Fly Weight.
U Babit pyrshah ïa u Bony.
U Johnny pyrshah ïa u FARID.
Ha ka thup ïakhun jong ki kynthei, ka GENEVIVE kan aireng pyrshah ïa ka Vanlalruati ha ka kyrdan Strawweight ( amateur KICKBOXING) ban sa pynlong ha ka sngi ïakhun ba ar jong kane ka lympung kynthup bad san tylli jong ki shynrang.
U Arjun un aireng pyrshah ïa u Rishanskhem, nangta u Abhijit pyrshah ïa u Shankar pal ha ka kyrdan fly weight (pro amateur mma)Na ka liang jong u Khraw vs PRIYANUJ ( fly weight pro kickboxing), u Five-star pyrshah ïa u NAZARETH ( fly weight pro MMA) bad khadduh u Kishan pyrshah ïa u RK ( bantam weight pro mma).
Kane ka dei ka sien nyngkong ban pynlong ïa kane ka lympung hapoh ka jylla bad ka jingthmu ka long ban kyntiew ïa kane ka jingïaleitkai bad ruh ban sei madan ïa ki nongïakhun kiba lah ban mih madan ha ki rynsan ba kham paw ha ka pyrthei.
Ka aïom Khristmas ka la poi bad ha baroh kane kadei ka aïom jong ka jingkyrmen.
Ka Khristmas kadei ka jinglehkmen kaba khraw tam ha ka pyrthei, ha kaba baroh ki bynriew ki tip lut ïa ka jingkordor kane ka sngi kaba bun ruh ki pynlong ïa ka kum ka aïom.
Na ka bynta kiba bun ka Khristmas kadei ka por jong ka jingkyrmen bad ka jinglehkmen ha ki ïing ki sem ha ki Balang bad ha ki shnong ki thaw ruh kumjuh.
Balei la ong ba ka Khristmas kadei ka aïom jong ka jingkyrmen, ka daw ka long ba ïa ka Khristmas la rakhe kum ka sngi kha jong U Jisu Khrist, u Nongpynim jong ka pyrthei uba long ka jingkyrmen na ka bynta kiba duh jingkyrmen, uba long ka jingsuk na ka bynta kiba im ha ka jingjynjar.
Ki jingïathuh halor ka Khristmas ki ïathuh ba ïa U Jisu la kha ha ka jinglong duk bad ka jinglong rangli bad dei namar kane ka daw ba ki mih ha kine ki sngi ki jingleh isynei na ka bynta ki briew kiba duk kiba rangli.
Bun ki kynhun ba ki Seng bad ki riewshimet ruh, ki buh kyrmen ïa ka aïom Khristmas kum ka aïom ban leh ei ei ne ban ïarap ïa ki briew kiba duk.
Ki briew ha la ka jong ka jong ka jingsngewthuh ki rakhe ïa ka Khristmas ban leh eiei na ka bynta ki briew kiba duk kum ka jingpyndon burom ïa U Jisu Khrist.
Wat lada ka Khristmas ha ka jingshisha la ñiew kyntang tang da ki Khristan, namar kadei ka sngi ha kaba la kha ïa U Nongseng ïa ka Balang Khristan, pynban namar ka jingïar jong ka jingmut bad ka jingkordor jong ka, ka pyrthei baroh kawei ka tip ïa kane ka sngi, wat ki bym long Khristan.
Dei namar kane ka daw ba ha ki aïom Khristmas, ki mih kita ki jingleit ïew Khristmas ne kita ki ki mih ki jingai sngewbha Khristmas, ki jingai khublei Khristmas bad kumta ter ter.
Ym tharai ba kiba leh ïa kine ki long tang ki Khristan, hynrei kin don ruh kiwei ki bym dei na ka niam Khristan kiban leh ïa kane.
Kawei na ki jingïakren ha kine ki sngi ba mynta ka long kata ka jingbym sngewthuh shuh jong ki paidriewngeit ne kum ki Khristan ïa ka jingmut jong ka.
Kane kadei ka jingshisha, namar ka jingkha ïa U Jisu Khrist sha ka pyrthei kam dei na ka bynta ban pynlong kam tamasa hynrei ban pynim ïa u para briew.
Kumta ka jingmut ba shisha jong ka Khristmas ka long ban pdiang ïa ka jingwan long briew jong U Jisu Khrist ha ki dohnud jong ki briew.
Hynrei lehse kan long kaba bakla pat ban khang ïa ki briew ba kin ïathied ïa ki jain kiba thymmai ne ban ïathied ïa ki jingbam na ka bynta ka Khristmas.
Ka daw ka long ka Khristmas kadei ka por ha kaba ki khun ki kti jong kano kano ka ïing ka sem ki la kut ïa ki skul bad ïoh ïa ki result na ki jingïaleh eksamin jong ki.
Ki kmie ki kpa kum ka dak ka jingkmen namar ba ki khun ki la kiew sha kawei pat ka klas ki pynthied jain thymmai ba kin phong ha ki jingïaseng Khristmas nangta ki thied jingbam ruh ban ïoh ïa dihsha bad leh kmen ha ka por Khristmas.
Kadei ruh ka por kaba wanrah lang ïa baroh shi ïing shi sem hadien ki shuti khamtam ïa kito kiba pule ne ba trei sha jngai.
Haba ïakynduh kumne teng teng donkam ka jingïabam sngewbha kum ka dak ka jingsngewnguh ïa U Blei.
Nangta na ka bynta kito kiba ïarap ban thied jain thied nep na ka bynta kiba duk, hap ban thied namar lada ym thied yn ïoh naei?.
Kumta ym lah ban ong ba kano kano ka jingthied riam ne ka jingthied bam ha ka por Khristmas kadei kaba bakla.
Hynrei da ka jingthied kumne pat ka long ka jingïarap na ka bynta kiba kwah ban ïoh eiei ne ïoh ban kamai ïa ka ïing ka sem ha ka por Khristmas, kum ki briew ba die ïa u dieng Khristmas, kiba die ïa ki jingbam tang ha ka por Khristmas bad kumta ter ter.
Hynrei kaei kaba kham donkam eh, kadei ka mynsiem, ha kano ka rukom ngi pynlut pat na ka bynta kane ka por leh kmen.
Hato ngi pynlut khambun na ka bynta ki rong phong jong kane ka pyrthei, ne ki ngi pynlut khambun na ka bynta ka kam jong U Blei.
Kadei ha ka jingsngew thuh shimet shimet, namar haba la sngewthuh ïa ka jingkyrkhu U Blei, lada pynlut na ka bynta ka jingbha, kam long satia kaba bakla.
Nongstoiñ Nohprah 14: Wat la ka sorkar bad ki bor ka aiñ ki dang ïakhun ban khanglad ïa ka jingkhaï beaiñ ïa u drok hynrei ka jingsaphriang sted jong utei u jigdih ba sniew ka long kumba pur ka ding ha u phlangïap ha ka por pyrem.
Ym lah ban len ba ka jingsaphriang sted jong u droks ha West Khasi Hills ka la ong kaba shyrkhei haduh katta katta bad lehse ym ym don shuh ki jaka kiba um pat ïoh ban rung.
Dang ha kine ki khyndiat sngi katto katne ki longkmie bad ki rangbah na ki shnong kiba don ha thaiñ Muliang haba ïakren bad u nongthohkhubor ki la ong ba ha ka thaiñ Muliang u drok u la sdang ban ïoh rung naduh u snem 2021 ha ki katto kate ki shnong kum ha Nonglang bad kiwei kiwei ki shong ba marjan hynrei ha kine ki sngi imat u la poi shaduh Langpih bad kiwei kiwei ki shnong khappud bad ka Assam.
Kitei ki longkmie bad ki rangbah ki la ong ruh ba ha ki snem ba mynshuwa lada leit da ka kjat na Ktiehthawïar shaduh Langpih wat ha ka por mynmiet mynïong ruh ym don jing sheptieng ne jing suba sniew hangno hangno hynrei ha kine ki sngi wat mynsgi mynshai ruh ban leit marwei da ka kjat na Ktiehthawïar sha Langpih tang ki bym tip ne kiba kheiñduh ki nud hynrei ka la long kaba eh.
Nalor kata ki la ong ruh ba ha ki snem ba mynshuwa naduh Mawlan haduh langpih lada ïaid kjat ha ka por janmiet khamtam ha ki janmiet sngi u Blei ym ju lap wat tang uwei u khynnah samla ne u rangbah uba shongkai harud surok hynrei ha kine ki sngi naduh Mawlan haduh Langpih haman la ki jaka ki don ki khynnah samla shynrang kiba shong haduh ban da dum ka bneng ym tip ki ap ïano bad kajingdon jong kitei ki khynnah samla ha man la ki jaka harud surok ka la pynsuba sniew haduh katta katta.
Kumta ban teh lakam ïa ka jingsaphriang sted jong u droks ka por ka la dei ba ki dorbar shnong, ki sengsamla shnong, bad ki longkmie longkpa jong baroh ki shnong ki hap ban shim ïa ka jingkiitkhlieh ban peitngor ïa la ki khun ki kti bad ban bishar bniah ïa ka rukom long jong ki bad ka jingïatreilang kaba jan bha ka long kaba don kam eh.
Nongstoiñ Nohprah 14: Satang shiphew sngi ngin sa ïakynduh ïa ka sngi Khristmas kaba suk ba kmen kaba dei ka sngi jong ka jingwan longbriew jong u Nopngpynim jong ngi u Jisu Khrist hynrei haba phai ha ka jinglong jingman jong ki ïew ki hat haduh mynta ka sngi ka dang kynjah jar jar.
Ki nongshong dukan, ki nongdie madan naduh ki basa die soh, jhur , ki mar bam mar dih, ki jaiñ ki nep bad kiwei kiwei ki dang kynjah jar jar.
Haba poyrshang ban twad jingmut na kiba bun ki nongshong die jingdie hapoh ïew Nongstoiñ ym don satia ki nongshong dukan ne ki nongdie madan kiba pynpaw ïa ka jingkmen ne kiba ong ba ka ïew ka hat ka ïaid beit hynrei tang kiba ud ba nam ba ka ïew ka hat kam long satia, ki mar ki mata ki shu sah kut ym don nongthied , ki mar pyut kum ki sohsaw, ki jhur ki jhep bad haba la buh slem ki pyut noh bad ka la wan rah ïa ka jingduh nong kaba jur.
Kawei na ki longkmie ka la ong ba ka naduh u snem 2020 haba ka sorkar ka la pynjari ïa ka jingkhangdam na ka jingwanlynshop jong u corona ka kamai ka jih ka la hiar shaba palat, ka bylla ka sngi ruh kam thikna shuh bad dei na kane ka daw lehse ba ka khaï ka pateng ka ïoh ka kot ka sa hiar kynsan haduh katne.
Haba ïakren pat bad ki riew paitbah ki la ong ba naduh ba ka sorkar ka la pyrkhing ban tih bad shalan dewïng ka jinghiar ka ïoh ka kot ha West Khasi Hills ka la long kaba shyrkhei bha.
Nalor kata hadien ba la khang ban tih bad shalan dewïong ka sorkar ka la pyrshang ban tuklar sa ïa ka kam tih maw , khat shyiap, thang rnga hynrei kam don pat da kiwei ki lad ban pynïoh bylla ïa ki paitbah.
Ki la ong ruh ba wat ka jingbylla shispah sngi ruh ka la dkoh haduh katta katta kumta ki paitbah ki la nag ring duk bad ringsdot ha baroh ki liang.
Ki la ong ruh ba lada ka kamai kajih ka ïoh ka kot kan dang neh kumba ka long mynta palat marsiteng ki paitbah nongshong shnong ka West Khasi hills kin sa mad ïa ka jingkyrduh bam kaba jur.
Jowai, Nohprah 14: Ka ophis jong u Deputy Commissioner West Jaiñtia Hills District ha ryngkat ka Meghalaya State Rural Livelihoods Society, kila pynlong ïa ka ïew pyninam ïa ki mar rep kaba ar sngi ïa kaba la sdang mynta ka sngi 14 tarik bad pynkut lahshai 15 tarik u Nohprah ha madan Ladthadlaboh, Jowai ïa kaba la tip kum ka ‘District Buyer-Seller Meet cum SHG Mela’.
Ha kane ka sngi sdang na ka liang u MLA ka Jowai u ma Wailadmiki Shylla uba dei ruh u Chairman ka MUDA ula long u kongsan ha ryngkat ka jingïadonlang u F.
B Basan MCS PD DRDA, u Dr.
B.
Plain SMM-LP, MSRLS, ki ophisar na ki tnad treikam ka District Agriculture, Veterinary, Fishery, ki nongrep napoh ka District nalor kiwei de.
Ha kane ka ïew pyniñam ïa ki mar rep mar riang naduh ki jait jhur, jait syntiew, ki symbai jhur, ki tiar ba shna kti, ki jaiñ ki nep, ki jingbam tynrai ba bun jait nalor kiwei kiwei la wan rah da ki nongrep jong ki shnong bapher bapher, kumjuh ki kynhun treimon sngewbha hapoh ki Block jong ka West Jaiñtia.
U kongsan u ma Wailad haba kren kum u kongsan ula kyntu ïa ki nongrep ba kin trei shitom haka kam, khnang ba ka jylla kan long ka nongpynmih bam ym shuh kaba dawa bam na kiwei pat ki jylla.
Ula kyntu ruh ïa ki samla pule ba kin pynliet jingmut kumjuh haki kam la jong, da kaba ula pynsngew mynta ym donkam shuh ban phai tang ha kawei ka liang kata ban ïoh kam sorkar namar ïa ka kam sorkar ym lah shuh pyndap ïaki khun samla hapoh ka jylla.
Shuh shuh ula ong ‘kumba long mynta ki don shibun ki kam hapoh kane ka jylla ha kaba bun na ki trai jylla kim pat shim ïa kine ki jait kam haduh ba la pynlong ïa ki briew ba nabar ban wan trei hapoh kane ka jylla ba ieit’.
Ula ong ba ka sorkar hapoh ka jingïalam u Myntri Rangbah ka jylla u Conrad K.
Sangma kala pyllait shibun ki skim bapher papher na ka bynta ki khun samla ba kin ïoh ban seng ïa ki kam la jong ryngkat ka Subsidy kaba rit eh.
Kum u MLA un pyrshang ha kine ki snem ban wan ban lung lang ïa baroh ki tnad sorkar kiba ju pynlong kum kine ki ïew pyninam ban pynlong noh tang kawei ka ïew pyninam kaba heh hapoh ka District kaba lah ban pynlong kumba 2 ne 3 sien ha ka shisnem khnang ba kan long ka jingmyntoi ïa ki nongrep ba kin ïoh ban pynpaw pyrthei ïa ki mar rep bad ha ka juh ka por ki lah ruh ban pynïaid ïew bha ïa ki.
Ïa ka jingïalang la pynïaid da u ma W.
Pale DFS-LP bad ïa ki kyntien ai khublei la ïoh na u ma K.
Kharkongor DFS-SISD, ha kane ka sngi la sam ruh ïaki khusnam sha ki nongrep ha ki ar bynta kata ka nam Krishi Sakhi bad ka nam Pashu Sakhi.
Mawkyrwat, Nohprah, 14: U MLA jong ka Mawkyrwat Constituency u Bah Renikton Lyngdoh Tongkhar ha ka sngi Balang u la plie paidbah ïa ka jaka jngohkai ba itynnad ha shnong Mawrap, South West Khasi Hills District kaba la tip kyrteng kum ka ‘Urnar View Point’.
Ïa ka ‘Urnar Viewpoint’ la shna pynbha lyngba ka Mahatma Gandhi National Rural Employment Guarantee Act (MGNREGA) jong u snem 2022-23 ha ka mang pisa kaba T.
9 lak tam bad na ka Chief Minister’s Special Rural Development Fund (CMSRDF) ha ka mang tyngka kaba 2.
50 lak.
Ïa kane ka jaka jngohkai, yn sa peit bad pynïaid da ka Sharailang Tourism Cooperative Society Limited, Mawrap.
Ha ka jingïalang ba lyngkot, u Bah Renik u la ai khublei kyrpang ïa ki paidbah jong ka shnong Mawrap ba ki don ka mynsiem ban ïatreilang khamtam eh ban don ïa kawei ka jingmut ban kyntiew ïa ki kam jngohkai pyrthei hapoh ka shnong ka thaw.
U la ong ruh ba kane ka dei shisha ka sngi jong ka jingjop ban pynurlong ïa ki jingthmu ban wanrah ka roi ka par ha ki shnong ki thaw lyngba ki kam jngohkai pyrthei.
U la ai mynsiem, lyngba ka jingdon jong kane ka jaka jngohkai kan sa long kawei na ki lad ban pynim jaka kpoh bad pynkiew ruh ïa kam ki jam ha ka shnong.
U la pynkynmaw ruh ba ha u snem 2019 bad 2020, ma u lem bad u Myntri Shnong Mawrap ki la jurip ha kane ka jaka ban peit bad kam pat don eiei ha kata ka por hynrei ka don tang ka jaka ba la don lypa naduh mynshwa, kumta da ka jingkut jingmut u la pyrshang bad thaw ki lad ki lynti ban ïoh ban pynwan dur ïa kane ka jaka ha ka rukom kaba dei bad da kata ka jingthmu u Bah Renikton u la pan jingïarap lyngba ka Chief Minister’s Special Rural Development Fund (CMSRDF) kumba 2.
50 lak.
U la ai mynsiem ïa ki paidbah ba ka mynsiem jong ka jingïatreilang jong ki ha kiba bun ki bynta bad ki kam ki jam kam dei ban kut noh hangne hynrei ki dei ban nang ai shuh shuh ka kti ka mon ka kti ka diang na ka bynta ban wanrah shuh shuh ïa ki kam pynroi hapoh ka shnong ka thaw bad kumjuh lyngba ka jingïatrei lang na ka MGNREGA bad BASIN ruh ka la long kawei na ki rad bah ban kyrshan ïa kane ka projek.
U Bah Renikton u la pynpaw ka jingkyrmen lyngba ka jingplie paidbah ïa kane ka jaka, ki nongwan jngohkai kin sa bun ban wan bad u khot da wer de ïa ki paidbah na kylleng ki jaka bad khamtam eh kiba ju mlien ha ka kam jngohkai pyrthei na kylleng jong ka Ri Khasi Jaiñtia bad kumjuh ïa kiba nabar ka jylla ba kin wan sakhi hi da la ki jong ki khmat ban wan peit ïa ki jaka jngohkai pyrthei kiba itynnad kiba don hapoh ka South West Khasi Hills District.
Ha kane ka jingplie ïa kane ka View Point la donlang ruh u Block Development Officer (BDO) jong ka C&RD Block Mawkyrwat Bah I.
Lawrynniang, u Block Project Management Unit jong ka BASIN Bah Bansuk Syiem, u Bah Neverlin Snaitang uba dei u Chairman jong ka Sharailang Tourism Cooperative Society Limited, Mawrap bad kiwei kiwei.
Shillong, Nohprah 14: Kawei ka Longkmie ka la mynsaw na ka jingwan thom ki hati khlaw hapoh ka shnong Kawagra, South West Garo Hills, mynta ka sngi Palei ha ka por mynstep.
Kine ki Hati khlaw kiba don artylli, ki la wan kiew na Bangladesh bad ïaid lyngba ka shnong Kamar hadien ba ïaid lyngba na ka IB ki shipai ha ka por 5 baje mynstep.
Ynda poi ha Kawagra ha ka por 7 baje eiei mynstep, kine ki hati ki la leit thom ïa kawei ka ïing ban wad bam bad ha kane ka jingjia, ka longkmie ba kyrteng ka Faidila Momin ka la mynsaw ha ka jingthom ki hati ïa ka ïing ha ka por ba ka dang shet jingshet ha kamra shetja.
ïa kane ka longkmie la pynkit noh mar mar sha Civil Hospital ha Ampati.
Shillong, Nohprah 14 : Da ki spah ngut ki paidbah nongshong shnong ba don sawdong bad ka Mylliem Umthlong, Maweitnai ki la ïa mih ha step sngi Palei ban synran lang ïa ka Myntri ka Koit ka Khiah Kong Ampareen Lyngdoh bad ïa u MLA barim ka Mylliem Bah Hamlet Dohling ha ka jingleit jurip ïa ka PHC Umthlong kaba dang pyntrei mynta.
Kane ka jingmih ki paidbah ka long ban pynpaw ïa ka jingsngewnguh ïa ka sorkar kaba la sngap ïa ka jingkyrpad jong ki kaba ki pynsngew lyngba u Bah Hamlet Dohling ha ka por ba dang long kum u MLA ban kyntiew kyrdan noh ïa ka Umthlong Sub Centre sha ka PHC.
Lah ban kdew ruh hangne ki shnong kiba don ha katei ka thaiñ ki hap ban leit shaduh Pomlum PHC lane shaduh Shillong ban phah sumar lada jïa ba na ka Sub Centre ym lah shuh ban sumar kumta ka ktah ym tang ïa ka bai kali hynrei ïa ka jinglut jingsep.
Na ka liang ka Myntri haba kren hadien ba la dep jurip ka la ïathuh ba ki paibah kin ym khuslai shuh namar ha katei ka PHC kin don haduh 10 jingthiah na bynta ki nongpang ryngkat ki doktor bad ki nos kiba biang.
La ïathuh ruh ba katei ka jaka sumar kan ai jingkyrkhu ïa kumba 22 tylli ki shnong ne kumba 20,000 ngut ki nongshong shnong.
“Dei ban ai ka jingïaroh ïa u MLA barim jongphi, Bah Hamlet halor ka jingwanrah jong i ïa kane ka jaka sumar kaba paka ban ai jingsumar.
Ka long ruh kaba sngewtynnad ban ïohsngew ba dang ha ka 06tarik mynta u bnai la kha ïa i khunlung iba nyngkong ha ka Sub Centre," ka la ong da kaba ïaroh ruh ïa ka rukom pynbit pynbiang ïa katei ka Sub Centre naduh ki jaka kha, ka jaka pynsyaid ïa i khunlung bad wat ki jaka sumar lada jia ba i kum nguid jakhlia ha ka por ba dang kha.
Ka Myntri ka la pyntip ruh ba ka por ba la buh ban pyndep ïa katei ka jaka sumar kadei ha u Nohprah 2024 ne sa kumba shisnem ei ei.
Kumta ka kyrmen ba kane ka jaka sumar kan lah ban ai noh kham kloi ka jingshakri.
Ha kajuh ka por ka pyntip ruh ba ha u Kyllalyngkot kan sa lum lang ïa ki doktor, naduh ki nongïalam shnong ryngkat u Bah Hamlet na ka bynta ban ïa kren kumno ban pynstet ïa ka kam.
“Kane ka jingïarap kaba poi ha ki nongshong shnong kadei kaba yn ym lah ban ñiewtang.
Nga sngewnguh ïa ka shnong bad ïa ki Kur kiba ai sngewbha ïa ka jaka da ka jingngeit ba ka jingsynñiang jong ki ha ka imlang ka sahlang kan wallam ïa ka jingbha," ka la ong.
Haba bynrap lang, u Bah Hamlet u la pynpaw ka jingsngewnguh ïa ka Myntri kaba la shimkhia hi dalade ban wan jngoh ïa ka jingpyntrei ïa katei ka PHC.
“Mynshwa ka don tang ka Umthlong Sub Centre, hynrei hadien ba nga la jop kum u MLA nga la lah ban tyrwa ban pynheh ïa ka sha ka Umthlong PHC ha ka dor ba 8 klur duna.
Kumba ka long mynta ka kam ka ïaid beit ïaid ryntih bad ïa kane nga ai khublei ïa ki kontraktor bad ki engineer kiba shimkhia bha ïa ka kam.
," u la ong.
U Bah Hamlet u la ïathuh ruh ba kumba long mynta hi ka jingpyndep ïa ka kam kynthup naduh ïa ka PHC haduh ka jaka sah ki nongtrei ka la kynjoh sha ka 75persen.
Kumta u ong ba kim artatien shuh ba shwa ka por ba la buh ha u Nohprah 2024 kin ïoh ban pyndep noh ïa ka.
Shwa kane, Ka Myntri ka la kynduh ruh ïa i Kong T Nongkhlaw, i longkmie ba nyngkong eh ban kha khunlung ha Umthlong Sub Centre bad aiti uh ïa ki jingainsngewbha.
Ha kane ka sngi la don lang ruh naduh i Doktor H Lyndem DHS MI, Dr.
SA Lyngdoh DMHO, Dr.
DP Syiem Senior Medical Health Officer, Engineer ka Health Department Bah R Wanniang nalor u Rangbah Shnong Bah D Kharmon.
Shwa kane, Ka Myntri ka la kynduh ruh ia i Kong T Nongkhlaw, i longkmie ba nyngkong eh ban kha khunlung ha Umthlong Sub Centre bad aiti ruh ia ki jingainsngewbha.
Shillong, Nohprah 14 : Ka Mylliem constituency ka la ïoh haduh palat 7.
5 klur tyngka na ka bynta ban pynbha ïa ki surok naduh 12 Mer sha Mylliem Mawkhar bad ruh na Sanmer sha Umlyngka -Kynton.
Haba ïathuh ïa kane, u Chief Adviser ka sorkar jylla, Bah Hamlet Dohling ba dei ruh u MLA barim ka Mylliem u la ong ba ki la ïoh ïa ka mang tyngka kaba 4.
21 klur tyngka ka na bynta ban shna ïa ka surok na Sanmer kaban mih ter ter sha Mawklot – Nongumlong haduh Umlyngka – Kynton.
U la ong ruh ba ki la ïoh pat ïa ka mang pisa kaba 3.
34 klur tyngka ban shna ïa ka surok naduh 12 Mer ter ter sha Mylliem Mawkhar – Maweitnai.
“Ka kam mynta ka la ïaid shakhmat ban pynbha ïa kine ki surok ha ka constituency," u la ong.
U Bah Hamlet u la pynpaw ruh ba kum u briew uba thrang ban shakri um shym la shongthait ban trei na ka bynta ban peit ba ka constituency bad ki nongshong shnong kin ïoh pura ki jingmyntoi na ka sorkar jylla.
Nongpoh, Nohprah 14: Ka tnat Food Civil Supplies and Consumer Affairs ka Sorkar Jylla ha ka sngi Palei ka la khot ïa kren ïa ki nogïalam jong ka North East Petroleu m Mazdoor Union (NEPMU) ban ïakren sani hadien ba kane ka kynhun ki nongñiah trok kit um phniang ki la byrngem ban sangeh ka jingwankit ïa ka Petrol bad Diesel sha Meghalaya naduh ka 12 tarik mynta u bnai.
Ka NEPMU ka la shim ïa ka rai ban sangeh wan kit ïa umphniang Petrol bad Diesel hadien ba ki dkhot kiba la shah kem halor ka jingkynnoh ba ki donkti ban die tuh shiteng lynti ïa ka umphñiang kim pat lait satia na ka along ki Pulit haduh mynta mynne.
Da kane ka jingïakren kaba la long ha ka sngi Palei ha Nongpoh, Ribhoi District, ka NEPMU ka la rai ban wankit biang ïa ka umphniang sha Meghalaya.
Ïa kane ka jingïakynduh, la lamkhmat da u Additional Deputy Commissioner jong ka East Khasi Hills u Bah P.
T Passah bad u Additional Deputy Commissioner ka Ri Bhoi u Bah M.
B tongper katba na ka liang jong ka Mazdoor Union la ïalam da u General Secretary u Ramen Das bad na ka liang ka Petroleum Dealer Association of Meghalaya pat la ïalam da u Bah Kennedy C.
Khyriem.
Ha ka jingïa kren bad ki lad pathai khubor hadien ba la wai ka jingïakynduh, u Additional Deputy Commissioner ka East Khasi Hills u Bah PT Passah, u la ïathuh ba kane ka jingïakynduh bad ka Mazdoor Union ka la long kaba seisoh hadien ba ka Union ka la rai ban sangeh noh ïa ka jingïakhih da kaba byrngem ban sangeh wan kit ïa ka umphniang sha Meghalaya.
U la ong ruh kane ka jingshim rai jong ka Mazdoor Union ban weng noh ïa ka jingïakhih ban sangeh wanrah umphniang sha Meghalaya, ka dei ruh hadien ba la pynpaw ïa ka jingeh ki paidbah bad ba la pynsngewthuh shai ba lada ki sangeh ban wan kit ïa ka umphniang kane ka wanrah ka jingeh kaba khraw ïa ki paidbah ka jylla Meghalaya.
U la pynshai ruh da kaba ong, kumba ka Mazdoor Union ka la dawa na ka Sorkar Jylla ban pyllait along noh ïa ki dkhot ka Union kiba la shah kem halor ka jingkynnoh ba ki la die tuh ïa ka Umphniang ha shiteng lynti kumba la ïoh kem dang shen ha ka jingkhynra da ki Pulit ka Meghalaya bad kane ka jingdawa ka long kaba ym lah ban leh eiei da ka Sorkar namar ïa kane ka kam la shaniah ha ka ïingbishar badon burom ba kan ai ïa ka jingbishar kaba hok ba lada kita ki dkhot jongki kim don bynta kin sa lait hi na ka jingpynshitom kiba dei katkum ka aiñ.
Shillong, Nohprah 14 : Hadien ba ka ophis jongka Deputy Commissioner (DC) East Khasi Hills ka la ïoh jingtip ba ka don ka jingkhrong, lum bad dawa pisa na ki trai dukan bad ki nongkhaïi ha kane ka District ha ka dur jong u synñiang ne da kaba sam ïa ki shithi dawa pisa, kane ka la wanrah ka jingbym sngewtynnad na ki nongkhaïi bad ki trai dukan bad ka buh ruh ym tang ïa ki ha ka jingsyier hynrei wat ïa ki paidbah ruh.
Kumta la pynbna ba kino kino ki jinglum pisa hapoh ka East Khasi Hills lada ym dei ba la ai jingbit da ka ophis jongka DC ne kino kino ki bor sorkar la pyntip ba ki dei ki jingleh beaiñ.
Lada dei kiba la ïoh jingbit ruh dei ban don ki kot jingpynsabut bad kata ruh kan long tang kat kum ka jingai por bad ai bor.
La bthah ïa baroh ki trai dukan ne kino kino ki nongkhaïi ba kin buh ïa ki CCTV ha ki jaka treikam jongki la ka long ha ki dukan, ki ophis bad ki phyllaw ïing ruh khnang ba lada don kino kino kiba don jingthmu ban leh ïa kino kino ki kam beaiñ yn ïoh ban ring dur bad bud dien ïa ki.
Kumta na ka liang jongka DC East Khasi Hills I Kong R.
M Kurbah, IAS i la pynjari da ka kyndon aiñ 144 CrPC ka ban treikam naduh ba pynmih ïa kane ka hukum tad haduh ban da pynbna da kumwei pat.
Shillong, Nohprah 15 : Ka sorkar pdeng ka la pynkhreh mynta ban ithuh bad pynbna noh ïa ka North Eastern Indira Gandhi Regional Institute of Health and Medical Sciences (NEIGRIHMS) kum ka Institute of National Importance (INI).
Ïa kane la pyntip da u Myntri ka tnad ka Koit ka Khiah ka sorkar pdeng, u Dr.
Mansukh Mandaviya ha ka shithi sha u Myntri ka tnad AH & Veterinary ka sorkar jylla, Bah AL Hek.
Haba kren bad ki lad pathai khubor, u Bah Hek u la ïathuh ba ha ka 18tarik Risaw u la thoh sha u Myntri ka sorkar pdeng ban kyntiew kyrdan noh ïa ka NEIGRIHMS sha ka kyrdan kum ka AIIMS (All India Institute of Medical Sciences).
U Bah Hek u la ong ruh ba u Myntri dang hynin ka sngi u la jubab ïa ka shithi jong u kaba ong ba haduh mynta kam pat don kano kano ka jingpyrkhat ne ka jingtyrwa ban kyntiew kyrdan noh ïa ka NEIGRIHMS Shillong kum ka AIIMS hynrei la don pat ka jingpyrkhat ba lah ban pynbna ïa ka kum ka INI (Institute of National Importance).
Halor ka jingkylli u Bah Hek uba dei ruh u Myntri barim ka tnad ka Koit ka Khiah ka jylla u la ong, “Ka kyrdan INI kam da ïapher than eh na ka kyrdan kum ka AIIMS namar kin sa ïoh kham bun ki jingmyntoi na ka bynta ka jaka sumar bad ruh an bynta ki nongtrei kynthup ïa ki doktor bad ki specialist.
"U ong ruh ba kane kan ïarap ïa ka NEIGRIHMS ban pynneh ïa ki doktor ha katei ka jaka sumar.
Katkum ka jingong jong u, ka jingeh ba ka NEIGRIHMS ka kynduh ka long ba kam lah satia ban pynneh ïa ki doktor namar ki dang duna ki jingmyntoi kiba katei ka jaka sumar ka ai sha ki doktor.
U la ïathuh ruh ba ka NEIGRIHMS ka la kyrpad ban pynïoh jaka ha New Shillong Township ha ka dor kaba biang na ka bynta ban pynbeit ïa kane ka jingeh khnang ban lah ban pynkohnguh ïa ki doktor ba kin sah ha kane ka jylla.
U ong ruh ba ïa kane ka sorkar jylla ka hap ban bishar bniah kumba ka leh bad ai jaka ïa ki ophisar IAS ha NST.
Shillong, Nohprah 14: Ka District Magistrate jong ka East Khasi Hills ha ka sngi Palei ka la pynmih ïa ka hukum hapoh ka Section 144 jong ka Criminal Procedure Code (Cr.
PC), ban pyntip ba la shah tang ïa ki Bos kamai bad ïa ki kali rit ban ïaid lyngba ka jingkieng Damsite.
Ka jingpynmih hukum ka long namarba la sdang ka jingmaramot ïa ka jingkieng Damsite kaba la synjor bad buh jingma ïa ki kali bad ïa ki paidbah kiba ïaid lyngba kane ka jingkieng.
Ha kane ka hukum ka District Magistrate ka la pyntip ruh ba ki kali MMV/HMV kiba wan na East bad West Jaintia Hills District kin hap ban ïaid na Mawryngkneng lyngba ka surok Shillong Bye Pass.
Katba ki kali kiba wan na West, South West bad Eastern West Khasi Hills District kin hap ban ïaid lyngba ka shnong Pomlakrai ban poi sha Mawryngkneng bad rung sha ka surok Shillong Bye-Pass.
Namar ka jingkyrkieh jong ka kam, ka District Magistrate ka la pyntip ba kane ka hukum kan treikam noh mardor tad haduh ban da pynbna da kumwei patHa kane ka hukum ka District Magistrate ka la phah kopi ruh sha u Superintendent of Police jong ka East Khasi Hills District, da kaba bthah ba un buh ïa ka khyrdop talasi kali ha surok lad Mawryngkneng ban rung sha ka surok Shillong Bye-pass bad ha ka shnong Mawiong ban peit ïa ka leit ka wan jong ki kali.
Nongpoh, Nohprah 14: U President ka Petroluem Dealers Association of Meghalaya (PDAM) Bah Kennedy C.
Khyriem ha ka sngi Palei u la kren da kaba shai ba ka Association kan trei borbah ban pynduhjait ïa ka jingtuh umphniang na ki Kali kit Umphniang Petrol ha ka surokbah National Highway bad kynthoh tyngeh ruh ba kane kam dei shuh kam tuh ka barit bad ka dei ka kam tuh kaba la kot da ki phew klur tyngka ha ka shisnem.
Ha ka jingïakren bad ki lad pathai khubor hadien ba la wai ka jingïalang kaba la long ha Nongpoh ba la pynlong da ka sorkar Meghalaya ryngkat bad ki nongïalam ka Mazdoor Union, u Bah Kennedy u la ong, “lada kheiñ tang da ki jingshah tuh kaba tang da ka 50 litar shi sngi bad lada kheiñ kyllum kan poi sha ka 27 klur ha ka shi snem, namar lyngba kane ka surok ha ka shi sngi ym duna ki Kali kit umphniang petrol kiba ïaid kumba 400 tylli ban shalan umphniang sha ka jylla Meghalaya bad kiwei ki jaka kum sha Silchar, Hailagandi, Karimganj, Tripura, Mizoram bad kiwei kiwei ki jaka.
"U la ai khublei ïa ka sorkar Meghalaya da ka jingshim khia jong u Myntri ka tnad Food Civil Supply and Consumer Affairs ka Sorkar Jylla Bah Comingone Ymbon ban ïakren bad ka Mazdoor Union ha kaba ki la shim ïa ka rai ban bteng biang ka jingshalan umphniang sha ka jylla Meghalaya bad kin sangeh noh ïa ki jingkhih hadien ka jingïaphylliew jingmut halor ki jingeh ba ki paidbah kin sa mad lada sangeh ka jingwanrah ïa ka umphniang petrol bad diesel sha ka jylla Meghalaya.
U la ong ruh watla ka Mazdoor Union ka la sangeh ka jingïakhih hynrei kan dang ïakhun pyrshah ban pynduhjaid ïa ki kam beain ba ki kali kit umphniang ki shah tuh ïa ka umphniang petrol bad diesel ha shiteng lynti shuwa ba kin poi sha ki Petrol Pump.
Kane ka jingtuh umnphniang kam dei ka jingshah ktah tang ïa ki trai Petrol Pump ba ka dei ka hok ka jong ki bad lada kum kine ki jinglehtuh ïa ka umphniang ka dang bteng kane kan ktah ruh ïa ki paidbah ka jylla khamtam ka jingïakhih ban sangeh shalan umphniang lada ka dang bteng kan ktah nyngkong eh ïa ki paidbah lada ka jylla ka mad ïa ka jingkyrduh ïa ka umphniang.
U la ong ba ka jingkem jong ki Pulit ka Jylla Meghalaya ïa kiba don kti dang shen na Ri Bhoi, ka dei hi kaba ki lap ïa ki sakhi sabut ha kaba ki hap ban kem, namarba kane ka dei ka kam kaba long beaiñ bad ban dawa pat na ka Sorkar ba dei ban pyllait noh ïa ki, kam dei ka kamram jong ka Sorkar ban leh ïa kata bad ka la dei ka kamram jong ka ïingkashari ba kan ai ïa ka jingbishar bad lada lap ba kim don kti kin sa lait hi na ka jingpynshitom kiba dei katkum ki kyndon jong ka aiñ.
Shillong, Nohprah 14 : Kum ka jingithuh ïa ka jingtrei ba kot palat ïa kaba khmih lynti ha ka State Energy Efficiency Index, ka Jylla Meghalaya ka la ïoh ïa ka Kyrdan Ba Ar ha ka State Energy Efficiency Performance Award (Group 4) jong ka National Energy Conservation Awards (NECA), 2023.
Kane ka jingïalang sam khusnam ka la long ha Vigyan Bhawan, New Delhi, ha ka jingïadon ryngkat ka President ka Ri India Droupadi Murmu.
Kane ka jingïoh khusnam ka pyni ïa ka jingtreikam ba aiti lut jong ka Sorkar ha ka ban tyngkai ïa ka bording bad ba nang pyndonkam bha.
Ka NECA ba ju pynlong man la u snem ban rakhe ïa ka “National Energy Conservation Day", ka ai jingithuh ïa ka jingtrei ha ka ban tyngkai ïa ka bording kaba long ha ki kam bapher bapher jong ka ïoh ka kot.
Ka National Energy Conservation Day bad ka jingai khusnam ka dei kaba la pynlong da ka Bereau of Energy Efficiency (BEE) hapoh ka Ministry of Power, ka Sorkar India, kaba la pynkupbor kat kum ka Energy Conservation Act, 2001, ban teh kyndon bad pynshlur ïa ka jingtyngkai ïa ka bording ha India.
Haba pynpaw ïa ka jingkmen, u Myntri ka Tnad Bording ka Jylla u Abu Taher Mondal ula ong “Ka State Energy Efficiency Performance Award ka phalang ïa ka jingkut jingmut jong ngi halor ka jingtyngkai ïa ka bording bad ka ai mynsiem ïa ngi ban ïaid ha ka lynti ban lah pynmih ïa ka bording kaba khuid hadien habud".
U Mondal ula ong ba ka Meghalaya kala lamkhmat ha ka jingpyrshang ban pynmih ïa ka bording kaba lah ban neh slem bad dang shen ka Jylla kala pyllait ïa ka Solar Mission ba T.
500 klur ban pynthikna ïa ka jingpynmih bording na ka thymmei kaba neh shirta hapoh ka Jylla.
La pyntip ruh ba ka Jylla kala pynkhreh ban shna ïa artylli ki solar park ha artylli ki jaka kiba lah ban pynmih bording ba mar 20MW.
Kine ki dei ha Suchen bad ha Thamar.
Khliehriat, Nohprah 15: Ka khynhun ïalehkai jong ka R.
Shkenshynriah SC kala long syndon ka lahduh haka lympung ïalehkai jong ka kyrdan Super Division Football Tournament 2023, ïa kaba la tip kum ka 3rd Kyrmen Shylla Contribution Trophy bala pynïaid daka East Jaiñtia Hills District Football Association (EJHDFA) ha madan Diengshynrum Khliehriat.
Haba phai sha ka jingïakhun phainal hynne ka sngi ka kynhun ïalehkai jong ka R.
Shkenshynriah SC kala lah ban pynliem ïaka Sutnga SSCC da 1-0 kol, ïa katei ka shikol la thep da u Obadaia Bareh haka minit kaba 73, lyngba kane ka shikol kol ka kynhun R.
Shkenshynriah SC kala long long syndon ka lahduh ha kane ka lympung mynta u snem.
Da kane ka nam jop jong ka R.
Shkenshynriah SC kala ïoh lad ban leit mihkhmat ïa ka District sha ka Meghalaya State League ha kane ka Aiom ban wan.
Ïa ki khusnam sha ki nongjop la sam da u kongsan jong kane ka sngi u ma Kyrmen Shylla (MLA), ha ryngkat ka jingdonlang u bah Hamlet Dohling President MFA, ki dkhot jong ka MFA bad ki dkhots jong ka EJHDFA.
La sam ruh ïaka nam Best Discipline Team kala leit sha ka kynhun Dhana SC, Best Goal Keeper la ïoh da u Shaiñ Muksor naka Thangskai Tiger SC, Player of the Tournament la ïoh na u Ioanis Suchen naka Sutnga SSCC, ïa ka nam Player of the Match la khur da u Obadaia Bareh rangïalehkai jong ka R.
Shkenshynriah SC.
Shillong, Nohprah 15: Ka jingïalehkai jong ka lympung SSA 2nd DIVISION Football League 2023 ba la long hynne ka Sngi ka la jam sha kaba kut ha kaba ka Umphrup SC bad ka Lumshyiap SC ki la ïakhaid da marDATE- 15.
12.
2023 kol.
Ka jingïakhun la pynlong ha madan SSA Ground, Polo ha ka por 2:15 baje nohphaisngi.
Ha ka jingïakhun dei ka Lumshyiap SC kaba la ïoh lamkhmat nyngkong haduh 2 kol ha ka kylla step lyngba u Aldomac Nongneng ha ka 13 & 36 minit.
Hynrei wat hadien ba shah lamkhmat 2 kol ka Umphrup SC ka la lah ban pynïakhaid lyngba u Hamenangsan khriemujot ha ka 57 minit bad na u Wallambor Kharumnuid ha ka 69 minit.
Mynta ka sngi yn sdang ïa ka jingïakhun Semi Final kaba nyngkong ha kane ka kyrdan, ha SSA Ground ha ka por 1:45 baje mynsngi ha kaba ka Pohkseh SC kan aireng pyrshah ïa ka Sohryngkham SC.
Shillong, Nohprah, 14: U Myntri Rangbahduh ka ri u Narendra Modi u la kular ban ai jingkyrshan ïa ka Sorkar Meghalaya khnang ba kan dup lah ban kynjoh sha ka thong ha kaba ïadei bad ka jingthmu ban tei ïa Administrative City ha New Shillong Township ha ki san snem ban sa wan.
U Myntri Rangbah ka Jylla u Conrad Kongkal Sangma uba la leit sha Delhi ban ïakynduh ïa u Myntri Rangbahduh ka ri, u la ong ba u la pynsngew ha u Myntri Rangbahduh shaphang ki kam pynroi bapher bapher bad ïa ki prokram bapher bapher jong ka Sorkar.
“Nga la aiti ïa ka kaiphod ba bniah bad nga la pyni ruh ïa ka Presentation ha u bad u la pynpaw ka jingsngewkmen ban ïohi ïa ki jingtrei bapher bapher kiba la urlong ha kane ka jylla bad u la pynpaw ka jingsngewkmen khamtam eh ba baroh ki kam pynroi ba la mang pisa na ka bynta ka jylla ha ki san snem ba la leit noh ka la nang kiew ar shah ha ki san snem ba ladep, kaba la jan kot lai shah na kaba ju long ha ki 5-6 snem mynshwa," u la ong.
U Sangma u la ïathuh ba u la pyntip ha u Modi ïa ki jingthmu jong ka Sorkar Meghalaya bad ki thong bapher bapher ba la buh ban pyndep ha ki san snem ki ban sa wan.
“(Nga la) kyrpad ïa u Modi ban tuklar bad ban ïarap lem ïa ngi, ban kdew lynti ïa ngi bad ban kyrshan lem ïa ngi ba ngin dup lah ban kynjoh sha ka ka thong kaba ngi la buh ha ki san snem ki ban sa wan," u la ong.
“Nga la ïasam ruh bad u halor ka jingthmu ban don ïa ka New Shillong Township ha kaba ngi la thmu ban tei ïa ka Administrative City ba thymmai bad ka Secretariat ba thymmai bad nga la ïasam bad u ïa ka Plan bad ka Designs ba la shu leh malu mala bad pan jingkyrshan na u ban pynthikna ba ki projek kin nang tyllun shakhmat.
U la pynpaw ka jingsngewkmen ban ïohi ïa kine ki kam pynroi bad u la kular ruh katba lah ban ai jingkyrshan na ka liang jong u," u la bynrap.
Shuh shuh, u Myntri Rangbah u la ïakynduh ruh ïa ka Myntri Pla Tyngka ka Nirmala Sitharaman bad kyrpad ïa ka ban kyntiew ïa ka jingbhah pisa bad ban ai tam ïa ka Externally Aided Projects (EAP) sha ka Jylla Meghalaya da kaba pynshong nongrim katkum ki kam ba ladep leh.
“Nga la pyntip ïa ka shaphang ki projek bapher bapher kiba dang ïaid shakhmat lyngba ka bhah pisa ba ka Sorkar India ka ju ai jingkyrshan ïa ki jylla bapher bapher lyngba ka EAP bad ïa ki kam pynroi bapher bapher kiba la nang ïaid shakhmat," u la ong.
“Ka Myntri ka la shah skhor bha bad ka la kular ban ïarap bad ban kyrshan ïa ngi.
Ngi khmihlynti ïa ka jingkyrshan jong ki bad na ka Tnat Pla Tyngka bad na u Myntri Rangbahduh ka ri khnang ba ngin dup lah ban kynjoh ïa ki thong bapher bapher ba ngi la buh na ka bynta ka jylla Meghalaya," u la bynrap.
Khliehriat nohprah 15: Ka public hearing jong ka M/s Green Valliey Industries Ltd kaba ju tip ruh kum ka Max Cement, kaba don ha Nongsning, East Jaiñtia Hills District kaba la pynlong mynta ka sngi ha Madan Pyrda Block-2 ha shnong Chieruphi ka la iaid beit khlem da don kano kano ka jingpyrshah bad baroh kiba la ai jingkren halor rynsan ki la ai ka jingkyrshan ïa katei ka company.
Katei ka public hearing ka long halor ka jingthmu jong ka Green Valliey Industries Ltd ban tih ïa u mawshun na ka par kaba don ha katei ka jaka Madan Pyrda ha shnong Chiruhphi, ka par kaba heh 10.
71 hecter, la mang ruh ban tih ïa u mawshun 400602 MT shi snem.
U Waheh Shnong, Secretary shnong lem bad ki dkhot ka shnong Chirehruphi lem bad kiba na bar shnong kiba la ai jingkren ha rynsan ki la ai ka jingkyrshan bad ong ruh ba na ka liang ka Dorbar Shnong Chiriehruphi ka la ai ïa ka syrnot NOC bad shah ïa ka Max Cement ban tih ïa u mawshun na katei ka par kaba don hapoh shnong bad kyntu ruh ïa ki bor kiba halor ba kin sngewbha ban ai noh ïa ka Environmental Clearance ïa katei ka company ba kan ioh ban tih ïa u mawshun.
U bah Dametryo Rymbai, uba dei ruh u Secretary Shnong barim jong ka shnong Chiehruphi u la ong ka ka Dorbar shnong ka la ai ïa ka syrnot NOC ïa kane ka Green Valliey Industries bad ka la don ruh ki jingiateh kular bad ka shnong, la ong ruh ba la leh ïa kane khlem kano kano ka jingleh bor ne khlem da pynbor ïano ïano ruh ha shnong hynrei la ai ïa ka NOC da ka jingiasngewthuh jingmut lang jong baroh ki nongshong shnong, ha kajuh ka por, u la kyntu ïa ki bor kiba halor ba kin ai noh ïa ka syrnot Clearance Certifiacte ïa katei ka company ba kan ioh ban sdang noh ïa ka project ban tih ïa u mawshun na katei ka par.
Ïa ka jingïalang la pynïaid da u Additional Deputy Commissioner ka East Jaiñtia Hills District, u bah G.
Warjri ha ka jingdon ryngkat lang u Environmental Engineer jong ka tnat Meghalaya Pollution Control Board, u bah Y.
F.
Laloo.
U bah Warjri u la pynshai ba kane ka jingpynlong public hearing ka dei ka rynsan ha kaba kiba kyrshan bad kiba pyrshah ki lah ban pynpaw iala ki jong ki jingpynsngew jong ki halor rynsan.
Na ka liang u Environmental Engineer jong ka tnat Pollution Control Board Meghalaya, u bah Y.
F.
Laloo, u la pynshai halor katei ka project tih mawshun jong ka company bad ong ruh ba na ka liang ka tnat Pollution kan sa phah ïa ki kaiphot jong kane ka public hearing, ki video bad ki dur ba la ring ha kane ka sngi sha ka tnat State Environmental Impact Assessment Authority ban shim ïa ka rai ha kaba ïadei bad ka jing ai ïa ka syrnot Environmental Clearance sha ka Green Valliey Industries.
Kiba la ai jingkren ki kynthup, u Waheh Shnong Chriehruphi, u bah From Rymbai, Secretary Shnong, u bah Ebordame Talang, Waheh Shnong ba rim, u bah Lambha Dkhar, u dkhot ka dorbar shnong Chriehruphi, u bah Dametreo Rymbai, u bah Pynthymmai Suchiang, u bah Mebanker Rymbai bad kiwei kiwei.
Na ka liang u Environmental Executive jong ka company M/s Green Valliey Industries Ltd, u H.
P.
Gupta u la pynsngew ia ka jingpynshai kaba iadei bad ka rukom ban pyntrei ia kane ka project ban khlong ïa u mawshun na katei ka par ka ban nym ktah ïa ka mariang bad ban ai ka jingiada ruh ïa ki nongtrei ki ban trei ha ka par.
K a jingïakren bad jingïamir jingmut halor ka phang jongka jingseng ne jingsaindur ïa ki longiing long sem ne family planning ka long shisha kawei na ki phang kaba donkam eh ha ka imlang sahlang bad ka jingdawa ba hakhmat eh jong kane ka juk mynta khamtam ha ki thain nongkyndong ba ki briew ki dang duna ka bor pyrkhat.
Ka jingshim khïa jong ki nongïalam nïam, doktor, nonghikai bad kiwei pat ki riew trei mon sngewbha halor kane ka phang ka long kaba dei hok ban ïaroh bad ïoh ïa ka jingkyrshan.
Haba kren halor kane ka phang bun sien ki paidbah ha ki thain nongkyndong ki shem jingeh ban shemphang bad kawei na ki jingeh kaba nyngkong ka long ba kim long la kloi ban shah shkor ne pynleit jingmut ha ki jingbatai kiba don jingmut.
kawei kaba don ha khmut eh ka jingim jong ki ka long beit tang ba im ka la bïang kam pher la ki long kumno kumno ruh wat la ha ka jingshisha tang ban im te wat ki mrad ruh ki im hi.
Hynrei ki bapli kim kot ka bor pyrkhat ban pynïapher ïalade na ki mrad.
Kumta kane ka phang ka long kaba donkam haduh katta kata ban ïaid shaphrang bad bteng ïa ka jingïamir jingmut bad ïalap ïa ka sha baroh ki thain nongkyndong.
Nalor jong ka tnad sorkar bad ki seng trei mon sngewbha, ki seng nïam bapher bapher ruh ki don ka bynta ban synnïang ha kaba ïadei bad katei ka phang na ka bynta ka jingmyntoi jong ki paidbah.
Katei ka jingïatreilang kan ïarap shibun ïa ki nong shnong shnong jong ka jylla.
Kane hi ka long ka khubor kaba khlain khamtam naka bynta kiba bun ki thain kiba dang sahdien bad nongkyndong.
