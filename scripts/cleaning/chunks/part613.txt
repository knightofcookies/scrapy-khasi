220.
00-270.
00m), Hollow Block Fencing Wall ha Shri Sanbor Shullai Road,, Outlet Drain bad ka slab na Lum jingtep Muslim shajan ka iingsah I kong Aitimon Myrthong bad ban siang rong biang ïa ka surok Lumparing, Shillong.
Nongpoh, K’Lyngkot, 28: Wat hadien bala paw tyngkreiñ bad buh hakhmat ka jingkieng ïaka signboard bala mana ïaki trok kit palat pud ba kin ïaid lyngba ka jingkieng Lailad, kaba la don kumba 38 snem mynta ba tang ki kali ba hapoh 9 ton ki lah ban ïaid lyngba katei ka jingkieng namar ka jingma kaba lah ban ap ïaki paidbah, hynrei haduh mynta kiba bun naki trok kit palat pud kim shym la kheiñ snep ïaka hukum bad pynkheiñ aiñ ban ïaid lyngba katei ka jingkieng.
Kum ban shu pynpaw ba katei ka jingkieng kaba don ha Lailad ban kam ïaka wah Umtrew ka dei kawei naki jingkieng kaba la rim tam bad kaba ym lah ban tip ba ka jingma ka lah ban ap ha kano kano ka por ban ïaid lyngba u surok Umling-Patharkhmah bad wat naki nongïalam shnong kila ju dawa naka por shaka por ban shna noh da ka jingkieng thymmai namar ka jingma kaba ap bad kaba lah ban wanrah ka jingjia ba sngewsih ha kano kano ka por.
Lah ruh ban pynkynmaw ba dang ha ki khyndiat snem bala leit naka liang ki engineer ka tnad PWD bad u MLA ka Jirang u Bah Sosthenes Sohtun kila leit ruh ban pynlong ka jingjurip ïa katei ka jingkieng naka bynta ka jingpynkhreh pynkhrum ban pynmang pisa ban shna da ka jingkieng ba thymmai.
Hynrei kumba long mynta la sakhi ba bun na ki trok kit palat pud ki dang pyrshang ban ïaid bad pynkheiñ aiñ lyngba u surok Umling-Patharkhmah khamtam haka por mynmiet ban shim kabu ruh naka jingbha u surok naduh bala dep ban siang rong khlem da kheiñ ïaka jingma jong ka jingkieng Lailad bad kaba lah ruh ban pynduh tang katno ïa u surok ba dang shu dep siang rong thymmai.
Shillong, K’Lyngkot 28 : Ka kyrtong MP jong ka National People’s Party (NPP), Dr.
M Ampareen Lyngdoh dang shen ka la ong ba ka NPP kam ju khot da ki jingïalang kiba heh ba heh ban die ïa ki form pynrung party kiba rem na bynta kito kiba kwah ban pynïasoh ne kyrshan ïa ka party.
Ïa kane katei ka longkmie kaba dei ruh ka Myntri ka tnad na Koit ka Khiah ka jylla ka la kren ha ka jingialang pdiang burom ïa u MDC ka Congress na Mairang sha ka party, Bah Batskhem Ryntathiang ha ka jingïalang ka long ha Mairang hi.
“Ka NPP kam ju khot da ki jingïalang ba heh ban die form pynrung party kiba rem ba rem hynrei kadei ka party trei mon sngewbha, kaba ki paidbah ki wan da ka mon sngewbha ban kit lang ïa ki jingkit ba khia kiba ap na ka bynta ka ri bad ka jaidbynriew," ong ka kyrtong haba kren ha katei ka jingïalang.
Ha kajuh ka por ka la ong ruh ba kum ka party ki ïeng ha ka nongrim ban ym pharia ïa ki nongshong shnong ha ka jinglong jingman jong ka Jaidbynriew.
“Ka jingïoh jongngi ïa ka jylla ba pura ha kito ki por kadei da ka jingwan lang jong ki nongïalam na ki Jaidbynriew bapher bapher da ka mon sngewbha ban dawa la ka jong ka jylla lyngba ka Hills State Movement," ka la bynrap biang.
Shuh shuh ka la ong ruh ba ha kito ki por ym ju don nongïalam kiba kwah ban wanrah ka jingïapher ne pharia hapdeng ki laitylli ki Jaidbynriew ba don ha ka jylla kata hapdeng ki Khasi, Jaintia lane Garo.
“Ngi kiba ïalam mynta ïa ka saiñpyrthei ngin ym shah da lei lei ruh ïa kane ka jingpharia.
Kumta wat pharia ïalade ha kum kane ka juk politik kaba ki nongwan na ka sorkar kmie ki thapkti haba mangi ngi ïapait ïa pra "Ha kajuh ka por ka ong ruh ba ki paidbah ki dei ban sngewthuh ba ka NPP kam dei ka party nongwei kumba don kiba pynsngewthuh bakla hynrei kadei kaba la pynlong doh pynlong snam da ki nongshong shnong ka Meghalaya.
“Ïa kito kiba kdew kti ba dei ka party nongwei sngap bad pynshongnïa ïa ki jingkynnoh jongphi," ka la bynrap biang.
Lah ban kdew hangne ba ka NPP ka la sei baroh arngut da ki longkmie ban aireng ha kane ka elekshon MP, kata na Shillong da ka Dr.
Ampareen Lyngdoh bad na Tura seat da ka MP ba mynta hi, ka Agatha Sangma.
Khliehriat, K’Lyngkot, 28: Ki nongñiah trok kiba kit jingkit, kiba iaid lyngba na ka surok National-Highway -6 na Umtyra, East Jaiñtia Hills District, hynnin ka sngi ka 26 tarik kullalyngkot ki la ïakynduh jingeh haduh katta katta namar ka jingbat No-Entry ki pulit ha Umtyra kaba na ka daw ka jingrakhe ïa ka sngi Republic Day ha Khliehriat.
Haba kren sa ki pathai khubor bad lyngba u kyrwoh ba la phah, ki nongñiah trok ki la pynpaw ka jingsngew bynñiaw bad ong ruh ba ki la thngan bad jan iap thngan, namar ka jingbat No-Entry kaba da ki bun kynta, naduh ka por 7 baje mynstep haduh ka por 12 duna mynsngi.
Ki ba ñiah trok ki la ong ruh ba ha kane ka sngi ym don dukan ja, dukan sha kiba don hajan bad kiba bun ki dukan ruh ki khang, ki la pynpaw ka jingsngewsih namar ki bor district ki khlem shim khia ban pyntip lem lyngba ki pathai khubor ne ki social media ba yn bat No-Entry bad ong ba kane ka dei ka bym pyrkhat lem ïa ki nongñiah trok kiba duk ba suk “hooid ngi ki nongñiah trok ruh ngi sngew thuh hi ba kum kane ka ju jia hi ngi tip ïa ka ta, hynrei ban shu bat no entry pat naka bynta ki wei ki wei ki program ki la dei ban ai jingtip shuwa lyngba ki social media namar ba kum ha kine ki sngi bun ki dukan ruh ki khang bad don ruh ki jaka kiba jngai bha ki dukan, kane ka buh jingeh ïa ngi kiba ñiah trok" pynpaw ki nongñiah trok kiba sahkut No Entry ha Umtyra.
Khliehriat, K’lyngkot, 27: U bah Albinus Lamurong, myn ha ka 23 tarik mynta u nai, u la leit ban buh da ka ujor ha ophis jong u Assiatant Engineer jong ka tnat PWD Roads Sutnga Sub Division ha kaba u la ujor halor ka jingiaid ki trok kit dewïong kiba kit palat pud kiba iaid na ka jingkieng Rimanar, kaba don hajan ka shnong Samasi, kaba dei ka jingkieng kaba la pyntreikam da ka hukum 144 CrPC naduh u snnam 2018 namar katei ka jingkieng ka la rim bad satori bha kaba la donkam ban iada.
Katkum ka shithi ujor, u bah Albinus Lamurong, u la ong ba lada ka jingkit palat pud ki trok ka dang bteng kan buh jingma ïa katei ka jingkieng kaba la sator bad ong ruh ba wat ki padbah jong ka thaiñ Sumer ruh ki syier mynsiem ban ïaid lyngba na kane ka jingkieng namar ba ka la rim bad ka la synjor shaba palat, u la kynthoh ruh ba dei namar ka jingleh khlemakor jong ki katto katne ki heh spah kiba pyn kit palat pud khlem da burom shuh ïa ka jingbthah kaba wan na ka ophis ne ka tnat sorkar, ha ka jingshisha na ka liang ka tnat ba dei peit ka la dep mana ban kit palat pud bad bthah ruh ba dei ban kit tang 9 mt ym ban kit palat pud.
U bah Lamurong, u la ong ba lyngba ka sur kaba na ka thaiñ Sumer, u la kyrpad ïa ka tnat PWS Sutnga Su-Division ba kan shim khia ban tehlakam noh mar mar ïa ki kali kiba kit palat pud, kaba dei ka jingleh jong ki riew shim kabu khnang ban lait na kano kano ka jingjia ba sngewsih ïa ki paidbah ba lui lui jong ka thaiñ.
Nongstoiñ, K’lyngkot, 28: Ki lai tylli ki shnong kiba don ha ka thaiñ rimen ka Marshiang, Umïong bad Mawdong ki dei ki shnong kiba don ha kyndong eh jong ka Rambrai Jyrngam Constituency bad kiba jngai bha bad ka don tang kawei ka surok kaba poi haduh Mawdoh, Synia bad Nongthymmai.
Ki nongshong shnong na kitei ki lai tylli ki shnong haba ki leit donkam ha Rambrai lane Nongstoiñ bad kiwei kiwei ki jaka, ki hap ban ïaid da ka kjat kumba lai haduh saw kynta haduh ban da poi ha ka jaka ba katei ka surok ka don.
Ka jingbym don ïa ka surok ka la buh ïa ki paidbah ha ka jingeh kaba khraw, khamtam eh ïa ki longkmie lada ki thmu ban leit phah sumar ha ka por ba ki ar met.
Nangta haba don kiba pang ba shitom kiba la hap ban kit sha ki Hospital.
Ha kaba ïadei bad katei ka jingeh, u bah S.
Nongphud, haba ïakren bad u nongthoh khubor u la ong ba ki riew rangbah ki sngewkhia jur halor ka jingiehnoh khunswet jong ka sorkar ïa kitei ki shnong.
U ong ba imat ka sorkar ka ñiew ba ki paidbah jong kitei shnong kim dei ki briew, hynrei ki dei tang ki shrieh ki tngaw lymda kumta balei kan shu iehnoh beiñ haduh katto.
U la ong ruh ba na ka liang ki nongïalam bad ki dkhot jong ka seng FKJGP, ki la lap bunsien ba ïa kiba pang ba shitom kiba thmu ban leit phah sumar ha Rambrai PHC, ha kaba la hap ban shu kit da u briew naduh shnong haduh ban da poi ha surok.
Wat haba la poi ha surok ruh ki shem jingeh haduh katta katta ban ïoh kali, namar ki kali kiba mih na Synia, Mawdon bad Nongthymmai ki la dap briew lypa.
Teng teng lada dei ki shynrang la hap ban kyntiew noh sha tnum kali tang ban lait na kaba kit da u briew.
U la ong ruh ba kaba shem jingeh palat ka dei ïa ki longkmie kiba ar met namar ban kit da u briew ruh ka shitom bha.
Nalor kata u la ong ba baroh ki paidbah jong kitei ki shnong ki dei kiba im tang da ka rep bad ki mar rep ba kongsan kum u synsar, ki soh ki pai, ka kait bad kiwei kiwei ki donk kyrhai.
Hynrei, wat lada ki nongrep ki trei shitom katno katno ruh bun ki mar rep ki shu sep ei namar ka jingbym don surok.
U la ong ba ki la don ki surok ha ki shnong kiba la pyntrei lyngba ka skhim shispah sngi.
Hynrei namar ba ki dei ki surok khyndew tang mar ïa poi ka aïom slap, kim I dei shuh ki surok bad ym don ki kali kiba lah ban ïaid lait noh tang ha ka por tlang kata ruh tang ki trok four wheel.
Ha kaba ïadei bad katei ka jingeh, na ka liang ki paidbah ki dawa ba dei ban pynïoh noh da ka surok kaba biang ha kitei ki lai shnong, khnang ba ki paidbah kin lait na ka jingeh ha ka leit ka wan, ka kit ka bah.
U da kyntu jur ïa ki nongmihkhmat ka Rambrai Jyrngam, ba kin tuklar lem halor kane ka jingeh, khnang ba ka sorkar kan phai khmat lem sha kitei ki shnong.
Shillong, K’lyngkot 28 : Ki Pulit Search & Rescue lem bad ki Pulit Sohra, kila ïoh ban sei ïa ka metiap jong u samla uba hap hynne ka janmiet sngi U Blei shapoh ka riatbah riat san jong ka jaka jngohkai ha Mawmluh, Sohra.
ïa ka met jong une u samla la ïoh sei ha ka por 8 baje tam eiei, ong ki Pulit kiba la pynkit ïa ka met sha Sohra CHC ban pyndep ïa ki jingdonkam.
Une u samla u kyrteng u Bankynmaw Lyngdoh uba na Mairang uba shong ba sah ha Nongmensong bad uba trei hapoh ka Pala Resort.
Ki Pulit ki ïathuh ba une u samla ula leitkai bad uwei u paralok da ka thuk thuk sha kane ka jaka jngohkai bala tip kum ka 100 Waterfalls Camping site.
Ki iathuh ba une u samla ula hap shapoh kane ka riat ha ka por ba u dang leit pynjhieh.
Shillong, K’Lyngkot 27: Ka Seng Samla Mawkhar ha ka sngi Saitjaiñ ka la pynhap pyrda ïa ka jingrakhe 25 snem ha ka jingshakri ïa ka shnong ka thaw hapoh ka Dorbar Shnong Mawkhar ryngkat ka jingsakhi lang jong ka Myntri ka tnad ka Koit ka Khiah ka Dr.
Mazel Ampareen Lyngdoh kaba la long kum ka Kongsan, u MLA ka North Shillong Constituency Bah Adelbert Nongrum uba la long kum u Symbud Kongsan, u MDC ka Mawkhar-Pynthorumkhrah u Bah Pynshngaiñ N.
Syiem u la long kum u kongsan ba kyrpang.
Haba kren kum ka Kongsan ka Dr Ampareen ka la ai khublei ïa ka Seng Samla Mawkhar kaba la jam sha ki 25 tylli ki mawmer da ka jinglah ban tan lem ïa ki heprit bad ïa ki samla jong ka shnong ha ka jingpynlong ïa ki jingïakob bapher bapher ban pynshongshit ïa ka shnong ka thaw.
Ka la ong ruh ba ka ïohi ba ïa ki taïew lehkmen jong ki samla la pynlong tang hashwa ka elekshon hynrei kum ka Nongmihkhmat ka sngew ba dei ban pynshlur ïa ki samla ba kin ïai pynlong ïa ki prokram babha ki ban tei bad wanrah ka jingïajan hapdeng ki nongshong shnong.
“Lada phi lah ban pynlong ïa ki prokram kiba kit jingmut bad ïarap ïa ki samla, long kiba kloi ban wan sha nga ban pan jingïarap na ka bynta ka bha ka miat jong ki samla bad jong ka shnong," ka la ong.
U Bah Adelbert haba kren kum u Symbud Kongsan u la pynbna ba hadien ka jingai jingkular jong u ïa ka Seng Samla Mawkhar ba un sa ai kaei-kaei ka bha ïa ka shnong bad kumta kane ka jingïaishah bad ka jingap kmang kaba la shisnem kynthih ka la seisoh ha kaba na ka liang jong ka tnad sorkar ka la ai ïa ka mang tyngka kaba T.
1 lak tam kum shibynta ka skhim ai jingïarap ïa ka shnong.
U Bah Pynshngaiñ N.
Syiem u la ong, ka shnong Mawkhar ka don shibun ki jingïathuhkhana ban sah kynmaw bad kum ka shnong ka donkam ban dang ïai kiew shajrong ha ki liang baroh.
“Nga dap da ka jingsarong ban long u MDC jong kane ka shnong namarba ka Mawkhar ka dei ka jabieng jong ka Ri Khasi," u la ong.
Ha kane ka sngi, la sakhi lang da u President ka Seng Samla Mawkhar u Bah Daniel R.
Syngai, u President banyngkong ka Seng Samla Mawkhar u Dr.
B.
PS.
Toi, u Rangbah Shnong Bah Arwan Tariang bad kiwei kiwei.
Shwa ban pynkut ïa ka jingrakhe, ka Dr.
Ampareen Lyngdoh ka la pyllait paidbah ïa ka Souvenir bad sam ïa ki Momentos sha ki radbah jong ka shnong kiba ju don bynta ha ka jingïakit ïabah ïa ka shnong.
La pynshongkun ïa kane ka sngi, da ki jingrwai, ki jingshad bad ka jingsam ïa ki khusnam na ki nongjop bad ka jingpynhap noh ïa ka lama rakhe jubili.
Shillong, Kyllalyngkot 28 : U Symbud Myntri Rangbah ka jylla uba peit ïa ki kam pynroi sor u Ma Sniawbhalang Dhar u la long kum u kongsan ban pynher ïa ka lama ka ri bad shim salute na ki kynhun ba ïaid march past ha Resubelpara ha ka jingrakhe ïa ka Republic Day kaba 75 jongka ri kata ha ka 26 tarik Kyllalyngkot 2024 ha Resubelpara Mini Stadium.
Haba kren ha kane ka jingrakhe burom ïa ka Republic Day u Symbud Myntri Rangbah u la ong ba ka sorkar MDA ka dei ka sorkar kab trei bad shakri hok ïa ki paidbah namar ka don ka jingthrang ba ka jylla Meghalaya kan kiew naduh sor haduh nongkyndong.
U la kyntu bad ïawer ïa ki paid nongshong shnong ka jylla ba kin ïatrei lang bad ka sorkar da kaba peit ba ki projek bad ki skhim ba pyntrei ha kano kano ka jaka kin ïaid beit khlem kino kino ki jingpynwit.
Namar dei tang ka jingïatrei lang kaba kyntiew kloi ïa ka jylla.
Ban pynphuh pynphieng ïa kane ka sngi hadien ba la dep shim salute ïa ki kynhun ba ïaid march pass la pyni rong ruh ïa ki Tableau jong ki tnad sorkar bapher bapher.
Kane ka la pynkhring bha ïa ki paidbah kiba wan sha ka jingrakhe.
Ka Ophis Soil and Conservation ka la ïoh ïa ka khusnam Best Tableau.
Katba ka Resubelpara RMSA Secondary School ka la ïoh ia ka khusnam kum ka kynhun ba tbit tam ha ka jingïaid Parade ne Best March Past.
Kiwei kiwei ki prokram ba la pyndep ha katei ka sngi ki long ka jingleh burom ïa ki nongtrei sorkar kiba minot thop la ka kam kata Best Employees of the District, ïa ki ASHA, ki nongïalehkai sport bapher bapher khamtam kiba la wanrah burom ïa ka district na ka Meghalaya Games kaba San kaba dang shu kut shen ha nongbah Tura.
Shillong, K’Lyngkot, 28: U Lamphang jong ka Ingdorbar Thawaiñ ka Jylla u Thomas Sangma u la ïathuh da ka jingsngew sarong ïa ka jingdonakor bad ïa ka burom jong ki nongthawaiñ ka Jylla haba pynlong ïa ki dorbar jong ka Ingdorbar Thawaiñ ka Jylla.
U Lamphang ula pynpaw ïa kane ha ka jingïashim bynta ban ai jingkren ha ka 84th All India Presiding Officers Conference (AIPOC) kaba long ha Maharashtra Legislative Assembly, Mumbai.
Ïa kane ka jingïalang la plie da u Lamphang ka Lok Sabha u Om Birla bad la ïoh ruh ïa ka jingkren na u Myntri Rangbahduh u Narendra Modi lyngba ka kor online.
Ha kane ka jingïalang ki Presiding Officer ki la ïakren halor ka mat (i) ban tei ïa ka jingshaniah na ki paidbah ha ki Iingdorbar Thaw Aiñ, ka jingdonkam ban bat ïa ka jingkohnguh bad ka burom ha Parliament, ha ki Assembly ha ki Jylla bad UT bad (ii) kumno ban pynlong ïa ka jingtreikam jong ki Committee kaba kham don jingmut bad ba trei bha.
Haba kren halor ka mat ban tei ïa ka jingshaniah u paidbah ha ki Iingdorbar Thaw Aiñ bad ka jingdonkam ban bat ïa ka jingdon akor bad ïa ka burom ha Parliament bad Assembly, u Lamphang ula ban jur ba ki dkhot jong ka Parliament bad ki Assembly ki dei ban bat ïa ka akor bad ka burom jong ka Iingdorbar da kaba kohnguh bad ïaid katkum ki Rules bad jingpynïaid dorbar.
“Ban pynkulmar hapoh ka Iingdorbar kam pynitynnad satia hakhmat u paidbah.
Ha kine ki sngi ba mynta, ngi la ïohi ïa ki dkhot ba ki ïatur shajan ka jaka shong jong u Lamphang, ban rah placard bad leh pyrshah ïa ka hukum jong u Presiding Officer kaba dei ka kam ka bym itynnad bad ka bym ïahap ruh katkum ka ri synshar paidbah," ula ong.
U la ai jingmut ïa ki dkhot ba ki lah ban kren ïa ki mat jong ki ha ka lynti kaba dei bad ki lah ruh ban ïakren ïa ki jingeh ba ki don bad ki Presiding Officer shabar jong ka dorbar.
“Hynrei sngewtynnad ba ki jingïatai bad jingïakren hapoh ka Meghalaya Legislative Assembly ka dei kaba ju pynlong beit ha ka lynti kaba jai jai watla ki don ki jingïakhluit ha ki jingïatai nia hynrei ki dkhot ki ju bat beit ïa ka burom jong ka iing," la ong u Thomas.
“Ngim pat ju mad ïa kano kano ka khep ba ki dkhot ki pynhuri hura ne ïatur sha ka jylli jong ka Iingdorbar da kaba rah plakad hynrei lait noh tang ka jingphet shabar jong ki dkhot haba kim hun ïa kino kino ki mat," u la bynrap.
U la pyntip ruh ba ki don ki khep ba u Presiding Officer u ju ïakren hapoh kamram bad ki nongïalam na baroh ar liang, ka liang synshar bad ka liang pyrshah, da ka jingthmu ban pynbeit ïa kino kino ki ishu ka ban pynhun lang ïa baroh ki liang manla ba don bynta.
Khliehriat, K’lyngkot, 28: Ka Jaiñtia National Council, ka pynpaw ka jingsngew khia jur halor ka jingbym ju plie ka ophis C&RD Block kaba don ha Lumshnog, East Jaiñtia Hills District, ka seng hadien ba ka la ïohi lyngba ki pathai khubor halor kane ka jingkhang tala ka ophis Block, mynta ka sngi ka la leit ban ïakynduh ïa u Deputy Commissioner ka East Jaiñtia Hills District, u A.
Baranwal,IAS bad ïakren halor kane.
Ha ka jingiakren bad u DC Shri.
A.
Baranwal, u Information Secretary, ka JNC, u samla Mebanteilang Sukhlaiñ, u la pan ka jingpynshai na u DC ban dup shai bad sngewthuh ba na kaei ka daw ba katei ka ophis C&RD Block ha Lumshnong ka shu khang tala beit bad na ka liang u Deputy Commssioner u la ong ba ka daw ba khang tala katei ka ophis ka dei namar ba ym pat don nongtrei haduh mynta bad ong ba ha katei ka ophis ki dang don mynta tang ar ngut ki chowkidar bad u Engineer bad LDA bad dei ka jingbym ïoh tulop kine ki nongtrei lah kumba 4 ne 5 bnai kumta ka la buh jingeh ïa ki nongtrei ha bai ka leit ka wan namar ki hap ban wan na ki jaka ba jngai kumta ka la pynlong ïa ki ban sangeh wantrei.
“Ka seng ka dap da ka jingsngewkhia haba ïoh sngew ïa kum kata ka apot bad Ka seng ka buh ruh ka jingkylli hato ïa katei ka C&RD Block la wanrah tang namar ba ha kato ka por dei ba la jan ka election? namar kum ban shu pynkynmaw ba ia katei ka Block la plie ha ka 5 Tarik u nohprah 2022 kata hashwa ka election MLA 2023" ong u kyrwoh.
Ha kajuh ka por, ka seng ka pynpaw ka jingsngewnguh ïa ka Kong Santa Mary Shylla, ka MLA Sutnga Saipung, kaba la trei shitom ban wanrah ïa katei ka C&RD block ha Lumshnong, watla ka dang long tang kum ka kyrtong iakhun election ha kato ka por, mynta ka seng ka kyrpad bad kyntu ïa ka MLA, ka kong Santa Mary Shylla ba kan sngewbha leh eiei halor kane namar ba mynta ba la don ha ka bor kum ka nongmihkhmat jong ka thaiñ, kata ruh ha ka liang synshar lane ka ruling Government “Kumba phi lah trei shitom ban wanrah ïa katei ka Block kumjuh ruh phin sngewbha ban trei shitom biang ban pynbit pynbiang bha ïa katei ka Block khnang ba kan nym long kaba shu sepei hynrei kan ai ïa kata ka jingshakri hok kaba paka bad ban theh ruh ïa ki jingmyntoi sha ki paidbah ka thaiñ bad khatduh ruh ka seng ka kyrpad ïa ka MLA ba la dei ka por ban thungkam noh ïa ki nongtrei ha katei ka Block khnang ba ki khun samla wad kam wad jam ka thaiñ Narpuh kin long kiba ïoh jingmyntoi lyngba kane ka Block.
Shillong, Kyllalyngkot 28 :Ka sorkar jylla ka la pynkhreh ban tei ïa ka jingkieng ba thymmai ka ban jngai kumba 3 Km sharum ka Dam Umiam.
Halor kane ka sorkar jylla ka la bthah ïa ka National Highways Infrastructure Development Corporation Ltd (NHIDCL) ban leit jurip bad sorbe ïa ka jaka bad ban ai ïa ka kaiphod sha ka sorkar.
“ Ngi dang don jingthmu ban tei ïa ka jingkieng ba thymmai kaba jngai kumba 3 Km ei ei sharum ka Dam Umiam khnang ba ki kali kin ïaid noh nangnta" ïathuh u Symbud Myntri Rangbah uba peit ïa ka tnad PWD (Roads) u bah Prestone Tynsong.
“ Ka NHIDCL ka dang khmih ne peit bniah ïa ka jaka bad shen kin sa ai ïa ka kaiphod sha ka sorkar bad hadien kane ka sorkar kan sa shim ïa ka rai kaba khatduh" ong u bah Prestone.
U la ïathuh ruh ba kat kum ka kaiphod kaba mynshwa la pyni ba lah ban shna ïa ka jingkieng shaneng ka jingkieng Dam hynrei hadien la lap ba kam long shngaiñ ïa kane ka Dam ba mynta lada tei shaneng na kata ka daw la rai ban hiar noh sha rum kata ruh ha ka jingjngai ba 3 Km.
“ Ngi la thoh ruh sha ka Geological Survey of India (GSI) bad ki ruh ki la pynlong ka jingpeit bniah ïa ka jaka shaneng ka jingkieng dam bad ki la pynpaw ha ka kaiphod ba lada shna tang na ka jingkyiuh ha ka por ba shna ruh ka lah ban ktah jur ïa kane ka Dam ba mynta" ïathuh biang u Symbud Myntri Rangbah.
U la ïathuh shuh shuh ba ha ka kaiphod ka GSI ka la pynpaw ba lah ban tei ïa ka jingkieng ba thymmai sha rum ka Dam kham shajngai kane ka jingkieng Dam ba mynta.
Nalor kata lada shna kane ka surok ba thymmai kan ym ïa tyngkhuh shuh bad ka surok rim hynrei kan ïaid da kawei ka surok ba thymmai.
Ha katei ka por lehse yn bishar bad shah ïaid tang ki kali rit ne ki bym kit khiah na kane ka jingkieng barim bad kiba kit jingkit kin ïaid beit na katei ka jingkieng ba thymmai.
Kumba long mynta ka jingpynbha ïa ka jingkieng Dam ka dang ïaid shaid shaid lyngba ka skhim Dam Rehabilitation and Improvement Project (DRIP).
U Myntri ka tnad bording u AT Mondal u la ïathuh ba ïa kane ka jingpynbha yn pyrshang ban pyndep shwa ban poi ka Lyiur.
U la ïathuh kan sa poi ka por ban hap khang dam ïaka jingkieng kata ha ka por ba law lut ïa ka jingkieng ban thep ïa ki Bearing ba thymmai.
Ha kum katei ka sngi yn ym shah ïa kino kino ruh ki kali ban ïaid bad yn sa batai na kino ki surok ba kin hap ban ïaid ha kitei ki sngi ba khang ïa ka jingkieng Dam.
Nongpoh, K’Lyngkot : Hadien ka jingïaid shaphrang jong ka lympung ïalehkai phutbol jong ka KSU Umsning Circle bala tip kum ka Maitshaphrang U-14 Knock-Out Football Tournament, katei ka lympung kala poi noh sha kaba kut hadien ka jingïakhun phainal hapdeng ka Eastern Ri-Bhoi pyrshah ïaka Kynjoin Umran haka sngi Saitjaiñ ha madan ïalehkai ka Umsning Town Dorbar.
Kum ban shu pynpaw ba ka jingthmu jong ka KSU ban pynlong ïa katei ka lympung ka long ban lum ban lang ïaki heprit kiba don ka sap ïalehkai phutbol, ba kin pynmlien ïalade ban kilan met bad ïalehkai ban lait naki jingmlien ba sniew khamtam u drok bad kiwei kiwei ki jingdih buaid.
Ïa katei ka lympung la wan ban pynhap pyrda noh haka sngi Saitjaiñ da u Samla Lambokstarwell Marngar President ba rangbah ka KSU sengkmie kum u kongsan haka jingdonlang u Samla Ferdinald Kharkamni President ka KSU NKHD Unit, samla James Mawphñiang General Secretary ka KSU NKHD Unit, U Samla Joseph Lambok Rymbai Vice President Bah Rocky Kylla Chairman ka Umsning Town Dorbar, Bah Rocky Marweiñ Rangbah Shnong Umsning Proper B, Kong M Kharnaior President Seng Kynthei bad kiwei kiwei ki riew rangbah.
La wan ruh ban pynshit pynshngaiñ ha katei ka sngi da ka jingdonlang u Samla Aiborlang Khongjee u ba dei uwei naki khlur ïalehkai phutbol ba bna nam ka jylla uba la ioh ïaka lad ban leit ïashimbynta sha ki lympung ïalehkai ba heh haka ri India kum ka ISL, I-League bad uba la mih khmat ruh ïa ka Ri India ha kane ka kynti bad u ba dei ruh mynta u Head Coach jong ka Rangdajied United Football Club.
Haba phai sha ka jingïalehkai ha katei ka sngi ki heprit ki la ïa trei borbah ban ioh thep kol bad la lah ruh ban iohi ïaka jingtbit jong ki heprit ban ïalehkai watla ka madan kam pat da biang bala wan ruh ban sakhi da ki spah ngut ki paidbah nongkyrshan bad haka kylla step ka jingïakhun ym shym la don ba ioh pynkhih ïaka jar.
Haba phai sha ka kylla miet ka jingïakhun kala nang kham shongshit shuh shuh bad hapdeng ka jingïakhun kaba jur ka Eastern Ri-Bhoi kala ioh ban thep haduh 2 kol hynrei shuwa ban kut katei ka jingïakhun ka Kynjoin Umran kala ioh ban pynphai noh shi kol kaba la biang pura ïaka Eastrn Ri-Bhoi ban rah ïaka nam lahduh jong katei ka lympung da 2-1 kol.
Kum ka jingpynshlur ïaki khun samla ha katei ka sngi naka liang ka KSU kala ioh ban sam ïaki khusnam ha kaba ka Eastern Ri-Bhoi kala ioh ban rah ïaka song pisa kaba 40 hajar lem bad ka trophy katba ka Kynjoin Umran kala ioh ban rah ïaka song pisa kaba 20 hajar lem bad ka trophy.
La sam ruh ïaki khusnam kiba kyrpang sha ki heprit kiba la lah ban ïalehkai bha kiba kynthup ïa u heprit Nangtei Mukhim uba la iohrah ïaka nam Top Scorer, u heprit Ledestar Tangsang kum u Heprit ba tbit tam jong ka tournament, u heprit Emeral Sohiong kum u rangïalehkai ba kynsai jong ka sngi, u heprit Mewanpynskmen Kshiar kum u nongïalehkai ba khynnah duh jong ka tournament, bad ïaka kynhun kaba biang tam nadong shadong la iohrah da ka kynhun ïalehkai football ka Syad Lyngdoh FC.
K’Lyngkot 30 : Ka kynhun ïalehkai ba bna nam ha ka pyrthei da ka jingdon u Lionell Messi ka la sdang ïa ka jingïakhun pynkhreh jong ka ha Saudi Arabia tangba ha kane ka lympung ka la mad pat ïa ka nam rem da kaba shah rem haduh 4-3 kol ha ka Al –Hilal ha kane ka sngi Nyngkong.
Katei ka kynhun ïalehkai ha ka Major League Soccer ka la ïoh lad ban ïakhun artylli ki jingïalehkai ha katei ka ri ba riewspah kum shi bynta ban pynkhreh pat na ka bynta ka samoi ïalehkai kaban wan, tangba kam shym la lah pat ban ai jingkyrmen lane ban jop ha kane ka jingleit jong ka ha Riyadh.
Watla u Messi u la ïoh ban pynkhih jar ha ka kylla miet lyngba ka penalty, hynrei u Malcom u la ïoh ban thep ïa ka kol rai jop ïa ka kynhun ha ka minit kaba 88 jong katei ka kylla miet hi.
Hab phai sha ka jingiakhun, ka Al-Hilal kam dei satia ka kynhun kaba lah ban kheinsting bad kadei ruh kawei na ki kynhun kaba la khroh bha ïa u Messi ban wan ïalehkai noh na ka hadien ba utei u khlur ïalehkai ba pawnam ha ka pyrthei u la mih noh na ka Paris Saint German ha u snem ba ladep.
Tangba, utei u rangïalehkai pat u la jied da ka mon lajong ban leit ïalehkai noh na ka klob jong ka United States kaba long trai da u David Beckham ha kaba u la lah ruh ban pynlong ïa katei ka kynhun ban rah ïa ka nam lahduh ha ka Leagues Cupha ka sien kaba nyngkong eh.
Ka Miami ka don ruh ka jingkyrmen ba ryngkat bad u Messi kin lah ban khur bïang ïa ka nam lahduh ha ka samoi kaban wan bad dei na kane kadaw kum shi bynta ban pynkhreh, ki la leit ban ïalehkai paralok sha Saudi Arabia, nangta sha Hongkong bad ruh sha ka ri Japan.
Ka jingïakhun kaban dei ruh ka jingïalehkai kaba shongshit tam ha ka pyrthei kan dei ha kane ka sngi Palei ha kaba ka kynhun jong u Cristïano Ronaldo ka Al Nasser kan kynduh aireng bad ka Miami hapoh ka jingïalam jong u Messi.
Khyndiat haba phai biang sha ka jingïakhun ha kane ka sngi Nyngkong, u rangthep kol barim Fulham u Aleksandar Mitrovic u la ïoh ban thep ïa ka kol ba nyngkong na bynta ka Al Hilal ha ka minit kaba 10 jong ka kylla step katba u Abdullah Al Hamdan pat u la ïoh ban thep ïa ka kol kaba ar hadien lai minit.
Ka jingïalehkai ka la nang itynnad hadien ba uwei pat u khlur ïalehkai jong ka Miami, u Luis Saurez ula ïoh ban thep ïa ka kol kaba nyngkong bud pat sa ka kol na u Michael ban pynïakhaid ïa ka jingïakhun ha ka minit kaba 44 jong ka kylla step.
Dei lyngba ka kol kaba wan na u Messi ha ka minit kaba 54 ba ka jingïakhun ka shongshit shipor.
Hynrei hangne ruh ka jingïalehkai ka la thnem da ka jingïoh jong u David Ruiz ban pynïakhaid biang ïa ka jingthep kol tang hadien shiminit.
Kumta dei ha ka por ba baroh arliang ki la nang tharai ba ka jingïakhun hapdeng madan kan kut noh da ka jingïakhaid mar 3-3 kol ba u Malcom u la ïoh ban thep ïa ka kol kaba kongsan tam bad pynjew slew ïa u Messi bad ka kynhun baroh kawei ha ka minit kaba 88.
Ym lah ban len ha kine ki sngi bun na ki khun samla pule ha ka jylla ki hap ban map ïaka jingjynjar jongka jingkyrduh kam kyrduh jam namar ki kwah beit ban ïoh rung tang ha ki kam sorkar hynrei lada leit pyntbit katto katne por ha kiwei ki jaitkam bad sa seng da ka kam la jong nga ngeit skhem ba kane ka jingkyrduh kam kan ym da jur than ha ka jylla.
Ki don bun kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ym lah ban len ha kine ki sngi, wat ki samla kiba la nang la stad ki la hap ban shu shong khlem kam namar ka jinghiran ka ïohkam ïohjam.
Katba nang mih ki snem ka jingjyllei ki samla kiba la nang la stad ka la nangjur.
Ka jinghiran ka ïohkam ïohjam ha kane ka Jylla ka long ruh namar ba ka Jylla kaba rit ka bym don satïa ïa ki karkhana ai kam kumba long sha kiwei kiwei ki jylla ha kaba ki samla wadkam ki kham ïabeh ban trei ha ki Kompani namar ka jingsiew kaba heh watla ki hap ban trei shitom.
Lah ban ong, da ki hajar ngut ki samla na kane ka jylla kiba la hap ban jngai na la ing tang namar ban leit wad jakpoh sha kiwei pat ki jylla namar ka jinghiran ka ïohkam ïohjam ha kane ka jylla.
Ka jingkylli ka mih hangne, hato ka sorkar jylla ka lah ban ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la dangkiew katba dangmih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la iduh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïakren lei lei ïa ki samla kiba la pyndep tang ïa ka degree level ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satïa ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Shano ki polisi treikam ka Sorkar, watla kane ka jylla ka long kaba riewspah ha ka jingdon ïa ki jaka jngohkai pyrthei kiba la ai sngewbha da ka marïang.
Haoid ym lah ban len, watla ka jngohkai pyrthei ka la kiew bha ha ka jylla pynban tang khyndïat ngut eh kiba lah ban ieng ha la ki jong ki kjat.
Lah ruh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khïa na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingïarap na ka bynta ki khun samla da kaba ïarap lyngba ki skhim sorkar bapher bapher, khang ban a ka bynta kito ki samla kiba ym donkam donjam ka long ka lad ka kabu ïa ki ba kin lah ban ieng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat banlen ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ïa ki briew kiiba nabar namar shem jingeh ïa ki samla kiba la tbid ban trei wat kum h akitei ki jaidkam ruh.
Bun ruh na ki samla ki dang lehraiñ ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit barïa.
Hynrei bunsien pat ki samla kim juh phohsniew da kaba trei ïa ki kamrit kam rïa ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam rïa.
Bunsien pat lada jyllei ki bar jylla ngi ïa ud bad ngi ïa kynshi kyneh ba ka sorkar kam shim khïa ban ïada ïa ki mynder.
Khatduh eh, kum ki samla kiba la shai bad kiba la nang la stad ngi dei ban don ïa ki buit ym tang ban shu ïa pyrta ba ym donkam donjam, hynrei ngim dei ban shlur ban trei la ha kino kino ki kam baheh ne barit.
Dei tang lada ki samla ki don ïa ka mynsiem ban trei bad ban tip lut ïa baroh ki jaid kam lah ban kyntiew ïa ki khun samla ha ka ïoh kam ïoh jam ne ka long ruh ka lad ba ngin khanglad ïa ki mynder kiba thmu ban wan rung sha ka jylla lada kum ki samla ki tip lut ïa baroh ki jaid kam.
Lada phai sha baroh kawei ka Jylla Meghalaya, bun ki kam khaii pateng la bat lakam da ki mynder bad ki bar jylla bad wat ka iewduh, ka police bazar kiba long ki ar tylli ki iew bapawkhmat ka Jylla kiba ju long ka plïangja jong ki trai jylla pynban ki la long mynta ki nongkynti jong ki bar jylla bad ki mynder ri.
Nongpoh, K’Lyngkot, 30: Ka Umphing Presbyterian Upper Primary School ha Ri-Bhoi ha ka sngi Baar ka la ioh ban plie paidbah ïa ka skul building kaba paka bad kumjuh ruh ban buh mawnongrim na ka bynta ban shna bha ïa ka madan ïalehkai bala bei tyngka da ka kompani Indradhanush Gas Grid Limited (IGGL) kum ka bai lutksan hadien ba u Pipe Gas bala pyntrei da katei ka kompani u la hap ban ïaid lyngba katei ka skul.
Ïa katei ka iing skul ba paka la wan ban plie paidbah mynta ka sngi da u Bah Mayral Born Syiem MLA ka Nongpoh kum u kongsan ha ka jingdonlang u Bah MW Kyndiah General manager (Project) IGGL, Bah HS Markhap Headmaster, Tbn.
K Teron President ka Managing Committee ki nongïalam balang, ki nongïalam shnong bad kiwei kiwei ki riew rangbah.
Haba kren ha katei ka sngi na ka liang u Bah MW Kyndiah General Manager ka kompani IGGL u la ong ba katei ka kompani ka hap hapoh ka Ministry of Petroleum and Natural Gas jong ka sorkar pdeng kaba la aibor ïa katei ka kompani ban pyntrei bad pynïaid ïa ki Gas pipeline hapoh ka jylla kaba dei ruh ka jingangnud bad ka thong jong ka sorkar pdeng ban pynpoi gas lut sha baroh ki longiing shuwa u snem 2030.
U la ong ruh ba hadien ka jingïaid lynti jong u pipe gas lyngba katei ka skul, na ka liang ka kompani kum ka jingïarap kala siew da ka bai lutksan sha ki bor pynïaid skul ba kum ka skul kala ioh pat ban tei da ka ïing skul bad kiwei kiwei ki jingdonkam bad na ka liang katei ka kompani kala kular ruh ban pynbha ïa ka madan ïalehkai bala buh maw nongrim ha katei ka sngiU Bah Mayral Born Syiem kum u kongsan u la pynpaw ka jingsngew kmen halor ki kam pynroi ba kynthup ïa ka iing skul building bad kumjuh ruh ka madan ïalehkai bala bei tyngka da ka kompani IGGL kum ka bai lutksan hadien ba u pipe Gas jong katei ka kompani u ïaid lyngba katei ka skul, watla kila don shibun ki jingpyrshah ha ki snem bala leit halor ka jingpyntrei katei ka kompani ban pynïaid ïa u pipe gas ha ka jylla.
Nongpoh, K’Lyngkot 30: Da ka jingangnud ban pynsuk ïa ki paidbah jong ka dong Ri-Bhoi ban ioh ïa ki kali Tata, ka Frank Motors kaba dei ka kompani kaba pynïaid ïa ki kali Tata ha ka jylla kala pynïar shuh shuh ïa ka tnad treikam jong ka sa ha Nongpoh Ri-Bhoi District ba ki paidbah kim donkam shuh ban leit shaduh Shillong lane Guwahati ban ioh ïa ki kali Tata.
Ïa katei ka tnad thymmai jong ka Frank Motors (Showroom) kaba don Nongpoh la wan ban plie paidbah mynta ka sngi da u Bah Ivan Kharmon District Transport Officer ka Ri-Bhoi District, Bah Silvester Mynsong Rangbah Shnong Nongpoh, Bah Rayonald Kharkamni Secretary Nongpoh Town Committee, Bah Indonlang Passah trai jong ka Frank Motors bad kiwei kiwei ki riew rangbah na ka thaiñ Nongpoh.
Haba kren ha katei ka sngi na ka liang u Bah Indonlang Passah trai ka Frank Motors u la ong ba ka jingthmu jong u ban pynïar ïa ka tnad treikam sa sha Nongpoh ka long ban nang pynsuk shuh shuh ïa ki paidbah ban ioh ïa ki kali tata namar kumba long mynta ki paidbah kiba kwah ïa ki kali Tata ki hap ban leit shaduh Shillong lane Guwahati.
U la ong ruh ba ki kali Tata kim dei shuh kiba dang thymmai ïa ki paidbah hynrei kila dei kiwei na ki jait kaki ba paw ha ka ri namar la shna ïa ki katkum ka jingïaid jong ka juk ba mynta bad ka jingplie ïa katei ka dukan thymmai ha Nongpoh kam dei tangba pynsuk ïa ki paidbah hynrei kan long ruh ka jingkyrkhu ïa ki khun samla ha ka lad iohkam iohjam.
Nongstoiñ, K’lyngkot, 30: Ha kine ki sngi ki paidbah nongrep synsar na kylleng ki jaka jong ka West Khasi Hills, ki la sdang phuh mut phuh mat bha namar ka ïew thied synsar ka la sdang thnem, kat haduh ba ki mahajon kiba thied na ka bynta ban shalan sha kiwei pat ki jaka ki la ïabeh sha ki nongkyndong ban ïaknieh dor.
Ki nongrep synsar na ki bun tylli ki shnong haba ïakren bad u nongthoh khubor mynta ka sngi, ki la ïathuh ba naduh ka taïew ki nongthied synsar ki la wan sha ki shnong ki thaw jong ki ban lum ban lang ha ka dor kaba bit.
Ki la ïathuh ruh ba kitei ki nongthied haba ki la ïoh lum ban pyndap tang shi Mahindra Pick up, ki la phah kit noh wut wut ban pyn poi sha iew die lang ha Shillong.
Ki la ïathuh ba ha kine ki sngi wat na ki jaka ba jngai kum na ki thaiñ Langpih, Riangdo bad kiwei kiwei ki jaka, ka dor ka mur jong u synsar ka bit ka biang bha bad kane ka pynphuh mat na ka bynta ki nongrep na kine ki jaka kyndong jong kane ka District.
Hynrei, ki dang don ruh ki nongrep synsar kiba la pynpaw ïa ka jingartatien, da kaba ong ba ha ki snem ba la dep ka ju jia ba shisien ba ka dor ka heh bha ha ka por ba dang sdang pynmih, kam ju neh slem bad haba ka la hiar ka dor, lada leit die sha Shillong tang ka bai kit kam mih satia.
Ki la ong ba kumba ka sorkar ka la ithuh ïa u synsar kum u mar rep, ka la dei ban thaw noh da ka polisi kaba biang ban pynneh ïa ka dor ka mur ha baroh shi samoi, khnang ba kan kyntiew ïa ka ïoh ka kot bad ka kamai kajih jong ki paidbah.
Shuh shuh, ki la ong ba ka rukom rep ïa u synsar ka long kaba suk bha, namar shisien ba la thung u neh da ki bun bun snem bad ynda la dep thung tang hadien ar snem la ïoh ban kheit lada ki dei ki jaka ba bha.
Ki la ong ruh ba ym lah ban len ba ka khyndew ka ring tyrkhong, hynrei ki don ki lad ban ïada da kaba iehnoh ïa ki dieng kiba kham heh ym ba ka khyndew kan ym tyrkhong.
Nongkasen, K’lyngkot, 30: Namar ka jingleh buit tuh ha ka jingïakop khwai dohkha ha ki bnai ba la dep uwei u rangbah uba la tip kyrteng kum u bah Aibor Wahlang uba dei na ka shnong Mawliwai u la shah khot hajir ha ka janmiet Lah Sngi u Blei ha ki nongïalam jong ka kynhun pahara shnong Nongkasen Eastern West Khasi Hills.
U Bah L.
Nongrum nongaibuit ka kynhun pahra shnong haba ïakren bad u nongthohkhubor hadien ba ki la dep tohkit ïa utei u rangbah u la ong ba hadien ba ki nongpynïaid jong ka jingïakop khwai dohkha ki la lap ba uba ïoh ïa ka khusnam ba nyngkong ha katei ka jingïakop khwai u la shu leh tuh kumta hadien katto katne sngi ki la ïoh jingtip ba utei u briew u la jop da kaba shu leh buit tuh kumta ki la buddien bad ïoh kem ïa u.
Kumta ki la pynlong ka jingtohkit kaba jur ha kaba utei uba leh buittuh u la kam ba u dei na ka shnong Nongkasen.
Kane ka jingjia ka la saphriang sted bha ha ki rynsan social media kumta ki nongshong shnong bad ki rawon na ka shnong Nongkasen hadien ba ki la ïohi ki la lyngoh bad bitar lep namar ki tip ba ym ju don kum utei u briew hapoh ka shnong.
Dei halor katei ka nongrim ba ki nongïalam jong ka kynhun pahara shnong ka la khot hajir ïa utei u rangbah.
Utei u nongaibuit ka kynhun pahara shnong u la ong ruh ba ka jingkhot hajir ïa u ka dei namar ba kjat shaba ki leit ki wan ki lok ki jor bad ki para rawon ki ju kylli bad kynnoh ba ki nongkasen ki dei kiba leh buituh ha manla ki jingïakop khwai dohkha kumta ka la pynlehraiñ bad pynbitar ïa ki.
U la ong ruh ba ha katei ka jingkhot hajir utei u rangbah u la pan map bad u la kular ba un ym leh shuh ïa katei ka jait kam.
U la ong ruh ba lada kino kino ki briew kiba leh ïa kino kino ki kam sniew bad ki shah kem lada kim dei ban kam klumar ne pynbud nam ïa ka shnong ka thaw jong ki lada ki dei ki nong shong shnong na kiwei pat ki shnong bad lada don iba kam klumar bad pynbud nam ka kynhun pahra shnong bad ka Dorbar Shnong kin leh da kaba tyngeh bad kin ujor sha ki bor jong ka aiñ.
Khliehriat, K’lyngkot, 30: Ka ophis jong ka District Tuberculosis Officer, Jaiñtia Hills ha ryngkat ka jingiatreilang bad ka tnat CSR jong ka company Star Cement Lumshnong, mynta ka sngi ka la pynlong ïa ka prokram ha Khliehriat CHC ha kaba la sam ïa ki jingbam tei met sha kito ki briew kiba don ka jingpang Tuberculosis, kane ka long halor ka jingbuh thong ban pyndep ïa ka prokram Pradhan Mantri TB Mukt Bharat Abhiyan (PMTBMBA), ka tnat CSR jong ka company Star Cement Lumshnong ka la nohsyniang da kaba san ei ia ki jingbam tei met sha kiba don ka jingpang TB.
Ka District Tuberculosis Officer, Jaiñtia Hills, ka Dr.
E.
B.
V Laloo, ka la ai ki jingbatai ïa kiba bun jait ki rukom ba ki nongpang TB ki hap ban leh ha ïing khnang ban lait na ka jingsaphriang u khniang jingpang Tuberculosis, ka kyntu ïa ki nongpang ba ki dei ruh ban long shimkhia ban dih dawai tista kumba la batai da ki briew ka koit ka khiah kiba ai jingsumar ïa kiKa la batai bad pynshai ruh halor ki jait skim kiba long ki lad ai jingiarap ïa kiba pang TB bad ba iarap ruh da ka pisa ïa kito kiba pang TB kiba dang don hapdeng ka jingshah sumar, kumjuh ruh ka lad jingiarap kaba na ka Nikshay Poshan Yojana Scheme kaba ai jingiarap da ka pisa T 500 tyngka shi bnai na ka bynta kito kiba register bad kane ka skim.
Ka la ai ruh ka jingkhublei ïa ka tnat CSR jong ka company Star Cement Lumshnong kaba la la kloi ban ai ka jingatreilang, kaba la wan shakhmat ban sam ei ia ki jingbam tei met sha ki nongpang TB, ka kyntu ruh ïa baroh kiba ha ka imlang ka sahlang ban kin ai ka jingiatreilang ban rat dyngkhong ïa ka jingpang TB.
U Manager-CSR, Star Cement Limited, Lumshnong, u Kingshok K.
Borah, u la pynpaw ka jingsngew kmen haba u iohi ba ka la don ka jinghiar ha ka jingdon kiba pang TB hapoh ka District , u la ong ruh ba ka Star Cement Company kan theh ki lad ai jingiarap katba lah sha kito kiba pang TB ban kyrsha lem ïa ki.
Kiwei pat kiba la ai jingkren ki kynthup u Medical Officer in-charge Khliehriat CHC, u Dr.
Iohbor Rymbai bad u Treatment Supervisor (STS), u bah Linus Manner.
Ki jingbam kiba la sam sha kiba pang TB ki kynthup u khaw, ka umphniang, ka pylleng bad kiwei kiwei ki jait jingbam, ha kane ka prokram ki la poi 43 ngut kiba don ka jingpang TB kiba dang don hapdeng ka jingshah sumar.
Jowai, K’Lyngkot 30: Kum shibynta ban wanrah ïa ka shongsuk shongsaiñ bad ïada ïa ki riew kynthei na ka jingshah lehbeiñ, ka Jaiñtia Hills Development Society (JHDS) rynkat bad ka jingïatreilang bad ka ophis jong ka District Social Welfare Officer West Jaiñtia Hills, kila pynlong ïa ka prakram ai jinghikai ba shisngi halor ka phang ban ïada ïa ki Kynthei na ka jingshah lehbieñ lane Prevention of Women from Domestic Violence.
Ïa kane ka prokram la pynlong ha ka Shnong Lumtrep Nongjngi West Jaiñtia Hills District mynta ka sngi 30 tarik u Kyllalyngkot, 2024.
Ha kane ka prokram la ïashim bynta da ki 63 ngut ki longkmie kynthup katto katne ki longkpa kiba na katei ka Shnong.
Ïa ka prokram la pynïaid da u Field Program Associate ka JHDS u ma Francis Langlein ha ka jingïadonlang u Coordinator ka JHDS u Bah Denis Kurkalang bad kiwei de ki Ophisar Sorkar.
La ïoh ïa ki jingai jingkren bad jingpynshai halor katei ka phang na ki katto katne ki Ophisar jong ka tnat bapher bapher kiba kynthup ïa u Coordinator ka JHDS u Bah Denis Kurkalang, U District Child Protection Officer u ma.
S.
Passah, ka Center Manager cum Protection Officer jong ka One-stop Center ka kong Lucy Ksoo, u Officer In-charge Nartiang police Station u ma D.
Lamare, ka Officer In-charge jong ka Women Police Station Jowai ka kong Ibashisha Kharpran bad ka kong D.
Suchiang , Advocate District Legal Service Authority, kiba la batai shai halor ki lad ki lynti bad khanglad ïa ka jingkyrei kine ki kam sniew bad ruh ïa ki lad ki lynti ba lah ban ïoh jingïarap na kitei ki Ophis sorkar bala kdew haneng.
Haba kut jong katei ka prokram la ïoh ruh ïa ka drama lyngkot halor katei ka phang ïa kaba la shim bynta da ki Intern Student ka Martin Luther Christian University.
Jowai, K’Lyngkot 25: U Krai u dei u wei na ki jingthung mynba rim (indigenous Crop) uba la jan duh jait ha bun ki jaka ha Rilum Khasi Jaiñtia.
Bun na ki nongrep kim da kheiñ kor shuh ïa une u jingthung ba kongsan bad u ba ïarap ïaka koit ka khiah ki briew.
Khnang ban kham pynneh pynsah bad pynkhie im biang ïa une u jingthung mynba rim, ka Jaiñtia Hills Development Society (JHDS) ha ryngkat ka jingïatreilang bad ka Caritas India bad KVK Jaiñtia Hills, kila pynlong da ka ‘Millet Festival’ ba shisngi halor ka phang “Healthy Millet Healthy People".
Ha kane ka sngi la ïadonlang ruh katto katne ki riew shemphang kiba khynthup ïaka kong Larika Challam, Senior Scientist KVK, u Director ka JHDS u FR.
Manbha Pakem, U Coordinator ka JHDS u bah Denis Kurkalangbad kiwei kiwei de ki nongshah khot sngewbha.
U Director ka Jaiñtia Hills Development Society ula ong baka Seng ka la pyrshang ban pynkhie im biang ïa une u jingthung naduh ka snem 2018 ha ka shnong Samanong West Jaiñtia Hills District.
Shuh shuh ula ong ruh ba ha une u snem ka Seng kala pyrshang ban pynïar shuh shuh ïaka jingrep krai sha kiwei pat ki shnong hapoh ka District.
Kumta ha kane ka festival la shim bynta ruh da ki nongrep na kiwei pat ki shnong.
Haba phai shaphang ka jingmyntoi jong u krai, ka kong Larika Challam, kaba dei ka Senior Scientist ka KVK kala kyntu bad pynshlur ïa ki nongrep ba ki don kam ban phai biang ïa rukom rep ki mynba rim khnang ban pynneh pynsah ïaka jingbha bad jingsboh ka khyndew.
Shuh shuh ka la ong ruh ba u Krai udei u jingthung uba khlaiñbor bad u bym juh ïap klumar ha ki khiang jingpang lane ka jingkylla ka mariang (Climate resilient).
Kala ong ruh ba une u jingthung u ïarap shibun ïaka koit ka khiah ki briew khamtam ha kane kajuk ba mynta.
Kumta kala kyntu jur ïaki nongrep ba kin phai khmat biang sha ka rukom rep myn barim khnang ban pynneh pynsah ïa une u jingthung ba kongsan.
Ha kane ka sngi la don ruh ki program pynbyrngïa bapher bapher bad ka jingïakop shet jingbam na u krai ba la ïashim bynta da ki nongrep na kylleng ki shnong.
Ha kaba kut jong ka prokram la don ruh ka jingsam khusnam sha ki nongjop jong ka Millet contest bad ka jingai sngewbha da ki Symbai Krai ïaki nongrep ka Shnong Lumtrep, Iangkar, Iongsnieh, Thadsning, Iongthma bad Murapushai kum shi bynta ban pynheh pynkhraw shuh shuh ïa ka jingrep ïa une u jingthung.
Mawkyrwat, K’lyngkot, 30: Kum shibynta ban kynmaw kyrpang ïa ka National Girl Child Day 2024 ne ka sngi burom ïa ki khynnah kynthei ha ka Ri, ka District Legal Services Authority (DLSA) jong ka South West Khasi Hills District, Mawkyrwat ka la pynlong ïa ka prokram ai jinghikai shaphang kumno ban ïada ïa ki khynnah na ka jingshah leh thombor ne Sexual Offences kaba hapoh ka POCSO Act 2012 bad kumjuh ruh halor ka jingshongkha khynnah bad ba la pynlong hapoh ka Collection Centre NARM, Group, Photjaud War, South West Khasi Hills District.
Ïa kane ka sngi burom ïa ki khynnah kynthei hapoh jong ka Ri India la ju rakhe manla u snem ban ai jinghikai shaphang ka hok ki kynthei bad ban ïathuh lyngkot shaphang ka jingbym ïa ryngkat ba ki kynthei ki ïa kynduh ha ka jingim jong ki.
Ha kaba ha kane ka prokram la wan ban ïashimbynta lang da naduh ki khynnah skul, ki dkhot ka Village Organisation (VO) bad kumjuh ruh ki nongkitkam jong ka Shnong Photjaud War.
Ka kong S.
M.
Wanniang, Judicial Magistrate First Class, South West Khasi Hills District haba kren bad ai jingpynshai halor ki ar tylli ki mat ba kongsan ka la pyntip bad ïathuh ba ka POCSO Act, 2012 ka ïada ïa ki khynnah kiba ha ka karta hapoh 18 snem na ka jingshah leh-beiñ kum ka jingshah ktah kti ïa ki bynta bym dei ban ktah ha ka met, ka jingshah leh jubor bad ka jingpeit ïa ki dur khlem akor.
Ka la ïathuh ruh ba ka POCSO Act ka dei shaphang ka jinglong ryngkat ki khynnah kynthei bad shynrang bad ka ïada ruh ïa kino kino kiba shah keh sniew la ka dei kynthei ne shynrang.
Shuh shuh ka la kren lyngkot ruh shaphang ka jingïada ïa ki khynnah na ka jingshah thombor ïa ki bynta jong ka jinglong shynrang ne kynthei (POCSO Act, 2012) bad ai ruh ka jingbthah ha kaba ïa dei bad ka mukot-duma kiba ïa dei bad ka POCSO.
Kumjuh ruh ïa ki jingpynshitom ïa kiba thombor ïa ki khynnah da kaba ong, “kino kino kiba ïa kynduh ïa kum kine ki jingjia ki dei ban mih shakhmat ban ai jingpyntip sha ki bor ba halor lada don kiba shah thombor hapoh shnong ne ha ki ïing namar wat lada uta u nongthombor u dei na ka ïing hynrei wat pynsngap dei ban pyntip sha ki bor jong ka aiñ", ka la ong.
Ha ka jingkren jong ka, ka la ong ruh ba dei ban ïathuh ïa ka snem jong kita kiba shah leh kumta ne shah thombor ban pynpaw da ka jingshlur ha ka POCSO Case bad kumjuh ruh ïa ki lad ki lynti ban shim jingkren ne jingïathuh na kita kiba shah thombor.
Haba kren halor ka jingshongkha khynnah ne Early Marriage, ka kong S.
M.
Wanniang ka la ong ba ka karta ïa ki shynrang ban shongkha ka long 21 snem bad ka kynthei pat ka dei 18 snem, namarkata, lada don kino kino kiba ka jingshongkha kaba long hapoh ïa kine ki snem dei ban kheiñ ba ka dei ka jingshongkha kaba long pyrshah ïa ka aiñ bad lada don kiba ïaleh pyrshah kin ngat ha ka jingshah pynshitom.
Namarkata, ka kong Wanniang ka la pyni bad kdew ruh ïa ki jingeh kiba lah ban mih na ka jingshongkha khynnah kiba long ka jingma kaba khraw ïa ka koit ka khiah jong ka kynthei, ka jingma jong ka jingktah ïa ka longïing ka longsem, ka jingnang kiew jong ka jingieh-noh ïa ka jingshong skul bad kumjuh ruh ka ktah ruh ïa ka ïoh ka kot bad kiwei de ki jingeh.
Kumta ka long kaba donkam ba ki kmie ki kpa ki dei ban ïada bad hikai ïa la ki jong ki khun ki kti ban kiar na kaba phah shongkha khynnah.
Kiwei de kiba la ai jingkren ha kane ka sngi ki long u bah T.
Shangdiar, Myntri shnong ka Photjaud War bad u bah S.
Sangriang napoh ka ophis DLSA uba la pynïaid bad ai jingkren khublei.
Shillong, Kyllalyngkot 30 : U Nongïalam ka UDP uba dei ruh u Myntri sorkar u ma Kyrmen Shylla u la pynpaw ba ka Regional Democratic Alliance (RDA) ka kyrmen ba u kyrtong jongka u bah Robertjune Kharjahrin un jop na kane ka Shillong Parliamentary Constituency.
Haba kren bad ki nongthoh khubor u ma Kyrmen u la ong ba nalor ki MDC ngi don 14 ngut ki MLA ba kynthup 12 na ka UDP bad 2 na ka HSPDP kumta kine baroh kin ïatrei lang ban wanrah ka jigjop don burom ïa u kyrtong ka RDA.
“ Kane ka dei ka jingkyrmen ym tang ka RDA hynrei ka long ruh ïa baroh haba ki ïakhun ïa ki election hynrei nga sngewthikna ba u kyrtong jong ngi un leh bha bad ïoh ïaka jingjop don burom" ong u ma Kyrmen.
U kyntu ruh ïa ki paidbah ban ailad mynta ka kynti ïa u kyrtong ka RDA ban leit mihkhmat sha Delhi bad hangta yn sa ïohi la u kyrtong jongka u leh kumno hapoh Parliament.
“ Nga kyrpad ïa ki paidbah ban kyrshan ïangi bad ngin sa pyni ïa phi da ka kam kata ban long nongïalam ym tang ha ka jylla hynrei wat ha Delhi ruh.
Ka RDA kam salia wat la ïabun ki nongïakhun ïa ka election ruh namar ka thong jongka ka long beit ban wanrah jingjop ïa u kyrtong jongka" pynkut u ma Kyrmen.
Shillong, Kyllalyngkot 30 : U Myntri ka Tnad Pule Puthi Rakkam Sangma mynta ka Sngi Ba-ar, ula pyntip ba ka Sorkar Jylla pynkhreh ban pynrung lang noh ïa ki ktien tynrai, ka deiriti tynrai, ka put ka tem bad ki kam ïalehkai ha ki curriculum jong ki skul ka Jylla.
U Myntri u pyntip ba ka Sorkar kan sa iasyllok bad ki stad ki jhad, ki kynhun bapher bapher lem bad ki lai tylli ki Autonomous District Council (ADC)-ka KHADC, JHADC bad GHADC ban lah pynurlong ïa kane ka kam.
U pyntip ba kane ka jingïasyllok kan sa long ha u bnai ban wan.
“Ngin sa ïashong jingïalang bad ka KHADC, JHADC, GHADC bad ruh ka Khasi Author Society bad kiwei kiwei ki kynhun.
Ngi kwah ban ïasyllok kumno ba ngin jam shakhmat ha ka ban kynthup lang ïa ka deiriti tynrai bad ki jingleh niam leh rukom nala tynrai jong ki nongshong shnong ka Jylla ha ka pule dangle" ong u Myntri.
Jowai, K’Lyngkot, 30: Uwei u Rangbah ba la iaw ka rta na ka shnong Kyndongtuber ïa uba la tip kyrteng kum u ma Wilybert War, 79 snem ka rta ula pynpaw ïa ka jingbynñiaw kaba jur halor ka rukom treikam jong ka Sub-Center (Dispensary) kaba don ha Kyndongtuber, West Jaiñtia Hills District.
Utei u Rangbah haba ïathuh ha u nongthoh khubor mynta ka sngi ula ong ba hadien ka jingmynsaw ka kjat na ka daw ka jingshah ban ha u maw kaba la jia hynnin ka sngi 24 tarik ha ka por 11 baje mynstep, ula leit wad jingsumar na katei ka jaka sumar sorkar kaba don hajan shnong ha ryngkat ka snam kaba mih, hynrei ynda la poi ha katei ka jaka kala buh pynban ïa u ha ka jingeh kaba khraw namar ka jingbym treh jong ki nongtrei ban pdiang bad sumar ïa u.
U la ïathuh ba kitei ki nongtrei jong ka Dispensary kiba la jubab pynban ïa u da ki kyntien kiba khor da kaba ong “kin don ïa ki tiar ki tar", kim treh wat tang ban sumar ne tah pynkhuid ïa katei ka snam kaba mih na ka jingmynsaw na ka kjat jong u ruh.
Ka jingbym treh jong kitei ki nongtrei ka Dispensary ban sumar ïa u bad ki bym kwah tang ban peit ïa katei ka jingmynsaw ha ka kjat jong u, mar mar ula leit ban ujor sha u Waheh Shnong jong ka shnong KyndongTuber halor ka jingiehbeiñ jong ki ïa u, da ka jingbitar ula ai jingmut ïa u Waheh Shnong ba kam don jingmyntoi ban don katei ka jaka sumar la dei ban khang noh shi syndon ïa ka.
Haba utei u Waheh Shnong ula ïohi ïa ka kjat jong utei u Rangbah kaba la mynsaw jur na ka jingmih snam ula leit ban ïalam mar mar ïa u da ka kali sha ka jaka sumar kaba don ha Mynsoo PHC bad utei u Rangbah ula ïoh jingsumar kaba biang na kane ka PHC ha Mynsoo.
Shuh shuh ula ong kane ka jingbym suidñiew jong katei ka jaka sumar Dispensary Kyndongtuber ïa ki nongpang kiba donkam jingïarap ha ka por ba donkam, kala buh ïa ki ha ka jingsngewih kaba khraw eh, ula pynpaw ruh kane ka jingleh jong ki ïa kiba duk ba kyrduh bad ka jingshah ñiew shilliang ha ki nongtrei katei ka Dispensary ka long ka bym lah ban pdiang kum ki nongshong shnong, la pynkut u ma Wilybert War.
Shillong, K’Lyngkot, 30: Ki shipai BSF kiba la ïoh jingtip na ki tnat syntiat ki la pynlong ïa ka jingap ktem bad ïoh kurup ïa ka jingpyrshang ki snar nongkhaii ban shalan be-aiñ ïa ka dawai Phensedyl bad ka shini na khappud sha ka ri Bangladesh.
Ïa kine ki mar khaii tuh, ki shipai BSF Meghalaya ki la ïoh kurup hynnin ka Lah Sngi u Blei.
Ha kane ka jingkurup, ki shipai BSF jong ka 172 Battalion ki la ïoh kurup 190 bilor ka dawai Phensedyl katba ki snar khaii tuh ki dang pyrshang ban shalan be-aiñ sha Bangladesh lyngba ka khappud jong ka East Jaiñtia Hills, Meghalaya.
Ha kawei pat ka jingkhynra, ki shipai BSF da ka jingïatreilang bad ki Pulit ka Meghalaya ki la ïoh kurup 18,000 kilo ka shini na ki bynta bapher bapher ka khappud jong ka Jylla Meghalaya.
Ïa kine ki mar khaii tuh la aiti noh sha ka ophis Customs bad sha ki Pulit ban leh katkum ki kyndon jong ka aiñ.
Khliehriat, K’lyngkot, 30: Ka Narwan Multipurpose Co-operative Society Ltd (NMCS) ha ka sngi Baar ka la pynpawnam ïa ka jingthiang jong u Soh Ñiamtra lyngba ka tamasa kaba la tip kum ka “Orange Festival" kaba la sdang ha kane ka sngi bad ban sa pynkut lashai ka sngi Balang.
U Myntri ka tnat Jngohkai Pyrthei ka Sorkar Jylla Bah Paul Lyngdoh uba la long kum u kongsan ha kane ka sngi plie ïa kane ka tamasa, u la noh synñiang T.
5 lak, katba ka MLA jong ka Sutnga-Saipung Constituency ka Kong Santa Mary Shylla kaba la long kum ka Symbud Kongsan ka la noh synñiang T.
3 lak sha ka Narwan Multipurpose Co-operative Society Ltd, ba kan nang lah ban kyntiew shuh shuh ïa ka kam rep Soh Ñiamtra hapoh ka shnong.
Haba kren kum u kongsan, u Bah Paul Lyngdoh u la ai mynsiem da kaba ong, “ki kti ki dei ban trei ban ktah ban rep bad ban leh bha, ki kjat ki dei ban ïaid bad jam shakhmat kum ka jylla bad kum ka jaitbynriew, ki dohnud ki dei ban dap da ka mynsiem ban kwah ban leh eiei lang na ka bynta ka imlang ka sahlang.
Lada ngi kynthup lang ïa kine baroh , kaei ka ban nym lah ban long? Nga pyntikna ruh ba kane ka tamasa Soh Ñiamtra ha u snem ban wan ngin nang leh bha shuh shuh.
Ngin khot ïa kiba nabar ruh ban wan sha ka tamasa Soh Ñiamtra.
"“Ka ri jong ngi ka dei ka ri kaba la kyrkhu kyrpang da u Blei naduh ka jingdon ki lum, ki wah, ki krem, ki jait mar rep ba paka bad shibun kiei kiei kiba bha kiba la ai sngewbha u Blei," u la ong bad bynrap, “u Soh Ñiamtra na Riwar u la poi shaduh ki ri Middle East ma ngi lei ha kane ka spah snem kaba 21 balei ngim lah lada ngi ïa don ka mynsiem jong ka jingïatrei lang ryngkat, ka mynsiem ban trei shitom bad khamtam ka jingkyrshan na ka Sorkar.
"U la pynpaw ka jingsngewkmen ba palat mar shiteng na ki nongshnng shnong hapoh ka shnong Narwan ki dei kiba im da kaba rep Soh Ñiamtra.
Ka Kong Santa Mary Shylla haba kren kum ka Symbud Kongsan ka la pynpaw hakhmat u Bah Paul Lyngdoh ba un ïarap lem na ka bynta ka jingdonkam ban don ki lynti ïaid kjat ban poi sha ka kshaid kaba itynnad kaba don ha ka shnong Narwan khnang ban kyntiew ïa ka kam jngoh kai pyrthei ha kane ka thaiñ.
Ka la kyrpad ïa u Myntri ba un leit jngoh hi da lade ïa ka jaka ba itynnad bad ban ïarap lem na ka tnat Jngohkai Pyrthei ban kyntiew ïa ka jaka ba don ka kshaid.
Ka la ïathuh ruh ba ka shnong Narwan ka dei ka shnong kaba kyrpang hapoh ka East Jaiñtia Hills District kaba la ïoh ruh ïa ka nam kum ka Model Village bad ka dei ruh ka shnong kaba pawnam bha ha ka jingdon u Soh Ñiamtra.
Ka Kong Rose Mary Shadap ka nongshong shnong jong ka shnong Narwan ka la ïathuh ba ka jingthmu bad ka thong kaba hakmat eh jong kane ka tamasa Soh Ñiamtra ka long ban pynpawnam ïa u Soh Ñiamtra uba don ha shnong, ym tang hapoh ka jylla hynrei sha kiwei kiwei ki jylla bad wat shaduh ki ri jong ka pyrthei ruh.
“Ngin shym la lah ban pyntikna ha kino ki snem la sdang ban thung bad rep ïa u Soh Ñiamtra ha ka shnong Narwan, hynrei da kaba twad jingmut bad da kaba buddien na ki riewtymmen ngi la lah ban sngewthuh ba u Soh Ñiamtra u la don ha kane ka shnong Narwan ym duna shuh ïa ka San Spah snem kaba mut naduh ki por ki mynbarim jong ngi kiba la mih na Shangpung bad wan seng shnong ha kane ka shnong," ka la ong.
“Kat haduh u Nohprah 2023 ka shnong jong ngi ka don 720 tylli ki longïing bad na kine kiba thung ne rep Soh Ñiamtra kim duna shuh ïa ka 400 ïing, kaba mut ba palat mar shiteng ki nongshong shnong ki dei kiba rep bad thung Soh Ñiamtra.
Ka jingrep bun ne rep duna ïa u Soh Ñiamtra ka shong ha ka jingeh ka jaka.
Ki longïing kiba don ïa ki kper ne ki jaka kiba heh te ki thung 1500 haduh 2000 tynrai ki dieng soh bad kiba don ki kper ba rit ki thung 50-70 hapoh ka 100 tylli ki tynrai ki dieng soh," ka la ong.
“Ka jinglong ba kyrpang jong u Soh Ñiamtra jong ngi ka long ba u don ka jingmad kaba thiang bad ba shngiam bad ngi lah ruh ban dang ïoh kheit ïa u soh haduh u bnai Lber manla u snem," la ong ka Kong Shadap.
Ka la ïathuh ruh lyngba ka jingprat lynti jong ka Meghalaya Basin Management Agency (MBDA) ha ki khyndiat taiew, ki nongrep ki la lah ban pynpoi ïa u Soh Ñiamtra na ka shnong Narwan shaduh sha Dubai bad sha Bengaluru, watla ka dei tang ka jingsdang.
“Nga sngew ban ong ba ka dei pat ka jingsngew sarong jong ngi kum ki nongshong shnong," ka la bynrap.
Shillong, K’Lyngkot, 30: Ka Mahila Morcha kaba dei ka seng ki kynthei ka BJP ha ka sngi Baar ki la hiar sha ki District bapher bapher jong ka Jylla ban lum jingkheiñ ïa ki briew kiba ïoh ïa ki jingmyntoi na ki skhim ba la mang da ka Sorkar Pdeng.
Ïa kane ka jinglum jingkheiñ ha ki jylla bapher bapher jong ka thaiñ Shatei Lammihngi kynthup ha kane ka jylla Meghalaya la bthah da ka National President ka BJP Mahila Morcha ka Vanathi Srinivasan.
Ka jingthmu jong kane, ka long ban ïoh ïa ka jingkheiñ kaba bniah haduh katno ki paidbah ki ïoh shisha ïa ki jingmyntoi na ki skhim ba la wanrah da ka Sorkar Pdeng hapoh ka jingïalam jong u Myntri Rangbahduh ka ri u Narendra Modi.
Ka President jong ka State BJP Mahila Morcha ka Kong Susuki Pariat ryngkat ka jingsynran lang jong ka President ka Sikkim BJP Mahila Morcha ka Srijana Thapa Chhetri bad ka President jong ka Nagalnd BJP Mahila Morcha ka Shanbeni Yanthan ki la pynlong ïa ki jingïalang bad ki Asha, ki Anaganwadi, ki Self Help Group bad kiwei kiwei ki nongïoh jingmyntoi na ki skhim ka Sorkar Pdeng.
Ha ka jingleit jngoh ïa ka Jowai Civil Hospital, kane ka kynhun ki kynthei jong ka BJP ka la dap da ka jingsngew kmen ban ïohsngew ba ki nongpang ki la pynpaw ïa ka jingsngewnguh ïa u Myntri Rangbahduh ka ri.
Ki nongpang ki la pynpaw ka jingsngewkmen haduh katta katta ba ki ïoh jingmyntoi na ka Ayushman Scheme kaba la long ka jingkyrkhu ïa kito ki longiing ki bym lah ban siew ïa ka bai thiah pang.
Kane ka kynhun ka la leit jngoh ruh ïa ka Wapung Skur Higher Secondary School, ka St.
Joseph’s Parish bad ïa ka Cathedral, Shillong.
Ïa mynta, ka kynhun ka la leit rung sha ki bynta bapher bapher ka East Khasi Hills, ka West Khasi Hills, ka East Jaiñtia Hills, ka West Jaiñtia Hills bad ka Garo Hills.
Ïa ki jaka ba dang sah jong ka jylla yn sa nang pyndep shuh shuh ha kine ki khyndiat sngi ki ban sa wan.
Nongpoh, K’Lyngkot, 30: Ka Meghalaya State Pollution Control Board ryngkat ki bor district jong ka Ri-Bhoi mynta ka sngi kila pynlong da ka jingpynsngew paidbah ne ka public hearing hadien ka jingmih katto katne ki jingpyrshah halor ka jingpan jingbit biang jong ka kompani Uranus Stone Product and Co ban tih maw bad pynmih ïaki maw boulder kaba don haka shnong Umduba Ri-Bhoi District naka bynta ban ioh ïaka Environmental Clearance.
Ha katei ka jingpynsngew paidbah ban sngap ïaka sur u paidbah la wan ban donlang da u Bah S Syiem Engineer ka MSPCB, ka kong B Ranee ADC, Erick K Dkhar BDO ka Umling C&RD Block, ki Rangbah Shnong bad ki nongshong shnong na katei ka thaiñ kila wan ban ban sngap bad pynsngew ïala ka sur la ki kwah ne em ba katei ka par maw kan ioh jingbit biang ban itih maw na katei ka jaka.
Na ka liang u Nikthil Marak bala wan ban mihkhmat kum u President All Killing Dorbar haba kren ha kane ka sngi u la ong kren shai ba kum ka Dorbar hi kam pyrshah ïaka jingwan jong katei ka kompani ban tih maw ha katei ka jaka namar ka jingdon jong katei ka par maw kala ai jingmyntoi shibun ïaki paidbah bad bun naki paidbah kiba don ban sakhi ha katei ka sngi kim pyrshah ïa ka jingbteng biang jong katei ka kompani ban tih maw ha katei ka jaka.
Ban pynsngewthuh shuh shuh ïaki paidbah ha katei ka sngi naka liang ka Uranus Stone Production and Co kala pynshai paidbah ruh halor ka rukom treikam jong ka haka jaka kaba heh kumba 49600 square meter ban sa pyndonkam ruh da ki briew bad ki mashin ban tih bad khlong maw, ha kaba kan long ruh ka lad iohkam iohjam ïaki nongshong shnong, kan pynlong ruh ka jingthung da ki dieng haki jaka ba long khyndew hadien bala dep khlong maw, ban buh ïaki jaboh shi jaka bad ruh ban shna da ka pung dohkha bad kiwei kiwei.
Hadien ba kam don kano kano ka jingpyrshah naka liang ki paidbah, ki bor pynïaid ha katei ka sngi kila pyntip ruh ba kila don kumba 158 tylli ki shithi bala phah ba kum ki paidbah kim don kano kano ka jingpyrshah ïa kane ka kompani bad ïaka kaiphod bala ioh ban lum mynta ka sngi baroh yn sa aiti pat sha ka sorkar kaba yn sa ap pat ïaka rai hadien bala dep khmih bñiah da ka sorkar.
Ha katei kajuh ka sngi naka liang ka seng HYC lyngba u Bah RC Thangkhiew Vice President ka Ri-Bhoi District u la ong ba kum ka seng ka don bad ki paidbah, namar ha ki snem bala leit kala don ruh ka jingjia ba sngewsih naka jingpynbthei maw bad lada ki paidbah ki pyrshah naka liang ka seng kan sa leit ban ïakynduh ïa u EM ka District Council, MLA bad kumjuh ruh ban ai da ka jingthoh sha u DC ka Ri-Bhoi ban peit ba ka jingwan katei ka kompani kam dei ban ktah ïaki paidbah ba bun ba lang.
Shillong, K’Lyngkot, 30: Ka tnat Pulit jong ka East Khasi Hills ha ka sngi Baar ka la maham ïa ki nongshong shnong ba kim dei ban ngop ha kino kino ki jingshah pynbiej ha ka jingpynap shrip da ki riew shukor kiba ju mlien ban phah ïa ki ‘Link’ ba kular ban ïoh pisa puk puk tang hapoh khyndiat por.
Ha u kyrwoh, u Superintendent of Police, (City) East Khasi Hills Bah Vivek Syiem u la ong, “la lap ba ka don ka jingpynsaphriang ha ka jylla kaba leh da ki nongshukor ba kular ban siew pisa noh marmar da kaba khñiot ha kawei ka rynsan kaba la tip kyrteng “Numgenious AI" kaba don ïa ka “Link"  Ki riewshukor, ki pynngop ïa ki nongshong shnong ba luilui, da kaba siew pisa noh marmar ban ïoh ïa ka jingshaniah tang hadien katto katne por ba la thep ïa ka pisa.
Kiba bun kum kine ki jingjia la ïoh jingtip ba ki la jia ha ki bynta bapher bapher jong ka East Khasi Hills district ha ki taiew ba la leitnoh bad ka jingtohkit ka dang ïaid shakhmat ban ïoh kem ïa ki nongshukor lyngba ki kor “Online.
"U SP, u la ïathuh ba ka jingpynngop ka long lyngba ka Whatsapp ha kaba ki briew ki pyntip sha ki paralok ban rung sha kine ki jingïakynshew pisa khnang ba kin ïoh pisa puk puk tang hapoh khyndiat sngi.
Ka jingsiew pisa ka long manla ka kynta, manla ka sngi, manla ka taiew bad manla u bnai bad kiwei kiwei ki skhim kiba kam ban pynkharoi ïa ki nongthep pisa khnang ba ki nongthep kin ïoh ïoh jingmyntoi katba ki nang lah ban pynrung briew.
“Tang shu siew ïa ka pisa sha ki riewshukor, phin ym ïoh jingtip eiei shuh na ki nongshukor.
Ki nongshukor ki lah ban kylliang ïa ka kyrteng bad ïa ka Link ban ïoh pynap shrip shuh shuh sa ïa kiwei pat," la ong u SP.
U SP u la kyntu ïa ki paidbah lada ki ïoh kum kine ki jingpyntip kiba ishan khmat ki lah ban leit ujor sha ki thanat kiba don hajan.
Ki paidbah ki lah ban ujor lyngba u Cybercrime Helpline Number 1930 bad sha ka Police Control Room, Shillong lyngba u nombar 0364-2215427 ne 6009196479 na ka bynta ki jingïarap.
Nongpoh, K’lyngkot 30: Ki nongïalam ka HYC Ri Bhoi District mynta ka sngi ki la beh krad ia kiba bun ki samla kynthei bad shynrang kiba la pynlong kum ka jaka dih kyiad bad dih kynja ha ka surok Killing hajan ka skulbah USTM ha Ri Bhoi District.
Ki nongïalam ka HYC Ri Bhoi District ha ka jingïalam u Samla Tonny Shylla kum i General Secretary ryngkat ki dkhot ki la leit ban jurip ïa katei ka jaka, ka dei hadien ba ki la ïoh ka jingujor na ki paidbah ba ki samla pule na USTM kynthei bad shynrang ki ju leit ban pynlong kum ka jaka dih kyiad bad ka jaka dih sikret ha katei ka surok kaba don hajan ka skulbah USTM ha Ri Bhoi District.
Ha kane ka jingleit jurip, ka seng ka la lap shisha ba ki samla kynthei bad shynrang ki wan ha katei ka jaka ban pynlong kum ka jaka dih kyiad, ha kaba ha kane ka sngi ki la beh krad ïa kitei ki samla ryngkat ki jingmaham ba kim bit ban pynlong ïa katei ka jaka kum ka jaka dih kyiad bad dih sikret kaba ktah ïa ka akor ka burom khamtam ha katei ka jaka ka don ka skulbah USTM.
Haba kren sha ki Nongthoh Khubor, u General Secretary ka HYC Ri.
Boi, u Samla Tonny Shylla, u la ong ba kum ka seng kam lah ban pdiang ïa ki jingleh khlemakor kitei ki samla ban pyni paidbah da kaba ïa dih kyiad bad dih sikret bad ym lah ruh ban tip ïoh ka dei ka jaka dih drok kaba ktah ïa ka imlang ka sahlang.
U la ong ruh ka seng ka leh ïa kane ka kam ban leit jurip ïa katei ka jaka, ka dei ruh ba bun ki nongshong shnong katei ka thaiñ ki la ju ud juh nam ïa kine ki kam khlemakor kitei ki samla bad dei namar kane ka daw ka seng ka jurip ban khanglad ïa kum kitei ki kam kiba ktah ïa ka akor ka burom bad ruh ka long ka nuksa ba sniew ïa ki heprit ha ka imlang ka sahlang.
Ban khanglad ïa kum kine ki kam sniew ha ka imlang ka sahlang, u Samla Shylla u la kyrpang ïa ki nongïalam Shnong, ki seng longkmie, ki samla bad ruh wat ki bor pulit ba ki dei ban pynlong ïa ka jingkhynra na ka por sha ka por ha katei ka jaka ba kum ka seng ruh ka kyrshan, khnang ba kum kine ki kam ba pynjah burom ïa ka imlang ka sahlang bad kaba long ka nuksa ba sniew ïa ki heprit lah ban rad dyngkhong bad ban pynduhjaid, u la bynrap shuh shuh.
Shillong, Kyllalyngkot 30 : U Myntri ka tnad Pule Puthi Rakkam A Sangma ha ka Sngi Ba-ar, ula pyntip ba shen yn sa wanrah noh ïa lai tylli ki Common University Entrance Test (CUET) centre ha Jylla Meghalaya.
Haba ïakren bad ki nongthoh khubor, u Rakkam ula ong “Tang ban pyntip sha baroh ba myn shisngi nga la ïoh ïakren phone bad u DG ka National Testing Agency (NTA), New Delhi, uba la pyntip ïa nga ba na ka bynta ka Post Graduate Course, lai tylli ki CUET Centre yn sa buh noh ha Meghalaya- kawei ka Tura bad artylli ha Shillong".
“Hynrei, ka shong kat kum ka jingdon jong ki samla pule, ki lah ruh ban plie kham bun ki centre hapoh ka Jylla" ula bynrap.
Kane ka jingkren jong u ka la mih halor ka jingïai mih ki jingkynnoh na ka kynhun Liang Pyrshah Voice of the People Party (VPP) ba ka Sorkar Jylla kam shym la leh eiei ban pynbeit ïa ka jingeh ba mad da ki samla pule kiba dei ïakhun ïa ka eksam CUET.
U Rakkam ula kyntu ïa ka VPP ba kan wan ïakynduh ïa u khnang ba un ïoh ban batai sha ki halor kane ka kam.
“Lehse kane ka dei ka buit ba katto katne ki politician ki ju leh.
Shu kheiñ ba lada don kaei kaei kaba jia, ki dei ban leh tang ban ïoh burom" ula ong.
Hynrei ula ong ba ka dei ka kamram jong ka Sorkar Jylla bad ka Tnad Pule Puthi kala pyrshang katba lah ban pynbeit ïa kane ka jingeh ki samla pule.
Ha kawei ka liang, u Myntri ula pynpaw ïa ka jingsngewkhia halor ka jingduna ki samla pule ka Jylla kiba pass ïa ka CUET bad ruh ïa kiwei kiwei ki eksam.
“La ïathuh ïa nga da u VC ka NEHU ba bun ki seat kila lait namar mynshem snem, bun bah ki seat kila lait ha NEHU namar ka jingbym pass ïa ka CUET.
Nga kwah ban kyntu ïa baroh, ki samla pule jong ngi, ba kin pynkhreh bha ïa kum kine ki eksam" ula ong.
Ula ong ba lada donkam, ka Sorkar ka lah ban rai ha ka ban buh noh da ki coaching centre hynrei ïa mynta, ki jaka pule kila biang nadong hadong ban pynkhreh ïa ki samla pule ba kin ïaleh ïa kine ki eksam.
Shillong,Kyllalyngkot 30 :U nongïalam ka NPP uba dei ruh u Myntri Sorkar u Rakkam A Sangma mynta ka Sngi Ba Ar u la kitbok kit rwiang ïa u kyrtong ka Congress na Tura Parliamentary Constituency u Saleng Sangma tangba u kren diaw pat da kaba ong ki paidbah te ki la duh jingshaniah ïa ka Congress ha ri lum Garo.
U Rakkam u la ong “ Nga sngewkmen ba une u MLA ba la laisien lai wat jongka Gambegre u la ïoh ïa ka tiket na ka Congress.
Nga sngewtynnad eh ïa kane bad nga kit bok kit rwiang ruh ïa u na ka bynta ka election MP Lok Sabha.
Hynrei ban jop ne ban rem ka lah ban dei ka jingphoh sniew jongu namar kumba long mynta ka Congress ka la tlot bha ha ri lum Garo tangba wat la katta ruh ym lah ban kheiñ troiñ namar ka election te ka election".
“ Tangba kumba long mynta nga kwah ban ïathuh ïa ki paralok ba ka lyer jongka Congress kam da long shuh ha ri lum Garo.
Ngam tip haduh katno u Saleng un lah ban pynkhie im ïa k a Congress.
Dang shibnai mynta ngi da ïashongkai lang bad ngi dang ïakren halor kane ka juh ka phang bad ha katei ka por u la pynpaw ba un ym ïakhuh ïa ka election hynrei u don bok pat ba u la ïoh ïa ka tiket na ka Congress.
Shillong, K’lyngkot, 30: U Symbud Myntri Rangbah ka Jylla u Bah Sniawbhalang Dhar uba peit ïa ka tnat (Prison) ha ka sngi Baar u la ïathuh ba ka Sorkar kam pat shim rai halor ka jaka ban shna ïa ka Central Jail.
U Bah Dhar u la ïathuh ba dang shen la tyrwa ban shna ïa ka Central Jail ha New Shillong Township.
Katkum ka jingong jong u, ïa ka soskular jingïamynjur ladep ïasoi hapdeng ka tnat Home (Jail) bad ka tnat Urban Affairs ban pynkynriah noh ïa ka Shillong District Jail sha New Shillong Township.
Haduh lai sien kynthih la pynlong ïa ka jingïalang pyrkhat kam hapdeng ka tnat Urban Affairs bad ka tnat Home (Jail).
La mynjur ba ka tnat Urban Affairs kan shimti noh ïa ka jaka (ba don ka Shillong District Jail ba mynta) ban ïakylliang ïa ka jaka ha New Shillong Township.
U Bah Dhar, uba dei ruh u Myntri uba peit ïa ka tnat Urban Affairs u la ong ba ka New Shillong Jail kan long kaba ïaryngkat kyrdan bad ka Central Jail, ha kaba ïa ki koidi bad ïa kiba dang don hapdeng ka jingshah tian bishar yn sa pynsah la ka jong.
Haduh 25 akar ka Sorkar ka donkam ban ïoh ïa ka jaka ban shna ïa ka Jail ba thymmai.
U Bah Dhar u la ïathuh ba u la kyrpad ban pyndep noh ïa ka Nongstoin Jail khnang ban weng ïa ka jingkhapngiah jong ka Shillong District Jail.
Shuh shuh u la ïathuh ba u la pan ïa ka kaiphod halor ka jingpynkhlaiñ ïa ki bor pahara jong ka Jail kynthup ruh ïa ka Jowai District Jail ban khanglad ïa ka jingphet tuh ki koid.
“Hadien ba nga la shimti ïa ka tnat Home (Jail) nga la pan kaiphod halor ka jingpynkhlaiñ ïa ki bor pahara jong ki Jail da kaba pyndait ïa ki CCTV bad ban thung kham bun ki nongtrei.
Ngi la phah sha ka tnat Pla Tyngka ban mang pisa ban thung ïa ki nongtrei khnang ban ïada ïa ka jingphet tuh ki koidi," u la ong.
Ym kum kiwei pat ki Jylla, haduh mynta ka Meghalaya kam pat don satia la ka jong ka Central Jail.
Ïa mynta, ka Jylla ka don san tylli ki District Jail, kata, ha Shillong, Williamnagar, Jowai, Tura bad Nongpoh kiba lah ban ngiam 595 ngut ki shynrang bad 55 ngut ki kynthei.
Shillong, K’lyngkot 30: U Myntri Rangbah, u Conrad Sangma, mynta ka sngi, u la plie ia ka jaka pynlang um kaba itynnad kaba la shna da kaba dam ïa kawei ka wah ha ka Shnong Mawrah kaba don ha lynti na Mawjrong sha Khatarshnong.
Ïa kane ka jaka pung ne ka water reservoir lah ban pyndonkam na ka bynta kiba bun ki jingdonkam, kum ban tan um sha ki jaka rep, ban pynlong umdih, ban pynlong um jaka saitjaiñ bad kiwei kiwei.
Ïa kane ka pung la shna da ka dam kaba la tei kynroh itynnad bha bad la pyntrei da ka tnad Soil and Water Conservation ryngkat ka jingïatreilang bad ka Shnong Mawrah.
Halor jong ka dam la shna ïa ka jingkieng kaba itynnad bha bad sawdong jong ka pat la sna ïa ki jaka ïaidkai kiba i pyngngad.
Kane ka pung naduh ba dang shna ka la khring ïa kiba bun bha ki nongwan jngohkai pyrthei, kynthup ïa kiba na shabar jylla bad na shabar ri ruh kumjuh.
U Conrad haba kren ha ka jingïalang hadien ba la plie ïa kane ka pung, u la ong ba ka sorkar kan pynlut kumba 400 klur tyngka eiei ha kine ki lai snem ban wan na ka bynta ban shna ia ki pung ne ki jaka pynlang um, khnang ba ki paidbah kin nym mad jingeh ha ka liang ka um ka wah bad kine ki pung kin ai ka jingshakri na ka bynta ka rep ka riang, ka umbam umdih bad kiwei kiwei de ki jingdonkam.
Nongstoiñ, K’lyngkot, 30: Ki san ngut ki rangbah kata y Rosten R.
Sangma na ka shnong Riangdem, Nengnang R.
Sangma na ka shnong Khallu, Wailing N Marak, Geren M Sangma, Dewing M Sangma na ka shnong Bakchung, ki la shah mudui da ka ejahar ha u bah Francis Pondit R.
Sangma MLA barim ka Mawshynrut bad u bah Jorminath R.
Sangma u para jong u, halor ka jingtih dewïong beaiñ jong ki, wat hadien ba National Green Tribunal ka la khang pyrshah ban tih dewïong bad ba ka Ïingbishar jong ka jylla, ka Meghalaya High court ba don burom ka la pynmih ïa ka hukum ba ym bit shuh ban bteng ïa ka jingtih dewïong.
Ha katei ka ejahar ba u bah bah Francis P.
R.
Sangma u la mudui sha u Superintendent of Police ka West Khasi Hills, la kynnoh ba kitei ki san ngut ki rangbah ki dang ïai bteng ban tih dewïong na ki bynta jong ka Agal Hillock, Riangdim, Milsam hills bad Bappa hill lock bad ki la pynkit ïa u dewïong ba la dep tih sha Shallang bad Jaddigittim na ka bynta ban die bad pynïaid ïew.
Nalor kata kitei ki nongmudui ki la kynnoh ruh ba kitei ki san ngut ki rangbah kiba tih dewïong beaiñ, ki la pynïeng da ki khyrdop lum khajna ha ka surok PWD na Riangdim sha Rajagolla bad katei ka jingpynïeng khyrdop lum khajna ha ka surok PWD ka dei kaba beaiñ ki la ong.
U bah Francis haba ïakren bad u nongthoh khubor, u la ong ruh ba u la ju ong ïa ki barabor ba kim dei ban bteng ïa ka jingtih dewïong, hynrei kim sngap bad ki pyneh beit.
Halor ka jingpynïeng khyrdop lum khajna ha ka surok PWD ruh, u la ong ba la ju pynsngewthuh ïa ki ba ka sorkar ka la khang pyrshah bad ka la pynduh pyndam ïa baroh ki khyrdop lum khajna ha ki surok PWD, hynrei kitei ki briew ki ïaleh pyrshah beit bad kim pynsgap satia ïano ïano ruh.
Dei halor katei ka nongrim ba ma u bad u para jong u kim ban se ban leit mudui da ka ejahar bad lada kim sngap kim ban se ban leit tied jingkhang sa ïing bishar pyrshah ïa kitei ki san ngut.
Shillong, Kyllalyngkot 31: Ka kynhun ïalehkai jong ka Malki SC ka la khur jingjop hynne ka sngi ha ka jingïalehkai jong ka lympung 1st DIVISION Football League 2023-24 ba la pynïaid da ka Shillong Sports Association ha madan SSA Ground, Polo pyrshah ïa ka Umphyrnai SC.
Haba phai sha kane ka jingïakhun kaba la sdang ha ka por 2:45 baje nohphaisngi, ka la long kaba itynnat ha kaba ka Umphyrnai SC ka la ïoh ban pynkhihjar nyngkong tang hadien 8 minit ba la ïaid ka por jong ka kylla step lyngba u Isharwell Mukhim ban lamkhmat ïa ka jingïakhun.
Hynrei ka Malki SC kam shym la kynrandien bad ïoh pynïakhaid ha ka kylla miet lyngba u Maxcimilando Tariang ha ka 69 shuwa ba un khyrwit sa ar kol ban khur ïa ka hat trick ha ka 73 bad 81minit.
Ka jingïakhun mynta ka sngi ha ka 1st DIVISION Football League 2023-24 kan long biang ha ka por 2:45 baje nohophaisngi hapdeng ka Mylliem SC pyrshah ïa ka Lawsohtun SC.
Sohra, K’lyngkot 30: Ka Sohra College, kaba mynta la tip kum ka Sohra Government College mynta ka sngi, ka la ïoh ïa ka building ne ïa ka ïing kaba pura, haba u Myntri Rangbah, U Conrad Sangma, u la plie ïa ka building kaba thymmai ryngkat ruh bad ki Hostel na ka bynta ki khynnah shynrang bad ki khynnah kynthei.
Lah ban kdew hangne ba ïa ka Sohra Government College la seng ha ka snem 1982 da ki katto katne ki nong Sohra kiba sngewkhia na ka bynta ka pule puthi bad khamtam eh kiba pyrkhat na ka bynta ki samla baduk basuk kibym kotbor ban wan bteng ïa ka jingpule hadien ba la pyndep ïa ka Matrik sha ki College ha Shillong.
Hadien ba la sdang ki Klas ki la long tang ha ka por janmiet bad kiba bun hi kiba leit pule kidei tang kito kiba shu leit bteng ïa ki jingpule hadien ba ki la sangeh noh katto katne por lane kiba bun hi kidei kiba la don khun don kti tangba kiba kwah leit pule biang.
Hynrei hadien ka la nang kiew katba nang ïaid ki snem da ka jingnang bun ki nongpule.
Hadien pat la pynlong noh ha ka por mynsngi bad ka College ka la khring ïa kiba bun ki samla na thaiñ Sohra.
Dei tad haduh ka por ba long Myntri Rangbah u Dr.
Dokupar Roy, MLA ka Shella ba la pynlong ne ithuh nih ïa ka kum ka College jong ka sorkar, kaba long ka College kaba nyngkong eh ha East Khasi Hills ka ban dei jong ka sorkar.
Hadien ba ka sorkar ka la shimti, la tei noh ïa ka building kaba thymmai bad ki nonghikai ruh ki la ïoh da ka tulop sorkar.
Ym tang ba la tei ïa ka building kaba thymmai, hynrei la tei ruh ïa ki Hostel na ka bynta ki samla pule shynrang bad kynthei.
Ha ka jingplie ïa ka building ba thymmai bad ïa ki Hostel, la ïadon lang ruh u Myntri ka thih ka pule, u Rakkam Sangma, ka Myntri jong ka koit ka khiah, ka Dr.
Ampareen Lyngdoh, u Myntri ka thoh ka pule bari, u Bah Lahkmen Rymbui, uba la pynïaid shaphrang ka jingtei ïa ka College ha ka por jong u.
La ïadon lang ruh u MLA jong ka Sohra bad Shella bad ki ophisar ka tnad pule puthi, ki nonghikai bad ki samla pule ka College.
Haba kren ha kane ka jingïalang, u Conrad u la ïathuh ba kumno ka sorkar ka ot khajna na ki tnad treikam bapher bapher ba la tip kum ka Educational Cess bad dei lyngba kane la pyndonkam na ka bynta ka jingpynbiang ïa ki College, ki Skul naduh ki Higher Secondary, ki Secondary haduh ki Lower Primary kiba dei jong ka sorkar.
U Conrad u la ïathuh ruh ba da ki spah tylli ki Skul la tei bad yn tei thymmai da ka sorkar ha ka jinglut ka ban poi shaduh ka 500 klur tyngka.
U kyrmen ruh ba kane ka jingïoh ka Sohra Government College kan long u mawjam ba thymmai na ka bynta ki samla pule ka Sohra hi baroh kawei.
Ha ka juh ka por u Myntri Rangbah u la ong ba ka jylla kan sdang ban treikam ia ki kot ba la pynkhreh da ka NCERTbad ka sorkar kan nang pynbha katba nang mih ki snem.
Shillong, Kyllalongkot 31: Ki ar tylli ki jingïakhun jong ka lympung Shillong Cricket League 3rd division kiba la long hynne ka sngi ki la jam sha kaba kut ha kaba ka Nongpdeng bad ka Jersey Kings ki la khur jingjop.
Na ka liang jong ka Nongpdeng ka la pynliem ïa ka Metallica ha ka jingïakhun kaba nyngkong da 3 wicket.
Ka jingïakhun ka la sdang ha kaba ka Metallica ka la jied ban tied nyngkong hadien ba jop ïa ka toss.
Ka Metallica ka la lah ban kynjoh sha ka 141 ron shuwa ba baroh 10 ngut kin shah pynhap noh ha ka 17.
4 over.
U Kalyan Barua u la tied 33 ron naki 22 bol, katba u Ashish Gurung u la kamai 23 ron naki13 bol.
Napdeng ki rangkawangbol kiba la seisoh na ka liang pyrshah ki kynthup ïa u Donbok Hujon (3 over: shah tied 20 ron: khur 2 wicket) bad u Wanbor Lamare (over: shah tied 26 ron: khur 2 wicket).
Ka Nongpdeng ka la lah ban tied 142 ron shuwa ban kut ka 20 over, shah pynhap 7 wicket.
U Maitshaphrang Khongjee u la kamai 34 ron naki 21 bol katba u Damonlang Sun u la tied 29 ron naki 35 bol, bad ïa ka nam Man of the match la khur da u Robert June Nongsiej u ba la tied 17 ron bad khur 1wicket.
Haba phai sha ka jingïakhun kaba ar hapdeng ka Slog warriors pyrshah ïa ka Jersey Kings CC, la tied nyngkong da ka Slog Warriors bad buh ïa ka thong da 125 ron shah pynhap 9 ngut haduh kaba kut ka 20 over.
U Subhakar turha u la khyrwit 56 ron naki 45 bol, katba u Rakesh Raj u la tied 20 ron naki 19 bol.
Napdeng ki rangkawangbol ka liang pyrshah, u Vishal Sunar u la khur 2 wicket na ki 3 over, katba u Vivek Sunar u la khur 2 wicket naki 4 over.
Haba beh ïa ka thong ba la buh ka Jersey kings ka la pyndep tang hapoh 13.
4 over ban tied 126 ron shah pynhap tang 2 ngut ban jop da 8 wicket.
U Raj biswas u la tied 25 ron naki 19 bol, hynrei ka namtam ka long ïa u Bicky Raj Das u ba la khyrwit 77 ron naki 31 bol bad khur syndon ïa ka nam Player off the match.
Nongpoh, Kyllalyngkot 31: Ka lympung ïalehkai phutbol bala tip kum ka Night Football Knock-Out Tournament bala pynïaid da ka Tbeh Jingshai Umroi Football Association kala sdang hynnin ka miet ha madan Umroi hapdeng ka jingshongkun bad shongshit kaba dei ruh ka sien ba nyngkong bala pynlong ïaka jinglehkai phutbol haka por mynmiet.
Ïa katei ka lympung ïalehkai phutbol la wan ban plie pyrda da u Bah Damanbait Lamare MLA ka Umroi kum u kongsan, haka jingdonlang u Bah Shalan Sylliang President ka TJUFA, Lover Roy Lyngdoh Secretary, Bah PB Sylliang Rangbah Shnong Umroi Umdohbyrthih bad kiwei kiwei ki riew rangbah.
Ka jingïalehkai plie pyrda ha katei ka sngi kala long hapdeng ka Bhoi Zone pyrshah ïaka Clarissa ha kaba ka jingïalehkai ka long kaba shongshit bad itynnad bala wan ban sakhi ruh da ki spah ngut ki paidbah watla ka dei haka por mynmiet ban ai jingkyrshan ïala ka jong ka kynhun bad hapdeng ka jingïakhun kaba jur naduh ba sdang ka kylla step haduh ka kylla miet ka Bhoi Zone kala lah ban pynliem noh ïaka Clarissa da 2-0 kol ban rah ïaka jingjop ba nyngkong jong katei ka lympung.
Kum ban shu pynpaw ba ka kynhun kaba rah ïaka nam lahduh ha ka phainal kan rah ïa ka song pisa ba T.
200000/- lem bad ka trophy, ka kynhun ba wan ba ar ne kaba shah rem ha ka phainal kan rah ïa ka song pisa ba T.
100000/- lem bad ka trophy.
Shillong, Kyllalyngkot 31: Ka long ka burom bad ka jingsngewsarong ïa ka jylla bad ruh ïa ka jaidbynriew hi baroh kawei hadien ba ka kynhun ki rang samla ïalehkai ba mihkhmat ïa ka kynhun Meghalaya ki rah namlahduh ha ka phutbol jong ka Khelo India Youth Games 2024.
Ka kynhun ka la lah ban rah ïa ka burom kum ka lahduh ban khur ïa ka takma ksiar dei hadien ba ka la pynliem noh ïa ka Punjab da 2 kol ha ka jingïakhun final kaba la long hynne ka Sngi Balang ha Madras University Ground, Main and B Ground JNIS (Tamilnadu).
ïa ka namtam ha kane ka jingïakhun ka la leit sha u Badondor Marbaniang u ba la thep ïa baroh kitei ki ar kol, kawei ha ka kylla step bad kawei ha ka kylla miet kaba la biang pura ïa ka kynhun ban khur ïa ka namjop.
Lah ban kdew ba ka kynhun ki rang samla ka jylla ka long ka kynhun kaba khlaiñbor ha kane ka lympung haba nujor ïa ka rukom lehkai, bad kum ban shu pynkynmaw, ka jylla ka la pynliem da 5-3 kol ïa ka Jharkhand wat hadien ba ka la shah lamkhmat lypa da ar kol ban ïohrung sha ka final.
Na ka liang u coach ka kynhun, u Bah Jeffrey Warlarpih u la pynpaw ïa ka jingsngewkmen hadien ba ka kynhun ka la ïoh ban kheit ïa u soh ka jingjop bad ruh u la ai khublei ïa ki rangïalehkai kiba la ïakhun tyngeh naduh kaba sdang ban pynurlong ïa ka jingangnud ban rah nam lahduh.
Shillong, Kyllalyngkot 31: U Myntri Rangbah jong ka sorkar jylla-u Conrad K Sangma, u la pynpaw ïa ka jingsngewkmen bad ai khublei ïa ka kynhun phutbol jong ka Meghalaya hadien ba ka la wanrah nam ïa ka thaiñ da kaba rah namlahduh ha ka phutbol jong ka Khelo India Youth Games 2024 da kaba pynliem ïa ka Punjab da 2 kol ha ka final.
Na ka liang jong u Conrad u la ong ba kane ka namjop jong ka kynhun ym tang ba ka pynsngew sarong ïa ka thaiñ hynrei ka pynpaw shai ïa ka jingtrei shitom jong ki rang samla ka jylla kiba la mihkhmat ïa ka kynhun ha katei ka rynsan ïalehkai.
“Kane ka burom ym tang ba ka pynsngew sarong ïa ka Meghalaya hynrei ka pyni ruh ïa ka jinglenlade bad ka jingtrei shitom ki samla jong ka thaiñ.
Nga ai khublei ïa ka kynhun (Meghalaya) kaba la lehkai bha bad seisoh ha kane ka Khelo India Youth Games 2023 bad ban wanrah ruh ïa ka khusnam sha la ïing.
"Haba ai jingkren hadien ba ka kynhun ka la ïohrah ïa ka namjop, na ka liang jong u Myntri ka tnat ïalehkai jong ka sorkar jylla-u Bah Shakliar Warjri u la ong, “Ka burom ba ka kynhun phutbol jong ka Meghalaya ka la ïoh na kane ka Khelo India Youth Games 2023 ka pyni ïa ka jinglong ba la kloi jong ka sorkar ban kyntiew ïa ki kam ïalehkai hapoh ka jylla.
Ka jingwanrah ïa ki jingtei kum ki madan ka long kawei na ki daw kaba la kyntiew bha ïa ka jylla bad ki samla jong ka thaiñ ban kiew ha ka sports.
"Kumban shu pynkynmaw, ka jingïaidlynti shuwa ban poi sha ka thong, ka kynhun ka la sdang ïa ka jingpyrshang jied player lane kate ka selection trial kaba la pynlong naduh ka 4 haduh 5 tarik u Kyllalyngkot, 2024, bud sa ka Coaching cum Selection Camp ha ka 6-17 tarik u Kyllalyngkot, 2024, ha kaba 25 ngut ki rang samla kiba kynsai ki la shah jied ban mihkhmat ïa ka Meghalaya.
La pynlong ruh ïa ka send-off programme ha ka 16 tarik u Kyllalyngkot, 2024, ba la pynïaid da u Bah Khlain Pyrkhat Syiemlieh, u coach phutbol ba la paw jong ka Directorate of Sports and Youth Affairs (DSYA), ha kaba la ïadonryngkatlang u Bah Hamlet Dohling, President jong ka Meghalaya Football Association (MFA), Cliff Nongrum, Vice President jong ka MFA, Freddy Kharpran, Convenor jong ka Youth Cell ha MFA, Ailad K.
Kynta dkhot jong ka DSYA.
Ka kynhun ka la jop da 2 kol ïa ka Punjab ha ka jingïakhun final, bad baroh ar kol la thep da u Badondor Marbaniang.
Jowai, K’Lyngkot 31: U Superintendent of Police jong ka West Jaiñtia Hills District mynta ka sngi ula pynmih ïa ka khubor kaba ïadei bad ka jingkyntu ïa kiba ha ïing ne kino kino kiba don jingïadei bad u wei u rangbah ba la 37 snem ei ei ka rta uba la khlad noh ha Civil Hospital, Ialong ïa uba la tip kyrteng kum u Birbal Barman ba kin wan shimti noh ïa kane ka met iap na katei ka Hospital.
Lada ym don ba wan mih hapoh 3 sngi naduh ba la pynmih ïa kane ka khubor na ka liang ki bor pynïaid Hospital kin sa aiti sha ki bor kiba dei peit ban leh ïa kaba donkam katkum ka aiñ.
Kum ka jingpyntip na ki Pulit ba u tei u Birbal Barman (37) u don ïa ka jingjrong kaba la kumno kumno 5.
3 ft, u phong ïa ka T-Shirt kaba rong Jyrngam bad lieh, ka patlun Jean rong Marun.
Kiba don jingïadei ki lah ruh ban phone ha kine ki number jong ka Dawki Police Station: 9402303222 / 9862370673 bad ha Jowai PCR No: 9774065467 / 03652220782.
Ka Khuid ka suba ka long kawei ka kam kaba donkam tam ha ka jingim jong ngi ki briew ha kane ka juk mynta.
Ngim lah ban len ba ka jingjakhlia jong ki jaka sah, ki tyllong um bad ki rud ki kiar ha kane ka sawdong sawkun ba ngi ngi im mynta ka la nang kham shyrkhei shuh shuh ban ïa kaba ki long ha ki por ba kham mynshwa.
Ka daw baroh ka mih namar ka jingnangkiew ha ka jingbunbriew, ka jingnangroi ha ka jingstad saïan (Science and Technology) ka jingnangkiew ha ka jingdon jong ki Karkhana barit bad ba heh.
Na ka jingnang kiew ka jingbun briew ha ki shnong ki thaw ki nongbah bad nongrit jong ka jylla bad ka ri jong ngi, ngi sngewthuh bad ïohi shai ba ka jingjakhlia jong kine ki jaka ruh ka nangkiew.
Kane ka long namar ka jingbret jong ngi ïa ki tiar ki tar kiba ngim pyndonkam shuh sha ki sawdong ki sawkun jong ngi bad ngim lah ruh ban lait na kata namar ngim don jaka ban buh ïa kine ki tiar kiba la sniew ne ki bym long shuh ban pyndonkam.
Katba nangkiew ka jingbun briew katta nang kiew ka jingmih ki jakhlia jakhlaid na ki iing ki sem jong ngi, la ka long ki jakhlia ba long met (Solid waste) ne ki jakhlia ba long um (liquid waste)Ka long kaei kaei kaba thamula ban ong ba ka jingnangroi ha ka jingstad saïan ka nang pynjakhlia shuh shuh ïa ki sawdong sawkun jong ka jaka ba ngi im ngi sah ma ngi ki briew, hynrei ka long pat kaba shisha ba ka jingnangroi ha kane ka jingstad ka pynbun ïa ka jakhlia ba ki ong ka ‘Solid Waste’.
Ha ka juk jong ngi mynta bun kiei kiei ki long ha kadur ba pyndonkam bad bret noh ‘use and throw’ ki bym lah shuh ban pyndonkam pat ‘reuse, ne recycle’.
Ki plastik ba ngi pyndonkam ha kaba ngi thep ïa ki tiar ba thied na iew, ki kynja plastik ha ki tiar ki tar ba ngi ju pyndonkam man ka sngi kum, ki mobile, TV, ki kali, tiar iing, bad kiwei kiwei, la jan baroh la pyndonkam da ki kynja plastik.
Kine ynda ki la sniew ngi shu bret kumto khlem lah ban pyndonkam pat ïa ki, ki pynlang ïa ka jakhlia ha ki sawdong sawkun jong ngi.
Ka jingmih jong ki karkhana barit bad ba khraw ruh ka long kawei ka daw kaba pynsniew ïa ka mariang ba ngi ngi im ngi shong ngi sah, la ha ka lyer, ka um, ne ha ka jakhlia ba long met (solid waste).
Kine ki karkhana ki pynmih ïa ka lyer kaba jakhlia sha ka mariang kaba ktah bha ïa ka jingim jong ki briew, ki pynmih ïa ki um ba jakhlia ban tuid sha ki wah ba itynnad jong ngi ban pynjakhlia bad pynïap ïa ki doh um doh wah ha ki wah jong ngi kumjuh ruh ka pynmih ïa ki jakhlia (solid waste) sha ki sawdong sawkun jong ka jaka ba ki don ban pyn isait met ïa ka Mariang.
Haba phai sha ki jaka nongkyndong ngi lap bad ïohi ba ka jingjakhlia ha ki shnong ki thaw ka ka kham duna ban ïa nujor bad ki jakhlia ha ki jaka sor, kane ka long namar ka jingduna ha ka jingdon briew ha ki nongkyndong.
Ha ki jaka nongkyndong ka jingeh kaba hakhmat ba ki mad ka long ka jingbym biang ki painkhana ban leit bar katba ha ki jaka sor pat ka jingeh ka long ban bret ïa ki jakhlia.
Ym lah ban tip la ka jingbym biang ka painkhana ha ki nongkyndong kan kham sniew mo ïa ka jingjakhlia jong ki ‘solid waste’ ha ki jaka sor? Lada ngi ïaid ha ki jaka sor khamtam ha ki jaka ba lum ïa ki jakhlia ngi ju ïa set noh ïa ki khmut jong ngi namar ka jingsma kaba shyrkhei ka mih na kato ka jaka ba lum ïa ki jakhlia.
Haba peit ikumba ka jingma ïa ka koit ka khiah ba mih na ka jingpynlang ïa ki jakhlia ha ki jaka sor ka kham sniew bun shah ïa ka jingbym biang ki painkhana ha ki nongkyndong.
Ka long kaei kaei kaba sngewsih ba katba ki briew kila nangkiew ha ka jingnang jingstad pynban ngi lap ba ka jingkiew ha ka jingjakhlia ruh ka kham shyrkhei katba nang mih ki sngi.
Kane ka jingkiew ha ka jingjakhlia ha ki sawdong sawkun jong ngi ka la pynlong wat ïa ka sorkar India ban kyndit bynriew na ka jingma ba lah ban mih.
U Prime Minister jong ka Ri u la pynmih ïa kawei ka thong (Mission) kaba u la khot kyrteng ka ‘Swaach Bharat Mission’.
Ka thong jong U Prime Minister jong ka ri ka long ban pynlong ïa ka ri India jong ngi ka ri kaba khuid kaba suba.
La ïohi bad ïohsngew ruh ha man ki shnong khamtam ki nongkyndong ka don ka jingkhih khohreh ban pynlong ïa ki shnong jong ki kita ki shnong kiba la biang lut ki jaka leit bar.
Ka long ka thong kaba donkam tam kaba kawei pa kawei ka longiing kadei ban don ïa ki jaka leit bar kiba biang khnang ban lait na ki jingma kiba ktah ïa ka koit ka khiah.
Hapdeng ka jingpyrshang bad jingtrei shitom jong ki paid nongshong shnong jong ka Jylla ka sorkar ha ryngkat ka jingïatreilang jong ki Nongsynshar Shnong ka la dei ban nang ai mynsiem shuh shuh bad khmih bniah khnang ba kane ka jingthmu kan urlong bad kan pynlong ïa ka jylla jong ngi ka Jylla kaba la biang lut ki jaka leitbar.
Ka la dei eh ka por ba ka sorkar ha ryngkat ki Nongsynshar Shnong, ki Sengtrei mon sgnewbha kin saindur kumno ban pynlong ïa ki shnong jong ngi kiba khuid kiba suba.
Dei ban don la ka jingthmu kaba biang kumno ban pynïaid (manage) ïa kine ki jakhlia kiba mih na ki iing ki sem, ki skul, ki kolej, ki ophis, ki iew ki hat, ki karkhana bad kiwei kiwei de ki jaka.
La ïoh jingtip ruh ba ka sorkar ka la thmu ban buh (set up) ïa kita ki jaka pynïaid ïa ki jakhlia (Centre for management of Solid and liquid Waste), la dei ban pynsted ïa kane ka kam khnang ba ka jingjakhlia jong ki shnong ki thaw ki iew ki hat jong ngi kin ym don shuh.
Ka sorkar ka la dei ruh ban leit bishar bniah ïa ki Karkhana kiba don ha ka jylla jong ngi bad bthah ïa ki ba kidei ban pynïaid (manage) ïa ki jakhlia ba mih na ki karkhana jong ki ha kata ka rukom ba kim dei ban pynjakhlia wat tang khyndiat ruh ïa ka Mariang, la ïa ka lyer, ka um ne ka khyndew.
Ka khuid ka suba ka dei ka jingkit khlieh jong uwei pa kawei ki nongshong shnong jong ka shnong ka thaw ka jylla hi baroh kawei.
Ka la dei ka por ban pynngam jylliew ïa ka jingkitkhlieh jong ngi iwei pa iwei ïa kane ka kam khnang ba ngin ym long shuh ki briew kiba hun ban ïohi ïa ka jingjakhlia, ne kiba sngewtynnad ban bret pathar ïa ki jakhlia jakhlait ha ki sawdong sawkun jong ngi.
Shillong Nohprah 02: Ka Khasi Students’ Union Laban Circle mynta ka sngi Saitjaiñ ka la pynlong ïa ka Free Medical Camp ne jingai jingsumar ei ha Kynjat Phutbol, ha kaba la ai jingsumar kumba arspah ngut ki briew kiba kynthup ïa ki khyllung, longkmie bad ki rangbah.
Ki doktor kiba ïa don ryngkat ha kane ka sngi ki kynthup ïa i Dr.
L.
Rynjah na Laban Dispensary, Dr.
B.
R.
Garod na Lumparing UPHC, Dr.
K.
Nongbri (Pediatrics) na Children Hospital, Dr.
A.
Dkhar (ENT) na Robert Hospital, Dr.
T.
Syngkon bad Dr.
A.
Lyngdoh (Dentist) na Titanium Dental Health Care bad ki doktor khmat napoh Bansara Eye Clinic.
Ha kane ka sngi la don ryngkat lang ruh ki Lab Assistant na ka Dr.
Lal Path Labs kiba la ïarap ban test shini (diabetes), cholesterol, thyroid, uric acid bad kiwei kiwei ki test kiba ki paidbah ki donkam.
Ka Seng ka pynpaw ka jingsngewnguh kaba khraw ïa baroh ki Doktor, ki Nurse, ASHA, Pharmacist, Lab Technician, ANM, DEO kiba la ïadon ryngkat ha kane ka sngi ban ai ïa ka jingshakri kaba pura sha ki paidbah ban ïoh ïa ka koit ka khiah.
Nongpoh, Nohprah 02: Ka Synjuk ki Rangbah Shnong Ri-Bhoi District mynta ka sngi kala shong da ka jingïalang ba kyrpang ryngkat shi khung ki jingdawa hakhmat Myntri ka tnad ka koit ka khiah ka jylla ka Kong Ampareen Lyngdoh ban pynbit pynbiang ïaka koit ka khiah ha Ri-Bhoi khamtam ba ki paidbah kin ioh ka jingshakri bad ka jingsumar ba janaiKitei ki mat ba hakhmat ba ka Synjuk kala buh hakhmat ka Myntri ka tnad ka koit ka khiah ki kynthup ban pyntreikam noh ïaka Maternity and Child Health Hospital ha Umran Parila, ka Emergency and Trauma Center ha Civil Hospital Nongpoh, ban pyntreikam noh ïaka Minor Operation Theatre ha Bhoirymbong CHC, ban buh ruh kawei ka jaka sumar bad syllok ïa ki samla bala ngop haki jingdih buaid, ban kyntiew kyrdan ïaki jaka sumar kiba don haka district bad kiwei kiwei.
Ha katei ka jingïalang bala long ha Conference Hall jong ka DRDA la don lang ruh da u Bah Mayral Born Syiem Chairman ka State Health Advisory Board ba dei ruh u MLA ka Nongpoh, Arpit Upadhyay Deputy Commissioner ka Ri-Bhoi, Raja Brahma Project Director ka DRDA, ka Dr TS Momin DMHO ka Ri-Bhoi, Bah BB Makdoh Chairman ka Synjuk ki Rangbah Shnong, Bah PB Sylliang Secretary bad kiwei kiwei ki ophisar lem bad ki Rangbah Shnong kiba la wan ban mihkhmat naki jaka bapher bapher.
Ha katei ka sngi naka liang ka Synjuk ki Rangbah Shnong kala ioh ruh ban ai da ka dorkhas hakhmat ka Myntri ban buddien ïa kitei ki kam kiba ka Synjuk kala buh hakhmat ban pynurlong noh.
Haba kren sha ki lad pathai khubor naka liang u Bah Mayral Born Syiem Chairman ka State Health Advisory Board u la ong ba katei ka jingïalang kala long kaba seisoh hadien bala ioh ban ïakren shibun ki mat kiba ïadei kumno ban kyntiew ïaka tnad ka koit ka khiah khamtam ka jingshakri ban ai sha ki paidbah bala ioh ruh ban pynsngew hakhmat ka Myntri.
Kum u MLA u la ai khublei ruh ïaka Synjuk ki Rangbah Shnong ha Ri-Bhoi kaba la shim ïaka sienjam ban shimkhia ha kaba ïadei ban kyntiew bad ban nang pynbha ïaka tnad ka koit ka khiah ha Ri-Bhoi, ban kyntiew kyrdan ïaki Sub Center, ki PHC sha ki CHC bad ban nang pynjanai ki lad jingsumar haki CHC bad khamtam ban pyntreikam noh katto katne tylli ki project ba dang sahteng haduh mynta haka district kum ka MCH Hospital kaba don ha Umran Parila, ka Trauma Center bad ban buh ruh ïa kawei ka jaka sumar bad syllok jong ka sorkar ïa ki samla kiba la ngop haki jingdih buaid (Government Rehabilitation Center) ha kaba kum ka tnad ka koit ka khiah hapoh ka jingïalam jong ka kong Ampareen Lyngdoh kum ka Myntri kila pynpaw ka jingsngewnguh ïaka Synjuk bala pynsngew ïaki mat ba kongsan bad khamtam ban pynthikna ban buddien ïa kitei ki kam kiba ka synjuk kala pynsngew ba ki dei ban urlong haka district.
Naka liang u Bah PB Sylliang kum u Secretary ka Synjuk ki Rangbah Shnong u la ong ba kum ka Synjuk ka pynpaw ka jingsngewkmen kaba khraw hadien bala ioh ban ïakynduh kyrpang bad ka Myntri ka koit ka khiah khamtam bala ioh ruh ban pynsngew ïa shibun ki mat ba kongsan ba donkam ban kyntiew bad ban nang pynjanai ïaka jingshakri haka liang ka koit ka khiah ha baroh ki liang khamtam ban pynurlong noh ïa kiba bun ki project ba sahteng haka district namar ki paidbah ki shem jingeh ban leit sha kiwei kiwei ki jaka sumar ba kham jngai ha kaba naka liang ka Myntri kala kular ban shimkhia bad ban nang buddien ïa kitei ki kam nalor ka jingpynkhlaiñ shuh shuh ïaki Village Health Committee haki shnong, u la bynrap.
Nalor kitei ki mat ban dang pynkhlaiñ bad pynbha ïaka jingshakri haka tnad ka koit ka khiah naka liang ka Synjuk kala pynsngew ruh bala donkam eh ban don noh kawei ka jaka sumar bad syllok jong ka sorkar ïa kito ki samla kiba la ngop haki jingdih buaid, namar kumba long mynta ki don tang ki jaka sumar jong ki riew shimet kiba bun naki longing ba duk kim lah ban leit buh bad phah sumar namarkata ka sorkar kala dei ban phaikhmat ban buh ïa kawei ka Government Rehabilitation Center ha ka thaiñ Ri-Bhoi, ba shen ka Synjuk kan sa leit ruh ban ïakynduh ïa u Myntri ka tnad Social Welfare ban ïakren halor katei ka kam, u la bynrap.
Nongpoh, Nohprah 01: Kum shi bynta ban ïa snoh kti lang ha satlak ka pyrthei halor ka sngi kyrpang jong kito kiba don ka jingduna ha ka dkhot met, ka Association of Person with Disability, Ri Bhoi District mynta ka sngi ka la rakhe ïa kane ka sngi kyrpang da kaba pynlong da ki prokam bapher bapher ha Ri Bhoi District.
Ïa kane ka jingrakhe ïa ka sngi kyrpang kito kiba don ka jingduna ha ka dkhot met ba la tip kum ka ‘World Disable Day’ la pynlong ha ka Shnong Sonidan ha Ri-Bhoi District ba la wan ban shim bynta da kito kiba don ka jingduna ha ka dkhot met bad ruh ki kmie ki kpa ban ai mynsiem ïa la ki khun ba kin ioh ban lehkmen ha kane ka sngi kyrpang jongki.
U General Secretary ka FKJGP, North Khasi Hills District Unit, u Bah Shanlang Diengdoh u la leit ban shim bynta kum u kongsan ban ïa lehkmen ba kine ki ba don ka jingduna ha ka dkhot met ha ka jingdon ryngkat ka president, ka Kong Bluetisha Nongbet lem bad kiwei kiwei ki dkhot jong kane ka Association lane ka kynhun jong kito kiba don jingduna ha ka dkhot met na Ri Bhoi District.
Ha kane ka sngi, ka Association of Person with Disability, Ri Bhoi District ka la pynlong ruh da ki prokram bapher bapher kum ka jingïakop shad, kop rwai bad kiwei kiwei ki prokram ban ai mynsiem ïa kito kiba don ka jingdunaha ka dkhot met, ba kim dei ban don ka jingsngewpher ia lade bad kiwei pat kiba biang ha ka dkhot met.
Haba kren ruh ha kane ka sngi, na ka liang ka Kong Bluetisha Nongbet kum ka nongïalam ka kynhun ka la pynpaw halor shibun ki jingeh ba kum kita ki kynhun ba don jingduna ha ka dkhot met ki ïa kynduh ha ka jingim bad kum ka nongïalam ka la pynpaw ruh ba ka sorkar jylla ka la dei ban phai khmat kyrpang sha ki, ha kaba maki ruh ki dei ban ioh ïa ka hok kumba long lem kiwei kiwei kiba biang ha ka dhot met.
U General Secretary ka FKJGP, North Khasi Hills District Unit, u Bah Shanlang Diengdoh, haba kren ruh ha kane ka sngi, u la ai ka jingïaroh kaba khraw ïa kane ka kynhun, namar wat la ki don hapdeng ki jingduna ka dkhot met, hynrei ki shym la riej ban tip kyrpang ïa kata ka sngi kyrpang jongki da kaba pynlong ïa kane ka jingrakhe ïa ka sngi kyrpang jongki kumba la rakhe ha satlak ka pyrthei.
Kum u nongïalam seng bhalang na Ri-Bhoi, hadien ba la ioh sngew ïa kiba bun ki jingeh jong kitei ki paradoh ki parasnam kiba don ka jingduna ha ka dkhot met, u Bah Shanlang Diengdoh u la kyntu ruh naduh ki MDC, ki MLA bad ka sorkar jylla ba la dei ka por ruh ba kin phai khmat kyrpang sha kine ki paradoh ki parasnam kiba don ka jingduna ha ka dkhot met, namar kum kita ki nongshong shnong ka jylla wat la ki don ka jingduna ha ka dkhot met bad ki donkam pat ban kyrshan ka sorkar khnang ba kin lah ban im ban long kumba long lem kiwei kiwei kiba biang ha ka dkhot met, u la bynrap.
Shillong, Nohprah, 02: Ka ophis jong ka Commissioner for Persons with Disabilities ka Sorkar Jylla ryngkat ka jingïatreilang bad ka ophis State Resource Centre on Disability Affairs, Shillong, ka la pyntip ba ka jingrakhe ïa ka sngi kyrpang jong ki briew kiba don jingduna ha ki dkhotmet la pynkynriah sha ka 4 tarik, Nohprah.
“Ngi la pynkynriah ïa kane ka sngi, namarba ka 3 tarik, Nohprah ka hap ha ka sngi u Blei," la ong ka Assistant Commissioner for Persons with Disabilities ka Kong Bridget Warshong ha ka jingïakren bad ki lad pathai khubor ha ka sngi Saitjaiñ.
Mynta u snem, ka jingrakhe ïa kane ka sngi kyrpang jong ki briew kiba don jingduna ha ki dkhotmet lane ka ‘International Day of Persons with Disabilities, 2023’ kan long halor ka phang, “A Day For All".
Ka jingrakhe kan sa long ha U Soso Tham Auditorium naduh ka 10:30 baje mynstep.
Ka Kong Warshong ka la ong ba ka jingpynlong ïa kane ka jingrakhe ka long ban pynsngewthuh paidbah ha kaba ïadei bad ka hok bad ka bha ka mïat jong ki briew kiba don jingduna ha ki dkhot met katkum ba hok ba la bsuh hapoh ka Rights of Persons With Disabilities Act, 2016 ha kaba kane ka aiñ ka kren shai ïa ka jingkynthup lang ïa ki briew kiba duna ha ki dkhotmet hapoh ka imlang ka sahlang.
“Ka thong jong kane ka prokram ka long ban kynthup lang ïa ki briew kiba duna dkhotmet da kaba ailad ba kin pyni ïa ka sap ka phong kaba ki don bad ka jinglah ka jong ki," la ong ka Kong Warshong.
U State Resource Centre on Disability Affairs Bah Dylan Syiem, u la bynrap ba kane ka dei ka sien banyngkong eh ba yn pynlong ïa kane ka prokram na ka bynta ki briew kiba duna ha ki dkhotmet ha ka rukom ka jingïalehkmen.
Shillong, Nohprah, 02: Ha step jong ka sngi Saitjaiñ kawei ka kudam buh ata jong ka Magic Cook kaba don ha Garikhana ka la kylla dpei ha kaba ki thylliej ding barhem ki la bamduh ïa kane ka kudam baroh kawei.
La antad ba ka jingjulor ka la kot da ki lak tyngka.
Kane ka kudam, kaba la long trai da ka longiing Bajoria, ka la kem ding ha ka por kumba 1:00 baje eiei mynstep bad la suba ka lah ban dei na ka jingthud jong ka bording elektrik.
Ka kynhun Pulit jong ka tnat Fire & Emergency Services, ka kynhun SDRF ki la wan poi ha kane ka jaka ban pynlim ïa ka ding khnang ban ïada na ka jingpur jong ka ding sah ki jaka kiba marjan.
Ha kane jingjia, kam shym la don kano kano ka jingjia kaba sngewsih.
Ka State Disaster Response Force (SDRF) tang shu ïoh jingtip halor kane ka jingjia, mar mar hapoh ka jingïalam jong u Commandant ka SDRF u Bah PH Khongsngi, bad u 2nd in-Command u Bah B.
Sahkhar ki la leit sha kane ka jaka.
Katkum ka jingpyntip jong u Divisional Commandant of Home Guards, Shillong u Bah PH Shylla u la ïathuh ba ka SDRF ka la pynkut ïa ka jingklang jong ka ding kaba la neh haduh shiphew kynta da ka jingïatreilang bad kiwei pat ki tnat treikam ka Sorkar.
Ka jingpluh jong kane ka kudam buh ata, ka la wanrah ïa ka jingdheng kali kaba jur bha ha ka thaiñ Garikhana bad ïa ki kali kiba wan na ka thaiñ Mawlai la pynïaid lyngba ka surok Motphran.
U Sanjeeb Kumar Bajoria uba dei u trai jong kane ka karkhana ha ka jingïakren bad u nonglum khubor u la ïathuh ba u la ïoh jingtip ha ka por kumba 12:30 baje mynmiet katba u dang don sha Guwahati.
“(Tang shu ïoh jingtip nga la wan her marmar) bad nga poi hangne ha ka por 2:00 baje mynstep bad ïohi tang ïa ki briew kiba ïalum bad ïa ka jingklang jong ka ding hapoh ka kudam.
Nga ïohi ïa ki kali pynlip ding bad ïa ki kynhun ai jingïarap kiba pyrshang ban pynlip ïa ka ding," ula ong.
Katkum ka jingïathuh jong u Bajoria, kane ka kudam ka dei kaba la rim bad kaba shu shna da ki dieng bad ka jingjulor ruh ka dei kaba la bun bha.
Haba kylli, ula ïathuh ba hapoh kane ka kudam, la buh ïa u ata, moida, suji.
Shillong, Nohprah 02: Ka Shnong Mollamylliang, ha East Jaiñtia Hills dang shen ka la shah jied kum ka Shnong ba khuid tam ha ka Conference jong ki 45 tylli ki ri ka pyrthei kaba la long ha Mumbai.
Ïa kane ka khusnam la ai da ka International Society of Waste Management, Air and Water.
Ka kyrteng jong ka Award ka long IconSWM- CE Excellence Award 2023.
U Rangbah Shnong ka Moolamylliang, u Bah Apmon Pachiang, uba dang don mynta ka Mumbai ban leit ïashim bynta ha kane ka Conference bad leit pdiang ruh ïa ka Award, u la ong ba kane ka khusnam kaba ka Shnong ka la ïoh kan ai mynsiem shibun ïa ka Shnong bad ïa ki paidbah nongshongshnong,namar ba kadei ka khusnam kaba heh bha jong ka ri India bad jong ka pyrthei hi baroh kawei.
Haba batai khambha halor ka jingshah jied ban ïoh ïa kane ka khusnam, u Rangbah Shnong, u la ong ba kane ka Society ka la phah ïa ki briew jong ka ban wan peit ha Shnong naduh ka jingkhuid jingsuba, ka rukom bret ïa ki ñiut bad kiwei de ki jaboh, nangta ka jingpyndonkam ïa ki plastok, ka jingthung dieg ban pynjyrngam ia ka shnong bad kiwei kiwei.
U Bah Apmon, u la ïathuh ba ha Shnong jong u, ym ju shah shuh ban pyndonkam ïa ki Plastik bad wat ia ki kwai ruh la song da ki sla bad ym shah thep ha ki plastik.
Nangta ki dukan ruh kim ai plastik shuh haba leit thied jingthied, hynrei kiba leit thied jingthied ki hap rah da ki pla na ïing.
Ha kaba iadei bad ki ñiut ki ñer ne ki waste, ym shah ban shu bret kat haba lap, hynrei la buh da ki jaka kiba biang bad kiba lait na ki jaka paidbah.
Wat ïa ki bilor ruh la bthah ïa ki paidbah ba kin sumar bha bad ym dei ban shu bret pathar.
“Ngi la sumar bha na ka bynta ka jingkhuid jingsuba ka mariang", la ong u Bah Pachiang.
Shillong, Nohprah, 02: Ki shipai BSF Meghalaya kiba la pynlong ka talasi kali ha ka sngi Thohdieng ki la ïoh bat ïa kawei ka trok kit shini kaba don ïa u nombar ML 04 C 5133.
Ïa kane ka trok la bat da ki shipai BSF kiba ap pahara lyngba ka Mobile Check Post (MCP) ha surok Sonapur-Lumshnong kaba ban leit sha surok Lailong-Harai, East Jaiñtia Hills, Meghalaya.
Ïa kane ka shithi la buhrieh hapoh u shyiap bad nalor ka buhrieh ïa ki tiar jong ka NBCC.
Hadien la pynieng ïa ka kali, ki shipai BSF kiba la talasi ïa ka kali ki la lap ba la buhrieh ïa ka shini hapoh kali.
Mardor, ki shipai ki la bat noh ïa u nongñiah jong ka trok namarba um shym la lah ban pyni ïa ki dulir ban kit ïa ka shini bad nalor kata la lap ruh ba la pyndonkam ïa ka kali da kaba shu tap eitmiaw ba la kit ïa ki tiar jong ka NBCC.
Ha kawei pat ka jingkhynra, ki shipai BSF Meghalaya ki la ïoh kurup ïa ki tiar khaïi be-aiñ kiba shongdor palat 28 lak ïa kiba la thmu ban shalan ruh sha ka ri Bangladehs.
Ïa u nongñiah jong ka trok bad ïa ka shini la aiti noh sha ki Pulit jong ka Umkiang Out Post ban leh ïa kaba donkam.
Shillong, Naiwieng, 02: Ki Pulit jong ka East Khasi Hills District kiba la pynlong ka jingkhynra ha ka miet sngi Thohdieng ki la ïoh kurup 1538.
8 litar ka Beer, 43775 litar ka kiad IMFL bad 270 litar ka kiad pyrsi na ki bynta bapher bapher ba la die be-aiñ bad ïa kine ki jingdih pynbuaid la pynjulor noh ha ka jaka ba la ïoh kurup.
U Superintendent of Police jong ka East Khasi Hills Bah Sylvester Nongtnger ha u kyrwoh ba la phah sha ki lad pathai khubor u la ong, kane ka jingkhynra jong ki Pulit ka long ban shim ïa ki lad ki lynti ban tehlakam ïa ka shongsuk shongsaiñ.
U la ïathuh ba ki Pulit ki la pynlong ka jingïaid pahara bad ban khynra ïa ki kali.
“Ha une u bnai Nohprah bun ki tamasa kin sa nang wan.
Ban khanglad ïa ki jingjia basngewsih, ki Pulit ki la shim ïa ki lad ki lynti ban pynlong ïa ka jingkhynra ha ki bynta bapher bapher jong ka nongbah," ula ong.
U SP u la ïathuh ba ka jingtalasi bad pynngat kyndon ïa kiba buaid bad ïa kiba niah kali khlemakor la ka long ïa ki nongñiah kali saw shaka lane ar shaka kan dang ïai bteng khnang ban ïada ïa ki jingjia aksiden bad ka jingduhei ki mynsiem briew.
Shillong Nohprah 02: Ka KSU East Jaintia Hills District Unit, ha ka 1 tarik u Nohprah ka la leit ai da ka dorkhast ha u Deputy Commissioner ka District ban leh da kaba tyngeh ïa ka jingshim kabu palat liam jong ki nongdie jingdie hapoh ka District ban pynkiewdor palat pud ïa ki marbam mardih.
Ka seng ka la pynsngew ba ki don katto katne tylli ki dukan kiba shim kabu ïa u paidbah ban die be-aiñ ïa ki marbam mardih bad ka seng ka la dawa na ka bor pynïaid District ba ki dei ban jurip ïa ki dukan kiba die be-aiñ.
Ka seng kala dawa ba dei ban shon da ka muhor ïa ki mawthew kilo, ki dukan ki dei ban don ïa ka Cash Memo, Trading License khnang ba yn lah ban tehlakam ïa ka jingdie be-aiñ ki dukan.
Ka seng ka la ong ba ki dukan ki dei ban don ïa ka Cash Memo, Trading License khnang ba yn lah ban tehlakam ïaka jingdie be-aiñ bad ki dukan kidei ruh ban buh ïa ki jingthoh ki ban batai shai ïa ki dor trai jong ki marbam mardih.
Ki nongïalam ka KSU ki la dawa ruh ba dei ban buh ïa ka District Consumer Dispute Redressal Commission kat kum ka Consumer Protection Act 2019 bad ruh ban ai ki Consumer Awareness Program ïa ki paidbah kiba leit ban siew ban thied.
Ka KSU kala pyntip ba na ka liang u Deputy Commissioner ula kular ïa ka seng ban pynshitom da kaba tyngeh pyrshah ïa kito ki dukan kiba die palat ïa ka dor kaba la buh bad ula kular ruh ban bthah ïa baroh ki dukan rashon kiba hap hapoh u pud u sam jong ka EJH ba ki dei ban buh ïa ki jingthoh ne Display Board halor ka dor jongki marbam mardih.
Shillong, Nohprah, 02: Ka Hynñiewtrep Achik National Movement (HANM) ka la aipor 10 sngi ïa ka Sorkar Meghalaya ba kan leh eiei halor ka jingkyntur pud jong ka Sorkar Assam ha ka shnong Bakhlapara, kaba hap hapoh ka Hima Nongspung, Ribhoi District.
Ka Sorkar Assam ka la shna be-aiñ ïa ka surok ha ka shnong Bakhlapara wat hapdeng ka jingpyrshah kaba jur na ki nongsynshar Hima bad ki paidbah nongshong shnong khlem da pynsngap satia wat ïa ki jingpynsngew jong ki nongsynshar ka Hima Nongspung.
“Ngin aipor 10 sngi ïa ka Sorkar Meghalaya lyngba ka Regional Committee ba kan tuklar mardor ïa kane ka kam hynrei lym kumta ka seng kan shim da ka sienjam kaba tyngeh ban eiei la ka long kaba be-aiñ ne da kino ki lynti," la ong u General Secretary ka HAHM, Bah Kyllang Thongni ha ka jingïakren bad ki lad pathai khubor ha ka sngi Saitjaiñ hadien ba la wai ka Central Executive Committee (CEC) jong ka Seng.
“U Chairman jong ka Regional Committee ka Ribhoi District u dei ban tuklar mardor da kaba phah pynsangeh ïa ka jingshna surok be-aiñ da ka Sorkar Assam ha Bakhlapara hapoh u pud u sam jong ka Jylla Meghalaya," ula ong.
“Ngi la aipor 10 sngi, lada ka Sorkar Meghalaya kam shimkhia, ngim banse ban pyni da ki kam, la ka long da ka kam kaba be-aiñ lane da ka kam kaba long aiñ," u la ong.
U la ïathuh ba ka seng kan sa shong jingïalang bad u Acting Syiem ka Hima Nongspung ban ïakren bad ban ïa phylliew jingmut halor ka jingïai kyntur pud jong ka Sorkar Assam sha ka jylla.
Shillong, Nohprah, 02: Ki nongrep kiba la pynkhreh ban ïashim bynta ha ka Meghalaya Farmer’s Parliament ka ban sa long ha ka 4 tarik bad 5 tarik Nohprah ki la pynkhreh lypa ïa ki jingkylli ba kin sa buh hakhmat jong ki tnat treikam bapher bapher jong ka Sorkar Jylla.
Ha kane ka sngi, ka Hill Farmer Union (HFU) kan sa rakhe ruh ïa ka sngi kyrpang jong ki nongrep ne ka Meghalaya Farmer’s Day.
U President ka HFU, Bah Commander Shangpliang ha ka jingïakren bad ki lad pathai khubor u la ïathuh ba u Myntri Rangbah ka Jylla u Conrad Kongkal Sangma, u Myntri ka tnat Animal Husbandry and Veterinary u Bah Alexander L.
Hek, bad ka Myntri ka Rep ka Riang ka Dr.
Ampareen Lyngdoh kin sa ïashim bynta lang ha ka sngi plie ïa kane ka dorbar ki nongrep ka ban sa long ha nongbah Shillong.
“Kin sa don ki jingbatai na ki tnat treikam bapher bapher halor ki skhim ba la ai jingmyntoi ïa ki nongrep,kata, na ka tnat Agriculture, Horticulture, Fisheries, Veterinary bad khamtam eh ïa ki mishon bapher bapher ba ka Sorkar ka la wanrah na ka bynta ki nongrep," la ïathuh u Bah Shangpliang.
Kan sa don ruh ka kynta kylli jingkylli kumba long hapoh ka Ingdorbar Thawaiñ ba ki nongrep na manla kawei pa kawei ka Block ki ladep pynkhreh lypa ïa kiba ka Union ka ladep phah sha ki tnat treikam ka Sorkar ba kin ai jubab ha ka dorbar.
Haba kylli, u General Secretary jong ka HFU, Bah Alfondbirth Kharsyntiew u la ong, ki jingkylli ki kynthup, “ïa ka jingbym biang ki symbai ba ka tnat ka ju pynpoi sha ki nongrep.
Ka jingpynpoi ïa u symbai lyngba ki Block ka slem palat namarba tengteng ka por thung kam dei shuh, katba ki symbai ki dang wan poi.
"“Ka jingpynslem jong ka Sorkar, naduh u snem 2021 haduh 2023, ba ki nongrep kim pat ïoh ïa ka bailutksan halor ka jingshah pynjot jong ki marrep ha ki bor jong ka mariang," u la bynrap.
Shuh shuh u la ïathuh ba ki nongrep ki la pynpaw ruh ha ka jingkylli halor ka jingsngewkhia ba ki don ki khynnah ba la pep skul shiteng por.
“Ki nongrep ki la pan jubab na ka tnat Pule Puthi, kaei ka thong jong ka Sorkar ban pynduna ïa ka jingpep skul shiteng por ki khynnah ha ki shnong jong ki bad bynrap, “na East Jaiñtia Hills, ki nongrep ki kwah ban buh ïa ka Free Coaching Centre khnang ba ki khun jong ki nongrep kin ïoh ban pyntbit ïalade ha ki eksmin bapher bapher kum ka JEE, NEET bad kiwei kiwei namarba ki khun jong ki nongrep ki don ruh kiba thrang ban ïakhun wat ïa ka eksamin MPSC.
“Kawei ka jingkylli kaba mih ka long ruh balei ka Sorkar haduh mynta kam lah ban pynduh ïa ka jingot kilo," la ïathuh u Bah Kharsyntiew.
Shillong, Nohprah, 02: U Bah George B.
Lyngdoh ha ka sngi Saitjaiñ u la resaiñ noh kum u Vice President jong ka Trinamool Congress da kaba aidaw, ‘ba ka dei ka rai shimet’U Bah George u dei uwei napdeng ki 12 ki MLA ka seng Congress kiba la pynïasoh bad ka TMC ha u snem 2021, bad long ruh ka party kaba khlaiñ ha ka Liang Pyrshah jong ka Iingdorbar Thawaiñ ka Jylla.
U Bah George u la ïakhun ïa ka elekshon MLA kaba dang shu dep long shen mynta u snem na ka tiket jong ka TMC na Umroi bad u la shah rem.
“Nga phah ïa ka shithi iehnohkam kum u Vice-President, TMC Meghalaya bad kum u President jong ka Umroi TMC Block Committee naduh kane ka khyllipmat," ong u Bah Goerge ha ka shithi iehnohkam ba u la phah sha u State President jong ka Party u Bah Charles Pyngrope.
“Ki snem ba la leit noh hapoh ka jingïalam bad ka jingkdew lynti jong phi ki la long shisha ki jingïaid lynti kiba kordor.
Ma phi bad ki para nongïalam phi la long ki nongkdew lynti ïa nga, bad ïa kito kiba ju don ryngkat ban tbeh jingshai kumno ban pynkylla ïa ki jingeh sha ki jingjop bad ïa ki jyrwit jyrwat sha ki kabu," ula ong.
U la ai khublei ruh ïa ki nongïalam bad ïa ki dkhot jong ka party kiba katkum ka jingshem jong u,ki la long ki nongïalam lynti bad ki nongkyrshan ha kiba bun ki liang ban ai ïa ka jingshakri sha ki paidbah nongshong shnong jong ka jylla.
“Nga kyrmen ba ha ki sngi ki ban nang wan, ngi dang ïai bteng ban ïasam jingmut, khamtam ïa kito kiba pynmyntoi ïa ki nongshong shnong jong ngi,"u la ong.
Jowai, Nohprah 2 : Ha ka Sngi Thohdieng u President jong ka party HSPDP u bah K P Pangniang u la pynskhem ïa u Ma Wanshwa Nongtdu kum u president ka party jong ka Rilum Jaintia bad ïa ki san ngut ki nongkit kam kiba ha khmat jong ka party, u bah One Way Talang kum u General Secretary.
U bah Dayschbornemi Talang kum u Secretary ka jong ka West Jaintia Hills District, bah Wonly Bareh Secretary ka East Jaintia Hills District bad u bah Sucil Dkhar kum u nongbat ïa ka pla pisa jong ka party, ïa kane ka jingpynskhem la pynlong ha Orchid ha Thadlaskein West Jaintia Hills District.
Ha ka jignkren jong u President ban pynskhem ïa ki nongkitkam jong ka party u bah K.
P Pangniang u la ong ba, ïa ka Party HSPDP la seng ha u snem 1968 shuwa ban ïoh ïa ka jylla Meghalaya bad kane ka party ka dang ïai bteng ban bat ïa la ka nongrim ban ïada ïa ka jaidbynriew.
Ka nongrim kaba ka party HSPDP ka ïeng ka long ha ki lai tylli ki nongrim kumba long ki Mawbyrsiew, ban pynneh pynsah, ban ïada bad ban pynbha, ka party ka ka ïeng halor kine ki lai tylli ki nongrim haduh mynta, ki bun bah kiba la mih na ka party hynrei ka party kam shym la kylla jutang na ki nongrim kiba ka ïeng naduh ba sdang haduh mynta la 55 snem.
U President ula pynkynmaw ba bun bah ki nongïalam na Rilum Jaintia ki la jop na ka party HSPDP, u bah Onward L Nongtdu bam kwai ha dwar u blei bad kiwei kiwei, ki la don san ngut kiba la jop MLA bad 13 ngut kum ki MDC kiba la jop na ka party HSPDP, kumta ka party kam dei shuh kaba thymmai.
Ha ka jingkren u bah Shakliar Warjri MLA jong ka party bad u myntri ka sorkar jylla ba dei peit ïa ka tnad ïalekai bad kiwei kiwei, u la pynpaw ïa ka jingsngew kmen ka jong u ban ïohi ba mynta ka sngi la lah ban pynurlong ban ïoh ban plie ïa ka jingtreikam jong ka party HSPDP ha Rilum Jaintia.
Na ka liang jong u bah Shakliar u la kyntu ïa ki dkhot jong ka party kiba la wan ban pynïasoh sha ka party mynta ka sngi ba kin long kiba ïa treilang na ka bynta ban kyntiew ïa ka ri bad ka jaidbynriew ha baroh ki liang, kane ka long tang ka jingsdang bad nangne sha khmat kin dang ïa teilang ha ki ba bun ki liang.
Ha kane ka sngi kiwei kiba la kren ha ka jingïalang ban pynskhem ia ki nongkit kam ki long u bah Panborlang Ryntathiang General Secretary ka party, bah Starfing Pdahkasiej nongkit kam party bad u bah Sucil Dkhar.
ïa ka jingïalang la pynïaid da u Ma Wanshwa Nongtdu haka jingïadon lang kan kot spah ngut ki briew kiba la wan ban pynïasoh sha ka party.
New Delhi, Nohprah 02 : Ka jingñiew vote ha ki saw tylli ki jylla, kata ha Madhya Pradesh, Chhattisgarh, Rajasthan bad Telangana kan long mynta ka sngi u Blei ka 03tarik Nohprah, hadien ba ka jingthep vote ha kitei ki jylla, kynthup ïa ka Mizoram, ka la kut noh ha ka 30tarik mynta u bnai.
Lah ban kdew hangne ba ka jingniew vote pat ha Mizoram kan long ha ka sngi Nyngkong, 04tarik Nohprahhadien ba bun ki kynhun ki la pynpaw ïa ka jingpyrshah kaba jur ban ñiew vote ha ka sngi U Blei.
Ka jingthep vote na bynta ki 40 constituency ha Mizoram ka la dep ha ka 07tarik Naiwieng, katba na bynta ki 90 tylli ki constituency ha Chhattisgarh pat la pynlong ha ki ar bynta, kata ha ka 07tarik Naiwieng bad 30tarik.
Ka elekshon na bynta ban jied ïa ki nongmihkhmat ba thymmai ha ki 230 tylli ki constituency ha Madhya Pradesh pat ka la long ha ka 17tarik Naiwieng, ki nongthep vote ha ki 199 tylli na ki 200 tylli ki constituency ha Rajasthan ki la leit ban thep vote ha ka 25tarik Naiwieng kumjuh ruh ha Telangana na bynta ki 119 seat ka la long ha ka 30tarik Naiwieng.
Madhya Pradesh : Ka jingdon ki nongthep vote ha Madhya Pradesh katkum ka thup thep vote ka la kot sha ka 5,61,36,229 ngut (5.
61klur tam).
Kumban shu pynkynmaw, u Shivraj Singh Chauhan jong ka BJP u la dei u Myntri Rangbah katei ka jylla naduh u snem 2020.
Shwa kane, u la bat teng ruh kum u Myntri Rangbah ka jylla naduh u snem 2005 haduh 2008 bad na 2008 sha u 2013 bad na 2013 haduh 2018.
Katto katne ki kyrtong ba kham paw ha kane ka elekshon na katei ka jylla ki kynthup ïa u Shivraj Singh Chouhan (BJP) na Budhni, Kamal Nath (Congress) na Chhindwara, Ajay Arjun Singh (Congress) na Churhat, Jaivardhan Singh (Congress) na Raghogarh, Kailash Vijayvargiya (BJP) na Indore-1, Govind Singh Rajput (BJP) na Surkhi, Prahlad Singh Patel (BJP) na Narsingpur, Narendra Singh Tomar (BJP) na Dimani bad Faggan Singh Kulaste (BJP) na Niwas.
Rajasthan : Ki nongthep vote ha kane ka jylla katkum ka thup thep vote ka la kot sha ka 5,26,80,545.
Ïa ka bor synshar ha katei ka jylla la ïalam da ka Congress hapoh ka jingïalam jong u Ashok Gehlot naduh u snem 2018.
Utei u rangbah u la bat teng ruh kum u Myntri Rangbah jong ka jylla naduh u snem 1998 haduh 2003 bad hadien kane naduh 2008 haduh 2013.
Katto katne ngut ki kyrtong ba kham paw ha kane ka jylla ki kynthup ïa uAshok Gehlot (Congress) na Sardarpura, Vasundhara Raje Scindia (BJP) na Jhalrapatan, Sachin Pilot (Congress) na Tonk, Rajyavardhan Singh Rathore (BJP) na Jhotwara, Baba Balaknath Yogi (BJP) na Tijara, Vishvendra Singh (Congress) na Deeg-Kumher, CP Joshi (Congress) na Nathdwara, Rajendra Singh Rathore (BJP) na Taranagar bad u Hanuman Beniwal (RLP) na Khinwsar.
Chhattisgarh : Ki nongthep vote ha kane ka jylla ki la kot sha ka 2,03,80,079 ngut katkum ka thup thep vote.
Katei ka jyla baroh shi katta la ïalam da u Bhupesh Baghel jong ka Congress naduh u snem 2018.
Kumban shu pynkynmaw u Raman Singh ka BJP u la dei uwei pat u kyrtong ba hakhmat ha kane ka elekshon namar u la bat teng ruh kum u Myntri Rangbah naduh u snem 2003 haduh 2018.
Katto katne ki kyrtong ba kham paw ha kane ka jylla ki kynthup ïa uBhupesh Baghel (Congress) na Patan, Raman Singh (BJP) na Rajnandgaon, Vijay Baghel (BJP) na Patan, Gomti Sai (BJP) na Pathalgaon, Renuka Singh Saruta (BJP) na Bharatpur-Sonhat, TS Singh Deo (Congress) na Ambikapur, Arun Sao (BJP) na Lormi, Brijmohan Agrawal (BJP) na Raipur City South, Tamradhwaj Sahu (Congress) na Durg Gramin, Charan Das Mahant (Congress) na Sakti bad Deepak Baij (Congress) na Chitrakot.
Telangana : Ha kane ka jylla kaba don 3,17,32,727 ngut ïa ka sorkar la lamkhamt da u nongmihkhmat na ka Bharat Rashtra Samithi’s (BRS) u K Chandrasekhar Rao kum u Myntri Rangbah naduh u snem 2014.
Une u nongmihkhmat u la jop biang ha u snem 2018 da ka jingjop kaba donburom.
Ki kyrtong ba kham paw ha kane ka elekshon na Telangana ki kynthup ïa u K Chandrasekhar Rao (BRS) na Kamareddy bad Gajwel, Anumula Revanth Reddy (Congress) na Kodangal bad Kamareddy, Etela Rajender (BJP) na Gajwel bad Huzurabad, Nalamada Uttam Kumar Reddy (Congress) na Huzurnagar, Akbaruddin Owaisi (AIMIM) na Chandrayangutta, Komatireddy Raj Gopal Reddy (Congress) na Munugode, KT Rama Rao (BRS) na Sircilla, Bandi Sanjay Kumar (BJP) na Karimnagar bad Mohammad Azharuddin (Congress) na Jubilee Hills.
Mizoram : Ka jingdon ki nongthep vote ha kane ka jylla ka la kot sha ka 8,56,868 ngut.
Ïa katei ka jylla la ïalam da u MLA ka Mizo National Front’s (MNF) u Zoramthanga kum u Myntri Rangbah naduh u snem 2018.
U la bat teng ruh kum u Myntri Rangbah naduh u snem 1998 haduh 2008.
Ki kyrtong ba kham paw ki kynthup ïa u Zoramthanga (MNF) na Aizawl East-I, Tawnluia (MNF) na Tuichang, Vanlalsailova (BJP) na Dampa, Lalduhoma (ZPM) na Serchhip, R Lalthangliana (MNF) na South Tuipui, Zodintluanga Ralte (Congress) na Thorang bad Lalsawta (Congress) na Aizawl West-III.
Shillong, Nohprah 03: Ka kynhun ki rangïalehkai kriket Under -19 ka Meghalaya ka la ïoh ban kyntiew namjop kaba nyngkong ha ka lympung lehkai jong ka Cooch Behar Trophy pyrshah ïa ka Sikkim, da kaba jop lyngba ar wicket.
Ka jingïakhun hapdeng kine ki ar kynhun ka la sdang naduh ka sngi Thohdieng ha Rangpo kaba ha Sikkim.
Kumban shu pynkynmaw, ka Meghalaya ka la shah rem ha baroh ar sien ki jingïakhun kiba ladep hala ïing bad ka kynhun ka la angnud ban ïoh khur ïa ka namjop.
Na ka liang jong ka Sikkim, ka la jop ïa ka jingkynting ha ka sngi ïakhun ba nyngkong bad jied ban tied shuwa.
Ki la lah ban buh thong da 183 ron shuwa ban shah pynhap baroh ha ka inning ba nyngkong bad lamkhmat da 38 ron hadien ba ka Meghalaya ka la kynjoh tang sha ka 145/10 haba beh ïa ka ron.
Hynrei, ka jinglah jong ki rangkawangbol ka Meghalaya ban khanglad ïa ka Sikkim da tang 139 ron ha ka inning kaba ar, ka la ïarap ïa ka Meghalaya kaba la kynjoh haduh 178 ron ban jop, bad pynsah sa ar wicket ha kti.
U rangkawangbol Pace jong ka kynhun, u Shavian Blah u la long ka jingeh ïa ki rangtied ka Sikkim ha kaba u la khur 4/69 naki 19 over.
U Kishlay Vishlux (2/24 naki 6 over) bad u Charm Marbaniang (2/30 naki 6) ki la ïoh ban khur mar 2 wicket, katba u Banialam Mylliemngap (1/12 na ki 6) lem bad u Angkit Tamang (1/32 naki 9) ki la ïoh pynhap mar u wei.
Ki la don hynriew ngut ki rangtied ka Meghalaya ki la ïoh ban sdang nakhmat hynrei ka ron kaba hehduh napdeng kitei ka long 46 ron kaba la ïoh da u Pushkar Raj Singh hynrei u khlem shym la lah ban kyntiew shuh.
Napdeng ki rangkawangbol ka Sikkim u Siddharth u la long ka jingma ïa ki player ka Meghalaya, bad u ba la khur haduh 5/27 kaba la pynlong ïa ka Meghalaya ban hap baroh ki wicket da tang 145 ron.
Hadien ba lamkhmat ïa ka inning kaba nyngkong, ka Sikkim ka la mad jingeh ha ka inning kaba ar bad tang lai ngut ki player kiba la kynjoh sha ka phew ron, bad ka ron kaba hehduh ka dei na u Siddharth 40 ron.
Ka Sikkim ka la shah pynduna da 76/8 hynrei ka jingbymlah jong ka Meghalaya ban khylliap ïa ka inning, ka la ailad ïa ka Sikkim ban kyntiew sa 63 ron shuwa ban hap baroh ki wicket.
Ha kane ka kynti, u Angkit u la khur 3/20 naki 9 over, katba u Avinash Rai (2/14 naki 11), Kishlay (2/24 naki 11) bad u Charm (2/34 naki 18) ki la ïoh ban khur mar 2 wicket.
Haba kheiñlang, ka Meghala ka donkam 178 ron ban jop, ki rangtied ka kynhun ki la sdang lehkai bha, bad ka nam ka long ïa ki 56 ron ba la kamai da u Angkit bad ka 38ron na u Manthan Dey.
U Pushkar ruh u la lah ban ïarap da 35 ron.
Hynrei ka kynhun ka la shah pynma hadien ba shah pynhap wicket u wei hadien u wei da tang 5 ron ïoh kamai, kata la shah pynduna na ka 164/4 sha ka 170/8.
Watla kata ruh, u Avinash (27 not out) ryngkat bad u Charm (6 not out) ki la lah ban kitkhia ban lam lynti ïa ka Meghalaya sha ka namjop khlem shym la hap wicket shuh.
Ka Meghalaya kan hap ban leit sa sha Anand, Gujarat, ha kaba ka kynhun kan aireng sa ïa ka Arunachal Pradesh kaba pynlong ki jingïalehkai ha katei ka jylla.
Ka jingïakhun kan sdang naduh 8 tarik Nohprah.
Shillong, Nohprah, 02: Ka Ministry of Home Affairs (MHA) jong ka Sorkar Pdeng kam shym la ai ïa ka jubab kaba shai ha kaba ïadei bad ka jingdawa ban pyntreikam noh ïa ka Inner Line Permit ha kane ka jylla Meghalaya.
Ka Sorkar Jylla ha u snem 2020 ka la phah sha ka Sorkar Pdeng ïa ka Resolution ban pyntreikam ïa ka Inner Line Permit ha kane ka jylla Meghalaya ïa kaba la ai jingmynjur da ka Ingdorbar Thawaiñ ka Jylla ha u Nohprah, 2019.
Dang shen ka Hynñiewtrep Achik National Movement (HANM) ka la pynlong da ka jingïakhih bajaijai ha Jantar Mantar, New Delhi ban dawa ïa ka Sorkar Pdeng ba kan ai jingmynjur ban pyntreikam noh ïa ka Inner Line Permit (ILP), ban pynrung ïa ka ktien Khasi bad Garo ha ka Khyrnit Baphra bad ban ïapynbeit noh ïa u pud u sam hapdeng ka Jylla Meghalaya bad Assam.
Ha ka jingïakren bad ki lad pathai khubor ha ka sngi Saitjaiñ hadien ba la wai ka jingïalang jong ka Central Executive Committee (CEC) u President ka seng u Bah Lamphrang Kharbani u la ong ba ka Ministry of Home Affairs ka la phah ïa ka jubab sha ka seng ha ka 7 tarik mynta u bnai halor ki ki lai tylli ki mat jingdawa jong ka seng.
U la ïathuh ba ka Ministry of Home Affairs kam shym la kren shai ha kaba ïadei bad ka mat jingdawa ban pyntreikam ïa ka Inner Line Permit (ILP) hapoh Meghalaya.
“Kam (MHA) shym ong haoid lane em halor kane ka bynta," u la ong.
Ha kaba ïadei bad ka jingdawa ban thaw ïa ka Boundary Commission, u Bah Kharbani u la ïathuh ba ka MHA ka la phah da ka jingthoh sha ka CS Division kaba khmih ïa ka jingïapynbeit pud ïa baroh ki jylla kiba don hapoh pud u sam jong ka thaiñ Shatei Lammihngi ka ri India.
“Ka CS Division ka hap hapoh ka jingpeit ïa ka jingïapynbeit pud," u la ong.
“Ka seng kan ym shongthait ban buddien halor kitei ki lai tylli ki mat tad haduh ban da poi sha ka thong jong ka jingjop," u la bynrap.
“Ka jingai jubab jong ka MHA ïa ki lai tylli ki jingkylli jong ka seng (halor ka ILP, ka ktien Khasi bad Garo, ka jingïapynbeit pud) ka dei ka jingburom ïa ka ri bad ka jaidbynriew bad ïa ki paidbah ka Jylla Meghalaya," la pynpaw u Bah Kharbani.
Halor ka jingdawa ban pynrung ïa ka Ktien Khasi bad Garo ha ka Khyrnit Baphra, u Bah Kharbani ula ong, “ka MHA ka kren ba ki jingpynsngew jong ngi lyngba ka jingaiti ïa ki dorkhas sha ki Myntri Sorkar Pdeng ka long ba ka hap ban pdiang ïa ki jingpynsngew tangba kam shym la kren eiei pat da kaba shai.
"“Ngin ym shongthait bad ngin ym shong kli kti hynrei ngin ap beit ïa kaei kaba ka Sorkar thymmai ha Delhi kan pynpaw pyrthei.
Shwa kata ruh, kumba ngi la smai bad ngi la rai kum ki nongïalam, ngi hap ban ïakren bad ka Sorkar Meghalaya," u la ong.
“Ngi kwah ba ki nongsynshar jong ngi, kin hap ban pynbeit ïa ki rukom speldak jong ka ktien Khasi.
Ka Department of Khasi jong ka skulbah NEHU ka hap ban shimkhia ruh halor kane ka bynta," ula ong.
Shillong, Nohprah 03: Ka Shillong Lajong FC ba ïakhun ha ka I-League ka la lait thaw na ka namrem ha ka Rajasthan United hynne ka sngi ha ka jingïalehkai kaba la long ha Hyderabad hadien ba lah pynïakhaid da mar 1 kol.
Ka jingïaroh ka long sha u Daniel Goncalves u ba la thep ïa katei ka kol ban pynïakhaid da mar 1-1 kol shuwa ban kut ka por kaba la ïarap ïa ka kynhun ban ïoh khur ei ka shi point.
Ka Lajong ka la shah lamkhmat naduh ka 9 minit jong ka kylla step lyngba ka kol u Richardson Kwaku Denzell ka Rajasthan.
Hynrei ka jingïai pyrshang ban pynphai ka la urlong ha ka 97 minit na bynta ka Lajong lyngba ka kol kaba la thep da u Daniel Goncalves kaba la pynthikna ïa ka kynhun ban ïoh khur ïa ka shi point.
Kane ka jingïakhaid ka mut ba ka Lajong ka dang ïai bteng lynti ïaid khlem ka namrem ryngkat bad ka Mohammedan Sporting mynta ka samoi I-Leaguebad ka dang ïai bat mynta ha ka kyrdan ba 4 da 13 point na ki 7 sien ïakhun.
Ka Lajong kan pynkhreh sa bad ka Churchill Brothers na Goa la sngi Balang, 6 tarik Nohprah ban long ha SSA Stadium, Shillong.
Shillong, Nohprah 03: Ka kynhun ïalehkai jong ka Shillong Lajong FC Chiponshila FC ka la ïohrah ïa ka namlahduh ha ka lympung kaba la tip da ka Bongaigaon trophy 2023 bad kane ka la wan hadien ba ka la pynliem noh ïa ka Chiponshila FC ha ka final hynnin ka Sngi Saitjaiñ.
Ka kynhun Shillong Lajong FC kaba la leit ïashimbynta ha katei ka lympung hapoh ka jingïalam jong u Coach Janbor ka la khur ïa ka namjop da 2-1 kol ha kane ka jingïakhun kaba la long ha Bongaigaon.
Shillong, Nohprah 03: Ka kynhun lehkai jong ka Mawtawar SC ka la ïoh ban khur namjop ha ka jingïakhun kaba la long hynnin ka sngi Saitjaiñ jong ka lympung SSA 2nd DIVISION Football League 2023, katba ka jingïakhun hapdeng ka Laitlyngkot SC pyrshah ïa ka Nongkrem SC ka la kut ha ka jingïakhaid.
Haba phai sha kine ki jingïakhun ba la pynlong ha SSA Ground, ka jigngïalehkai kaba nyngkong la sdang ha ka por 11:30 baje mynstep hapdeng ka Sohiong SC bad ka Mawtawar SC, ha kaba ka Mawtawar SC ka la khur ïa ka namjop kaba suk da 4 kol.
Ka Mawtawar SC ka la ïoh ban thep nyngkong lyngba u Larrycarson Lyngdoh ha ka 25 minit bud sa na u Fedrick Lyngdoh ha ka 29 minit kaba la pynlong ïa ka kynhun ban lamkhmat lypa da ar kol ha ka kylla kaba nyngkong.
Ka jingïakhun ha ka kylla miet ka long kaba jar jar dei tad ynda la jam sha ka 71 minit ba u Teibhalang Kharpuri u la ïoh ban thep ïa ka kol kaba lai na bynta ka Mawtawar SC shuwa ba u Ronaldo Rangslang un thep ïa ka kol kaba khadduh ha ka 82 minit.
Haba phai pat sha ka jingïakhun kaba ar kaba la sdang ha ka por 2:30 baje nohphaisngi hapdeng ka Laitlyngkot SC pyrshah ïa ka Nongkrem SC, haduh kaba kut jong ka por ym shym la don ba lah ban pynkhihjar bad ïakhaid da 0 kol.
La pyntip ba ka jingïakhun mynta ka sngi yn pynlong biang ha SSA Ground, bad ka jingïalehkai kaba nyngkong kan sdang ha ka por 11:30 baje mynstep hapdeng ka Pohkseh SCpyrshah ïa ka Imson SC nangta bud sa ka jingïakhun kaba ar ha ka por 2:30 baje nohphaisngi hapdeng ka Lumshyiap SC pyrshah ïa ka Smit SC.
Mawkyrwat, Nohprah 03: Ka Youngest Boy Football Club ka la long ka nongjop pyrshah ïa ka Sakwang Sports Club ha ka lympung ïalehkai kynjatbol kaba la tip kum ka 1st Maitshaphrang Under-16 Football Tournament 2023 ba la pynïaid da ka Khasi Students Union (KSU), Mawkyrwat Circle ha Madan MDSA, Nonglang, South West Khasi Hills District.
Ha ka jingïalehkai jong kitei ki ar kynhun kiba la poi ha kaba wat ba khadduh jong kane ka lympung ka la long ka jingïalehkai kaba la i tynnad shisha ha kaba ka Youngest Boys FC ka la long ka lah ban thep da 1 – 0 kol pyshah ïa ka Sakwang Sports Club.
Ïa kane ka kol jong ka Youngest Boys FC la ïoh ban thep kol lyngba u Donal K.
Kharai ha ka 22 minutes.
Hadien ka jingïalehkai ka Youngest Boys FC ka la ïoh khur ïa ka song pisa kaba T.
29 hajar tyngka ryngkat bad ka khusnam bad ka Sakwang SC ka la ïoh rah T.
18 hajar tyngka ryngkat bad ka khusnam.
U kongsan uba la wan ban ban pynhap pyrda ïa kane ka 1st Maitshaphrang Under-16 Football Tournament 2023 u dei u bah Lambokstar Marngar, President KSU Central Body kum u kongsan bad u bah Kitborlang Nongrem kum u symbud kongsan.
Ha kane ka sngi la ïoh ka jingkren ai mynsiem ïa ki samla ïalehkai da u Lambokstar Marngar, bah Kitborlang Nongrem bad kumjuh na u bah Forwardman Nongrem, President ka KSU South West Khasi Hills ha ryngkat ka jingïadonlang ki dkhot ka KSU Mawkyrwat Circle bad ki paidbah kiba la wan ban ai jingkyrshan ïa ki samla ïalehkai jong baroh ar tylli ki kynhun.
Shillong, Nohprah 03: Ka kynhun ïalehkai Basketball ki thei ka jylla hapoh ka lama jong ka Meghalaya Basketball Association kiba leit ïashimbynta sha ka ’73rd Senior National Basketball Championship’ ki la ïoh ban khur namjop ha ka sngi sdang ïakhun hynne ka Sngi U Blei pyrshah ïa ka Assam, katba ka kynhun ki shynrang ka la shah rem ha ka Haryana.
Kumban shu pynkynmaw, ka jylla kaba la phah ïa baroh ar kynhun, Shynrang & Kynthei sha katei ka lympung kaba la plie pyrda hynnin ka Sngi ha Ludhiana (Punjab) ka ban kut haduh ka 10 tarik Nohprah bad ïa kane ka Championship la pynlong hapoh ka jingpynïaid jong ka Basketball Federation of India.
Na ka liang jong ki nongpynïaid ki la bynta ïa ki kynhun haduh hynriew tylli ki thup (kata naduh Group-A haduh Group-F) ïa baroh ar Shynrang bad kynthei.
Na ka thup kynhun Shynrang la bynta mar hynriew tylli kynhun lait noh ka Group A & B kiba don tang san kynhun, katba ha ka thup kynhun ki Kynthei la phiah mar san tylli.
Ka kynhun ki shynrang ba mihkhmat ïa ka jylla ha kane ka lympung ki la ngat hapoh ka thup jong ka Group-C, bad ki kynhun kiba don ryngkat ki long ka Andamon & Nicobar, Goa, Haryana, Mizoram bad ka West Bengal.
Ka kynhun ïalehkai ki shynrang ka la ïakynduh nyngkong pyrshah ïa ka Haryana ha kaba ka la shah rem da 106-66 point ha ka jingïakhun kaba la long ha ka por 8 baje mynstep.
Haba phai pat sha ka kynhun ki thei ka jylla kiba shah pynhap ha ka thup jong ka Group-E, ki la ïoh ban sdang ïa ka lympung da ka namjop hadien ba pynliem ïa ki thei ka Assam da 53-25 point ha ka jingïalehkai kaba la long ha ka por 9:30 baje mynstep.
Ki jylla kiba haplang ha kajuh ka thup ryngkat bad ka Meghalaya (Kynthei) ki long ka Assam, Goa, Jharkhand bad ka Telanggana.
Na ka liang jong ki shynrang kin sa hap ban aireng sa ïa ka Mizoram mynta ka sngi ha ka por 9 baje mynstep na ka thup jong ka Group-C, katba ki kynthei kin aireng sa ïa ka Jharkhand ha ka por 4 baje janmiet.
Nongpoh, Nohprah 03: Kum uwei na u rangïalehkai phutbol ba paw jong ka ri na ka jylla Meghalaya, u Bah Eugeneson Lyngdoh ha ka sngi Saitjaiñ kum u kongsan u la wan ban plie paidbah noh ïa kawei ka shlem ai jinghikai ba la tip kum ka Ri Bhoi Football Coaching Centre kaba don ha ka shnong Pahamsyiem, ha kaba lyngba katei ka shlem kiba bun ki samla don sap ha ka jingïalehkai phutbol kin sa ioh jingmyntoi ban pypaw ïa la ki sap ki phong ba ki don ha ka jingïalehkai phutbol.
Ha kane ka sngi la don ryngkat lang ruh u MLA ka Nongpoh, u Bah Mayral Born Syiem kum u symbut kongsan bad la sakhi lang ruh da ka jingdon lang u President ka RBDSA, u Bah R.
B Shadap, u Bah Wanphrang Sumar, Assistant rangbah shnong ka Pahamsyiem bad kiwei kiwei kiwei ki riew rangbah.
Kane ka Ri Bhoi Football Coaching Centre ka la urlong ban ai jingmyntoi ïa ki khun samla ka dei lyngba ka jingïatrei lang ka El Elyion Institute bad ka Nangkyrsiewthiah Player Youth Club, ha kaba da kawei ka jingmut ki la seng ïa kane ka shlem ai jinghikai kum kawei na ka thong ban pyntbit ïa ki samla don sap ha ka kam ïalehkai phutbol.
Lyngba jong kane ka sngi, la pynlong ruh ïa ka jingpyni ïa ki sap ki phong ki khynnah kiba la ioh jinghikai halor ka buit ïalehkai phutbol kumba la ai jinghikai ha kane ka shlem ba la shim bynta da ki heprit na kylleng ka thaiñ Nongpoh, kiba la wan ban shah hikai ne shah pyntbit ha ka jingïalehkai phutbol lyngba kane ka shlem ai jinghikai.
Haba ai jingkren ha kane ka sngi, naduh u Bah Eugeneson Lyngdoh kum u khlur ïalehkai phutbol ba rim na ka jylla bad ka ri bad kumjuh ruh u MLA ka Nongpoh, u Bah Mayral Born Syiem, ki la ai ka jingïaroh ïa kito kiba la don kti ban wan rah ïa kane ka shlem ai jinghikai, namar ha kine ki sngi kiba bun ki khynnah don sap kim ioh lad ban pypaw ïa ka sap kaba ki don, hynrei lyngba ka jingdon kum kine ki shlem ai jinghikai kan long ka jingmyntoi ïa kiba bun ki samla don sap ha ka kam ïalehkai phutbol.
Shuh shuh, ki la kyntu ruh ïa ki bor pynïaid jong kane ka shlem ai jinghikai ba kin dang pyndonkam hok ban ai kata ka jinghikai kaba paka ïa ki khynnah, namar ngim lah ban tip kan poi ka por ba na kane ka shlem ruh kin sa mih shibun ki khlur ïalehkai kiba paw ha ka jingïalehkai phutbol kaba long ka burom ym tang ïa ka District bad ka jylla bad ka burom ka long ïa ka ri hi baroh kawei, ki la bynrap.
Jowai, Nohprah 03: Ka Skill India Digital (DPI) hapoh ka Digital Platform Infrastructure (DPI) shi bynta naka rukom treikam ka sorkar pyrdi ban pynshlur ïa ki khynnah ban ïeng hala ki jong ki kjat ban seng ïa ki kam la jong hapoh ka ri.
Ha kane ka 29 tarik la sdang ïa ka Skill Hub ha JNV PM SHRI School Jawahar Navodaya Vidyalaya, Mukhla, West Jaiñtia Hills ha kane ka sngi u ma S.
K.
Lato ula long kum u kongsan.
La pynsngew ba ka thong jong kane ka Skill Hub ka long ban ai jinghikai ïa ki khynnah ban ïeng ha ki kjat la jong, ha ka juh ka por yn ai jingkyrshan ïa ki katkum ki kyndon hapoh ka National Education Policy (NEP) 2020 lyngba ka Pradhan Mantri Kaushal Vikas Yojana (PMKVY) 4.
0 khamtam ïa kito ki skul kiba ïadei bad ka CBSE lada dei jong ki kynhun shimet ne jong ka sorkar.
Shuh shuh ki Skill Hub katkum ki kyndon treikam ki dei ban ai jinghikai sha ki khynnah hadien bala kut ka por long skul ne ki sngi shuti.
Hapoh ka NEP 2020 kan ai jinghikai ruh ïa ki khynnah kiba don la ka jong ka sap ban seng ïa ki kam la jong ki ban ïoh 50% ka jingshah hikai haduh u 2025 naka bynta ki khynnah pule lass 9 haduh 12 bad kumjuh ïa ki khynnah kiba la pep skul.
Ha kane ka jingïalang ban sdang ïa ka Skill Hub la wan ïashim bynta da ki khynnah skul jong ka JNV Mukhla bad ki khynnah ka Kiang Nangbah Government College.
Ha kane ka Skill Hub yn pdiang ïa ki khynnah ban shah hikai haduh 60 ngut, na ka bynta ki khynnah JNV Mukhla 40 ngut bad 20 ngut na kiwei pat ki skul kiba don hapoh ka District.
Khliehriat nohprah 03: Ka Meghalaya People’s United Front East Jaiñtia Hills District, ka la buh da ka jingthoh hakhmat u Superintendent of Police East Jaiñtia Hills District, u Jagpal Singh Dhanoa, IPS ha kaba ka seng ka la kyntu ïa u Superintendent of Police ban shim khia ban phah peit bad bishar bniah bha bad ban talasi ïa ki kali ioh don kiba ñiah kali khlem da don ki license ñiah kali.
Ha ka shithi ba la soi da u President jong ka MPUF – EJHD, u bah Kyrshan Blah, u la kyntu ïa ki bor pulit ba lada lap ïa kito kiba ñiah kali khlem license dei ban pynshitom ïa ki katkum ki kyndon aiñ bad kane kan long ruh naduh kito kiba ñiah ia ki kali rit kumjuh ki kali ar shaka.
U bah Kyrshan Blah u la ong ruh ba donkam shisha ban don ïa ka license ka ba biang ïa kiba ñiah kali,namar “Haba ngi leit sha kawei ka District ngi hap ban pynbiang ïa ki kot ki sla, te balei pat ha District jong ngi ngim shem lah ban leh bad pynbiang".
La ong ba na ka liang u SP ruh u la kular ba un sa shim khia ïa katei kam namar ka long ka ba donkam shisha ban pynbiang ïa ki kot ki sla khamtam ka license khnang ba nym don kano kano ka jingeh hadien habud.
K a jingioh kem ki pulit ka jylla ïa kiba bun ki nongkhaïi drok ha kine ki khyndiat sngi bad ka jingïoh kurup ïa uba bun bah ki drok ka long kaei kaei kaba pyndiaw, pynsngewsih bad pynsngewkhia mynsiem shibun ïa ki kmie ki kpa bad ïa ki paidbah ruh baroh.
Ym pat ju don ka jingïoh kurup droks kaba jur haduh katne katne ha ka jylla,wat lada ki Pulit ki ju ïoh kurup drok ha ki por kiba la leit ruh.
Kane ka jingbun ka jingïoh kem droks ka pyni ba kiba dih ruh ki la bun bha, namar lada ym don ki nongdih, kumno pat ki nongkhaïi kin bun.
Kane kadei ka por ba ka imlang sahlang, ki kmie ki kpa, ki bor shnong, ki Balang haduh ki bor sorkar kidei ban shong pyrkhat khia bha ïa kane ka kam, namar ka don ka jingima kaba jur haduh katta katta.
Ki Pulit kiba ïohkem ïa ki nongkhaïi droks, kim dei ban kut tang ha ka jingpynshitom katkum ka aiñ, hynrei ki dei ban pynïar ïa ka jingtreikam jong ki da kaba thaw ki lynti kumno ban ïasyllok bad ki briew kiba donkti ha kane ka kam.
Kawei na ki lad kiba donkam bha ban leh, ka long ka jingïasyllok nyngkong eh ha ïing hasem, ha kaba ki kmie ki kpa kin hap shim ka jingkitkhlieh kaba khraw bha halor kane, namar ba ka por kaba bun eh kaba ki khun ki kti ki pyllut por ka dei bad ki kmie ki kpa.
Ki kmie ki kpa kidei ban don ka por kaba kylluid na ka bynta ki khun,khamtam haba ki la sdang ban khie samla bad sdang ban ïa ïaid paralok bad kiba bun.
Kane kadei ka por kaba ki khun ki ngat ruh ha kiba bun ki jingpynshoi na ki paralok bad ka dei ruh ka por ba ki dang shongshit bad kwah ban mad ïa kiei kiei kiba pynsngewtynnad ïa ka jingim jong ki.
Kane kadei ruh ka por kaba ki kmie ki kpa kin hap ban ïalong paralok bad ki khun khnang ba kan wanrah ka jingïajan.
Ka jingpoi kiba bun ki samla sha ka jingdih droks ka dei namar ba ki kmie ki kpa kim don por ban ïashongkai ne ban ïakren ïakhana bad ki.
Kine ruh ki dei ki sngi ha kaba ki samla ki don hapdeng ka jinglynga bad ka jingpisa kaba jur ha ka jingïaid lynti jong ki.
Ka jingbym ïohkam ïohjam, ka jingbym don ki opportunities ha ka jingim jong ki.
Kiba bun ki samla kiba don jingkyrmen ban ïoh ka kam ka jam kaba biang hadien ba ki la dep ka jingpule, ki ngat ha ka jingdih droks, namar ka jingangnud bad ka jingkhmih lynti jong ki kam poi shano shano ruh.
Ka rukom thungkam thungjam ha kine ki sngi ba mynta ka ïaid da ka lynti kaba kynriang, kiba dei hok ban ïoh kim ïoh bad ki bym dei hok ban ïoh ki ïoh.
Dei ha kaba kum kane ka khep ba ki samla ki duh jingkyrmen bad ki phai sha u Droks.
Nalor ki kmie ki kpa, ki bor shnong, ki bor Balang ruh kin hap ban shimlang ka jingkitkhlieh na ka bynta ki samla.
Ki bor shnong kin hap ban pyrkhing bad long phikir bha ïa ka ïaid ka ïeng bad ka rung ka mih ki samla hapoh shnong.
Kam kut tang ha kaba buh ki adong ba ym bit ban shongmiet ha ki surok, ym bit ban shongkai ha ki jaka ba dum bad kumta ter ter.
Hynrei donkam ban don ka jingpeitngor shisien ba ïohi ïa ka jingpher ha ka ïaid ka ïeng jong ki samla.
Ki bor Balang lei lei ki don ka bynta kaba kongsan bha, namar ka jingsdang dih droks ka mih na ka jingpyrkhat ba bakla jong ki samla.
Ki bor Balang ki don ka bor ha kaba ïasyllok ne ka Counselling ïa kiba bun ki samla kiba don hapoh ka Balang.
Dei ban don ki topic halor ka jingsniew jong u droks ha ki lynnong Skul pynpaw ne ki Sunday School, khnang ban lah ban pynsngewthuh ïa ki.
Nangta ki skul ki kolej, kidei ban don ka jingpeit kaba jan bha ïa ki khynnah skul ne kolej, namar kaba bun ka por ki don ha ki jaka pule.
Ki bor skul kim dei ban riej ne sheptieng ban pyntip sha ki bor ka aiñ haba ki don ka jingsuba ïa ki samla kiba kum kine.
La ïohi ba kiba bun ki Awareness Programme lapynlong halor ka jingsniew jong u droks bad kaei kaba la ïohi ba ha kiba bun ki prokram kiba kum kine, la pynlong ryngkat bad ki Concert ki jingshad jingbatai bad ter ter.
Kaei kaba la ïohi ka long ba kane kam shym la ïarap satia.
Lehse ka por ka la dei ban pynkylla noh ïa ka rukom ïalap halor ka jingsniew ki droks.
Mawkyrwat, Nohprah 03: Ka ophis jong u District Horticulture Officer (DHO), South West Khasi Hills District, Mawkyrwat, ha ka jingïatreilang ryngkat bad ka ophis ‘Agricultural Processed Food Products Export Development Authority’ (APEDA), Regional Office, Guwahati, ki la pynlong ïa ka program kaba ar-sngi halor ka phang, “New Dimension in Marketing of Specialty Produce of Meghalaya 2023" kata ha ka 27 bad 28 tarik u ‘Naiwieng, 2023 ha Nonghyllam Indoor Stadium, South West Khasi Hills District.
Ïa kane ka prokram la plie da u bah Pius Marweiñ, MLA/MDC jong ka Ranikor Konstitwensi, ryngkat bad u bah T.
Lyngwa, IAS, Deputy Commissioner jong South West Khasi Hills District, ka kong Durga Sohtun, Director jong ka Horticulture, Meghalaya, u Dr.
Ashraf Kamal, BDM, APEDA, Guwahati, lem bad kiwei kiwei de kiba ïa don bynta lang ha kane ka jingïalang.
Ha kane ka program, ka la don ka jingïakop pyni nam ïa ki mar rep kiba pher bapher ryngkat bad ka jinghikai bad jingïamir jingmut halor ki rukom rep kiba ai jingmyntoi na ka bynta ban pynïaid ïew ïa ki mar rep.
Ha kane ka jingïalang, la don palat 100 ngut ki briew kiba seng kam lajong, ki SHGs bad ki nongrep jong ka FPC kiba la wan na kylleng ki jaka jong ka thaiñ.
U bah P.
Marweiñ, MLA/MDC jong ka Ranikor Konstitwensi, haba ai jingkren u la kren halor ka jingdonkam ban pynithuh bad pynïaid ïew ïa ki mar rep na ka distrik bad khamtam na ka konstitwensi jong u.
U la ïathuh ruh ba kum kine ki jait program kin ïarap ïa ki nongrep ba kin pynïasoh bad ki ïew ki hat na ka bynta ban die ïa ki mar rep.
U Ashraf Kamal na APEDA u la kren shaphang ka jinglong jingman halor ka jingshalan ïa ki mar rep jong ka jylla Meghalaya, ka jinglah ban pynïar shuh shuh ïa ka rukom shalan ïa ki mar na Meghalaya, khamtam eh ha kaba ïa dei bad ka South West Khasi Hills District, bad kumno ban shalan ha ka rukom kaba dei bad ruh ban ïoh jingïarap tyngka na ki skhim jong ka APEDA.
Ha kajuh ka por u la kren ruh halor ki rukom pyntrei kam ka APEDA ban pynïoh ïew ïa ki mar rep, kum ka Buyer Seller Meet, Reverse Buyer Seller Meet, Trade fair, Outreach programme, Product specific Capacity Building programme, bad kiwei kiwei de.
Ka kong Durga Sohtun, Director of Horticulture, bad kiwei kiwei ki nongkren ki la ban jur halor ka jingdonkam ban pynlong ïa ki program ban pynshai ïa ki paidbah jong ka thaiñ ba ki dei ban pynïar ïa ka jingmut jingpyrkhat jong ki halor ki rukom kumno ban pynkiew ïa ka jingpynmih ïa ki mar rep bad ka jingpynïaid ïew ruh ïa ki ha ka rukom kaba biang.
Hadien ka prokram ka la don ruh ka jingsam ïa ki khusnam sha ki nongrep kiba la jop ha ka jingïakop pyn-i ïa ki mar rep jong ki kata kiba la wan ha ka kyrdan ba nyngkong, ba ar, ba lai bad kumjuh ruh kiba ïoh konsolation.
Khliehriat nohprah 03: Ka Kyrmen Foundation Centre kaba don ha Ladrymbai, ha ryngkat ka jingiatreilang bad ka Seiñ Khynroo Khyllud Katholik Good Shepherd Parish Ladrymbai, hynnin ka sngi ka la pynlong ïa ka prokram ai jingpynshai lane ka awareness prokram ha kaba u Dr Hughbert Dkhar u la ai ki jingpynshai sha ki paidbah, ïa kane ka prokram la pynlong ha shnong Ïongkaluh.
Ha kane ka prokram la pynshai bad batai shai shaphang ka jingai sngewbha ïa ka snam bad ong ba kane kam long kaba sniew lane kane kam pynsiew eiei ïa ka met jong u briew, hynrei ka iarap ïa ka met u briew ban ioh shuh shuh ka jingkoit jingkhiah.
Kiba la ïa don ryngkat ha katei ka prokram ki kynthup u Incharge Blood Centre, Nazareth Hospital Shillong, uba la wan na ka liang ka Directorate of Health Head Quarter Shillong, u Dr.
P.
Shylla, uba dei u Senior officer incharge Civil Blood Bank, Jowai, ka Assistant Director, Voluntary Blood Donation Meghalaya Solids Control Society,ka Assistant Director, Voluntary Blood Donation Meghalaya Solids Control Society,ka kong Lugracial Shullai, u (Cluster Programme Manager) , MACS khliehriat, u bah Sandy Tariang, ki dkhot jong ka Kyrmen Foundation bad ki dkhot jong ka Sein Khynroo Khyllud Katholik Good Shepherd Parish Ladrymbai.
Khliehriat nohprah 03: Namar ka jingshim kabu palat ki nongdie jingdie, ka Khasi Students Union East Jaiñtia Hills District Unit, myn ha ka sngi thohdieng ka la leit ban pynsngew bad buh ruh da ka jingthoh hakhmat u Deputy Commissioner ka East Jaiñtia Hills District, na ka liang ka seng ka la ong ba ki la don katto katne tylli ki dukan khamtam ki dukan die mar bam kiba shim kabu bad die rem dor ïa ki mar kaba ym sgngew iahap shuh bad kaba la long beaiñ.
Na ka liang ka seng ka la pynsngew bad dawa ruh ba ki bor synshar district dei ban shim khia ba ki dei ban da leit ban jurip sha ki dukan kiba die palat ka dor, khamtam ki dukan die mar bam khnang ba ki ba die dukan kin nym shim kabu than ïa ki paidbah ka thaiñ, la ong ruh ba wat ïa ki ki mawser lane ki maw ban thew ha ki pylla ki dei ban ioh ïa ka registration lane ka muhor (seal) na ka tnat ba dei peit bad ruh ki dukan ki dei beit ban don ïa ki cash memo kiba don ïa ka trading licence number kaba biang, ka kyrteng dukan bad kumta ter ter khnang ban dup lah ban tehlakam ïa ka jingdie beaiñ ne die rem dor palat bad ruh ki dukan ki dei ban da buh ïa ki jingthoh ba shai ba pyni ïa ki dor jong ki mar (display board).
Kane ka jing bud dien jong ka seng ïa ki dukan kiba die rem dor, ka dei namar ba ka seng hi ka la ioh bun ki jingujor na ki paidbah ka thaiñ halor ka jingdie rem dor ki dukan ïa ki mar ki mata khamtam ki mar bam, ha kaba iadei bad kane, ka seng ka dawa ruh na u Deputy Commissioner ba dei ban buh ïa ka District Consumer Dispute Redressal Commission kaba katkum ka Consumer Protection Act 2019 bad ruh ban ai ki jingpynshai sha ki paidbah kaba dei ka Consumer Awareness Program.
La ong ba na ka liang u Deputy Commissioner, u la kular ha khmat ka seng ban shim khia ïa kane ka kam ban pynshitom da kaba tyngeh pyrshah ïa kito ki dukan kiba die palat ïa ka dor, kaba palat ia ka dor ba la buh, u la kular ruh ban bthah ïa baroh ki dukan rashon, ki dukan die mar bam kiba don hapoh u pud u sam jong ka East Jaiñtia Hills District ba ki hap ban buh ïa ki Display Board.
Nongpoh, Nohprah 03: Ka Dorbar Shnong Nongppoh Proper ha ka sngi Saitjaiñ ka la lah ban pynlong da ka jingïapynkhuid shnong paidbah ba la shim bynta da baroh ki nongshong shnong, kaba long shi bynta ban wan rah ïa ka khuid ka suba bad ruh ban ai jinghikai sha ki paidbah nongshong shnong ba kin doh lang kata ka jingkitkhlieh ban wan rah ïa ka khuid ka suba hapoh ka shnong ka thaw.
Ha katei ka sngi shuwa ban pynlong ïa ka jingpynkhuid shnong paidbah la pynlong ruh ïa ka jingïalang plie ïa kane ka jingïapynkhuid shnong ba la wan ban plie paidbah da u MLA ka Nongpoh, u Bah Mayral Born Syiem kum u kongsan bad u MDC ka Nongpoh, u Bah Balajied Rani kum u symbut kongsan ryngka jingdon lang u Lyngdoh ka Raid Nongpoh, u Bah Linus Lyngdoh, u rangbah Shnong ka Nongpoh, u Bah S.
Mynsong, kiwei kiwei ki riew rangbah bad ki paidbah nongshong shnong ka Nongpoh.
Kane ka sngi pynkhuid shnong ka long ruh ka sngi kaba ai jingkmen ïa ki paidbah nongshong shnong, ha kaba lyngba ka scheme SRWP, la lah ban plie paidbah ruh ïa ka ophis treikam ka Head Mistress ka Nomiwel Secondary School bad ka ophis ka Dorbar Shnong ba la wan plie hi da u Bah Mayral Born Syiem kum u MLA ka thaiñ ba la tei lyngba katei ka skhim ba la wan rah da u MLA.
Na ka liang u MLA, u Bah Mayral Born Syiem bad u MDC, u Bah Balajied Rani ha kane ka sngi ki la ai ruh ka jingkren ban ai mynsiem ïa ka Dorbar Shnong Nongpoh, ba kum ka Dorbar kan dang lah ban wan rah ïa ka khuid ka suba hapoh ka shnong ka thaw bad kitei ki nongmihkhmat ki la pynpaw ruh da kaba ong ba kan wan kata ka khuid ka suba hapoh ka shnogn ka thaw donkam ruh ban don kata ka jingïatrei lang na ki paidbah nongshong shnong.
Kum ki nongmihkhmat paidbah ka Nongpoh Constituency, ki la pynpaw ruh ba ki don kata ka mynsiem jong ka jingsngewkmen haba ki paidbah nongshong shnong ki don ïa kata ka mynsiem jong ka jingïatrei lang na ka bynta ka khuid ka suba jong ka shnong ka thaw bad ruh ki la pynbud ruh da ki kyntien ba kan wan kata ka jingkylla hapoh ka shnong ka thaw la ka long ha ka khuid ka suba, ha ki kam pynroi ne ha ka bha ka miat ka dei hi tang da ka jingïatrei lang jong ki paidbah ryngkat ki nongïalam shnong bad ki nongmihkhmat paidbah.
Hadien kane ka jingïalang ban ai jinghikai halor ka khuid ka suba, la pynbut pat da ka jingïapynkhuid shnoing paidbah ba la shim bynta da baroh ki paidbah ha ki dong bapher bapher jong ka Shnong Nongpoh bad lyngba jong kane ka sngi ka jingmih ryntih ki paidbah ban ïa pynkhuid shnong ka la wan rah shisha ka jingkylla halor ka khuid ka suba hapoh kane ka Shnong Nongpoh.
Shillong, Naiwieng, 03: Ki shipai BSF Meghalaya ha ka sngi Saitjaiñ ki la ïoh khang kdong ïa ki arngut ki nong India bad ar tylli ki kali Mahindra Bolero pick-up ba kit shini hajan ka jingkieng Hangaria ha surok Hangaria-Huroi, East Jaiñtia Hills, Meghalaya.
Hadien ka jingïoh jingtip kaba bniah ba ki don ar tylli ki kali Bolero pick-up kiba kit shini kiba ieng kumba 1 kilomitar ka jingjngai na jingkieng Hangaria, ki shipai BSF ki la pynlong ka jingïaid pahara bad lap ïa kine ki ar tylli ki kali kiba don ïa u nombar ML-04D-2343 bad ML-04D-6828.
Tang shu ïohi ïa ki shipai BSF, ki arngut ki nongñiah kali ki la phet krad ban shim kabu ïa ka jingdum jong ka miet hynrei ki shipai kiba la kthong ki la ïohkem ïa kine ki arngut.
Ha ka jingtohkit, kine ki arngut ki la phla ba ïa ka shini la thmu ban khaii be-aiñ sha ka ri Bangladesh.
Ka shini ka dei ka jong ki riewshimet na ka shnong Hangaria bad ïa ki kali la rejistar ha ka kyrteng jong ka Queendun Suting bad Ibannangroi Suting, kiba dei ki nongshong shnong jong ka shnong Nongbareh Lyntiara.
Ha kawei pat ka jingkhynra, ki shipai BSF Meghalaya ki la ïoh kurup ïa ki mar kiba shongdor palat 2 lak, ïa kiba la thmu ban khaii tuh sha Bangladesh.
Ïa kiba la shah kem bad ïa ki mar ba la kurup, la aiti noh sha ki bor ba dei peit ban leh katkum ka jingdonkam jong ka aiñ.
New Delhi, Nohprah 03 : Ka United Democratic Party (UDP) ka lah ban pynbna noh mynta u bnai ïa ki kyrtong na bynta ka elekshon MP kaban sa long noh shen ha u snem ban wan.
Ban ïoh ïa u kyrtong ba baroh ki nongïalam ka party ki monlang, na ka liang ka party ka dang syllok bad ki nongïalam jong ka UDP na kylleng ka rilum Khasi ban jied uwei uba biang tam ban aireng ha kane ka elekshon napdeng u President barim ka HYC Bah Robertjune Kharjahrin, nangta u President ka Khasi Authors Society Dr.
DRL Nonglait bad ruh u MLA barim ka Mawlai Bah PT Sawkmie.
Ka party shen kan sa phah noh ïa ka kaiphod sha ka state election committee kaban sa shim pat ïa ka rai ban jied ïa u kyrtong na bynta ka Shillong Parliamentary seat kumjuh ruh na bynta ka Tura seat.
Haba ïa kren bad u General Secretary ka UDP, Dr.
Jemino Mawthoh u la ong ba ka jingïakren mynta bad ki nongïalam ka party ka dang ïaid bad la khmih lynti ba kane ka kam kan dep ha ka taiew ban wan.
“Ïa ka report kaba ïoh na ki nongïalam jong ki nongïalam party na ki distrik bapher bapher yn sa phah sha ka state election committee.
Ïa mynta hi ngim pat lah satia ban ong ei ei namar ka SEC kan hap ban bishar bniah shwa bad ka shong mynta ha ka rai jong ki nongïalam ka party," u la ong.
Shuh shuh u ong ruh ba ka party kan pynbna noh mynta u bnai hi ïa ki kyrtong kiban aireng ha kane ka elekshon sha Lok Sabha.
Ka UDP hadien ba ka la ïoh ïa ka report na ki nongïalam bapher bapher kan sa shong syllok pat bad ki nongïalam ka HSPDP hapoh ka lama jong ka Regional Democratic Alliance (RDA) kaban sa long shen.
Shillong, Nohprah, 03: Ka kynhun kaba hynñiew jong ka Meghalaya Adventurers Assocation (MAA) ka la pynlong ïa ka jingai jinghikai kaba shi sngi ha krem Mawmluh ha ka 12 tarik u bnai baladep.
Kane ka jingai jinghikai ka long hadien ba ki la ïoh ïa ka Certified Cave Single Rope Technique (SRT), Cave Leadership, bad ka jingshah hikai pyntbit kumno ban ïarap haba jia kino kino ki jingjia basngewsih hapoh krem kaba la long ha UK bad Ireland ha ki bnai Naitung-Nailar, 2023.
Namar ka jingrung krem ka la nang kiew katba nang mih ki sngi, ka MAA ka la pynpaw ba ym lah pat ban kiar lane ban ym shimkhia ha kaba ïadei bad kino kino ki jingjia bad ki aksiden.
Ki jingjia basngewsih ki lah ban wan jia ha kano ma kano ka por.
“Ka Association da ka jingkitkhlieh kaba khraw ka la peit ngor bha ïa kine kine ki kam khnang ban pynthikna ba kin ym don ki jingjia ba sngewsih.
Da kaba buh jingmut, ka Association ka la pynkhreh bha ïalade lada wan lynshop kum kine ki jingjia.
Namarkata, ka long kaba kongsan ban pynlong ïa ka Cave Rescue Mock Drill kaba long ka jingkilan met kaba nyngkong eh ha ka ri India," ong u General Secretary ka MAA u Bah Brian D.
Kharpran DalyHa kane ka jingai jinghikai, 20 ngut ki dkhot jong ka MAA ryngkat bad u Robin Sheen ki la poi ha karkhana pynmih dewbilat ha Mawmluh ha ka por 10 baje mynstep.
La pyntip ba ki don ar tylli ki jingjia da u Overground Controller bad ka jingrung shapoh ka krem ka la sdang ha ka por 10:15 baje mynstep.
Ka Search & Rescue Team (S&RT) ryngkat bad ki tiar ki la rung sha krem ha ka por 11:00 baje mynstep bad pynkut ïa kane jingai jingïarap ha ka por 2:00 ha ka jingïakhun kaba la neh haduh 5 kynta.
Ïa kane ka jingai jinghikai la lamkhmat da u Robin Sheen, uba long u dkhot jong ka Irish Cave Rescue Organisation, Ireland, uba la pynpaw ïa ka jingkmen ban ïohi ïa ka jingtbit jong ki 21 ngut ki dkhot kiba la ïashim bynta ha kane ka jingpyllait im hapoh ka krem kaba long kum shi bynta ka jingai jinghikai.
Shillong, Nohprah 3 : Ka lynti iaid kaba kumno! Naduh ka jingpynshlur, jinghikai pyntbit ba kin ïaid da ka jingsngew skhem ha ki rynsan ban ïoh phong ïa ka pansngiat Miss Shillong mynta la sawphew tylli ki snem u nongïalam jongka Fashion Society Shillong (FSS) uba dei u Chairman jongka u bah Aldous Mawlong u la ong ha kine ki sawphew snem ka jingïakob ka la nangkiew shaphrang bad ka la nang bit nang biang.
Ka Miss Shillong Pageant ka dei ka rynsan kaba ki thei samla na kylleng ka jylla Meghalaya ki ïoh ban ïashim bynta ban pyni ïa ki sap ki phong bad jingbha briew ym tang ka dur ka rynïeng hynrei ka jingtbit ka jabieng bad khamtam ka akor ka burom bad ka jingsngewrit.
Hooid ka sorkar ka ai ka jingïarap tangba wat la katta ruh kam pat da biang haduh katta katta ban ïoh pynlong ïa ka jingïakob kaba heh bad kaba phuh ba phieng kumba dei ban long.
Hynrei wat la katta ruh ka FSS kam shym duh jingkyrmen bad kam sangeh ban ïaid shakhmat ban pynlong ïa ka jingïakob ym shuh tang ka Miss Shillong, hynrei mynta lei lei sa ka Mrs Shillong bad Ms Supermon kaba long kum ka jingplie lad plie lynti ïa ki longkmie ban ïoh ïashim bynta kumba ka jylla ka dei kaba burom bad ai jait sha ka kmie.
Haba ïakren tang tiak bad u Chairman ka FSS bah Aldous Mawlong hadien ba la dep ïakren bad ki Thei Bhabriew ha ka Sngi Saitjain, naduh I Miss Shillong, Miss Cherry Blossom, Ms Supermon, Miss Traditional Model bad Mrs North East, u la ïathuh “ Ka lynti ïaid jong ngi ka la sdang naduh u snem 1983 bad ha ka por ba ngi sdang nyngkong ka long tang kum ka kynja prokram kaba shu pynlong kumto.
Ym pat don kata ka jinghikai pyntbit, pynshlur bad ai mynsiem ïa ki thei samla kiba ïashim bynta hynrei katba nang ïaid ngi ïohi ïa ka jingdonkam ban ai jinghikai pyntbit ïa ki thei samla shwa ba kin kiew ha rynsan namar ki wan na ki jaka bapher bapher kumta la sdang ban ai jinghikai pyntbit ïa ki, ban hikai kumno kin ïaid, kumno kin jubab, bad kumno ban ym lehrain haba ïaid ha rynsan.
Kumta ka FSS ka ju ai jinghikai pyntbit ïa baroh ki thei samla ba wan ïashim bynta ha ka jingïakob kumba arbnai lynter khnang ba kin tbit haba ki ïaid ne jubab ha rynsan bad ban lait na ka jinglehraiñ bieit.
Namar haba ki ïeng ha rynsan bad phai sha ki paidbah kin ym lehraiñ hynrei kin shim beit ba ki paidbah ki dei ki paralok jongki kiba wan ban ïa ai mynsiem ïa ki.
Nangta la hikai ruh ïa ki kumno ban ïaid da ka khmat ba phuh samrkhie, ban kren ban jubab khlem jingkyiuh bad bun kiwei kiwei ki jinghikai.
Ka jinghikai ka long ym tang ba kin kren bad ïaid hynrei kumno kin jubab khlem jinglehraiñ bad don ka jingshaniah ha lade bad kane ka ïarap ïa kine ki thei samla wat haduh ba ki leit interview ïa ki kam ki jam ruh namar ki la ïoh ka jinghikai kaba biang, ïathuh u bah Aldous.
U la ong shuh shuh ban da dei ba biang ka fund ka FSS ka lah ban leh shibun kiei kiei namar 40 tylli ki snem la ïaid lynti kumta la shemphang bha ïa ka kam.
Mynta u snem dei u snem ba ka FSS ka dap 40 snem ka rta.
“ Ngi sngewtynnad ïa kane ka jingïaid lynti kaba la poi sha u maw mer ba 40 bad ngeit ba ngin dang ïaid bad kiew shaphrang" ong u bah Aldous.
U la ïathuh “Khlem ka jingïarap na ka sorkar ym poi shano shano ruh bad u pynpaw ka jingsngewnguh ïa ki tnad sorkar kum ka Sports and Youth Affairs, Arts and Culture, Tourism, Sericulture and Weaving bad kiwei kiwei kiba la ju ïarap na ka por sha ka por.
U la ong “Kine ki tnad ki ïarap bha ïa ngi bad don napdeng jongki haba ki pahuh ka pisa ki kham ïoh ban iarap bun ruh ïa ngi.
Nalor kata ngi ju ïoh ki jingïarap na kiba treikam business, na ki riew shimet, ki nong noh synniang bad ter ter".
U la ong “ Ka thong jongka FSS kam long ban sei ïa ki thei samla tang hapoh ka jylla hynrei ban pynshlur ba kin leit ïashim bynta sha kiwei ki rynsan jingïakob kum ka Miss North East bad kiwei kiwei bad wat shaduh ka Miss India ruh.
Ngim lah ban len ki thei samla ha kane ka juk ba mynta ki don ka rynïeng, ka dur ka dar kaba biang bad ki lah ban ïashim bynta wat shabar ri ruh".
