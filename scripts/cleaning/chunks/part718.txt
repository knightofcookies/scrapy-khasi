Khatduh ïawai shwa ban pynkut noh ïa kane ka khubor ngi kyrmen skhem ba lyngba ka jingïatreilang jong ki shnong kiba don marjan kita ka Jatah Nonglyer, Mawsir, Mawdulop bad Ksanrngi, bad lyngba ka jingkyrshan ki bor ba dei khmih, kane ka jaka jngohkai shisien ka sngi kan sa paw bad bna nam kumba long lem kiwei pat ki jaka jngohkai kiba itynnad.
Ka tnad Customs, Shillong ka la ïoh kurup ïa ka ksiar kaba shong dor palat T.
1 klur bad ïa u rynsun uba na China ïa uba la shalan be-aiñ lyngba ki jaka khappud.
“Hadien ka jingïoh jingtip kaba biang ba ka don ka ksiar (kaba nabar) kaba la shalan be-aiñ na shiliang khappud ban wanrah ha ka kali sha Barpeta, ki ophisar ka CCP-Shillong ki la bat ïa kawei ka kali ‘Maruti EECO’ ha ka janmiet jong ka 13 tarik mynta u bnai ha Diengpasoh," la ong ka kyrwoh na ka shlem treikam Commissioner of Customs (Preventive), Shillong.
Hadien ka jingtohkit, la shem ba katei ka ksiar kaba la shalan tuh la buhrieh hapoh katei ka kali bad haba la wad ïa katei ka kali, la lap ïa ka ksiar (kaba nabar) kaba la buhrieh bha ha ka jaka kaba la shna kyrpang ha madan – ba ju pynshong ïa ka jaka shong briew ba hapdeng.
“Hadien katei, la lap ïa 20 tylli ki lyngkhot ksiar kiba la song bha bad ba la tah da ka ‘black tape’ ha 4 tylli ki jingsong.
Ka jingkhia jong kitei ki lyngkhot ksiar ka long 2331.
82 gram bad ki shong dor kumba T.
1.
42  klur," la ong ka kyrwoh.
Haba ïadei bad katei ka jingkurup, la kem ruh ïa uwei u briew bad ka jingtohkit ka dang ïaid.
Ha kawei pat ka liang, ki ophisar ka tnad ha ka 14 tarik mynta u bnai ki la kurup 50 byrni u rynsun uba khia 950 kilo.
Une u rynsun u dei na China bad u don ïa ka kyrteng ‘HUAGUANG’ – imat la khaïi tuh na shiliang khappud.
Ka tnad ka la ong ruh ba ka jingtohkit halor katei ka dang ïaid.
Ka tnad Customs ka ïai bteng ban shakri hok ban ïakhun ïa kiba bun jait ki kam be-aiñ kiba ju jia ha ki khappud ba kynthup naduh ka jingkhaïi tuh ïa ka ksiar, sikret, drok bad ki jingdih pynbuaid, pisa thok nalor kiwei-kiwei.
Ka tnad ha kajuh ka por, ka ïatreilang bad kiwei-kiwei ki tnad ba khmih bad bat ïa ka aiñ.
Ka tnad ka kyrpad ruh ïa ka jingkyrshan jong kino-kino kiba lah ban ïarap ha ka jingïakhun ïa ki kam be-aiñ ha ki jaka khappud da kaba phah jingtip sha ka tnad.
Shuh shuh la kular ba ïa ki kyrteng jong ki nongpyntip ym tang ban buhrieh, hynrei kan don ruh ka skhim khusnam kaba lait na ka ‘Income Tax’.
Ki ar tylli ki seng saiñ pyrthei, ka United Democratic Party (UDP) bad ka Hill State People’s Democratic Party (HSP DP) kin sa ïakynduh noh shen ban jied bad rai ïa u kyrtong monlang jong ka Regional Democratic Alliance (RDA) na ka bynta ka ilekshon sha Ïingdorbar Thawaiñ Lok Sabha na Shillong parliamentary konstitwensi ka ban sa long ha u Ïaïong bad Jymmang, 2024.
Ka tyllong khubor ka ïathuh ba ka jingïalang jong ka RDA la pynbeit ba kan long ha ka 19 tarik mynta u Nohprah, bad kane kan dei artad ka jingïalang kaba khatduh eh ban shim rai haba ïadei bad ka jingjied kyrtong ha kaba yn sa pynbna noh syndon ha katei hi ka sngi la baroh ki kam ki ïaid beit.
Ka tyllong khubor na baroh ar tylli ki seng ka ïathuh ba ka kyrteng kaba kham hakhmat eh ban ïakren ka dei ka kyrteng jong u President barim ka Hynñiewtrep Youth Council (HYC), u Bah Robertjune Kharjahrin.
La ong ba baroh ar tylli ki seng kim don kano-kano ka jingwit haba ïadei bad ka kyrteng u Bah Robertjune bad lada ïaid beit ka jingïakren, ka RDA kan sa pynskhem ïa ka kyrteng jong u kum u kyrtong bad pynbna noh syndon ha katei ka sngi.
Kham mynshwa ka HSPDP ka don jingthmu ban tyrwa kyrtong na ka liang jong ka bad ka kwah ban wanrah da kino-kino ki briew ki bym dei ki dkhot jong ka seng bad lada ka RDA ka mynjur, yn phah ïakhun ruh ha ka lama bad ka shap jong ka HSPDP.
Hynrei hadien ba la paw ka kyrteng jong u Bah Robertjune Kharjahrin na ka liang ki nongïalam ka HSPDP ruh kim da don kano-kano ka jingwit wat lada sei ïa u kyrtong monlang jong ka RDA u ban ïakhun ha ka lama bad ka shap jong ka UDP.
Kham mynshwa, ka kyrteng jong u President ka Khasi Authors’ Society (KAS) u Dr DRL Nonglait ruh ka paw ba un long u kyrtong hynrei ma u hi dalade u la weng noh ban don ha ka thup kyrteng jong ka RDA.
Ka tyllong khubor ka ïathuh ba ha ka jingshisha, ka HSPDP ruh ka kwah ban tyrwa ïa ka kyrteng jong u Dr Nonglait.
Kumta ka tyllong khubor ka ïathuh ba kaba shai mynta ka long ba kan suk ïa ka RDA ban shim rai ha kane ka jingïakynduh namar baroh ar tylli ki seng kim don jingwit ïa ka kyrteng u Bah Robertjune Kharjahrin ban long kum u kyrteng ka RDA.
Ka Laitmawhing Sports Club ka la ïoh rung sha ka final jong ka Second Division ka lympung ïalehkai phutbol ba la pynïaid da ka Tyrsad Area Sports Association (TASA) ha madan Tyrsad.
Kane ka jingïoh rung sha ka final ka la long hadien ba ka Laitmawhing SC ka la lah ban pynliem noh ïa ka Mawrohroh Sports Club da 2-1 kol kaba la wan lyngba ka jingïashut tie-breaker hadien ba ka jingïalehkai kaba la long ha ka sngi Saitjaiñ ha madan Tyrsad ka la kut noh ha ka jingïakhaid da mar shi kol.
Haba phai sha ka jingïakhun semi-final, ka la long kaba itynnad bad kaba ïabiang bor baroh ar liang bad ha kaba kut, ki la ïoh ban khyrwit mar shi kol.
Dei ka Mawrohroh kaba la ïoh thep kol nyngkong lyngba u Regelbert Wanniang ha ka minit kaba 5 katba ka Laitmawhing pat ka la ïoh ban pynphai noh ïa kane ka shi kol ha ka minit kaba 45 ba la thep da u Kebin Khongsit.
Haba phai pat sha ki ar tylli ki jingïakhun jong ka kyrdan Third Division, ka Mawdngong Sports Club ka la jop ïa ka Nongthymmai Neng Sports Club da 1-0 kol bad ïa kane ka kol la ïoh pynthep da u bak (defender) jong ka Nongthymmai Neng SC (own goal) u John Khongsit ha ka minit ba 37.
Ha kawei pat ka jingïakhun, ka Wahnongkseh Sports Club ka la lah ban pynliem noh ïa ka Laitniangtlong Sports Club da 2-0 kol bad ïa kine ki kol la thep da u Dondor Nongbri ha ka minit ba 28 bad u Kyrshanlang Shabong ha ka minit ba 32.
Ha ka 18 tarik mynta u bnai pat, ka jingïakhun semi-final jong ka kyrdan Second Division kan long hapdeng ka Nongwah Sports Club pyrshah ïa ka Thainthynroh Sports Club ha ka por 12 baje mynsngi.
Ha kane ka sngi, kan don ruh ka jingïalehkai semi-final jong ka kyrdan First Division, ha kaba ka Nongspung Sports Club kan ïakhun pyrshah ïa ka Pomsanngut Sports Club ha ka por 2 baje janmiet.
Ka Niaw Wasa United ka la ïoh rah biang ïa ka nam lahduh ka aiom ïalehkai Super Division Football Tour -nament-Kiang Nangbah Memorial Trophy 2023 ba la pynïaid da ka West Jaiñtia District Sports Association (WJDSA).
Kane ka nam lahduh ka la wan hadien ba ka Niaw Wasa United ka la pynliem noh ïa ka Ladthadlaboh Sports Club da 2-1 kol ha ka jingïakhun final kaba la long ha madan Kiang Nangbah Stadium, Jowai ha ka sngi Saitjaiñ.
Ka jingïalehkai ha ka kylla step ka la long kaba itynnad bad ïaryngkat bor shi kat dei namar ki rangïalehkai na baroh arliang kynhun ki la sei la ki buit ki bor ïalehkai ban ïakhun tyngeh ban ïoh rah ïa ka nam lahduh jong ka aiom ïalehkai Super Division hynrei ka kylla step ka la kut noh khlem don ba lah satia ban pynkhih jar.
Ha ka kylla miet, ka Niaw Wasa ka la ïalehkai bha bad ka la ïoh ban thep artylli ki kol ha ka minit kaba 58 ba la thep da u Civility Khongmalai bad ka minit kaba 60 da u Pynshai Lathong.
Na ka liang ka Ladthadlaboh ka la lah ban pynphai shi kol ha ka minit kaba 86 ba la thep da u Sanki Langstang.
Kane ka jingïoh rah nam lahduh jong ka Niaw Wasa United ka la long ka sien kaba hynriew bad mynta ka kynti.
Hadien ka jingïalehkai, la sam ïa ka khusnam bad song pisa sha ka kynhun lahduh ka Niaw Wasa United kaba la ïoh ïa ka song pisa kaba T.
50,000 (sanphew hajar tyngka) katba ka Ladthadlaboh ka la ïoh ïa ka song pisa kaba T.
30,000 (laiphew hajar tyngka) ryngkat ka trophy.
La sam ruh ïa ka khusnam ‘Man of the Match’ sha u Dashngain Sukhlain, ka nam Best Goalkeeper la ïoh da u Pynshngainlang Tyngkra baroh arngut ki dei jong ka Niaw Wasa United, ka nam Top Scorer la ïoh da u Banteilang Shylla jong ka Ladthadlaboh SC uba la ïoh haduh 7 kol bad ka nam ‘Player of the Tournament’ la ïoh da u Risanlang-i Dkhar jong ka Niaw Wasa United.
Ïa ka jingïakhun final la wan ban sakhilang da u MLA ka Jowai Bah Wailadmiki Shylla, MDC Bah Octomewot Lamin, u District Sports Officer, West Jaintia Hills District Bah Khroobok Passah, u Working President WJDSA Bah EMH Passah, u General Secretary Bah Lammat-O Laloo, u Vice President Bah Patrick Lamare, Football Secretary Bah Nangebor Suting bad kiwei ki dkhot nongkitkam ka WJDSA nalor kiwei kiwei.
Ban kyntiew shuh shuh ïa ka kam ïalehkai phutbol hapoh ka District, u Bah Wailadmiki Shylla kum u kongsan ha ka jingkren, u la kular ba ha ka aiom ïalehkai Super Division ka ban wan un pynkiew noh ïa ka song pisa na ka 50 hajar sha ka shi lak tyngka sha ka kynhun lahduh, bad na ka 30 hajar tyngka sha ka 50 hajar tyngka sha ka kynhun kaba wan ba ar bad kane kan ïai neh katba u dang long MLA.
Ka Manipur ka donkam ban tied haduh 270 run na ka bynta ban khur  jingjop ha ka lympung U-19 Men’s Cooch Behar Trophy ha ka jingïalehkai pyrshah ïa ka Meghalaya ha ka sngi kaba saw bad kaba dei ruh kaba khatduh.
Kane ka thong kan dei ruh kaba eh bad ym kaba suk ban kot.
Haba phai sha ka jingïalehkai ha ka sngi kaba lai kaba la long ha madan MCA ha Polo, ka Manipur ka la lah ban tied sa tang phra run ha kane ka step haba bteng na ka jingkamai run 259/8 ha kaba kut jong ka sngi ba-ar, kata ban hap lut ki wiket hadien ba la kamai 267, kata ban dang duna sa 53 run na ka thong ba la buh da ka Meghalaya ha ka pali ba nyngkong kata 320 run.
Ka Meghalaya haba bteng ban tied ha ka pali kaba ar, ka la shem jingeh ha kaba sdang hynrei watla katta ruh ka la lah ban kamai haduh 46 run khlem hap wiket, lyngba ka jinglah ban tied bad ïalehkai bha jong u Manthan Dey bad u Shubham Rasaily.
Hynrei nangne shakhmat hapdeng jong ki 20 tylli ki over ba la kawang da ka Manipur, ka Meghalaya ka la duh noh haduh 6 tylli ki wiket bad la i kumba kan nym lah ban kamai bun run.
Hynrei ka jinglah pat ban ïalehkai jai jai jong u Angkit bad u Kishlay Vishlux, kiba la ïadon lang hapdeng madan jan baroh ka bynta jong ka second session, ki la kamai lang haduh 84 run na ka bynta ka wiket kaba hynñiew.
U Kishlay, uba la tied 52 run ha ka pali kaba nyngkong, la i kumba un bteng ban kamai biang sa kawei ka 50 run, hynrei mar ïa ïoh 49 run, u la shah pynhap noh ka wiket ha u nongkawang bol ba tbit tam ka Manipur, u Joyhenba.
Ka Meghalaya ka la ïoh ban tam da 36 run ha ka pali ba nyngkong ha ka jingïakhun pyrshah ïa ka Mizoram ha ka lympung U-16 Boys’ Vijay Merchant Trophy kaba la long ha ka Sngi U Blei ha Cuttack.
Haba bteng na ka jingkamai run kaba 137 run bad hap 4 wiket, kata hadien ba ka la lah ban khanglad ïa ka Mizoram ba kan kamai tang 179, ki nongtied ka Meghalaya ki la lah ban tied bad kamai haduh 215 run bad hap lut ki wiket, kumta ki la lah ban tam da 36 run ha ka pali ba nyngkong.
Ka jinglah ka Meghalaya, ka dei lyngba ka jingkamai run u Benedict Jones Makdoh bad Manthan Gupta kiba la tied palat haduh 50 run na ka bynta ka wiket kaba khatduh.
Ka Meghalaya Speed Skating Association ka la pynkut noh ïa ka 2nd Meghalaya Open Speed Skating Championship ha ka 16 tarik u Nohprah, 2023 ha ryngkat ka jingïatreilang bad ka St.
An-thony’s Higher Seconda-ry School bad ka Megha-laya Roll Ball Association hapoh madan skul jong ka St.
Anthony’s Higher Secondary School.
Kane ka Champion-ship ka la khring haduh 50 tam ki nongïashim bynta ba la phiah ha ki rta bapher bapher bad kum-juh ruh na ki skul ki district hapoh kane ka jylla.
Kane ka jinglehkai ka pynpaw ruh ïa ki sap ki phong jong ki nongïashim bynta ha kaba ïadei bad ka jingsted ban skate bad kiwei kiwei.
Kane ka cham -pionship ka long kaba ïarap shibun eh ha kaban wanrah ïa mynsiem ïaleh hapdeng ki nongïashim bynta bad kumjuh ruh ban pynkiew ïa kane ka jingïa-lehkai khamtam eh ha kane ka jylla.
U Bah Suklang Dkhar, President jong ka Megha-laya Speed Skating Asso-ciation bad General Secre -tary jong ka Meghalaya Roll Ball Association, u la pynpaw ïa ka jingsngewkmen ha kaba kane ka championship ka la long kaba seisoh ba ki nongïa-shim bynta ki la lehkai bha met bad mynsiem bad u la ïai ban ruh ban lah dei ban kham pynkiew shuh shuh ïa kane ka speed skating hapoh Meghalaya.
Ïa ki nongjop na ki kyrdan bapher bapher la sam da ki medal bad syrnod.
U President jong ka Meghalaya Roll Ball Association ruh u la don lang ha katei ka sngi.
Ka Association ka kwah ban ai ïa ka jingsngewsnguh kaba khraw ïa baroh ki dkhot, Principal jong ka St.
Anthony’s Higher Secondary School, ki kmie ki kpa bad baroh ki nongïashim bynta, kaba la wanrah ïa ka jingjop bad jingseisoh ha kane ka championship.
Ka KMC Football Club Sonapur na Assam ka la khur jingjop bad ïoh rung sha ka jingïakhun quater-final ka lympung Mawlangwir Football Invitation Tournament 2023-24 ba la pynïaid da ka Mawlangwir Sports Club.
Ka jingïoh rung quarter final ka KMC ka la long hadien ba ka la pynliem ïa ka Smit Football Club da 3-0 kol.
Ïa ki kol ka KMC la thep da u Owan Pajuh uba phong ïa ka jersey 11 ha ka minit ba 60, u Dibor Kassah jersey 9 ha ka minit ba 71 bad u Donbok Lyng-doh jersey no16 ha ka minit ba 82.
Ha kane ka jingïalehkai, ïa ka nam ‘Man of the Match’ la ïoh da u Owan Pajuh bad ïa kane ka khusnam la sam da u Bah Kitborlang Nongrem, President ka NPYF State Meghalaya.
Ka Mawlangwir Sport Club ka la pyntip ba ka jingïalehkai ka ban bud, kaba dei ruh ka jinglehkai kaba khatduh jong ka pre-quater final kan long hapdeng ka 7 Wasa Football Club na Jaintia Hills pyrshah ïa ka Imphal Football Club na Manipur ha ka 23 tarik mynta u bnai ha ka por 1:30 mynsngi ha Rowell Lyngdoh Stadium Mawkyrwat.
Ka Ïingdorbar Thawaiñ ka Jylla ha ka Lah Sngi U Blei, ka la kynmaw burom ïa ki 16 ngut ki nongïalam ha ka saiñ pyrthei ha ka ri bad na kane ka Jylla kiba la long teng ki dkhot ka Ïingdorbar Thawaiñ ha ka ri baroh kawei.
Napdeng ki 16 ngut ki MLA bad ki MP kiba la khlad noh ha kylleng ki Jylla jong ka ri, ka ïingdorbar ka la kynmaw burom khamtam eh ïa u Myntri barim ka Jylla, u Nimarson Momin uba la long teng u Symbud Lamphang ka Ïingdorbar Thawaiñ.
U Nimarson Momin u la long u MLA ka UDP na Salmanpara konstitwensi bad u la shahjied ha ka sien kaba khatduh ha u snem 2008, ha kaba u la ïoh biang ban long u Myntri ka Sorkar Jylla.
Na ka liang u Myntri Rangbah, u Conrad K Sangma lem bad kiwei pat ki MLA kiba la ïakynduh bad treilang bad u Nimarson Momin ki la phah ka jingsngewlem sha ka ïing ka sem kaba la duh noh ïa u dkhot jong ka ïing bad pynpaw ruh ba ka dei ka jingduh ïa ka jylla bad ka ri.
Ka ïing baroh kawei ka pynpaw ruh ka jingsngewlem sha baroh ki bahaïing jong ki nongïalam kiba la khlad noh da kaba ïeng bad sngap jar ar minit kum ka dak ka jingburom bad jingsngewlem.
U dkhot ba rangbah tam eh jong ka Ïingdorbar Thawaiñ kaba khatwei ka Jylla uba dei u MLA ka Resubelpara konstitwensi, u Timothy D Shira u la shahjied kum u Symbud Lamphang ka Ïingdorbar khlem kano-kano ka jingïakhun.
Ïa ka jingshahjied u Timothy kum u Symbud Lamphang ka Ïingdorbar Thawaiñ la pynbna da u Lamphang ka Ïingdorbar Thawaiñ, u Thomas A Sangma hadien ba ym don kiwei pat ki kyrtong, lait na u Timothy uba la thep kyrteng ban ïakhun ïa ka ilekshon ban shahjied kum u Symbud Lamphang.
U Timothy uba la kynjoh 77 snem ka rta, u dei u MLA uba la shahjied la bunsien na Resubelpara konstitwensi ban long u dkhot ka Ïingdorbar Thawaiñ ka Jylla.
Hadien ba u la shahjied kum u Symbud Lamphang, na ka liang ki MLA naduh u Myntri Rangbah u Conrad K Sangma lem bad kiwei kiwei ki MLA ki la ai ka jingkren khublei ïaroh ïa u Timothy uba la poi biang sha kane ka kyrdan ha ka sien ba-ar.
Khyndiat haba phai sha ka jingïaid lynti jong u Timothy ha ka saiñ pyrthei, une u nongïalam ba la rim ha ka saiñ pyrthei, u dei uwei na ki nongïalam ba ha ka jingïaid lynti jong u, u la mad ïa ka jingjop bad ka jingrem naduh ba u la sdang ban ïakhun ïa ka ilekshon ha u snem 1978.
U Timothy u la long u MLA ka Resubelpara konstitwensi mynta la bun phew snem bad un sa dap 78 snem ha u Nailur mynta u snem.
Une u nongïalam u la rung sha ka jylli saiñ hima sima naduh u snem 1978 bad u khlem sangeh ban ïakhun ïa ka ilekshon.
U dei u briew uba ieid bad mon bha ban don bad ki seng riewlum kum ka APHLC, HPU bad UDP.
Wat hapdeng ka jingbym shahjied ha bun tylli ki ilekshon naduh u snem 1978, u Timothy u khlem man thait ne kynran dien ban ïakhun ïa ka ilekshon.
Kumba ong ka ktien, ‘ka jingïaishah ka kthang, hynrei u soh jong ka u thiang,’ u Timothy ruh da ka jingïaishah, u la shahjied nyngkong eh kum u MLA ka Resubelpara konstitwensi ha ka ilekshon MLA ha u snem 2003 ha kaba u la pynliem ïa u Myntri Rangbah barim ka Jylla u Salseng C Marak, uba long ruh uwei na ki nongïalam ba paw na kane ka Jylla uba ju don bad ka Congress.
Ha u snem 2008, u Timothy u la jop biang na Resubelpara, ha kaba u la ïoh ruh ban bat ïa ka kyrdan kum u Symbud Myntri Rangbah ka Jylla ha ka por jong ka Sorkar MPA kaba ïalam da ka UDP naduh u Lber, 2008 haduh Lber, 2009.
Ha u snem 2013, u Timothy u la rem biang ha u Salseng na Resubelpara, hynrei ha ka ilekshon ha u snem 2018 bad 2023, u la shahjied biang kum u MLA.
Kum u dkhot uba la rangbah tam, u Timothy u la shahthung kum u Protem Speaker la arsien ha u snem 2018 bad mynta u snem 2023, ha kaba u la pynsmai ruh ïa ki dkhot ka ïingdorbar Thawaiñ kiba shahjied thymmai.
U Timothy u la pynpaw ka jingsngewnuh ïa baroh ki dkhot ka ïingdorbar Thawaiñ kiba la ai ka jingshaniah ïa u ban bteng biang kum u Symbud Lamphang bad u ngeit skhem ba un ïoh ka jingïatreilang na ka ïing baroh kawei haba ka dei ka pali jong u ban pynïaid ïa ka dorbar kum u Symbud Lamphang.
U Timothy u dei sa tang ma u uba la ïakhun ïa ka ilekshon naduh u snem 1978, bad u dang shahjied biang haduh mynta kum u dkhot ka ïingdorbar Thawaiñ kaba khatwei jong ka Jylla.
Ki bor pahara jong ka jylla Manipur ki la pyntip ba ha ka miet jong ka sngi Saitjaiñ ba la dep ki la ïoh ban kurup ïa palat 50,000 tylli ki drok WY Tablet na ka shnong Lilong Haorou Hanggamthabi – ka shnong kaba jngai kumba 11 km na ka nongbah Imphal.
Kat kum ki jingpyllait kyrwoh jong ka tnat pulit ki la pyntip ba na katei ka jingjia ki la ïoh ruh ban kem ïa 3 ngut ki runar kynthup ïa uwei u pulit CRPF bad ïoh ruh ban kurup ïa 2 tylli ki Maruti car kynthup kawei kaba don ïa u ‘registration number’ jong ka jylla Meghalaya.
Ki la pyntip ba ïa ka jingleit khynra ha katei ka sngi la pynlong hapoh ka jingkhmih jong u SP ka Imphal East District – Kshetrimayum Shivakanta.
Ki 3 ngut ki runar kiba la shah kem ha katei ka miet ki kynthup ïa u pulit CRPF u ba la tip kyrteng kum u Abdur Rahim (35 snem ka rta), u Md Itajurahamand (23) bad u Md Amir Khan (24), kiba dei baroh 2 ngut na ka thaiñ Lilong.
Kat kum ka jingïathuh jong ki bor pulit ki la pyntip ba ïa utei u droks la wan ban pynpoi sha ka jylla Manipur na Myanmar bad na ka liang ki runar ki thmu ban leit pynpoi ïa utei u drok sha ki thaiñ bad ki jylla bapher bapher jong ka Thaiñ Shatei Lam Mihngi jong ka ri.
Ïa ki 3 ngut ki runar kiba la shah kem ha katei ka sngi kynthup ïa u drok ba la ïoh kurup la leit ban aiti noh sha ki bor pulit ka Lilong PS na ka bynta ban pynlong ïa ki jingtohkit kiba dang sah.
Ïa kitei ki 3 ngut kiba la shah kem la pynrung bad pynngat ruh hapoh ki kyndon jong ka NDPS Act.
Kat kum ki jingïoh lum khubor na ka jylla Manipur la ïoh jingtip ba ka Sorkar Jylla ka la shim ïa ki lad ki lynti ban pynlong ïa ka jingkhmih thuh ïa ki kot ki sla jong ki nongshong shnong kiba shong ba sha ha ki 5 tylli ki distrik Rilum jong ka jylla na ka bynta ban ithuh bad ïa ki bar jylla kiba wan ban shong ban sah beaiñ ha Manipur.
Ki 5 tylli ki distrik Rilum ki kynthup ïa ka thaiñ Chandel, Kamjong, Tengnoupal, Pherzawl bad Churachandpur district – kiba don ïa ka lynter khappud kaba haduh 398 km bad ka ri Myanmar.
Kat kum ki jingïoh lum jingtip la ïathuh ba ka sorkar jylla ka la shim ïa katei ka sienjam hadien ba ki seng bhalang bapher bapher ki la pynlong ïa ki jingïakhih ban dawa na ka sorkar ba ka dei ban pyntreikam noh ïa ka National Register of Citizens (NRC) ha Manipur bad kumjuh ruh hadien ba ki pulit ka jylla ki la ïoh ban kem da ki spah ngut ki bar jylla kiba la wan ban shong ban sah beaiñ ha Manipur.
Halor katei ka sienjam jong ka sorkar jylla, la ïathuh ba na ka liang jong u Myntri Rangbah ka jylla – N Biren Singh ha ka sngi Thohdieng ba la dep u la pynlong ruh ïa ka jingïalang khmih thuh ban khmih bniah halor ki sienjam kiba ka sorkar jylla kan shim na ka bynta ban pynlong ïa ka rynsan khmih thuh ïa ki kot ki sla jong ki nongshong shnong bar jylla kiba shong ba sah ha kitei ki 5 tylli ki distrik Rilum.
Ha ka jingpyllait kyrwoh jong u Myntri Rangbah u la pyntip ruh ba ka dei ka kamram jong ka sorkar jylla ban ïada ïa ki nongshong shnong trai muluk jong ka jylla, bad ka sorkar kan sa shim da ki sienjam kiba kyrpang na ka bynta ban khmih thuh ïa ki kot ki sla.
Kat kum ki jingïoh lum jingtip la ïathuh ba ha ki khyndiat sngi kiba la dep, ki la don bun tylli ki jingïalang bad ki jingïakhih kiba la pynlong da ki seng samla pule bad kumjuh ruh da ki seng bhalang ban dawa na ka sorkar ba ka dei ban pyntreikam noh ïa ka NRC.
La ïoh jingtip ruh ba ïa ka jingïalang ha ka sngi Thohdieng ba la dep la pynlong hadien ka jingshah kem jong ki 2 ngut ki nong Myanmar kiba la wan ban shong ban sah beaiñ ha ka shnong Phayeng Kharang Khunou, Imphal West district.
Kum shi bynta ka jingrakhe ïa ka lyngkhuh snem kaba 45 jong ka Khasi Student’s Union (KSU), ka seng ha ka Lah Sngi U Blei ka la pyllait paidbah ïa ka phlim lane ka ‘Documentary’ jong ka seng kaba la pynjanai lyngba ki jingwad jingtip halor ki jingjia bapher-bapher ha ka jingïaid lynti bad ka jingïaleh kaba khlem shongthait naduh ka 20 tarik u Lber, 1978.
Ïa katei ka ‘Documentary’ la pyllait paidbah da ki ar ngut ki nongïalam barim ka seng – Bah Geoffrey Basan uba dei u General Secretary nongseng ka KSU bad u Bah Michael N.
Syiem, President ka KSU ha u snem 1979 ha ka jingïalang kaba la long ha U Soso Tham Auditorium, Shillong.
Ha katei ka sngi la wan ban ïadon ryngkat lang da ki nongïalam barim jong ka seng, ki nongmihkhmat kiba la shah khot sngewbha bad ki dkhot ka seng kiba la wan na kylleng sawdong ka Jylla.
Haba ai jingkren ha katei ka sngi, u samla Lambokstarwell Marngar uba dei u President ka KSU Sengkmie, u la ong ba ka seng ka la shim por naduh u snem 2018 haduh mynta ban pynbit pynbiang bad pynwandur ïa katei ka ‘Documentary’.
“Ka KSU ka la mih madan ryngkat ki ummat, jingjaw snam bad ka jingduhnoh ïa ki nongïalam barim ha ki jingïaleh bapher-bapher," la ong u samla Lambokstar.
U la ong ba kum ka jaitbynriew khamtam ïa ki khun samla jong kane ka pateng kaba mynta, ka dang donkam ïa shibun ki samla kiba skhem ka nongrim, kiba ïohi jngai bad khamtam kiba don ïa ka mynsiem ka jingkitkhlieh kumno ban trei na ka bynta ka jaitbynriew bad kumno ban pynwandur ïa ka.
“Ka jingtyrha kaba bun, ngi hap ban kit ïa ka lyngkor jong ngi, ki jingeh kiba bun ngi hap ban ïakren na ka por sha ka por hynrei kaei kaba nga kwah ban kren khamtam ïa ki khun samla ka long kumno ban pynwandur ïa ka ri bad ïa ka jaidbynriew baroh kawei.
Nga sngew ban ong, wat ai ba kata ka mynsiem ïaleh, ka mynsiem len lade bad ka mynsiem kheiñ duh kan lip noh na ngi iwei-pa-iwei," la u samla Lambokstar.
U la ong ruh ba ka seng ka kren shai ba lada ka Sorkar India ka thmu ban tih ïa u mar poh khyndew (Uranium), ka seng kan ym ai lad da lei-lei ruh, hynrei ka dei ban khlong shwa ïa u klongsnam jong ki paid ka jaidbynriew.
Na ka liang u Bah Michael u la ong ba ka la dei ka por ban kham pynkhlaiñ shuh-shuh ïa ka tyrpeng jong u shynrang ha ki bynta kiba bun.
Hashuwa ba ka seng kan leit sha U Soso Tham, ka la pynlong ïa ka jingïalum lang hakhmat u Mot ba la pynïeng da ka seng ha Lachumiere, Shillong.
U samla Lambokstar u la ai burom ruh ïa ki nongseng, kiba la kynduh ïa shibun ki jingeh, ha ka jingshakri ka jong ki ïa ka jaidbynriew.
Shuh shuh, ka seng ka la pynpaw ruh ïa ka jingsngewnguh ïa ki para doh para snam kiba la kyrshan bad kiba long u budlum jong ka seng.
U Bah Jemino Mawthoh, uba dei u General Secretary ka United Democratic Party (UDP) u la ong ba ki la mih bun ki jingkylli bad jingkynthoh ba balei ka UDP ka leit ïasnoh biang ha ka sorkar MDA-II ba lamkhmat da ka NPP.
“Nga kwah ban pynkynmaw sha ki paidbah, ba ka UDP baroh 5 snem kata hapdeng u snem 2013 haduh 2018, ka la shong ha ka Liang Pyrshah bad rah ruh bun ki mat ba ïadei bad ka bha ka miat ka jaidbynriew, hynrei hadien ka ilekshon ha u 2018 ka la hiar pynban ha ka jingïoh jingjop ki MLA," la ong u Bah Jemino haba kren sha ki lad pathai khubor hadien ba la wai ka jingïalang jong ka Central Executive Committee kaba la long ha ka sngi Nyngkong ha shlem treikam ka seng.
U Bah Jemino u la ong, “Ha u snem 2013 ka UDP ka la jop 8 ngut ki MLA, hynrei watla baroh 5 snem ngi la shong ha ka Liang Pyrshah bad ruh ban pynsngew ka sur kaba khlaiñ.
Hynrei, ha ka ilekshon ha u 2018, na ka 8 ngut ki MLA ba ngi jop ha u 2013 ngi la hiar pynban sha ka 6 ngut.
"Une u nongïalam ka UDP u la ong ba ki paidbah mynta ki kynthoh bad kylli halor ka jingleit kyrshan biang ka UDP ïa ka Sorkar, hynrei ha u 2018 pat hadien ka ilekshon, ba bun kim kylli ïa kane ka jinghiar jong ka UDP.
Ha kawei pat ka liang, u Bah Jemino u la ong, ha kane ka jingïalang CEC ba la shong hadien ka ilekshon, la ïoh ban ïakren bad bishar bniah halor ka jingmih bad ruh ban peit bniah ïa ka jinglong jingman jong ka jop bad ka rem ka seng.
Ha kane ka jingïalang la wan ïashim bynta da ki nongïalam district bapher bapher, ki MLA, MDC ki kyrtong ka seng.
U Bah Jemino u la ong, wat lada ka jingkhmih lynti ka UDP ka long ban jop kham bun ha kane ka kynti, hynrei na ki daw ba bun, ym shym la ïoh bun ki MLA, hynrei kum ka seng ka la lah ban leh kham bha namar lada ïanujor bad ka ilekshon 2018 ka UDP ka la jop 6, mynta ha u 2023 pat ka la jop haduh 11 ngut.
Ym tang ka jingjop kham bun ki MLA, hynrei ka UDP ka la lah ban kiew ruh ha ka jingïoh vote ne ka ‘vote share’ haba phai ha rilum Khasi Jaiñtia ka UDP ka ïoh 24.
62 persen, katba ka NPP tang ha rilum Khasi Jaintia ka la ïoh 26.
44 persen.
“Watla ka UDP ka la leh kham bha ban ïa ka ilekshon ha u 2018, kum ka seng watla ngi la khmih ban jop bun ban ïoh ïalam ïa ka sorkar, hynrei ngi hap burom ïa ka rai jong u paidbah, hap ban pdiang ïa kaei kaba la jop," u la ong bad bynrap ba nangne shakhmat kum ka seng kin dang ïai trei bad pynkhlaiñ shuh shuh.
Ha kane ka jingïalang, la ïakren halor ka jingpynkhreh na ka bynta ka ilekshon ha Sohïong konstitwensi bad kumjuh ruh ïa ka ilekshon MDC bad MP ka ban long ha u snem ban wan.
Ha kaba ïadei bad ka ilekshon MDC bad MP la dep ban aiti sha ka core committee jong ka seng ban pyrkhat kumno ban ïaid shakhmat bad ban pynthikna ruh ba ïoh ka jingjop.
U nongïalam ba rangbah ka TMC, u Dr.
Mukul Sangma u la ong ba ka mat ban pyrshah ïa u Lat ka Jylla halor ka jingkren ïa ka ktien ‘Hindi’ hapoh ïingdorbar thawaiñ kam dei shuh ka sien kaba nyngkong.
“Ka jingthmu ka long ban wanrah ïa ka jingsngewthuh haba ïadei bad ka jingïar jong ka ri.
Hynrei ngim sngew donkam ban leh lang ïa kane namarba ki jinglum thup ki la don," la ong u Sangma haba kren halor ka jingmih jyndat jong saw ngut ki nongmihkhmat ka VPP ha ka sngi sdang jong ka Dorbar Mang Tyngka ha ka Lah Sngi U Blei.
U la ong ruh ba ki la dep pynpaw lypa ïa ki jingsngew jong ki ha ka dorbar ba hashuwa.
“Ngi la pynpaw ïa ki jingsngew jong ngi ha ka ïingdorbar thawaiñ ba 10 bad ngi don mynta ha kaba 11.
Ki la lum thup ïa ki.
Ngim kwah shuh ban leh biang ïa kane namar ki don kiba bun ki rukom ba ngi lah ban pynpaw," u la ong.
Haba kylli la ka sngew dei ne em ïa ka TMC ban mih lang, u la ong ba ki don bun ki sienjam kiba lah ban shim haba ïadei bad ka mat kaba kum kane.
Haba jubab la ka long kaba donkam ne em ïa ka Sorkar Pdeng ban jied ïa u Lat uba nang kren ïa ka ktien Phareng, u la ong ba ka bynta kaba donkam eh ka long ban pyni ïa ka jingsngew bad ka jingburom halor ka jingïar jong ka ri naduh ka ktien ka thylliej, ka lariti bad ka jingngeit niam.
“Kumta kaei kaba donkam ka long kumno ngin shim ïa ki sienjam haba ïadei bad kine ki kam ha ka rukom kaba lah ban ïatreilang bad ka bynta jong ka jingangnud jong ki briew ha ki liang bapher-bapher la ka long ha ka ktien, niam bad kiwei-kiwei," la ong u Sangma.
U la kdew ruh ba ka shong ha ki seng saiñ pyrthei kumno ki khmih ïa ka jinglong-jingman.
“Ka shong ha ka nongrim jong ki nongïalam jong kito ki seng.
Nga sngew ba ka long kaba donkam ban buh jingmut ïa kaei kaba la ïakren hashuwa bad wat mynta.
Ngim kwah ban leh biang ïa kajuh namarba ki jinglum thup ki dang don haduh mynta," la ong utei u nongïalam ka TMC.
Ka Sorkar Jylla ha ka sngi Nyngkong ka la pynmih ïa ka hukum pynkynriah kam ïa ki ophisar IAS kiba bat ïa ka kyrdan Deputy Commissioner ha kaba la thung ïa ka Kong Rosetta Mary Kurbah kum ka Deputy Commissioner ba thymmai jong ka East Khasi Hills District.
Ka Kong RM Kurbah ka la bat teng kum ka Deputy Commissioner ka Ri-Bhoi bad East Jaiñtia Hills District, mynta ka kynti kan sa shimti pat kum ka DC ba thymmai jong ka East Khasi Hills na u SC Sadhu uba la shah pynkynriah kum u Director ka tnat Community & Rural Development ka Jylla.
Katkum ka jingpynbna, u Sadhu un trei ruh kum u Secretary ka tnat Community & Rural Development bad ka tnat Water Resources.
U Jagdish Chelani, IAS (RR: 2018) uba dei u Deputy Commissioner barim ka East Garo Hills District, Williamnagar u la shah pynkynriah ban shimti ïa ka shuki Deputy Commissioner ka West Garo Hills District, Tura.
Katba u Swapnil Tembe u la shah pynkynriah kum u Joint Secretary ka tnat Education bad Director ka School Education & Literacy bad Special Project Director, SSA.
U Vibhor Agarwal, IAS (RR: 2019) u la shah thung kum u Deputy Commissioner ka East Garo Hills District, Williamnagar.
U Bah G Kharmawphlang, IAS (SCS: 2014), Deputy Commissioner ka South West Garo Hills District, Ampati u la shah pynkynriah kum u Deputy Commissioner ka Eastern West Khasi Hills District, Mairang bad ïa u Bah W Nongsiej, IAS (SCS: 2011), Deputy Commissioner, Eastern West Khasi Hills District, Mairang la pynkynriah kum u Secretary ka tnat Prisons & Correctional Services.
U Myntri Rangbah ka Jylla, u Conrad K Sangma u la pynpaw ka jingbym ïahap ban pyni ka jingpyrshah ha ka por ba u Lat ka Jylla, u Phagu Chauhan, u dang ai jingkren bad u la ong ba ka jingleh jong u dkhot ka Ïingdorbar Thawaiñ kan long ruh ka jingeh lada ha kiwei ki bynta ka ri India kin leh lang kumjuh bad pyni ka jingpyrshah lada ai jingkren da ka ktien kaba kim sngewthuh.
U Conrad u la ong ba u Lat haba u ai jingkren da ka ktien kaba u sngewsuk, kam mut ba um burom ne don da kawei pat ka jingsngew, hynrei kadei namarba ka don ka jingeh ha u, ha kaba ïa ka jingkren jong u Lat la pynkylla sha ka ktien phareng bad sam ruh ïa ka jingkren sha baroh ki dkhot ka ïingdorbar.
U la ong ba ha ka por ba la dep ruh, u Lat u la ai jingkren teng ha ka Hindi ha ïingdorbar, bad lada don ka jingsngew kaba dei ban pynpaw, la dei ban nym pat pyni ha ka por ba u Lat u dang ai jingkren.
“Ka long kaba donkam ban pynneh bad kyntiew ïa ka ktien lajong, bad ngi dei ruh ban kynmaw ba tang namarba ngi ieid ïa la kajong, ngim burom shuh ïa kiwei," la ong u Conrad.
Ka Dorbar Mang Tyngka kaba nyngkong eh jong ka Ïingdorbar Thawaiñ kaba khatwei ka Jylla ka la thnem ha ka sngi ba sdang hadien ba u Lat ka Jylla, u Phagu Chauhan u la ai jingkren da ka ktien Hindi.
Kane ka la pynlong ïa u nongïalam ka Voice of the People Party (VPP), u Bah Ardent Miller Basaïawmoit ban ïeng bad pyrshah ha ka por ba u Lat u la sdang ban ai jingkren bad poi shaduh u pud ba ma u bad kiwei pat ki MLA ki la phet noh na ka ïingdorbar kum ka dak ka jingpyrshah bad kynnoh ruh ba kane ka jingleh jong u Lat ka dei kaba la pynïaid naduh Delhi.
Ka ju dei ka rukom ha kaba u Lat ka Jylla u dei ban ai jingkren ha Ïingdorbar Thawaiñ ka Jylla ha ka sngi ba sdang jong ka Dorbar Mang Tyngka.
Kane ka dei ka sien ba-ar ba u Lat ka Jylla un ai jingkren da ka Hindi, ha kaba ka sien banyngkong ka dei ha ka Dorbar Mang Tyngka ha u snem 2018, ha kaba u Lat ha kato ka por, u Ganga Prasad u la ai jingkren da ka Hindi.
Ka Kong Ampareen Lyngdoh kaba don sha ka Liang Pyrshah kum ka MLA jong ka Congress ha kato ka por, ka la pyrshah ïa ka jingkren u Lat da ka Hindi, tangba ka pynpaw ïa kata, hadien ba u Lat u la dep ban ai jingkren.
Ka Kong Ampareen ka la kren ruh da ka ktien Khasi ha ïingdorbar ha kawei pat ka sngi, da kaba pynkhreh ruh ïa ka jingkren kaba la dep pynkylla sha ka ktien Phareng da kaba bud ïa ki kyndon kumba la bthah da u Lamphang ha kato ka por, u Dr Donkupar Roy.
U Bah Ardent u la ïeng ban pyrshah ïa ka jingkren u Lat tang mar ïa sdang ïaid ka jingkren, bad u la kdew ba ka Jylla Meghalaya kam dei kata ka Jylla ba ki nongshong shnong ki pyndonkam ïa ka ktien Hindi ban ïakren.
U Bah Ardent u la ong ba ym dei ban ailad ïa kane bad u pyrta artad ïa ki kyntien pynrem da kaba ong, “Down Down, we condemn the Governor.
"Na ka liang u Lamphang ka ïingdorbar u Thomas A Sangma, u la ïeng ban pynshai ba wat la u Lat u la ai jingkren da ka Hindi namar um lah da ka ktien Phareng, hynrei ïa ka jingkren jong u Lat la dep pynkylla sha ka Phareng bad la sam ruh ïa ka kot jingkren jong u sha baroh ki dkhot ka ïingdorbar.
Hynrei u Bah Ardent u la bteng ban pynpaw biang ka jingbym ïahap jong u bad u la pynpaw ba wat ki nongïalam ha ka por ba ïakhih ban dawa Jylla lajong, ka dei na ka daw jong ka ktien.
Kumta u la ïeng beit ha ka nongrim ban pyrshah ha kaba u Myntri Rangbah, u Conrad K Sangma ruh u la ong ba ka jingleh u dkhot ka ïingdorbar kam ïahap satia khamtam ban pyni ha ka por ba u Lat u dang ai jingkren, namarba ka jingkren jong u Lat ha ka ktien Phareng ka la don lypa bad sam sha baroh ki dkhot ka ïingdorbar.
Kumta haba u Lat u la bteng biang ban ai jingkren, u Bah Ardent u la ïeng na jaka shong bad phet noh na ïingdorbar lem bad ki MLA jong ka VPP kum ka dak ka jingpyrshah.
U la ong ba kane ka long kum ka jingibeiñ, da kaba ong artad ba kito ki bym don jingsngew ba ka dei ka jingshah ibeiñ, ka bha ba ki shong ha ïingdorbar.
U la ong ruh ba ym lah ban pdiang ïa ka jingpynbor ban kren da ka ktien Hindi ha kane ka Jylla.
U Bah Ardent u la kynnoh ruh ba kane baroh ka jingleh ka dei kaba la wan bad pynïaid naduh Delhi, ha kaba ka VPP kam pdiang namar ka Meghalaya kam dei kata ka Jylla ba ki paidbah ki kren da ka ktien Hindi.
Dei tang ha ka por ba shondur lang ki MLA bad u Lat, u Bah Ardent bad ki MLA ka VPP ki la wan mih sha phyllaw ka ïingdorbar ban ïa shondur lang bad u Lat.
Ha kawei pat ka liang, haba kylli shabar jong ka ïingdorbar, u Bah Ardent u la ong ba haba ïadei bad ka jingïatai halor ka jingkren jong u Lat, un ïashimbynta ban ïatai da ka ktien PharengKa jingïatai halor ka jingkren jong u Lat, kan long ha ka sngi ba-ar, ha kaba u Myntri Rangbah u Conrad K Sangma un sa ai jubab hadien ba ki dkhot ka ïingdorbar ki la dep ban ïatai.
Hadien ba u Salman Khan ula shah byrngem biang ha ka kynhun jong u Lawrence Bishnoi ka khubor kaba la ioh ka iathuh ba ka longiing Khan ka la dap da ka jingkhuslai na ka bynta jong u ha kaba kane ka la ktah jur ruh ia u kpa jong u Salman, u Salim Khan uba la duhthiah duh dem hadien kane.
Uwei na ki paralok ba iajan bha bad u Salman ula iathuh ba ka longiing Khan ka la khuslai jingmut bha halor kane ka jingshah byrngem biang u Salman bad u Salim u shu dap tang da ka jingsngewsih bad jinglynga pisa ka mynsiem naba u sheptieng ia la u jong u khun.
Ha kine ki khyndiat sngi la ioh khubor ba u Salman ula shah byrngem biang ha ka kynhun u Lawrence Bishnoi ha kaba kane ka kynhun ka la dawa na une u tyngshop ba u dei ban panmap halor kaei kaba ula leh ha ki snem ba la leit bad lada um lah ban leh ia kane un sa ngat kumba long u Sidhu Moosewala.
U Salman uba dei ruh u tyngshop uba baroh baroh ki itynnad bad iapbieit bha bad uba dang pynkhreh ban pynmih ia ka Kisi Ka Bhai Kisi Ki Jaan mynta ka kynti hadien ka jingshah byrngem biang ula pan jingiada na ki pulit ka Mumbai bad kham pynjur shuh shuh ha ka iingsah jong u ka Galaxy Apartment.
U paralok ba iajan bad une u tyngshop ula ong ba u Salman um shim don kano kano ka jingsheptieng halor kane ka jingshah byrngem ne u shu hap ban leh kumne tang ba ki bahaiing kin ym long khuslai jingmut than na ka bynta jong u.
Haba iakren halor ki phlim ia u Salman ngin sa iohi ha ka Tiger 2 kaba ula ak lang bad ka Katrina Kaif bad ia kane ka phlim lah ban mih haduh ka jing rakhe ia ka Diwali mynta u snem.
Ka Myntri ka tnad ka koit ka khiah ka Jylla, ka Dr.
M.
Ampareen Lyngdoh ha ka Lah Sngi U Blei ka la ong ba ka Sorkar India ka dei ban phah da ki Lat kiba nang ban kren ïa ka ktien kaba ki nongshong shnong ka Jylla ki sngewthuh.
Ka Myntri ka la ong ïa katei haba kren sha ki lad pathai khubor hadien ka jingmih jyndat jong ki nongmihkhmat ka VPP napoh ïingdorbar kum ka dak ka jingpyrshah ïa ka jingkren ‘Hindi’ u Lat ka Jylla, u Phagu Chauhan.
“Ngi hap ban kynmaw ba ka long kaba donkam ban pynsngew halor ka jingdon jong ki nongshong shnong ka Jylla ki bym nang ban kren ne sngewthuh ‘Hindi’.
Kumta ka long kaba donkam ban kdew ïa kane bad nga sngewkmen ba la pynsngew biang ïa ka sa shisien," la ong ka Dr.
Lyngdoh.
Ka la ong ruh ba ka long kaba donkam ban pyntikna ba ka Sorkar India ka tip ba ki nongshong shnong ka Jylla kim sngewthuh ïa ka ktien ‘Hindi’.
“Wat ma ngi ruh ngi don jingeh ban sngewthuh ïa ka ktien kaba la kren watla la pynbiang sha ngi ïa ka jingthoh.
Kumta ka long kaba donkam ban ngin ïai ban ïa kane khnang ban pyntip bad kdew na ka por sha ka por ïa ka Sorkar India ba ngi dei ka jaidbynriew ka bym kren ïa ka ktien ‘Hindi’," ka la ong.
Haba kylli, ka la ong ba tang namarba ka la don ha ka Sorkar kam mut ba ka liang pyrshah kam dei shuh ban pynsngew ïa katei ka mat, pynban dei ban sngewnguh ba la pynsngew biang ïa ka sa shisien wat hapdeng ka jingkylla liang – la ka long ha ka liang synshar ne pyrshah.
“Kam mut ba nga don ha ka Sorkar, nga hap ban ïeng.
Ki don ki kyndon ba ngan hap bud.
Hynrei nga sngewkmen ba la pynsngew biang ïa ka sa shisien.
Ka Sorkar India ka dei ban pynleit jingmut ba lada long kaba lah, kan phah da ki Lat kiba kren ïa ka ktien kaba ki nongshong shnong ka Jylla ki sngewthuh.
Ban kren tam nalor kata kan ym ïahap ha kane ka por," la ong ka Myntri.
“Kumba ka long mynta, u Lat um nang ban kren da kawei pat ka jait ktien bad ka liang pyrshah ka la pynsngew ïa kane.
Ngin ieh beit hangne, ngin ym kren tam eiei nalor kane," ka la ong.
Haba jubab, ka la ong ba ka dei ka Myntri jong kane ka Sorkar, hynrei namar ka rukom pynïaid ïa ka synshar-khadar, kan ym lah ban kren eiei hynrei kam mut pat ba ïa katei ka mat ym dei ban pynsngew.
“La pynsngew ïa kane bad ka long kaba biang eh ban pyntip sha Delhi ba kin sngewbha pynleit jingmut ïa kane," ka la ong.
Kum ban shu kdew hangne, ka Dr.
Lyngdoh ha u snem 2018, kum ka MLA Congress (ha katei ka por) ka la mih noh napoh ïingdorbar thawaiñ kum ka dak ban pyrshah ïa u Lat barim, u Ganga Prasad uba la kren da ka ktien ‘Hindi’ hapoh ïingdorbar ha jaka ka ktien Phareng.
U Adam Sandler u la iohpdiang ia ka Mark Twain Prize for American Humor ha kaba une u tyngshop u la leit ban pdiang ia katei ka khusnam na Washington’s Kennedy Center.
U Adam uba long uwei na ki tyngshop jong ki phlim shutia u la iohpdiang ia katei ka khusnam halor ki phlim kiba ula ak ha kaba la wan ban sakhi ia kane da ki khlur ak phlim kum ka Drew Barrymore, Conan O’ Brien, Chris Rock, Jenni fer Aniston, Steve Busce mi, Dana Carvey bad Luis Guzmán.
Ki paralok jong une u tyngshop haba iakren halor ka jingiohpdiang jong u ia ka Mark Twain Prize ki la pynpaw ka jingsngewkmen na ka bynta jong u bad iaroh ia ki phlim ba u shim bynta.
U Sandler uba la don bynta bad ka Hollywood la bun bun snem  ula khring ia kiba bun lyngba ki kam ba u trei kaba long ruh ka jingkyrkhu na ka bynta jong u.
Hadien ka jingiohpdiang ia katei ka khusnam u Sandler ula ai khublei ia ki paralok parajor, ki bahaiing hasem bad ki nongbud bad nongkyrshan jong u kiba la don ryngkat lang bad u ha ka jingiaid lynti ha Hollywood.
Kum u tyngshop u Sandler ula ak haduh 30 tylli ki phlim kiba la iaid iew bha.
Napdeng ki phlim ba u ak kiba iaid bha ki kynthup ka Happy Gilmore, The Wedding Singer,You Don’t Mess with the Zohan, Punch Drunk Love bad Uncut Gems.
Ka kynhun rwai HELLOWEEN ha ka jingwan shim bynta ha kawei na ki show jong ka Canada ka la pynbna ia ka jingthmu jong ka ban pynmih thup jingrwai thymmai ha kaba u Micheal Kiske uba dei u nongrwai kane ka kynhun ula iathuh ba baroh ki dkhot ki sngew ba ka por ka la biang ban sdang mih pyrthei biang.
La bun bun snem mynta kane ka kynhun kam shim la iohlad ban pynmih thup jingrwai na ka daw ba baroh ki dkhot ki bunkam ha la ki jong ki kam bad dei mynta u snem ba ka la don ka jing iarai lang ban pyrkhat noh halor kumno ban sdang pynmih thup jingrwai thymmai.
Ka jingjah jong kane ka kynhun la bun snem mynta bad ka jingbym lah ban pynmih thup jingrwai ka la pynlong ia ki nongkyrshan ban kwah ia ka ba kan mih pyrthei biang.
Katkum ka khubor ba la pyllait da ka synjuk pyniaid jingialehkai phutbol jong ka France, ka iathuh ba uwei na ki khlur ialehkai phutbol jong katei ka ri uba la lah ban pynpawnam bha ialade ha ka lympung ialehkai World Cup 2022 kaba  long ha Qatar khamtam ha ka jingiakhun phainal bad ka Argentina ha kaba u la lah ban  khur ia ka  hat-trick (3 kol) sha ka kynhun ialehkai; u Kylian Mbappe, mynta ka sien u lah ioh ban mih bujli noh ha ka jaka jong u rangialehkai ba lah shongthait u Hugo Lloris kum u kapten jong ka kynhun ialehkai baroh kawei.
Ka khubor ka iathuh ruh ba utei u rangialehkai shakhmat jong ka klob ialehkai ba paw ka ri France ka Paris Saint-Germain u lah pdiang ia ka tei ka jingshah tyrwa ka jong u hadien ba u lah dep ban iakren bad iamir jingmut bad u nongpyniaid jong ka kynhun ialehkai ka France u Didier Deschamps.
Shuh shuh ruh kawei pat ka khubor ka iathuh ba u Hugo uba long u nongapkol ba pawkhmat jong ka klob Tottenham u lah wanrah noh halade ia ka jingkut noh ka kam ialehkai bar-ri ka jong u ha u bnai K’lyngkot mynta u snem; hadien ba ka kynhun ialehkai bar-ri ka France ka lah mad ia ka jingshah rem noh ha ka jingiakhun phainal ha ka World Cup 2022 ha Qatar.
Kumba ka paw ka long ba u Hugo u lah shakri ia ka kam kum u kapten jong ka kynhun ialehkai ka France lah bun bun snem bad ha kiba bun ki lympung ialehkai World Cup ba ka kynhun ka lah ioh ban shimbynta.
Kumta ruh u rangialehkai ka Atletico Madrid u Antoine Griezmann uba na katei kajuh ka kynhun ialehkai u lah shah jied kum u symbud kapten kata hadien ba u rangialehkai shadien ka Manchester United u Raphael Varane u lah pynwai noh ia ka kam ialehkai ka jong u hadien ba katei ka kynhun ka lah mad ia katei ka jingshah pynliem noh ha ka jingiakhun phainal bad ka Argentina ha ka tei ka lympung ialehkai World Cup ha u bnai Nohprah 2022.
Haba phai sha ka kam ialehkai jong u Mbappe ka long ba utei u rang uba lah ioh ban ialehkai 66 sien na ka kynhun ialehkai ka ri jong u, u lah paw kum uba hakhmat eh napdeng kiwei pat ki para ba ialehkailang na kajuh ka kynhun na ka bynta ban bynshet ha u ia katei ka kyrdan hadien ka jinglah jong u ban kamai ia ki lai kol ha ka jingiakhun World Cup wat hadien ba ka kynhun ka lah shah rem noh ha ka Argentina da ka jingiashut tiebreaker bad uba lah dep ruh ban iarap ia ka kynhun baroh kawei ban rah pat ia ka trophy jingjop na katei ka lympung ialehkai ha u snem 2018.
Kumta utei u rangialehkai barim ka Monaco u long ruh u symbud kapten ha ka klob kaba u ialehkai mynta ka PSG kata hadien u rangialehkai ka Brazil u Marquinhos.
Hadien ba u lah shah pynkhamti mynta kum u kapten jong ka kynhun ialehkai ka France, ka kam ialehkai ba nyngkong ka kynhun hapoh ka jingialam ka jong u kan long ha ka sngi thohdieng ha ka rynsan iaknieh rung sha ka European Championship 2024 pyrshah ia ka Netherlands  ha Stade de France.
Na ka liang jong ka kynhun Myntri jong ka tnad ialehkai ka ri, ka pynbna paidbah ba u nongialehkai kawang Sum ba pawnam bha ka ri uba la lah ruh ban khur takma Ksiar ha ka lympung ialehkai Olympic  u Neeraj Chopra, un sa leit ban shah hikai bad pyntbit ialade ha ka Gloria Sports Arena  kaba ha Turkey na ka bynta ki 61 sngi.
Kumta ha kaba iadei bad katei ka bynta, utei u rangialehkai ba 25 snem ka ri un ioh ia ka jingkyrshan bad jingiarap pisa na ka Target Olympics Podium Scheme (TOPS) na ka bynta katei ka jingleit jong u mynta u snem ruh kumjuh hadien ba u lah ioh ia kajuh ka bynta ha u snem ba lah dep halor katei kajuh  sha katei kajuh ka madan ialehkai jong ka ri Turkey, bad mynta u snem un pynkhreh na ka bynta ka jingleit jong u sha ka tei ka ri da kaba mihnoh na la ka jong ka ri ha ka 1 tarik u Iaiong bad u ban iaisah haduh ka 31 tarik u Jymmang 2023.
Shuh shuh ruh ka kynhun Myntri jong ka tnad ialehkai ka ri ka iathuh ba ka Ministry of Youth Affairs and Sports’ (MYAS) Mission Olympic Cell (MOC) ha ka 16 tarik mynta u bnai ki lah mynjur ia ka jingkyrpad jong utei u khlur kawang Sum ka  ri na ka bynta ka jingleit hikai pyntbit bad kilan sha katei ka ri na ka bynta ki 61 sngi kynthih.
Kumta ha kane ka sien kaba mynta ruh kumjuh, ka jingnohsynniang bad jingiarap song pisa jong ka TOPS kan lah ha ka ban treikam ha u Neeraj, ha u nongpyniaid jong u; u Klaus Bartonietz  bad ha ka Physiotherapist’s Airfare, Boarding & Lodging, Medical Insurance, bad ki jinglut jingsep ha ka jingleit shane shatai ha katei  ka ri napdeng kiwei pat ki jinglut jingsep.
Ki dkhot ka MOC ki lah pdiang ruh ia ki jingtyrwa na ka bynta ban ai ka jingkyrshan pisa bad ki jingpynlut ha kiba bun sha ki nongialehkai Badminton ka ri kata ka Priyanshu Rajawat  bad sha u nongkhur takma Rupa ha ka  World Junior Championships u Sankar Muthusamy bad sha u nongkhur takma Ksiar na ka Deaf Olympics u Diksha Dagar.
Shuh shuh ruh ka jingiarap synniang pisa kan kynthup ruh ia ka jingpunbit pynbiang ha ka ban thied ia ki tiar ialehkai tied Golf bad ban shimwai ruh ia u Personal Coach, Fitness  & Nutrition Trainer  na ka bynta u Dagar  bad ka jingnoh synniang pisa jingiarap ia ka jingshimbynta ka Rajawat ha ka Swiss Open, Spain Masters  bad Orleans Masters  bad ka jingshimbynta u Sankar  ha ka Orlen Polish Open  bad Slovenia Yonex Open.
Ka jinglah ban ïalehkai bha da ka Shreya R.
Marak ka la pynlong ïa ka South Garo Hills District Cricket Association ban khur ïa ka jingjop ha ka U-14 Girls Inter District Cricket T20 Tournament 2023.
Kane ka wan urlong hadien ba ka lah ban pynliem noh ïa ka East Khasi Hills Cricket Association da 21 run ha ka sngi Ba-ar ha Nongpyndeng, West Khasi Hills.
Ha kawei pat ka jingïalehkai hapdeng ka Shillong Cricket Association bad ka West Jaiñtia Hills District Cricket Association, la hap ban pynsangeh noh na ka daw ka jingshah pynthut ha u slap.
Ha katei ka jingïakhun, ka EKH kaba la jop ïa ka jingkynting pisa, ka la ailad shwa ïa ka SGH ba kan tied nyngkong ha kaba ka la kamai 52 run bad khlem shah pynhap wiket ha ki 7 over.
Ka Shreya ka la long ka nongtied kaba khlem shah pynhap wiket ha kaba ka la kamai 21 run bad 16 run da ka Kimtera D.
Sangma.
Hynrei haba wan beh ïa ka thong, ka EKH ka la kamai tang 31 run bad shah pynkhyllem 6 wiket.
Ki nongkawang bol ka SGH kiba la lah ban pynhap wiket ki long ka Shreya (3/5), Dejiansua M.
Sangma (2/12) bad ka Mania Sangma (1/2).
Ka Shreya ka la ïohpdiang ïa ka nam Player of the Match.
Ka long ka jingsngew sarong kaba khraw na ka bynta kawei na ki thei ialehkai Hockey ka ri kaba pawnam bha ha ka kam ialehkai ka jong ka, ka Rani Rampal ha kaba ka lah kylla long ka thei ialehkai ba nyngkong ban ioh ia kawei ka madan ialehkai ha ka kyrteng jong ka ha Rae Bareli.
Kumta ka MCF Rae Bareli mynta ka sien ka lah pynthymmai biang ia ka kyrteng jong ka madan ialehkai Hockey ka jong ka kum ka ‘Rani’s Girls Hockey Turf’.
Ha kata ka sngi ba lah pynbna ia katei ka kyrteng, la sakhi ruh ba ka Rani ka lah ioh ban iakren bad iamir jingmut bad ki nongialehkai bad kaba lah ioh ruh ban plie ia katei ka madan ialehkai ha ryngkat ka jingiadonlang bad kiwei pat ki dkhot.
Ha ka jingai da ka kyrteng jong ka ha kata ka madan ialehkai, na ka liang jong katei ka nongialehkai ka pynpaw ia ka jingsngewkmen bad ka jingsngewnguh kaba khraw ia ka MCF Raebareli kaba lah pynthymmai ia ka kyrteng jong katei ka madan ialehkai sha ka “Rani’s Girls Hockey Turf" kum ka jingburom ia ka jingnohsynniang jong katei ka nongialehkai ha kam ialehkai Hockey ka jong ka.
Ka pynpaw ruh ia ka jingsngew sarong bad ka jingsngewburom na ka bynta jong ka naba ka long ka thei ialehkai  kaba nyngkong jong ka ri  ban ioh ia ka madan ialehkai ha ka kyrteng jong ka.
Kum ban shu pynkynmaw hangne ka long ba ka Rani ka lah wanphai biang sha ka kynhun ialehkai ka ri ha ka por ba ka kynhun ka leit ban iakhun sha South Africa ha kaba ka tei ka nongialehkai ka lah shah kynthuplang ha ka thup kyrteng ba 22 ngut ki nongialehkai.
Ka Rani ka lah wanphai biang sha ka kynhun hadien ba ka lah dep ban ialehkai khatduh pyrshah ia ka Belgium  ha ka FIH Women’s Hockey Pro League 2021-22, ha kaba katei ka nongialehkai ka lah rah ia ki 250 Cap na ka bynta ka ri.
Ka Dr.
M.
Ampareen Lyngdoh kaba la shah pynbam smai kum ka Myntri jong ka Sorkar bathymmai kan khmih ïa ki tnad treikam ba kynthup ïa ka koit ka khiah, ka rep ka riang, Information & Public Relations (IPR) bad ka tnad aiñ.
“Nga dang shu ïoh jingtip ba ki kam ba la bynshet ha nga kum ka Myntri ki long ka koit ka khiah, ka rep ka riang, IPR bad ka tnad aiñ," la ong ka Dr.
Lyngdoh ha ka Sngi Balang.
Ka la ong ruh ba ha ryngkat ka jingkitkhlieh, ka kyrmen skhem ban pyndep bad trei hok ïa ka kam ba la bynshet ha ka.
Haba phai sha ka tnad ka koit ka khiah, ka Myntri ka la ong ba kane ka dei ka kabu ksiar ïa ka ban shimkhia mardor ïa ki jingdonkam ba kyrkieh ha ka liang ka koit ka khiah na bynta ki kynthei.
“Ngan peit bad shimkhia khamtam halor ka jingïap jong ki khyllung ba dang kha bad ki longkmie armet.
Ngan ïaleh katba lah ban pynbha ïa ki jingdonkam ha ka koit ka khiah na bynta ki kynthei khamtam ha ki jaka nongkyndong," ka la ong.
Haba ban jur ban don ka jingpynleit jingmut ba kyrpang na bynta ka jingsumar ïa ka jingpang bampong, ka Dr.
Lyngdoh ka la ong ba kane ka jingpang ka don ha ka imlang-sahlang bad kan peit ba kane ka jingpang kan hiar da kaba pynbha ïa ki jingdonkam ha ki liang bapher-bapher.
Ka la ong ruh ba kan sa khmih bniah ïa ki jingduna jong ka MHIS bad ki skhim u Myntri Rangbahduh ba ïadei bad ka koit ka khiah.
“Nga kyrmen ba ngan trei hok ban kyntiew ïa kane ka tnad," ka la ong.
Haba phai sha ka rep ka riang, ka Myntri ka la ong ba ka dei ka sien kaba nyngkong ïa ka ban bat ïa kane ka tnad treikam, hynrei wat la katta ruh, kan minot ban pyntreikam ïa ki jingdonkam kumjuh ki lad ki lynti na bynta ki nongrep ka Jylla.
Halor ka tnad IPR, ka la ong ba kawei na ki mat ba hakhmat eh ka long ka jingsahkut jong katto-katne ki jingdonkam kiba la dei ban ai sha ki nongthoh khubor la bun-bun snem mynta.
“Ha kito ki por ba nga dang long Myntri, nga la ïoh por khyndiat bad ka tnad IPR.
Ha kato ka por ruh ngi la pyrkhat halor ka baibam, ki jaka sah bad ngan trei shitom ban peit ba ngi lah ban pynurlong ïa kine ki 2 tylli ki mat na bynta ki nongthoh khubor," ka la ong.
Shuh shuh ka la bynrap ba kan nang pynjuh shuwa ïalade bad kiwei-kiwei ki kam bathymmai jong ka tnad IPR.
“Ka tnad aiñ ka dei ka tnad treikam kaba thymmai ïa nga.
Ngan pynjuh shuwa ïalade bad kane ka tnad treikam bad peit kumno ngin pynbha ïa ki jingdonkam na bynta ka jingmyntoi jong ki nongshong shnong ha kylleng ka Jylla," ka la ong.
U rangialehkai siatkhnam ka Jylla u Devraj Mohapatra u la khur ïa ka takma rnong ha ka 2NTPC National Ranking Archery Tournament (NRAT)-2023 ba la pynïaid da ka Archery Association of Meghalaya (AAM) ha ryngkat ka jingïatrei lang bad ka Archery Association of India (AAI).
Une u rangïalehkai uba la mihkhmat ïa ka Jylla u la khur ïa katei ka takma ha ka jingïakob siat kaba 60 metre jong ka recurve division ha ka Sub-Junior Boys kaba long ha ka Sngi Ba-ar ha Sports Authority of India, Training Center, Shillong.
Ïa ka takma ksiar la khur da u Shivam Rajendra Chikhale na Maharashtra bad ïa ka takma rupa la khur da u Modit na Haryana.
Ha ka liang ki kynthei jong kane kajuh ka kyrdan ïakob, ka Anisha Das na Assam ka la khur ïa ka takma ksiar, ka Laiphrakpam Rabina Dev na Manipur ka la khur ïa ka takma rupa bad ïa ka takma rnong la khur da ka Mainsha Choudhury na Rajasthan.
Ha ka jingïakob Sub-Junior Compound Division (50 metre) jong ki shynrang la khur jingjop da u Raj Chattar na Jharkhand, katba ïa ka takma rupa la khur da u Abhi Khatri na Delhi bad ïa ka takma rnong la khur da u Elangbam Lamnganba Singh na Manipur.
Ha ka liang ki kynthei jong kane kajuh ka kyrdan ïakob la khur takma da ki nongïalehkai na Delhi.
Kine ki kynthup ïa ka Ekta Rani kaba la khur ïa ka takma ksiar, ka Tanishka Bhatia kaba la khur ïa ka takma rupa bad ïa ka takma rnong la khur da ka Kumud Saini.
Ka Bollywood ka la duhnoh ia uwei na ki direktor ba paw bha jong ka ha kaba u Satish Kaushik uba la direk ia ki katto katne ki phlim ba itynnad u la khlad noh ha ka sngi Balang na ka jingpang kyndit ha kaba ki khlur ak phlim kum ka  Kareena Kapoor Khan,Sanjay Dutt, Abhi shek Bachchan, Ajay Devgn bad kiwei kiwei ki la phah ia ka khubor sngewlem sha ki bahaiing hasem jong une u direktor bad ha kajuh ka por pynpaw ka jingbym poi pyr khat halor kane.
Katkum ki khubor na Bollywood u Satish Kaus hik ula khlad ha Guru gram bad u Anupam Kher u paralok ba iajan bha bad une u direktor u dei uba nyngkong eh ban pynbna ia kane ka khubor sha kiba bun bad sngew ba ula duhnoh ia u paralok uba kaieit thep mynsiem bad sngewjan bha.
Bun na ki khlur ak phlim kiba la iadei kam bad u Satish ki la pynpaw ka jingsngewsih bakhraw halor ka jingkhlad kyndit jong u bad iathuh ia ka jinglong ba u don ha kaba une u direktor um ju pyni satia ia ka jingdom iano iano hynrei tang ka khmat ba phuh samrkhie bad ban kren shutia.
U Arbaaz Khan haba kren halor ka jingkhlad kyndit u Satish ula ong ba u dei u briew uba dap tang da ka jingkmen jing sngewbha bad um lah satia ban mutdur ba myn ta um don shuh ha kane ka sla pyrthei.
Kiwei kiwei ki khlur ak phlim kila pynpaw ka jingsngewkhia mynsiem halor ka jingkhlad u Sa tish bad ong ba ka long ka jingduhnong ia kiba bun bad khamtam lei lei ia ka Bollywood.
Ka Miranda Lambert, Jason Aldean, Jimmie Allen kin sa shim bynta ha ka 50th CMA Fest ha kaba kane ka tamasa kan sdang naduh ka 8 haduh ka 11 u Jylliew bad yn pynlong ha Nashville.
Ki khubor na Hollywood ki iathuh ruh ba nalor jong kitei ki kyrteng kiba la pynbna kiwei kiwei ki ban shim bynta lang ha kane ka tamasa kin long ruh  Dierks Bentley, Luke Bryan, Keith Urban,Eric Church, Luke Combs, Tim McGraw, Dan + Shay, Jordan Davis, HARDY, Tyler Hubbard bad kiwei kiwei.
Ka CMA Fest kan long ruh kawei na ki tamasa kaba la iohlad ban pynlong haduh bun sngi bad mynta u snem la phiah ruh ia ki nongrwai ki ban wan shim bynta la ki jong ki bynta ki bynta kiba kynthup ruh ki ban shim bynta ha ka Platform stage, Riverfront stage, Amp stage, Vibes stage bad Reverb stage.
U tyngshop ka ‘Ghost Rider’ u Nicolas Cage ula kren halor ka jingbym kwah jong u ban ak bad ban don bynta ha ki phlim ka Marvel ha kaba u Nicolas u sngew ruh halade shimet ba ki phlim jong kiwei kiwei ki kompani ki biang ruh na ka bynta jong u.
Une u tyngshop uba la don 59 snem uba ka kyrteng trai ka dei u Nicolas Coppola u dei u pyrsa jong u direktor ka ‘The Godfather ‘u Francis Ford Coppola u sngew ba wat lada bun ki iabeh ban ioh ak ha ki phlim ka Marvel hynrei na ka bynta jong u kam long satia kumne.
Ha ka jingai jingkren ha ka Variety Legend and Groundbreaker Award kaba la long ha Miami Film Festival, u Nicolas u sngew ba ki phlim ka Marvel kim don kawei ruh ka ban khring ia u bad dei na kane ka daw ba um ju kwah ban ak ha ki phlim katei ka kompani.
Ha kajuh ka por u Nicolas u sngew halade shimet ba um donkam ia ki phlim ka Marvel ban pynpaw pyrthei ha kaba kiwei kiwei ki phlim ba la pynmih da kiwei pat ki kompani ki la iarap shisha ia u ban ioh ia ka jingithuh na kiba bun.
Ha ka jingiaid lynti jong u kum u khlur ak phlim u Nicholas ula shim bynta ha ki katto katne ki phlim ba itynnad bad wat haduh mynta bun hi na ki phlim ba u ak ki dang lah ban khring ia ki nongpeitkai.
Shuh shuh mynta u snem ia une u tyngshop ngin sa iohi ha kawei ka phlim thymmai ha kaba ula ak ia ka bynta kum u Dracula.
U Jurgen Klinsmann, uba mynta u lah shah thung kum u nongpyniaid ba thymmai jong ka kynhun kynjatbol ka ri South Korea, u la pynlut khyndiat ka por ha ka ban pynbit pynbiang ialade ha kaba iadei bad ka thong ba nyngkong ba u don na ka bynta ka kynhun hadien  ba u la poi iuh-kjat ha kad-liengsuin ha Incheon.
Nangta u la pynpaw ba u kwah ban pynkut noh ia kata ka jingiai ngam ka kynhun ha ka jyrsieh ha ka jingiaid lynti ha ka Asian Cup kaba la nang iai jlan lah palat  60 snem mynta.
Shuh shuh ka khubor ka iathuh ba utei u nongpyniaid barim jong ka Germany u lah dep ruh ha ka ban iasoi ia ka jingiateh kontrak bad katei ka kynhun ha kaba un iai pyntyllun ia ki kam ki jam kum u nongpyniaid bahakhliehduh jong ka haduh u snem 2026 jong ka lympung ialehkai World Cup bad uba lah shimti mynta ia ka jaka jong u Paulo Bento; uba lah mih noh na ka kynhun ha u bnai Nohprah hadien ba ka South Korea ka lah mad ia ka jingshah rem noh ha ka rynsan iakhun pre-quarterfinal jong ka World Cup 2022 da ka jingshah pynliem noh ha ka Brazil.
Kumjuh ruh ka khubor ka iathuh ruh ba ka South Korea ka long kata ka kynhun ialehkai kaba lah plie ia ka lynti iaid jong ka ha ka Asian Cup  da kaba rah ia ka nam  kum ka lahduh ha u snem 1956  bad ka jingjop ba khatduh eh ba ka lah ioh ban khur na ka lympung ka long  ha ka por ba ka dang iai bat halade ia ka trophy kum ka nongpyniaid jog ka lympung ha u snem 1960.
Kumjuh ruh u nongpyniaid barim ka kynhun u Hiddink  u la lah ha ka ban btin lynti  ia ka kynhun shaduh ka jingiakhun semifinal ha ka World Cup 2002.
Hynrei hapoh ka jingpyniaid jong u Bento, katei ka kynhun ka la lah ban pynliem noh ia ka Portugal bad sar ka jingiaid lynti jingjop ka jong ka na ka bynta ban rung shaduh ka jingiakhun pre-quarterfinal.
Katei ka kynhun ka la lah ruh ha ka ban pynliem noh ia ka lahduh barim ka lympug ka Germany   Shabar na ka rynsan iakhun Group ha ka World Cup 2018.
Dei ha u bnai ba lah dep ba u Klinsmann uba lah pynbna ia ka jingshimti jong u ia katei ka kam kum u nongmih bujli jong u Bento, bad kum u rangialehkai bad kum u nongpyniaid, u Jurgen u lah rah ia ka jingjop ha ka World Cup 1990 kum u rang-ialehkai ka Germany bad  kum u nongpyniaid jong ka kynhun ialehkai barim ka jong u, u la lah ban rah ia ka kynhun shaduh ka jingiakhun semifinal ha ka lympung ialehkai World Cup ha u snem 2006.
U long ruh u nongpyniaid uba la lah ban pyniaid ia ka klob ialehkai barim ka jong u ka Bayern Munich; ha shuwa ba un shimti kum u nongpyniaid bahakhliehduh jong ka kynhun ialehkai ka USA na ka bynta ka aiom ialehkai ba 2011-16.
Ka sien kaba khatduh ha kam shakri kum u nongpyniaid ka long ka jingioh ban pyntyllun ia ka kam tang ha ki 10 taiew  ha ka klob Hertha Berlin jong ka lympung Bundesliga ha u snem 2020.
Kumba saw ngut ki nongialehkai Karate ka ri ki la shah pynngat mynta ha ki kyndon jingpynshitom, hadien ba kitei ki nongialehkai la lap ba ki lah iashoh bad beh shabar ia uwei na ki nongialehkai Karate ha ka kyrdan Junior halor ka jingleh-kmen leh-sngewbha ka jong u ia ka jingrakhe dap sngikha hapoh ka ïing basa jong ka Sports Authority of India (SAI).
Shuh shuh ruh ha kaba iadei bad katei ka bynta, ka khubor ka iathuh ruh ba katei ka jingjia ka la jia naduh ka 4 tarik jong u bnai ba la dep ha kaba uwei na ki nongialehkai ba dang 16 snem u la leh-kmen ia ka jingdap sngikha ka jong u ha ka kamra iing-basa.
Hadien kata la wan lap da kitei ki saw ngut ki nongialehkai bad sdang shoh kumjuh ban tied bad bom da ki kynja nar ha ryngkat ka jingkynjat ia u shabar na ka kamra.
Kumta hadien ka jingleit ban ujor da u kpa jong utei u khynnah sha ki nongpyniaid bahalor jong ka SAI, na ka liang jong ka komiti treikam kaba don ia lai ngut ki dkhot ki lah ioh ia ka jingbit na ka SAI na ka bynta ban pynlong ia ka jingtohkit bad bishar bniah bin-pa-bin halor katei ka jingjia.
Hadien ba lah dep ban leh ia katei ka bynta, ka Komiti ka lah ioh ban kem noh ia kitei ki saw ngut bad rai pynrem ia ki halor katei ka jingleh bad kaba lah rai ruh ha ka ban shim ia ki sienjam kiba pyrkhing kum ka jingpynshitom pyrshah ia ki.
Kumjuh ruh ia ka tei ka jingjia lah leit ban ujor ruh sha ka tnad pulit ha ryngkat bad ka mukotduma ia kaba lah pynrung hapoh ka kyndon ain Indian Penal Code (IPC).
U MLA ka Mawthadraishan konstitwensi u Bah Shakliar Warjri un shimti kum u Myntri ban khmih ïa ka tnat Ïalehkai jong ka Sorkar Jylla.
Kane ka wan hadien ba ka Kynhun Myntri ka la dei ban bhah ïa ki kam ki jam na bynta ka Sorkar MDA-II.
Une u MLA na ka seng HSPDP u dang shu kynjoh 26 snem ka rta bad u dei uba khynnah tam napdeng ki 12 ngut ki Myntri jong kane ka sorkar ba thymmai.
Na ka jingialehkai Test Kriket kaba nyngkong hapdeng ka Sri Lanka bad ka New Zealand, ka khubor ba la ioh lum ka iathuh ba u nongtied ba pawnam bad ba la rim tam jong ka kynhun ialehkai ka Sri Lanka u Angelo Mathews, mynta ka kynti u la lah ban tam noh shakhmat ia u kapten barim jong katei kynhun ialehkai u Sanath Jayasuriya bad kylla long ruh uba lai napdeng ki rangialehkai Kriket katei ka ri ban kynjoh mynta sha ka 7000 ron ha katei ka kam ialehkai.
Ka long ruh ka jingjop kaba khraw na ka bynta katei ka ri kaba don marjan bad ka India, naba katei ka kynhun ka la lah ban ialehkai bha naduh kaba sdang.
Kumta ruh ha katei ka jingiakhun, u Mathews u la lah ban kamai ron bha kata da 47 ha kaba sdang jong ka jing-ialehkai ha Basin Reserve bad ha kaba ka kynhun jong u ka lah kynjoh sha ka 305/6 na ka bynta ban iai pynsah ia ki jingkyrmen ki jong ka ban ioh rung sha ka lympung ICC World Test Championship Final pyrshah ia ka Australia ha u bnai Jylliew mynta u snem.
Shuh shuh ruh ka khubor ka iathuh ba ka Sri Lanka ka donkam ban rah ia ka jingjop da 2-0  pyrshah ia katei ka kynhun iakhun pyrshah ha New Zealand bad kaba shaniah tylli ha ka India ka bym shym la pynliem ia ka Australia ha ka lympung iakhun Test ka jong ka ha Ahmedabad na ka bynta ban jam sha ka jingshim rai ha kaba iadei bad ka World Test Championship.
Kumta da ka jingiatreilang jong u Mathews  & Dinesh Chandimal (39) ha kaba ka jingkhein kyllum ia ka ron ba ki lah kamai ka long da 82 bad kaba lah pynlong ruh ia u tei u nongtied ka kynhun ban lah tam noh shakhmat ia ka 6973  ron jong u Jayasuriya ha ka jingialehkai Test; kata ha shuwa ba u Mathew un shah pynliem noh ha u nongkawang bol ka NZ u Matt Henry tang hadien ba u la lah ban pynurlong halade bad ia ka kynhun ban kynjoh sha kitei ki 7 hajar ron ha ka Test.
Ka tnat ïalehkai jong ka Sorkar Jylla kan pynkup burom ïa ka kynhun ïalehkai ka Jylla kaba la wan ba-ar ha ka 76th National Football Championship na ka bynta ka Hero Santosh Trophy 2022-23, kaba la kut dangshen ha Riyadh, Soudi Arabia.
Kane ka jingpynkup burom kan long ha ka sngi Thohdieng ha Madan Ïewrynghep kaba ha Laitumkhrah ha kaba yn ïadon lang u Myntri ba dei khmih ïa ka tnat ïalehkai u Bah Shakliar Warjri kum u kongsan.
Kham hashwa kane ka tnat kan pynlong ïa ka ‘Open Truck Road Show’ ka ban sdang ha ka por 2:30 noh phai sngi na Madan Heh Mawlai Phudmuri – Jaïaw Jingthangbriew – Jaïaw St.
Joseph – Jaïaw Langsning – Jaïaw Pdeng – Mawkhar Main Road – Motphran – Police Bazar – AG Office – Additional Secretariat – Barik – Malki Point – Dhanketi – Don Bosco Square – Laitumkhrah Beat House bad ban pynkut ha Madan Ïewrynghep.
Ka jingdon jong ki ’riew ieit phutbol ka la long shisha ka jingkyrkhu na ka bynta ki nongïalehkai bad ka shnong ka thaw ba kin nang lah ban pynjanai ha ka kam ïalehkai.
Kane ka la wan urlong hadien ba ki la lah ban plie ïa ka madan Futsal ha ka sngi Balang ha Diengïong kaba ha Mawdiangdiang.
Ïa kane ka madan ïalehkai kaba la siang da u phlang plastik (40 m x 22 m) bad ba la pynïeng ruh da ki thaba jingshai ne floodlight ha baroh sawdong ka madan da ka jingbei tyngka jong saw ngut ki rangbah ïa kaba la tip kum ka ‘4 For All’.
Kine saw ngut ki rangbah ki long u Bah Dawanshan Kharbudon, Bah Mebanshan Kharbudon, Bah Nathaniel Kharbudon bad Bah Ardentson Syngkon.
Ïa kane ka madan ïalehkai (FIFA Certified Futsal Turf) la plie da u Pastor ba rangbah jong ka Balang Presbyterian Rev.
R.
R Cunville kum u kongsan ha ryngkat ka jingïadon lang ruh u MDC ka Sohryngkham Constituency u Bah Pynïaidsing Syiem kum u symbud kongsan, u Tymmen Basan.
T.
Mark, Kong Agnes Kharshïing, Bah Francis Kharshïing bad kiwei.
Haba ïaken bad u nongthoh khubor, u Bah Dawanshan Kharbudon u la ïathuh ba ka jingthmu jong ka jingsiang ïa kane ka madan ka long ban plie lad ïa ki khynnah, ki samla bad ki rangbah ba kin pyni ïa la ki sap ïalehkai phutbol.
“Kane ka madan ka long na ka bynta ban aiwai ïa kino kino kiba kwah ban kilanmet ne ban pynlong ïa kino kino ki lympung ïalehkai.
"“Kum ki rangïalehkai ha ki por kiba mynshwa, ngi la ju ïohi ïa ka jingjynjar ban ïoh madan ban ïalehkai bad dei na kane ka daw ba ngi la ïasynñiang baroh saw ngut ban pynurlong ïa kane ka jingthmu ka jong ngi.
".
Ha kaba la roi ka thoh ka tar ha ka ktien Khasi katkum ka ktien shnong Sohra, kumta ka la longdoh longsnam bad skhem pura kum ka ktien pdeng, wat lada ki dang don byllai ki ktien shnong na kylleng ki kyntoit kiba ym shem ha ka ktien Sohra kum ka ktien ‘Thor’ na thaiñ Lamin ka ba mut ban ruid dak ka ba kit jingmut ha ka ktien phareng ‘Line’, ka ktien ‘Bynthuiñ’ na  thaiñ Maharam kaba mut ka ba thaiñ kum ka jar ha sahit bneng ban iasnoh kylleng ka pyrthei mariang, kaba kit jingmut ha ka ktien phareng ‘Network’; ka ktien ‘Ang’ na thaiñ Bhoi ka ba mut ban ieng ki briew ne pynieng ia kiei kiei lynter ryngkhi iwei hadien iwei pat, kaba kit jingmut ha ka ktien phareng ‘Queue’ bad byllai kiwei kiwei ki ktien na kylleng ki thaiñ ki don la ka tynrai ba lehse ym ju shem ha ka ktien shnong Sohra ne shawei pat.
Kumta ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shi-tylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da kaba synrop lang ar ne lai kyntien ban shna kawei ka ktien kaba kit jingmut, ka ba thiang snah bad kaba lyng-kot katlah katiai khnang ban bit ban biang ka thoh ka tar.
Ha kajuh ka por la sngew dei ban tyngkan da kaba shu pynwandur jubor na ka ktien nongwei katba dang lah ban shem da la ki ktien tynrai lajong, laitnoh tang ia kito ki ktien ba la long kyllum bad ym lah shuh ban weng kum ka ktien ‘Pin’ ia u kynja narsuh, ‘Skul’ ia ka shlemhikai, ‘Kali’ ia ka korñiah shalyntem bad kumta ter ter.
Ñiuma, ki don ki ktien ba lehse ym pat lah ban pdiang ne ym da sngew ïahap, hynrei lada dei ki ktien ba khia thew dei ban pynmlien ban pynmlien ha ka thoh ka pule bad marmlien ban kren ban khana te kan sa long ka ba bit ba biang.
Katto katne ki riewtbit Khasi ka All India Radio ki la pyndonkam kum kita ki ktien bad lum ka nuksa, ïa ka film ha ka ktien phareng la jer ‘durim’, ïa ka drama na ka ktien phareng ka ba la sngewthuh salonsar bad ñiew kum ka ktien Khasi, hynrei la jer da ka ktien tynrai ‘sawangka’, bad kumta ter ter ki don sa kiwei kiwei ki ktien ki ba kum kita.
Ha ki phew snem ba mynshwa ki paidbah ki khohñioh ban jer ‘liengsuiñ’ ïa ka ktien phareng aeroplane, hynrei mynta la pdiang paidbah.
Ki kotkhubor Khasi ki la jer dheng kali ïa ka traffic jam ha ka ktien phareng bad la pdiang paidbah salonsar mynta.
Lada ha lyngwiar paidbah kum ha All India Radio bad ha ki kotkhubor Khasi lah pdiang, te ym don jingpher ban pyndonkam ha rynsan ba ha khlieh kum ha ki salonsari ne ha dorbar thawaiñ lane kyllum ha ka imlang sahlang.
Tang ha kane ka maitphang haneng ruh lah thawstad ïa katto katne ki kyntien ba lah ban pdiang bad ki ba  lehse ym lah ban pdiang kum ka ktien Kolshor ba la pynwan jubor na ka ktien phareng “culture", ha ba don la ka ktien tynrai Deiriti, ka ktien Literashor ba la pynwan jubor na ka ktien phareng “literature’ ha ba don la ka ktien tynrai Ka Thoh Ka Tar, khamtam lei lei ba kum kine ki jait ktien ki dei ia ka tyllong dohnud jong ka longbriew manbriew Khasi.
Kum ia ka ktien Pin, Skul ne Kali ym da pher than namar ba ki dei ki ba ym da khiathew than.
Jar la katta, ïa kane lah ban ieh ha ki riewstad riewtbit jong kane ka phang ynda lah pynkup bor da ka iktiar synshar ban pdiang da ka Dorbar Thawaiñ.
Kum ban shu jer shu nam la sot kumne harum:University : La jer Salonsari da I Pastor ïarington Kharkongor namar ka dei ka shlem kaba  da phrang ban ïoh jingstad haduh ban jop – kyrdan ka ba  long salonsar ha ka Ri.
Khmih sa hangne ruh la nang mih biang sa ka ktien jopkyrdan kaba  lah ban ïa ryngkat bad ka ktien phareng Graduated ne Qualified ne Passed.
Hynrei dang don sa kiwei pat ki kyntien ba ïa dei ha kaba  ai jinghikai kum Institute ne Institution lah ban jer Shlempule, College lah ban jer Sengpule bad School lah ban jer Senghikai.
Linguistics : La jer Saiñktien namar ka dei ka phang jingstad ha kaba  saiñ ka ba  phrang ïa ki ktien bad kyntien.
Ym shym jer Stadktien namar ba ka mut da kumwei pat ha ka rukom kren Khasi, kaba  lah ban ong ba ba-laiñ siangsdieh; bad ha ka ktien phareng ka lah ban mut Cheeky.
Lehse lah ban jer ka stad saiñktien.
Anthropology : La jer Saiñbynriew namar ka dei ka phang jingstad shaphang u briew ha ka imlang sahlang bad ka longbriew manbriew.
Ka ktien Longbriew ne Longbynriew ka mut ha ka ktien phareng mankind ne humankind, kumta lah ban jer ruh kum ka Saiñbynriew ka ba lah ban ïahap bad ka ktien phareng Anthropology.
Ethnography : La jer Saiñriti namar ka dei ka phang jingstad shaphang ki riti dustur jong ki briew lane ka deiti tynrai jong ka jaitbynriew.
Sociology : La jer Saiñraij namar ba ka dei ka phang jingstad shaphang ka imlang sahlang ha ka ba ki raij jong ki kur bapher bapher ha ka hima ne jylla ki dei ki lympung bad kyntoit jong shikynhun ki longïing longsem.
Institute lane Institution : La jer Shlempule lane lah ban jer ruh Shlemhikai namar ba ka long kum ka shlem ka ba lah ban pule ne shah hikai ïa kano kano ka phang jingstad.
Ka ia smai ia spot jong ki myntri ioh shuki ha ki sorkar jong kane ka thaiñ shatei lam mihngi, ka la long kaba kyrkieh, kumba beh ka lyer langthari, ha kaba u Myntri Rangbah Duh ka Ri, u la hap ban iabeh, la kumba un sa duh lyer.
Namar ym don satia kawei ruh ka seng hima sima, kan lah ban iohi ia ki briew ki ban shu biang, la hap ban iasoh lang bad kane katai.
Hangne ha Meghalaya, ka seng Congress ha Meghalaya, ka la kynshi ia ka seng Bharatiya Janata Party(BJP), na ka daw, ba ka BJP, ka leit iasohlang.
U President jong ka National Peoples Party, u la aiti ha u Lat ka Meghalaya Phagu Chauhan, ia ki kyrteng jong ki 32ngut ki dkhot, da kaba kam, artad ban thaw ia ka sorkar synshar ha Meghalaya.
U Sangma u la ong ruh ha ka liang jong u u don ban ioh ia ka BJP, nangta ka Hills State People’s Democratic Party (HSPDP) bad arngut ki dkhot shi met.
Hynrei kajuh ka por ka sorkar jong u Conrad ka la shah kynnoh, ba ka long ka sorkar kaba bam sap tam, ha ka Ri India baroh kawei.
Kine namar kata ka daw ki jing-iakynduh bad ki jingiaknieh ban ia khwai ia kiwei kiwei ki ban iasnoh lang ha kane ka jingialeh ban wanrah ia ka sorkar kaba thymmai hapoh Meghalaya.
Uwei na ki rangbah ka seng Congress ka Meghalaya, u Vincent Pala, u la kynnoh ba ka BJP, bad kiwei kiwei ki seng kiba iasynrop lang bad ka, ka long ban ia poi kurim tang namar ka daw, ban pyniabit pyniabiang ialade.
Kumta ki iaid ryngkat ryngkat, kine ki jingiakdew kti kawei ka seng pyrshah ia kawei pat.
Wat hapdeng ka jingpynsmai ia ki myntri thymmai jong kane ka sorkar kaba mynta.
Kumta wat hapdeng ka jingiasmai jong ki myntri ka sorkar thymmai, ki dang mih hi ki jingiakynnoh kawei ka seng pyrshah ia kawei pat.
U Myntri Rangbah Duh u Narendra Modi, u la hap ban mareh kulai na kawei ka jylla sha kawei pat, ha kane ka thaiñ shatei lam mihngi, ban pynsmai ia ki sorkar thymmai bad ia ki dkhot ki jong ki.
Ka Meghalaya, naduh ba la kha iaka, la ioh mad ia shibun tylli ki jaid sorkar.
Kawei kaba thiang, kawei kaba jew, kawei kaba sat sallaw, kawei kaba lah shiliang bad kumta ter ter, tip ha kane ka kynti kaba mynta, kan ioh ia ka sorkar kaba kumno.
Kawei kaban sah kynmaw, haduh ki pateng ki ban wan, kan long ba dei u myntri rangbah duh ka Ri, un ia don ryngkat ha kane ka jingpynsmai ia u myntri rangbah jong kane ka jylla baroh.
Don tang laingut ki riew kynthei, kiba la bam smai, ha kane ka sorkar thymmai.
Kine ki long ka kong Ampareen Lyngdoh, Miani D.
Shira bad ka Shanta Mary Shylla.
Kumta kine ki long kiei kiei ki jingjia mynta, ha ka lympung jong ka sain hima sima jong ka jylla Meghalaya.
Kawei kaba paw shynna, ka long ka jingduna jong ki riew kynthei ne ka longkmie.
Kumta kan ktah shibun ba um khiew ja khiew jyntah jong ka jylla, u dang duna, bad ba u paid u dang khmih lynti ban ioh ia ka bam ka dih kaba dap kaba biang, hynrei kam shym long kumta, kumba la khmih lynti.
Ki jingiakynnoh bad jingiakdew kti ki long kiba bun, na baroh ki liang, ha kiba bun ki bynta.
Kaba sah ka long sa tang ki jingkyrmen jong u paid ka jylla, ban ioh la kumno kumno ban bam ja bad thet ha ka ar sien jong ka sngi ha man la ki iing ki sem, ha ki paki ki dulan, ne ha kit rep ki skum.
Ka jingbate kam jong u Myntri Rangbah Conrad K Sangma ïa ki Myntri ha ka sorkar MDA 2.
0 ka pher bak-ly-bak na kaei kaba long ha ka sorkar MDA 1.
0.
Ngi ïohi ba ha kane ka sorkar ba mynta, kiba bun ki kam bakongsan la bat hi da u Myntri Rangbah bad ki Myntri kiba dei na ka seng NPP.
Kiwei pat ki seng kiba la pynïasoh bad kane ka sorkar ki la shu ïoh ïa ki kam ki bym da kongsan haduh katta-katta.
Kane ka pyni ïa ka jinglong khlieh ka NPP ha ka sorkar synrop MDA 2.
0 hadien ba ka jingjop jong ka, ka la kiew bha ha ka ilekshon.
Ha ka MDA 1.
0 pat, ka NPP ka la kham leh rit da kaba pynduna ïa ki Myntri na ka seng bad da kaba ai lang ïa ki kam bakongsan sha ki paralok ba ïatreilang.
Hynrei ha ka jingim ka ju long kumta: haba dang donkam ïa kiwei, hap ban pynbiang lut nadong shadong, haba ym donkam shuh, ai ïa ki tang ka nam ba la ai.
Ki paidbah ki don bun bah ki jingkhmih lynti na kane ka sorkar bad ki Myntri.
Ki mat bakongsan kum ka pule ka dangle, ka koit ka khiah, ka shongsuk shongsaiñ, ka jingtih marpoh khyndew, ka jingpynroi ïa ki nongkyndong, ka bording ilektrik, ka jingshna ïa ki lynti syngkien, ka jingpynbiang umbam umdih kin hap ban ïoh ïa ka bhah tyngka kaba kham biang khnang ba ki paidbah kin ïoh jingmyntoi.
Ïa ka jingbhah tyngka sha kine ki tnat yn sa tip ha ka sngi ba u Myntri Rangbah un wanrah ïa ka Mang Tyngka jong u snem 2023-24 ha Ïingdorbar Thawaiñ ha ki khyndiat sngi ban wan.
Ka sorkar ka dei ban wanrah ruh ïa ka kpait saiñ kam kaba shai kumno ban ïakhun pyrshah ïa ka jingduk jingkyrduh.
Watla kam pat don ka khanasamari lane ka sorjamin ba tikna ban tip katno tylli ki don ki longïing baduk ha ka jylla, ka jingwan lynshop ka khlam COVID-19 ka la pynkha ïa ki briew kiba duk ba kyrduh ha kylleng ka jylla.
Katba nang ïaid ki sngi, ngi ïohi ïa ka jingshah ktah ki samla bad ki khynnah ha ka jingdih drok.
Watla ki pulit ki pyrshang ban teh lakam ïa ka jingkhaïi drok, hynrei ngi shem ba ka long kaba jynjar ban khanglad shi syndon ïa ka jingwan poi ki jingdih pynbuaid ki bapher bapher.
Ka tnat pulit hapoh ka jingpeit jong u Symbud Myntri Rangbah, Bah Prestone Tynsong, ka dei ban kham trei tyngeh ha ka jingïakhun pyrshah ïa u drok khnang ban ïada ïa ki samla bad ki khynnah.
Ka tnat syntiat ka dei ban khlaiñ bad ka dei ban don ka jingïatreilang kaba jan hapdeng ki tnat pulit ha ka thaiñ Shatei Lam Mihngi bad ki tnat syntiat ka Sorkar Pdeng.
Kane ka sorkar bathymmai ka dei ban leh da kaba tyngeh namar kam i long shngaiñ shuh.
Da ki spah ngut ki samla ki ngop ha u drok la ka dei ha sor ne ha nongkyndong.
Lada ym lah ban leh da kaba tyngeh, shisien ka sngi kan sa poi ka por ba jan baroh ki samla kin kylla long ki briew ki bym lah ban ai ïa kaba tam sha ka imlang ka sahlang.
Sa kawei pat ka mat kaba u Bah Prestone un hap ban shimkhia ka dei halor ka jingmaramot ïa ki surok ha kylleng ka jylla.
Ha kine ki san snem ba la leit noh, ka sorkar MDA 1.
0 ka la lah ban pyntrei ïa ki surok thymmai.
Hynrei ki dang don ki shnong kiba dang hap mad ïa ka jingsniew surok lane ka jingbym don surok rong.
Ki surok kiba don ha sor ruh ki la donkam ïa ka jingmaramot namar la i shyrkhei tang ban peit ruh.
Ka jingsniew palat ki surok ka long ruh ka daw kaba wanrah ïa ka dheng kali ha kylleng ki jaka namar ki nongñiah kin hap ban ïaid suki jai.
La donkam ban leh eiei noh mardor hashwa ba ka kam kan nang sniew.
Kumba ka NPP ka la kular sha ki paidbah ha ka por ilekshon ba kan leh kham bha mynta ka sien, ka dei ruh ban pyni da ki kam kiba radbah.
Sha nongkyndong, ka sorkar ka dei ban phai khmat bha namar kiba bun ki jingdonkam bakongsan kim dei ha sor.
Ka pule ka puthi ha nongkyndong ka dei ban kiew irat namar ha kine ki snem ngi ïohi ba ka jylla ka la nang hiar arsut ha ka jaka ba kan kiew arted.
Ka long ka jinglehraiñ ïa ka jylla bad ïa ki nongshong shnong ban tip ba ka Meghalaya ka don sha trai ha ka pule ka puthi ha ka jaka ba kan kiew sha kliar.
U Myntri ka tnat pule puthi, u Rakkam A Sangma, u dei uba wan na ka konstitwensi nongkyndong bad ha kajuh ka por u la ju long teng u nonghikai.
Lehse un tip kham bha ïa ki jingeh jong ki jaka pule kiba don ha nongkyndong, bad ngi kyrmen ba un ïalam lynti lem ïa kane ka tnat kaba don hapdeng ka kynrum kynram la bun snem.
Ngi donkam ïa ki jaka pule bad ki nonghikai bakynsai khnang ba ka jylla kan nang kiew shaphrang.
Haba tlot ha ka pule ka puthi, kiei kiei baroh ki tlot bad ki hiar arsut lut.
Kawei ka paro ha ryngkat kaba don ïa ki tiar ba la pyndait ha ka kjat ha kaba la paw ba ka dei ka kynja Camera bad ka Microchip ka la shahkem noh na ka lieng tong dohkha ha ki bynta rudnong jong ka Paradip kaba don ha Jagatsinghpur distrik jong ka Odisha ha ka sngi Balang.
Shuh shuh la ïoh jingtip ba la don ruh ka jingthoh ha ki thapniang jong kane ka paro ha ka ktien ka bym shym lah ban sngewthuh.
Na ka liang jong ki pulit ki la suba ba kane ïa kane la sim la don ba pynher na ka bynta ki kam syntiat.
Kumba la ïathuh da ki pulit la ong, ba ki la don kumba katto katne ngut ki nongtong dohkha kiba la lap ïa kawei ka paro kaba shong ha ka lieng tongdohkha jong ki katba ki dang tong dohkha ha ki bynta jong ki um duriaw ha kine ki khyndiat sngi ba la leit.
Ïa kane ka sim la kem bad aiti noh sha ki pulit ka tnat ba dei khmih halor ki um duriaw.
“Ngi la leit rah ïa kane ka paro ha ryngkat ki tiar ba la don lang bad ka sha ki kynhun ba dei ban khmih bniah halor kane ban lap ïa  ka jingshisha baroh," la ong u ASP jong ka Paradip, u Nimai Charan Sethi ha ka jingïakren bad ki nongthoh khubor.
“U Superintendent of Police jong ka Jagatsinghpur u Rahul PR u la ong ba kin sa pan jingïarap ruh na ka State Forensic Science Laboratory na ka bynta ban khmih bniah ïa ki tiar ba la pyndait ha ki kjat jong ka paro,"  la ïathuh ka tyllong khubor.
“Yn sa pan jingïarap ruh na ki riewshemphang ha kaba ïadei bad ka jingthoh ba la don ha ki thapniang jong ka paro," u la bynrap.
Uwei u nongïarap uba la don ha ka lieng ïa uba la tip kyrteng kum u Pitambar Behera u la ïathuh ha ki nongthoh khubor ba ïa ka paro la lap ba ka don ha kane ka lieng ha ka jaka kaba jngai kumba 35 kilometre na ka rudnong ha Konark ha kine ki shiphew sngi ba la leit.
“Kynsan kynsan nga la ïohi ïa ki tiar ba la pyndait ha ki kjat jong kane ka sim.
Nga la lap ruh ba la don ka jingthoh ha ki thapniang jong ka.
Ngam sngewthuh ïa ka jingthoh namar kam dei ha ka ktien Odia," la ong u Behera.
Ka West Jaiñtia Hills District Cricket Association ka la pynliem noh ïa ka East Jaitia Hills DCA da shi inning bad 19 run ha ka lympung ïalehkai U-15 Inter District Cricket Tournament 2023 Zone 1 ha ka sngi Ba-ar ha madan Umbuda, Ri-Bhoi.
Ha ka Zone 2 kaba la long ha Williamnagar, ka jingïakhun hapdeng ka South Garo Hills DCA bad ka West Khasi HIlls DCA ki la kut ha ka jingïakhaid, hynrei ka South Garo Hills ka la kamai dor-thong (point) hadien ba ka la tam ha kaba nyngkong.
Hynnin ka sngi, ka EJH ka la kamai tang 20 run ha ka inning kaba nyngkong bad ka WJH ka la ïoh 12/1.
U Eshan Siangshai (Player of the Match) bad u Maremdorkini Sutnga ki la lah ban kynjoh sha ki 79 run hashwa ban shah pynhap ïa ka wiket ba ar.
Kumta u Sutnga u la shah pynhap hadien ba u la ïoh 36 run bad ka WJH ka la lah ban kamai 120 run bad shah pynkhyllem 6 wiket bad u Siangshai (Player of the Match) u la long u nongtied uba khlem shah pynhap wiket bad ban kamai 52 run.
U Siyon Sangma u la long u nongpynhap wiket uba kynsai da kaba ïoh khur 4 wiket.
Ka EJH ka la lah ban kynjoh sha ki 100 run na ka bynta ban pynlong ïa ka liang pyrshah ban tied biang bad ka la kamai 81 run na bynta ban shah pynhap baroh ki nongtied.
U Rohit Panday u la long u nongtied uba la ïoh bun da kaba kamai 30 run, katba u Namewanki Pakyntein u la lah ban khur 5 wiket bad u Redolent Shadap u la ïoh 2 wiket.
Ha kawei pat ka jingïakhun, ka SGH ka la shah pynkhyllem baroh ki nongtied na ka bynta ban kamai 184 run hynnin ka sngi.
Ka WKH ka la lah ban kamai tang 140 run bad shah pynkhyllem baroh ki nongtied.
U Dabetbhalang Kharjana (59) bad u Andrew Starfill Rani (47) ki la lah ban noh synñiang na ka bynta ka WKH.
Ki nongkawang bol kiba la lah ban pynhap wiket ki long u Jyeipara A Sangma (3/18) bad u Christwar S.
Marak (3/29).
Watla ka la tam da 44, ka SGH ha ka inning ba ar ka la lah ban kynjoh sha ki 239 run bad shah pynhap 8 wiket ha ki 31 over.
Kane ka la wan urlong lyngba u Christwar uba la lah ban kamai ïa ka spah run kaba 136 run na ki 96 bol.
Une u nongtied uba la ïoh ban khyrwit 15 tylli ki ‘four’ bad 10 tylli ki ‘six’.
Katba u Arwanmeki Lyngkhoi u la lah ban khur 5 wiket.
Tang 15 wiket ba ka WKH kan kynjoh sha ka thong, hynrei ka la lah ban pynkut da kaba kamai 47/1 bad kane ka mut ba ki la kut ha ka jingïakhaid.
Haduh 36 ngut ki briew ki la khlad hashen na ka jingwan thombor kaba kynsan jong ki kynhun kieng atiar ha kawei ka shnong kaba don ha ki bynta ba shathie jong ka Democratic Republic of the Congo.
Ia katei ka khubor la iathuh da ki shipai jong katei ka ri bad katei ka la jia ha ka por shiteng miet jong ka sngi Balang.
Katkum ki kyrwoh khubor ba la ioh na ki heh sorkar bad na ki nongialam jong ki seng treimon sngewbha, ki la ong ba ki ngutskhem ba ia katei ka kam thombor bad kam pyniap briew la leh da ki dkhot jong ka Allied Democratic Forces (ADF) kaba dei ka kynhun lehnoh kaba na Uganda bad kaba don ia ki ktem treikam jong ka ha u pud u sam jong ka DRC bad ruh ba katei ka seng ka la iasnohktilang bad ki dkhot jong ka ISIL (ISIS) na ka bynta ban pynurlong ia kane ka kam sniew.
Shuh shuh, ki khubor ki la iathuh ruh ba ha kaba nyngkong kitei ki dkhot jong ki seng lehnoh ki la leit ban thombor bad synreit kuli naphang ha ka shnong Mukondi kaba jngai tang 30km na Beni kaba don ha North Kivu province bad ruh katei ka thaiñ ka dei ruh kaba ju ki kam shah thombor na ka por sha ka por bad kaba lah shah pynhap hapoh ka jingpeit Bad jingpyniaid jong ki shipai.
Na ka liang jong u Lat ka North Kivu, u Carly Nzanzu Kasivita ha ka jingpathai khubor lyngba ka Twitter u la pyntip ba ki lah don haduh 36 ngut ki briew kiba la shah pyniap dusmon ha ki lehnoh bad kaba la jia ha ka por shiteng miet jong ka sngi Balang.
Watla u Kasivitauy la iathuh bad pynbna paidbah ba ka jingdon jong kiba khlad na katei ka jingshah thombor ka la long 36 ngut, hynrei na ka liang jong u Mumbere Limbadu Arsene uba dei uwei na ki nongialam jong kawei ka seng treimon sngewbha, u la pynbna ba ka jingdon jong kiba la iap na katei ka jingjia ki la kot sha ka 44 ngut.
Ki shipai ki la pynbna tang hadien katto katne kynta ba ki la pynlong ia ka jingleit khynra ia ki ktem jong kitei ki  lehnoh bad ruh ha kaba la pyndonkam da ki liengsuiñ na ka bbynta ban therbom ia ki ktem jong ki bad hadien jong ka jingther bom, ki shipai ryngkew kin sa tur ban khynwit naphang.
Na ka liang jong ki bor sorkar ruh ki la ai ka jinglaitluid kaba paka ia ki shipai na ka bynta ban iakhun ia ki lehnoh bad ruh ban iada ia ki mynsiem jong ki riew lui lui.
Ki heh ba dei khmih jong ka patok ha Delhi ha ka sngi Balang ki la ai ïa ka jingpynshai ha kaba ïadei bad ka jingkynnoh jong ka seng AAP ba u Manish Sisodia u la shah pynsah lang ha ka along bad ki runar kiba shyrkhei.
Ki heh ba dei khmih ki la pynshai ba u Sisodia u don ha ka kamra kaba hapoh ka Central Jail Number 1 jong ka Tihar ha kaba la duna bha ki briew ba la set hapoh jong ka.
Ki la ong ba ym shym don ki runar ki ban sah lang bad u nongïalam jong ka seng AAP.
U MP jong ka seng AAP u Sanjay Singh bad u MLA Saurabh Bharadwaj u la pynshisha ha ka sngi Balang ba u Sisodia um shym la ïoh jingbit ban sah ha Vipassana Cell.
Ki la ong ruh ba u la shah pynbor ba un hap ban sah lang ha ka along bad ki runar kiba shyrkhei.
“Ka la don ka jingkyrpad na ka bynta u Manish Sisodia ba la dei ban buh ïa u ha Vipassana Cell jong ka patok bad kajuh la pdiang bad hukum da ka ïingbishar.
Wat lada ka la don ka hukum kaba la wan na ka ïingbishar, u Sisodia u la shah buh ha ka along ha ryngkat ki runar kiba shyrkhei ha ka Jail Number 1.
Ka sorkar kmie ka la dei ban ai ïa ka jubab," la ong u Bharadwaj.
Ki heh kiba dei khmih ha Tihar ki la pynmih ïa ka jingthoh bad ong ba u Sisodia u la shah buh ha ka Ward kaba la kajong.
Ki la ong ba ïa kane ka rai la shim ban ai jingïada ïa une u riewsaiñ pyrthei.
Ki la ong ba kane ka jaka ba la buh ïa u la don ki koidi kiba bha kiba leh ïa ki kam beaiñ barit baria ym ki runar kiba shyrkhei.
Ki la ong ba la ai la kajong ka kamra khnang ba un kham suk bad kham jai jai ki jingmut jingpyrkhat.
Ki heh ba dei khmih ki la ïathuh ha ki nongthoh khubor ba ïa baroh ki jingpynbeit ryntih la khmih bniah khnang ban ai ka jingïada bad ka jingshngaiñ ïa u Manish Sisodia, katkum ki kyndon jong ka Jail.
U Sisodia u la shahkem ha u bnai ba la lah halor ka jingshah kynnoh donkti ha ka kam bamsap kaba la mih na ka jingpyntreikam halor ka tnat Excise ha Delhi.
Uwei u briew uba la kit ïa ki masi u la mynsaw hadien ba u la shah siat ha ki katto katne ngut ki briew ki bym shym la lah ban ithuh ha ka Para kaba don ha Lucknow, la ïathuh ki pulit hynnin ka sngi.
Kane ka jingjia ka la jia ha ka sngi Balang, la ïathuh u Station House Officer, jong ka jaka treikam jong ki pulit ka Para, u TB Singh.
U Prem Singh (50) u la don 13 tylli ki  masi ha ka trok jong u bad u la kit ïa ki sha Mainpuri, la ong u SHO, ha kaba u la bynrap shuh shuh da kaba ong ba hadien ba u la shah siat la pynkit mar mar ïa u sha ka jaka ai jingsumar, ha kaba la ong ba mynta u la kham koit hadien ba u la shah sumar.
Ka la don ka jingujor ejahar ba la buh ha kaba ïadei bad ka jingjia ha kaba la pynngat ha ki kyndon 307 jong ka Indian Penal Code.
U SHO u la ong ba haduh ba la thoh ïa ka khubor ym pat lah ban tip shai ïa ka daw halor ka jingshah siat jong u Singh bad ka jingtohkit ha kaba ïadei bad ka jingjia ka dang ïai bteng.
Ka jingmih na ka ilekshon MLA 2023 ka pyni biang sa shisien ïa ka jingpait jingpra jong ka ‘vote’ ki seng riewlum.
Ka UDP, HSPDP, PDF, VPP ki la sei la ki jong ki kyrtong, hynrei ki la jop tang mar khyndiat ki MLA.
Lada ngi kheiñ ka jingïoh ‘vote’ jong ki seng riewlum, ngin shim ba kam palat ïa ka 22 na ka 100 lane 22% katba ka NPP marwei ka la ïoh jin 31 na ka 100 ki ‘vote’ lane 31%.
Kaba ïoh bun ‘vote’ eh napdeng ki seng riewlum ka dei ka UDP kaba la pynïeng 46 ngut ki kyrtong tangba ka la jop tang 11 ngut ki MLA.
Kaba wan ba ar ka dei ka VPP kaba la jop saw ngut ha ka sien ïakhun ka banyngkong jong ka.
Ka HSPDP bad PDF ki la jop tang mar arngut ki MLA.
Tang 19 ngut ki MLA na ki saw tylli ki seng riewlum bad ki dang duna sa haduh 12 ngut ban thaw sorkar! Imat ka la dei ka por ba ki seng riewlum kin wan biang noh ha kawei ka shatri khnang ban kham lah ban ïatynjuh bor bad ki seng saiñpyrthei kiba la kham heh.
Haba ngi sngap ïa ka sur sharum shaneng, ngin shem ba kiba bun ki paidbah ka Ri Khasi Jaiñtia ki kham noh mynsiem sha ka VPP kaba don da ka shap jong U Prah.
Watla ka la jop tang saw ngut ki MLA ha kane ka kynti, hynrei ki paidbah ki i don jingkyrmen ha kane ka seng.
Ki kham i shaniah ïa ka VPP ban ïa kiwei pat ki seng riewlum.
Ka jingïakren na ka bynta ka ilekshon MDC sha KHADC bad JHADC ka la sdang mynta bad lada ki paidbah ki mon shisha, imat ka VPP kan sar naphang ïa ka ilekshon ha KHADC bad kan don jingkyrmen ruh ha JHADC.
Hooid, ka por ka dang lyngkot than eh ban ïakren ïa kata ka ilekshon District Council, hynrei ngim lah pat ban shu kiar na kaei kaba kiba bun ba lang ki ïa khana shaphang ka VPP.
Sngew mat kita kiba kwah ïakhun MDC na ka VPP ki la bun ha kylleng ki konstitwensi.
Kane ka lah ban buh jingeh ha ka por ba rai ïano ban ai tiket ban ïakhun bad ïano ban pynshong shwa.
Hynrei kata kan shong ha ka jingstad jong ki nongïalam bad ki MLA kane ka seng bad kin sa hap ban shim ïa ki rai ki ban pynkmen bad ha kajuh ka por, ki ban pynsngewsih.
Ka por kan sa batai.
Ban ïakhun ïa ki seng heh, donkam ïa ki seng riewlum kiba khlaiñ.
Ngin peit nuksa na ri thor kum ïa ka seng Biju Janata Dal ha Odisha, Janata Dal (United) bad RJD ha Bihar, AAP na Delhi bad Punjab, YSR Congress ha Andhra Pradesh, BRS ha Telangana, DMK ha Tamil Nadu, Samajwadi Party ha Uttar Pradesh, bad ngin shem ba kine ki don ka bor ban ïakhun ïa ki seng heh kum ka BJP.
Ka pyni ruh ba lada don shisha ka mon ban ïakhun tyngeh, lah beit ban pynliem ïa ki seng heh.
Ha Meghalaya, ngi donkam shisha ïa kawei ka seng riewlum.
Ngi la thait ban peit ïa ka jingpait jingpra na ka snem sha ka snem bad ka jingbym treh ki nongïalam ban wan ha kajuh ka shatri na ki daw bapher bapher.
Imat ka la dei ka por ïa ki paidbah ba kin ai da ka jubab kaba biang ïa ki seng riewlum da kaba pyni da ka nuksa bad kata ka long ban pynjop kput tang ïa kawei ka seng riewlum bad ym shuh ban ïa jied lyngkhot lyngkhai.
Kane ka jingjied lyngkhot lyngkhai kaba wanrah jingduhnong shikatdei ha kiba bun ki liang.
Ha KHADC bad JHADC, don mar 30 ngut ki dkhot, bad na kine, 29 ngut ki dei kiba jied hi da ki paidbah katba uwei u dei uba shu thung da ka sorkar.
Ha u snem 2024, kan sa don ka ilekshon ban jied ïa ki dkhot jong kine ki ïingdorbar kiba hap hapoh ka Khyrnit Ba Hynriew.
Lada ki paidbah ki kwah shisha ïa ka jingkylla ba kan wan ha ka rukom treikam ki seng riewlum, ki la dei ban ailad beit noh tang ïa kawei ka seng ban synshar ha KHADC bad JHADC.
Ngi la ïohi ba ka jingjied lyngkhot lyngkhai ka la wanrah ïa ka jingkhyllem ki Executive Committee ha KHADC bad JHADC na ka por sha ka por.
Ban pynkhreh na ka bynta ka lawei jong ki seng riewlum, ki paidbah ki dei ban pyni da ka kam ha u Rymphang 2024.
Wat ïa jied lyngkhot lyngkhai shuh namar kan ym wanrah ïa ka jingbha na ka bynta jong ngi hi.
Ailad beit noh tang ïa kawei ba kan synshar san snem pura ha kine ki District Council da ka jingkyrmen ba hapoh kita ki san snem, kan don ka jingïapynbeit para seng riewlum ban ïatylli kawei.
Ki seng riewlum ki long kiba donkam bha ha ka synshar ka khadar khamtam sha ki thaiñ kum ka Meghalaya.
Khlem ki seng riewlum, kan long kaba ma ïa ki paidbah.
Ngi dei ban don ki seng lajong ki ban rah bad kren ïa ki mat ki jura kita ktah beit sbak ïa ki nongshong shnong.
Ban shu buh bynda than ïa ki mat ki jura bad ki seng kiba heh, ka lah ban ym poi shano-shano.
Ngi dei ban ym pynsngap than shuh ïa kata ka jingong ba ki seng riewlum ki kut noh tang ha Khanapara.
Ha ka synshar ka khadar, ka Sorkar Pdeng kan hap ban sngap ïa ki seng kiba bat ïa u lakam jong ka jingsynshar watla kita ki seng ki don ïa u pud u sam tang haduh ha Khanapara.
Ailad shwa tang haduh Khanapara bad nangta sa peit ka long kumno bad ka jingsynshar kaba kumno kan wan.
Lada ngim pat ailad, kumno ngin tip lypa ba ka biang ne ka duna? Namarkata, ki paidbah hi ki dei ban pynbor ïa ki seng riewlum kiba don mynta ba kin ïa wan lang ha kawei ka rynsan bad ym shuh ban ïapait ïapra lyngkhot lyngkhai.
Ngin ïa peit ki paidbah kin jubab kumno.
Ka long kaba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da kaba synrop lang ar ne lai kyntien ban shna kawei ka ktien kaba kit jingmut, ka ba thiang snah bad kaba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha kaba dang dei ban tuklar da ka iktiar ba pura halor ka ktien:Certificate : ka mut syrnot- syrnot ka dei ka dulir ba ainam ne aikyrdan ïa ka kam ne ka jingtrei jongno re jongno ba la thoh tang ka pasoh jong kata ka kam.
Ka syrnot ka ïapher na ka dulir kaba dei kaba thoh bniah bin pa bin ïa kiei kiei ki bynta ba dei ban thoh katkum ba dawa ka kam.
Challenge : ka mut ba kob, aireng, kynpeiñ, kyrpien – kob dei kaba kren heh pyrshah, aireng dei kaba nud ban kren ne tur pyrshah ïa kiwei; kynpeiñ ne kyrpien pat ki dei ki juh ki ktien jong kawei na ki thaiñ ha ri Khasi kiba mut hi ba nud ban kob ban aireng.
Channel : ka mut sdap, nur, muri- sdap ka dei ka bynta ba khlong thliew lynter ba lah ban tuid ka um na ka bynta ba shaneng sha ka bynta ba sha rum.
Ka sdap ka lah ruh ban dei tang ka thliew lynter na ka bynta kiwei pat ki jingdonkam.
Ka nur ka dei ka ktien lyngkot jong ka snur kaba  mut ba pur ban bteng nawei shawei kum ka snur thapbawa ne ka nur um ba pyntuid um.
Ka muri ka dei ka phud um markhap jong ka kper ne lyngkha ha kaba  ailad ïa ka um kaba jreiñ na kylleng ba kan tuid jai jai.
Character : ka mut pharang- pharang ka dei ka jinglong ba kyrpang jong kano kano ka jingthaw ha la marwei; ka lah ban long ïa u briew, u mrad ne kino kino ki kynja ba im.
Check : ka mut tba- tba ka dei ba tare ban wad ne jurip khlem da tip ïa kaei kaba thmu ba ka don ne ka bym don.
Chronology : ka mut panjira- panjira ka dei ka jingjia pateng-la-pateng ba la lum thup ha ka bor kynmaw jong ki briew, ha ka ktien jong kawei na ki thaiñ ha Ri Khasi.
Civilisation : ka mut jukshai, jukrasong, shaipyrthei- juk ka mut ka aïom ba jlan ki snem katkum ka jinglong kyrpang hapoh kata ka por, shai dei kaba  jinglong ba tipbriew, ïaishah bad kylluid mynsiem ïa ka jinglong jingman jong ka imlang sahlang ne ka longbriew manbriew; rasong ka dei kaba  kiew artet ha kano kano ka bynta jong ka jingim shimet u briew ne jong ka imlang sahlang.
Pyrthei ka dei ka lyngwiar ba shong shnong ki paidbynriew ha ka imlang sahlang ha ryngkat ki jynthaw baroh jong ka mariang.
Kumta ka juk kaba lah shai bad rasong ha baroh ki bynta jong ka riti dustur, ka kam ka jam, ka jingnang jingstad bad baroh ki khuiñ ka longbynriew kaba lah kiew kydan kham shajrong ka kit jingmut civilisation bad la ñiew ba dei ka pyrthei ba la shai.
Civilised : ka mut tipbriew tipblei- tipbriew tipblei ka lah dei lypa ka ktien kynnoh Khasi kaba pyni ïa ka jinglong kaba san ha ki bynta ba bha bad baphuh baphieng ha ka imlang sahlang ha kaba ka kit jingmut civilised.
Clue : ka mut syrwet, iohksai- syrwet ka dei ka jingsngew maïa ïa kaei kaei kaba  la suba ba ka long shisha, ïohksai ka dei ba lap sabut khyndiat khynsoit kaba lah ban lam sha kaba  shisha.
Codification : ka mut bui-sot-aiñ- bui ka dei ka thup dulir ba buh ryntih, sot ka dei ba shim kyrpang na ka thup kyllum ban kyntiew ha ka bui, aiñ ka dei ka kyndon synshar bad bishar ia ka imlang sahlang.
Kumta ka ba  sot ïa shibynta ka jingthoh na ka dulir aiñ ba la buh ha ka thup kyllum na ka bynta ban kynthup ha ka bui kyrpang ka kit jingmut codification.
Compensate : ka mut bahkhala, buria, puroi- bahkhala dei kaba kit ne shimti mon lade ban khyllie ne pynim biang ïa kiwei kiba hap ha ka sohsat ka jynjar; buria dei kaba pynsiew na ka bynta ka ram ka shah jong kiwei; puroi dei kaba shim eiei ban pynim ïa lade da kaba  knieh ne tuh na kiwei.
Computer : ka mut korputar- korputar ka dei ka ktien thaw hi da u Ma H H Mohrmen ha kaba u pynwandur ha kata ka rukom ba kan kit jingmut kaba  khiathew bad lah ban kynnoh syryiem kum ka ktien tynrai ha ka phareng.
La batai ba ka dei ka kor pule dangle bad ka kor ka thoh ka tar.
Ki ktien computer bad korputar ki ïa syriem thik ha kaba kit jingmut bad ha kaba  kynnoh ïa ka ktien.
Conduit : ka mut ‘liewpar ‘liewsam- ‘liew ka dei ka ktien lyngkot ïa ka thliew haba synrop bad kawei pat ka ktien ban kit jingmut pura, kum ‘liewshkor ne liewkhmut; par ka dei ba pur lyngba kano kano ka lynti, sam ka dei kaba  phrung na kano kano ka lynti.
Kumta ka liewpar liewsam ka kit jingmut conduit.
Conflict : ka mut markynti – Wat la ka ktien mar bad kynti ki don la kajong ka jingmut, hynrei ha ka ktien tynrai markynti ka dei ka jingïakhing arliang mamla.
Confluence : ka mut sdad- sdad ka dei ka jaka ba ïa tyngkhuh bad ïashem ka um kaba wan tuid na bun ki lad.
Mynta pat ngin ia peit ia ki khlur ha sahit bneng, kaba kham iakren u dei u khlur Mangkara.
U ‘Lurshai, u ‘Lur miet u ‘Lur step.
Ki khlur Thynroit pat ki dei ka Constellation, kata ki khlur shi kynhun.
Haba iohi ne paw tang uwei u khlur u dei u TAPHIEH ne KYNDIR.
Ar tylli ki khlur, Ki THARIN THAPAI.
Lai tylli ki khlur ki khot, RAH DONG – RAH KUM – RAH KHRA.
U Khlur SAN HARA ne u SANMYNKWAH – u dei u khlur uba thew ia ka jingmut, kum u Nongrah khubor, u nonglam lynti, u nongkit kyntien.
Ia ki khlur kdew ne pyni lynti ki ong THARU PYNIR, lada don saw tylli ki khlur ha kajuh ka jaka, ki ong SAWDONG MANIANG.
Ka jaka ba peit ia ki khlur, u bnai bad kiwei kiwei ki met bneng, ki ong ka THAD – LONG- BNENG.
(Observatory).
Baroh kine ki khlur ki don ia la ka jong ka PNEH ne ka PDENG (Centre).
Shuh shuh ia ki kyntien ba sdang na u dak C.
Codification – Kyntiew Bui.
Chorus :- Kynud /Antra.
Cinema -Durkhih.
Cream – dud malai/ khangai.
Conclusion -Pynkut/Wai Wat.
Conscience :- Saptipbriew /saptiplem.
Corrode :- Ka jutia ne sarang ba mih na u nar.
Capsule :- tyndong.
Copy :- Nokol.
Citation :- Matti.
Confetti – Phngitrong, Control – Teh lakam.
Consensus :- Iamonlang, Coincident – Ryngkhat /Tynna, Calender – Tynna /panji /Almanak.
Character : Phareng, kata ka jinglong ne ka rukom bad ka akor kiba pyniapher ia ki briew kiwei ne kiwei pat.
Character – ka mut ruh ia ki nongialehkai Sawangka (drama) kaba ia ki nongshim bynta ngi ong ki PURAN ki TYNGSHOP.
Character ka mut ruh ia u dak thoh ne dak pule.
Creator :- U Nongbuh U Nongthaw, khamtam eh ha ka jingiadei bad U Blei.
Ka wan shwa ka kyntien Nongbuh, namar U la buh shwa ia kiei kiei ki jingdonkam, ban pynbiang bad hadien kata U sa thaw.
Ka nuksa ka long, lada shna ïing, la buh shwa ia ki jingdonkam, kum u shyiap, u  maw, ka dieng bad kiwei kiwei bad hadien ba la buh la pynbiang, sa lah pat ban thaw.
Kumta ka wan ka kyntien U Nongbuh U Nongthaw.
U buh shwa ia ka ding bad thaw pat ia ka ding ba kan syaid kan khluid.
U Buh shwa ia ka um.
bad sa thaw pat ba ka um kan tuid, kan dap, kan shlei.
U long namar kata, U Nongbuh U Nongthaw, U Nongpynlong U Nongpynman, U Nongsei rynñieng, U Nongsei rta, U Nongpyndap U Nongpynbiang ia kiei kiei baroh.
Ia U Nongbuh U Nongthaw, la khot ruh ia U, kum ka Mei Hukum.
Ki briew ha Nongtrai ki ong ‘Ka Mei Iawlong,’ ha kaba ka mih pat ka kyntiew Ka Iawbei bad U Thawlang, jong ki kur kiba pher bapher jong u khun Hynñiewtrep Hynñiewskum.
Ia u dak thoh C, ym don satia ha ka ktien Sohra, katba la kren bad kynnoh ia u dak C ha kiba bun ki bynta ki rukom kren ha ki thaiñ Pnar, ki thaiñ War bad ruh ha ki thaiñ Sepngi jong ka Ri Hynñiewtrep.
Katkum ki kaiphod ba la ioh ban lum tat haduh kane ka kynti, la lah ban sakhi bad pynshisha ba u khñiang jingpang Covid u la wan mih pyrthei na ka jaka pule bniah kaba don hapoh ka nongbah Wuhan jong ka China.
Hynrei ha kane ka por la don pat ruh ki nongpule bniah kiba kam, ba u khñiang jingpang Covid u la pur sha ki briew na ki mrad kiba la ioh ia katei ka jingpang khlam.
Namar la ong ba katkum ka kaiphod ba la ioh na ki katto katne ki tnat pule bniah, la shem ia u khñiang jingpang Covid-19 na ki katto katne ki jait mrad, kynthup ia ki jait ksew ‘Racoon’ kiba long kloi bha ban ioh ia katei ka jingpang khlam.
Ha kitei ki jingpule bniah, la shem ruh ba don ki katto katne ki jait mrad kiba kham kloi ban ioh kem ia utei u khñiang jingpang ban ia kaba ki briew ki lah ban ioh kem ia u.
Ha ki khyndiat por ba la leit, ka World Health Organization (WHO) ka la bthah ia ka China ba kan pynkhreh bad phah ia ka kaiphod kaba bniah halor ka jingsdang bad jingpur jong u khñiang jingpang Coronavirus naduh kaba sdang jong ka jingwan mih pyrthei jong katei ka khlam namar kumba la iohi shai ba katei ka khlam, ka la sdang na China bad kumta ruh ka China ka hap ban ai ia ka jingpynshai halor ka daw bad ka jingsdang jong katei ka jingpang kumba ka dei hok.
Namar kumba la iohi bad ïohsngew wat haduh kane ka kynti ba mynta, ka China kam pat shym la pynshai ne pdiang ruh ba utei u khñiang jingpang Covid-19 u la wan mih pyrthei napoh China.
Hynrei ka la shu ong ba lada dei ba utei u khñiang jingpang u wan mih na China ruh, ka lah ban long ba u la kum lait bakla na ka jaka pule bniah kaba don ha ka nongbah Wuhan kumba la ju bna baroh shi katta.
Ki heh jong ka kynhun Directorate of Revenue Intelligence (DRI) ha kine ki khyndiat sngi ki la ïoh ban kem ïa uwei u briew uba la 70 snem ka rta halor ka jingshah kynnoh ba u la donkti ban khaïi ïa u Heroin uba la jan kot 10 kg uba la shongdor da kumba  T.
70 klur na Addis Ababa kaba don ha Ethiopia.
Ki heh jong ka kynhun DRI ki la kem ruh ïa u nong Nigerian uba la wan ban shim ïa ka song jong une u drok ha kawei ka Hotel kaba don ha ka nongbah Mumbai.
Hadien ba la ïoh jingtip halor kane ka jijngjia, ka kynhun tohkit ka la leit bad kem ïa u Maheshwaran Rajagopal jong ka Chennai ha ka jaka sangeh liengsuiñ ha Mumbai.
U la wan na Addis Ababa da ka liengsuiñ na Ethiop.
Haba la khmih bniah ïa ki jingrah jingrong jong u, la ïoh ban kurup ïa u Powder ba la song, ha kaba ynda la khmih bniah la lap ba u dei u Heroin.
Ïa une uba la shah kynnoh la rah na ka bynta ka jingtohkit.
U Rajagopal u la ong ba u la ïatreilang  ha kane ka kam bad uwei u nong Nigeria, ïa  uba la phah ïa u shabar ri na ka bynta ban khaïi drok sha India, la ïathuh ka tyllong khubor kaba la wan na ka seng DRI.
Une uba la shah kynnoh u la phla ba u la khaïi ïa u drok sha India na South Africa da kumba san sien ha ki por ba la leit bad pynpoi ïa ki jingsong sha kiba bun ki nong India bad sha ki bar ri kiba shong basah ha kiba bun ki bynta jong ka ri, la ïathuh ka tyllong khubor.
U la pynshai shuh shuh da kaba ong ba ïa kine ki song la thmu ban pynpoi sha u nong Nigerian ha ka Hotel ha ka nongbah Mumbai.
Haba uba la shah kynnoh u la leit sha ka Hotel na ka bynta ban shim ïa u drok, ma u ruh u la shahkem lang ha ki heh ka kynhun DRI ha ka step jong ka lah sngi U Blei.
Ha kaba ïadei bad kane ka jingjia ka kynhun Anti-Narcotics Cell (ANC) jong ki pulit kaba ju trei na ka bynta ban ïakhun pyrshah ïa ki jingdih pynbuaid ha ka sngi U Blei ki la kem ïa lai ngut ki briew ha Bandra bad la pynshisha ba ki la ïoh ban kurup ïa 5 kilo u Mephedrone uba la kot sha ka T.
10 klur.
Ka kynhun Worli Unit jong ka ANC ka la pynlong ïa ka jingleit pahara ha Bandra haba ki la lap ïa ki lai ngut ki briew kiba la i shan khmat bad  haba la bat bad khmih bniah na ki la lap ïa u Mephedrone ba 270 Gram.
Ki pulit hadien kane ki la pynlong ïa ka jingleit khynra sha ki jaka sah jong ki,  ha kaba la lap ïa u Mephedrone ba 4.
7 kg na ka ïingsah jong uwei napdeng kine kiba la shah kynnoh, ïa uba la shah suba ba u la long u nongkhaïi drok.
Ki pulit jong ka Jammu & Kashmir ki la kurup ïa ar tylli ki ïing jong ki nongshong shnong kiba don ha Gundpora-Rampora bad Chittibanday jong ka Bandipora distrik kaba don ha North Kashmir, halor ka jingai jaka sah jong ki ïa ki lehnoh.
Ki heh ba dei khmih ki la ong ba ïa kine ki ïing la pyndonkam na ka bynta ban buh ïa ki jingdonkam na ka bynta ki kam pyntriem bad kumjuh ban ai jaka sah ïa ki lehnoh ha kaba la ai jingïarap da ki dkhot jong ki longïing ha kaba ïa ki jingdon jingem jong ki la kurup noh da ki pulit.
Ki heh ba dei khmih ki la ong ba ka ïing kaba don ha Gundpora-Rampora ka dei ka jong u Abdul Majeed Reshi, uba dei u kpa jong uba la shah kynnoh ai jingïarap ïa ki lehnoh u Aijaz Ahmad Reshi ha kaba la buh da ka jingujor ejahar jong ka No 15/2022 u/s 18,20,39 ULA(P) Act, 120-B IPC, 7/25 1, ka aiñ jong ka PS Aragam.
Kawei pat ka ïing kaba don ha Chittibandey ha kaba la buh da ka kyrteng jong u Mohd Jamal Malik, u kpa jong uba la shah kynnoh donkti ha ka jingjia u Maqsood Ahmad Malik ha ka jingujor ejahar jong ka No 15/2022 u/s 18,20,39 ULA(P) Act, 120-B IPC, 7/25 I, ka aiñ jong ka PS Aragam.
Ha kaba ïadei bad kane, ka kynhun  Special Investigation Unit jong ki pulit ka Kashmir ki la pynlong ïa ka jingleit khynra ha ka thaiñ Kakapora jong ka Pulwama distrik jong ka South Kashmir.
Ka dei ka ïing jong u heh nongïalam jong ka kynhun LeT ïa uba la ong ba u la trei ha ka kynhun da kumba 8 snem bad la ngeit ba une u la long u lehnoh uba la slem bha hapoh ka kynhun lehnoh ha kaba u dang lait im.
Ïa ka jingleit khynra la pynlong ha kaba ïadei bad ka jingujor ejahar jong ka No.
239/2022 jong ka jaka treikam jong ki pulit ka Pulwama, la ïathuh ki heh pulit.
U Myntri Rangbah jong ka jylla Assam, u Himanta Biswa Sarma ha ka Lah Sngi U Blei mynta ka taiew u la pyntip ba ka sorkar jylla ka don ïa ka thong ban rat dyngkhong ïa ki kam shong kurim beaiñ ïa ki khynnah rit ha ka jylla Assam hapoh u snem 2026.
U Myntri Rangbah u la pyntip ïa katei ha a por ba u la ai jingkren ha Ïing Dorbar Thaw Aiñ ha ka Lah Sngi U Blei mynta ka taiew.
Haba ai jubab hadien ka jingshah kylli jingkylli ha u MLA jong ka seng Congress – Kamalakhya Dey Purkayastha, na ka liang u Myntri Rangbah ka jylla u la pyntip ba ka sorkar jylla ka la shim ïa ki lad ki lynti kiba kyrpang eh na ka bynta ban rat dyngkhong ïa ki kam pynshong kurim beaiñ ïa ki khynnah rit.
U la pyntip suh shuh ba ïa ki kam pynshong kurim beaiñ ïa ki khynnah rit ha ka jylla Assam dei ban pynsangeh hashwa ban kut u snem 2026.
U la ïathuh ba na ka bynta ban pynsangeh ïa katei ka kam beaiñ, ka sorkar jylla ha ki khyndiat sngi ki ban sa wan kan sa shim ïa ki rai kiba kyrpang na ka bynta katei ka kam.
Na ka liang u Myntri Rangbah u la pyntip shuh shuh ba ka sorkar jylla ka la pynkhreh ïa ka mang tyngkat kaba haduh T.
200 klur na ka bynta ban ïakhun pyrshah ïa ki kam pynshong kurim beaiñ ïa ki khynnah rit.
U la pyntip ruh ba ka sorkar jylla kan sa pynsdang da kawei ka rynsan kaba kyrpang ban rat dyngkhong ïa katei ka kam beaiñ.
U la ïathuh ba na ka liang ka sorkar jylla kan pynsdang ïa ka rynsan ban pyrshah ïa ki kam pynshong kurim beaiñ ïa ki khynnah rit, bad ka sorkar ha ka shisien shi bnai ne ar bnai kan leit ban kem ïa ki briew kiba donkti ha kitei ki kam beaiñ.
U la ïathuh ruh ba tad haduh kane ka kynti kaba mynta ki bor pulit jong ka jylla ki la lah ban pynrung ïa ki ‘charge sheet’ ha kumba 900 tylli ki mokotduma, bad na ka liang ki bor pulit ki la pynsdang ruh ïa ki kam tohkit kat kum ki kyndon jong ka aiñ.
U la ïathuh shuh shuh ba na ka liang ka sorkar jylla ka la shim ïa ki sienjam kiba kyrpang ban pynlong ïa ki rynsan pynsngewthuh paidbah halor ki mat kiba ïadei bad ki kam pynshong kurim beaiñ ïa ki khynnah rit.
U Myntri Rangbah u la pyntip shuh shuh ba na ka liang ka sorkar jylla kan shim ruh da ki sienjam kiba janai ban pynbiang ïa ki lad jingïarap na ka bynta ki lanot kiba la ngat ha kitei ki kam beaiñ.
U la pyntip ba na ka liang ka sorkar jylla kan pynbiang ïa ki ‘scholarship’, ka jingshong skul khlem da donkam ban siew pisa, pynbiang khaw ei bad kiwei kiwei ki lad jingïarap.
Ka ïing kashari jong ka nongbah Aizawl ha ka Lah Sngi U Blei mynta ka taiew ka la pynmih da ka rai ban set patok haduh 5 snem ïa ki 2 ngut ki heh sorkar barim jong ka tnat Excise & Narcotics bad jong ka tnat Finance na ka daw jong ka jingdonkti jong ki ha kawei ka kam bam sap kaba la jia kumba 5 snem eiei mynshwa.
Ka ïing kashari ba kyrpang (Prevention of Corruption Act) ka la daiñ kuna ruh haduh T.
1.
80 klur bad T.
3 lak pyrshah ïa kitei ki 2 ngut ki heh sorkar kiba rim kiba la leit ban ïalam set patok ha Central Jail, Aizawl.
Kat kum ki jingïoh lum khubor la ïathuh ba na ka liang u nongïasaid ka HTC – Lalrinchhana u la pynmih ïa ka rai ban pynrem ïa u Rongura (superintendent barim ka Tnat Excise & Narcotics) na ka daw jong ka jingdonkti jong u ban pyndonkam bakla ïa ka pisa kaba la kot haduh T.
1.
73 klur.
La ïoh jingtip ba u tei u heh sorkar ha ka por ba u dang don ha ka kam hapdeng u snem 2010 bad 2017 u la donkti ban bthah ïa ki nongtrei cashier ba kin shna ruh ïa haduh 106 tylli ki bill na ka bynta ka tulop kaba la kot shaduh ka T.
1.
81 klur.
Na ka liang ka ïing kashari ka la bthah ïa u Rongura ba un siew ïa ka kuna kaba la kot shaduh ka T.
1.
8 klur bad lada um lah ban siew ïa katei, ïa ka jingshah set phatok yn pynjlan sha ka 90 snem.
Ha kawei pat ka jingjia, na ka liang ka ïing kashari ka la tian bishar bad pynmih ïa ka rai ban set phatok 4 snem ïa u Suakngura (Assistant Account Officer barim jong ka Serchhip Treasury) na ka daw jong ka jingdonkti jong u ban shim pisa beaiñ na u Rongura.
Ka ïing kashari ka la daiñ kuna ruh haduh T.
3 lak pyrshah ïa u Suakngura.
Kat kum ki jingïoh lum jingtip la ïathuh ba ka ïing kashari ka la tian bishar ïa kitei ki 2 ngut ha ka 17 tarik mynta u bnai kat kum ki kyndon hapoh ka Section 420 (cheating) 477A (falsification of accounts) jong ka IPC bad hapoh ka section 13(2) (criminal misconduct) jong ka Prevention of Corruption Act, 1988.
U Myntri Rangbah jong ka jylla Tripura, u Dr.
Manik Saha ha ki khyndiat sngi kiba la leit noh u la pyntip ba ka Sorkar Pdeng ka la ai ïa ka jingmynjur ban pynbiang ïa ka mang tyngka kaba haduh T.
2000 klur na ka bynta ban pyntreikam ïa ka skhim Jal Jeevan Mission ha ka jylla.
Halor katei ka rai jong ka Sorkar Pdeng, na ka liang u Myntri Rangbah u la ai ïa ka jingkhublei kyrpang ïa u Myntri Rangbahduh jong ka ri – Narendra Modi bad ïa u Myntri ka Tnat Jal Shakti – Gajendra Singh Shekhawat kiba la mynjur ban pyllait ïa katei ka mang tyngka na ka bynta ka jylla Tripura.
Hadien ka jingleit ïashim bynta ha ka prokram kaba la pynlong ha Rabindra Bhavan, na ka liang u Myntri Rangbah ka jylla u la pyntip ba tad haduh kane ka kynti kaba mynta ka jingdon jong ki longïing longsem ha ka jylla Tripura kiba la biang ïa ki kor um dih ki long tang 56%.
U la ïathuh ruh ba ka jingmynjur jong ka Sorkar Pdeng ban pyllait ïa T.
2000 klur ka pisa na ka bynta ban pyntrei ïa ka skhim JJM ha Tripura na ka bynta u snem 2023-2024 ka kham bun shuh shuh ban ïa ka tyngka ba ka Sorkar Pdeng ka la pyllait ha ki 3 snem kiba la leit noh.
Ha katei ka sngi la ïathuh ba na ka liang u Myntri Rangbah ka jylla, u Preisdent ka BJP Tripura – Rajib Bhattacharjee, Symbud Myntri Rangbah barim jong ka jylla – Jishnu Dev Verma ki la let ban ïashim bynta ha ka jingïalang ban pynkup burom ïa ki nongkitkam jong ka seng BJP kiba la lah ban trei shitom tad haduh ba ka BJP ka la ïoh ban rah ïa ka nam jop ha ka ilekhson Ïing Dorbar Thaw Aiñ kaba la dep.
Ha katei ka jingïalang, na ka liang u President ka BJP Tripura ha ka jingai jingkren jong u, u la ong ba ka jingjop jong ka seng BJP ïa ka ilekshon Ïing Dorbar Thaw Aiñ kam shym la dei satia ka jingjop kaba suk namar ki seng saiñ pyrthei kiba don ha ka liang pyrshah ki la trei borbah katba ki lah ban pynkhyllem ïa ka BJP.
U la pyntip ba dei na ka jingtrei shitom jong ki nongkit kam ka seng bad kumjuh ruh na ka jingbtin lynti jong u Myntri Rangbahduh – Narendra Modi, Myntri ka Tnat Kam Pohïing – Amit Shah bad u National President ka BJP – JP Nadda ba ka BJP ka la ïoh ban rah biang ïa ka nam jop ha ka jylla Tripura.
U Myntri Rangbah ka Jylla u Conrad K Sangma u la ong ba um don eiei satia ban kynthoh halor ka jingshah kynnoh ka Meghalaya kum ka jylla kaba bamsap tam, namar ba ka dei tang ka nia ne jingkynthoh ha ka por ilekshon.
U Conrad u la kren ïa kane haba jubab halor ka jingïatai kaba lyngkot kaba la wanrah da u MLA ka VPP na North Shillong u Bah Adelbert Nongrum hapoh ka ïingdorbar ha ka Sngi Ba-ar.
U Myntri Rangbah u la ong, ha ka por ilekshon ka jingïakawang ktieh ka long na baroh ki liang bad kaba baroh ki leh ym tang ka BJP, hynrei kiwei kiwei ruh ki dkhot ka sorkar synrop ki kynnoh shibun ki jingkynnoh pyrshah ïa ka NPP bad ïa ka sorkar MDA-I, “hynrei ka ilekshon ka la kut bad ïa ka rai la ai.
Ka la dei ka por ba ngin trei ryngkat kum ka kynhun," u la ong.
“Nga lah ban sngewthuh ba katto katne ka jingshit ilekshon kam pat duh bad ngin ïa kynnoh pyrshah iwei ïa iwei, hynrei ka ilekshon mynta ka la kut.
Ngi ong ïa kaei kaba ngi hap ban ong ha ka por ilekshon, namar kata ka ju dei ka rukom jong ki ilekshon bad ngi ju ïakhun ilekshon ha kane ka rukom, hynrei haba ki paidbah ki la ai ïa ka rai, ki khmih lynti ïa ngi ban long ki nongïalam kiba don ka jingkitkhlieh bad ban rah bad kyntiew shakhmat ïa ka jylla," la ong u Conrad.
Shuh shuh u la ong, “Mynta ngi la ïatreilang bad ka BJP bad ka jingwan donlang u Myntri Rangbahduh ka Ri bad u Myntri ka tnat Kam Pohïing ka Ri ha ka jingbam smai u Myntri Rangbah ka jylla bad ka kynhun Myntri jong u, ka kren shai halor ka jingsngew skhem ka sorkar pdeng ïa ka sorkar MDA-II.
Ha shwa kane, u Conrad u la pynsngew ruh hapoh ka ïingdorbar halor kiba bun ki kam kiba la pyndep ha ka sorkar MDA-I.
Ha kajuh ka por u la ïathuh ruh ba na ka liang ka Sorkar Pdeng ka la ai jingïaroh ïa ka Meghalaya halor ka jinglah ban pyntrei ïa ka skhim JJM, ka MGNREGA bad kiwei kiwei.
U MLA ka VPP na Nongkrem, u Bah Ardent Miller Basaïawmoit, ha ka Sngi Ba-Ar u la buh jingkylli halor kata ka jingtohkit CBI ha kaba ïadei bad ka jingjia ha Mukroh ha u snem ba la dep ha kaba wat u Myntri Korbar Ri, u Amit Shah, u la mynjur ban phah tohkit ha kane ka kynhun.
Haba ïashim bynta ha ka jingïatai halor ka jingkren jong u Lat ha ka Dorbar Mang Tyngka, u Bah Ardent u la ong ba haduh mynta ym don jingtip eiei shuh halor kata ka jingtohkit CBI.
“Hynrei kumba ka paw, kam don satia kata ka jingtohkit da ka CBI.
Hato kane ka dei namar ka Sorkar Pdeng kam kwah ban ktah ïa ka jingsngew jong ka Assam? Lane hato ka dei namar ka Sorkar Pdeng kam kheiñ satia ïa ka Meghalaya halor ka jingjia ha Mukroh? la ong u Bah Ardent.
Utei u nongïalam ka VPP u la pynkynmaw ba hadien ka jingjia ha Mukroh, u Myntri Rangbah Conrad K Sangma u la leit sha Delhi bad u la ïakynduh ïa u Myntri Korbar Ri ha ka 24 tarik Naiwieng, 2022 ban dawa ban phah tohkit ha ka CBI halor ka jingshah siat jong ki briew na Mukroh ha ki bor jong ka sorkar Assam.
Ha kajuh ka por, u MLA ka Nongkrem u la ong ba u Lat u la pynpaw ba ka sorkar jylla ka la thung da ka jingtohkit ba khlieh da u nongbishar ba la shongthait halor ka jingjia ha Mukroh.
Tangba u la pynpaw pat ba um sngew skhem la kane ka jingtohkit kan ai ne em ïa ka hok na ka bynta kito ki lanot kiba la khlad ha Mukroh.
Halor ki kam ïakajia pud, u Bah Ardent u la pynpaw ïa ka jingsngew sheptieng halor ka bynta kaba dang sah jong ka jingpynbeit ïa u pud u sam.
U la ong ba kano-kano ka kam ba shu leh kyrkieh, ka kylla lehnohei lut.
“Ka daw ba nga kren kumne ka long ba ki paidbah kiba sah ha khappud ki khlem sngewtynnad eiei ha kaba ïadei bad ka jingpynbeit ïa u pud u sam ha ka bynta ka banyngkong.
Kiba bun na ki shnong kiba ha West Khasi Hills bad Ri-Bhoi kiba ju don beit bad ka Meghalaya baroh shi katta, ki la leit sha Assam.
Ngi la ïohi lyngba ki lad pathai khubor kumno ki paidbah na kito ki shnong ki la ïeng pyrshah ïa ka soskular pynbeit pud lane ka MoU namar kim kwah satia ban don hapoh ka Assam," la bynrap u Bah Ardent.
Ha kajuh ka por, u la ong ba dei ban ïapynbeit ïa u pud u sam tangba hap ban leh ha ka rukom kaba dei bad da kaba shim lang ïa baroh ha ka por ba ïapynbeit.
U la ong ba ym lah satia ban shu leh kyrkieh bad ym lah ban shu ai ei ïa ka khyndew ka shyiap sha ka sorkar Assam.
Haba kren halor kiwei pat ki mat, u Bah Ardent u la ong ba um sngewïahap satia ba ka jingkam jong u Lat ba ka jingshngaiñ jong ki nongshong shnong ka long kaba donkam ban wanrah ïa ka roi ka kiew ha jylla.
“Ha ki san snem ba la leit noh bad haduh mynta hadien ba ka sorkar barim ka la shimti thymmai, ki paidbah ka jylla ki dang im hapdeng ka jingsyier.
Ki kam bymman bad be-aiñ ki dang kiew.
Jan man la ka sngi ki don beit ki kam tuh kam thiem, kam pynïap briew bad kiwei," la ong u MLA ka Nongkrem.
Nalorkata, u la ong ba ki don ki briew kiba im hapdeng ka jingtieng bad ki don ki khep ba ki paidbah ki la hap ban shim hi ïa ka aiñ ha kti kumba la jia ha Shangpung ha u Nailur 2022 ha kaba saw ngut ki runar ki la shah bom ïap ha ki paidbah.
Haba kren halor ka thma jong ki pulit ka jylla pyrshah ïa u drok, u nongïalam ka VPP u la ong ba u ai jingïaroh ïa ki pulit namar ka jingtrei ka jong ki ban pynduh ïa u drok khnang ban ïada ïa ki samla na ka jingkylla long kyrni ha une u jingdih ba sniew.
“Hynrei, nga kwah ban ai jingmut ba dei ban leh da kaba tyngeh pyrshah ïa ki nongkhaïi bad nongdie drok.
Ngi la ïohi ba mynshwa, kito ki nongkhaïi bad nongdie drok kiba la shah kem, ki la ïoh jamin noh bad ki la leit phai biang ban leh ïa kijuh ki kam," la ong u Bah Ardent da kaba bynrap ba ki nongkhaïi bad nongdie drok ki dei ban shong patok slem hapoh ki aiñ ba pyrkhing kum ka Meghalaya Preventive Detention Act.
Nalorkata, u la ai jingmut ïa ka sorkar ba kan shna hi ïa ki jaka ai jingsumar na ka bynta kiba ngat ha ka jingdih drok namar ka bai sumar ha ki jaka shimet ka rem shaba palat.
U Symbud Myntri Rangbah ka Jylla, Bah Prestone Tynsong uba khmih ruh ïa ka tnat PWD (R) ha ka Sngi Ba-ar u la pyntip ba ka jinglong jingman ka surok na Umshyrpi sha Bañiun, ka dang don hapdeng ka jingkhot ‘tender’ thymmai.
Kane ka bynta ka surok na Umshyrpi sha Bañiun ka dei kaba hap hapoh ka package-I jong ka Shillong-Dawki road project.
U Bah Prestone u la pyntip ïa kane haba jubab ïa ka jingkylli ba la wanrah da u MLA ka Congress na Mylliem u Bah Ronnie V Lyngdoh.
Nangta u la pyntip ruh ba ka kompeni kaba shimti ban pyntrei ïa kane ka surok ba la ai da ka Ministry ka la iehnoh shiteng ïa ka kam.
Shuh shuh u Symbud Myntri Rangbah u la pyntip ba ka kompeni kaba ka Ministry ka la aiti ïa ka kam hapoh ka National Highways and Infrastructure Development Corporation Limited (NHIDCL) ka la ieh noh shiteng ïa ka jingtrei bad “Nga kynmaw ba ha u bnai Lber-Ïaïong 2022, nga la leit hi da lade sha Delhi bad ïakynduh ïa u MD bad Secretary jong ka Ministry ba dei khmih ban ïakren bad pynpaw ïa kine ki mat ha kaba ki la rai ba dei ban sdang noh ban phah biang ïa ka tender".
U Bah Prestone u la pyntip ba hadien ba la pynïaid shakhmat ïa ka kam, tang kawei ka kompeni ka la ïashimbynta, kaba la pynlong ïa ka Ministry ban khot thymmai bad nga tikna ba hapoh u ’nai Ïaïong, kane ka kam kan dep noh bad ka jingpyntrei ïa ka surok kan sdang biang.
U la pyntip ruh ba ka jingpynkynriah ïa ki tiar ki tar ka dang ïaid shakhmat bad ong “Ngi la shong jingïalang ha ka kyrdan jong nga bad jong u Chief Secretary ha kaba ngi la peitngor namar ïa ka jingpynkynriah ïa ki tum ki tam hap ban pyndep noh kham kloi kat kaba lah shuwa ka 15 tarik Ïaïong.
Haba ïadei bad ka package-5 bad package-3 jong ka project, u Symbud Myntri Rangbah u la ong, “Ïa ka package-5, ka kam ban khot ‘tender’ biang ka la don ha ka khep ba khatduh hadien ba ka kompeni ka la iehnoh ïa ka kam.
Katba ïa ka package-3 pat, kaba dei ka by-pass jong ka Pynursla, ka NHIDCL ka dang pynkhreh ïa ka Detailed Project Report (DPR) hadien ba ki trai jaka bad ki Khlieh Nongsynshar ki la rai ban nym pyrshah satia ïa ka by-pass".
U Bah Ronnie uba la ïeng ban buh jingkylli bynrap biang, haba pynpaw ka jingsngewkhia, u la ong ba kane ka kam kan dang shim por.
Kumta u la buh ka jingkyrpad hakhmat ka Sorkar ba kan kham pynsted noh ïa ka jingpyntrei ïa ka surok Western Bypass khnang ba kan kham pynduna ïa ka jingsahkut dheng kali.
U Bah Ronnie u la ong, ka jingdheng kali ha shilynter ka surok kaba la ktah jur ia ki nongshong shnong ka Upper Shillong bad kiwei ki bynta jong ka Jylla.
“Haba nga mih na ïing ban wan sha ïingdorbar, ka la shim por haduh shi kynta ïa nga, namar ka jingjur ka dheng kali, bad ka jingdheng kali ka la pynsohsat ruh ïa ki khynnah pule kiba hap ban shong dheng kali da ki kynta ha surok," la ong u Bah Ronnie bad bynrap ba la donkam ïa ka sorkar ban kham pynkloi noh ïa ka surok Western Bypass.
Haba jubab halor kane, u Bah Prestone u la ong ba ka kam jong ka Western Bypass ka la poi ha u pud ban ïathied jaka bad ong, “Nga tikna ba lada ki kam ki ïaid beit hapoh ka 3 bnai, ngin sa lah ban aiti ïa ka jaka sha ka kompeni ba kan lah sdang noh ïa ka kam".
Ka Confederation of Ri Bhoi People (CORP) ha ka 20 tarik mynta u bnai ka la hiar leit jurip ïa ki shnong hapoh ka Raid Nongtung ha Block-II bad lap bun ki kam pynroi ba ka Assam ka la theh ha kine ki shnong khappud.
Ka seng hapoh ka jingïalam u President Bah Bandari Ryntathiang lem bad kiwei ki dkhot ha kane ka jingleit jurip ki la lap ba ka sorkar Assam ka la wanrah bun ki kam pynroi ha ki shnong Block-II kum ki surok, stadium, indoor stadium ha shnong Umlaper bad kiwei.
Pynban kaba sngewsih pat ka long na ka sorkar Meghalaya kam shym la ïarap ban ai kam pynroi ïa ki shnong ha Block-II, Raid Nongtung.
Ha ka kyrwoh ba la pyllait da u Bah Shaining Kynta, Finance Secretary CORP Sengkmie u la ong, ha ka jingkynduh ïa ki nongshong shnong kiba dei ki Khasi ha Block-II, ki pynpaw ba ki kwah ban don shapoh jylla Meghalaya namar ki kot ki sla ba ki don ki dei jong ka Meghalaya kum naduh ki EPIC bad ki Register ïa ki jaka jong ki shapoh Meghalaya.
Ki don ruh kiwei ki nongshong shnong ki bym dei ki Khasi kiba sah tangba ki ïoh ban shongsuk shongsaiñ kim salia la ki ngat sha Assam ne Meghalaya.
Ka sorkar Meghalaya ka dei ban sngap ïa ka sur ki nongshong shnong Khasi ba don ha katei ka thaiñ, u la ong.
Kumta ka CoRP ka kyntu ïa u Symbud Myntri Rangbah ka jylla Bah Prestone Tynsong ba u dei ban pyrkhat bha ym dei ban pynngat ïa ki 22 tylli ki shnong ha Block-II sha Assam ha ka jingpynbeit pud Meghalaya-Assam.
Ka sorkar ka dei ban lum da ka jingïalang ïa ki paidbah nongshong shnong ha Raid Nongtung bad ban sngap ïa ka sur ki paidbah, ong ka kyrwoh.
Ka kyrwoh na ka seng ka ong ruh ba “Ka jingkren u Bah Prestone dang shen ban ong, ba 22 tylli ki shnong ha Block-II ki dei hapoh ka Assam, na ka liang ka seng kam lah ban pdiang da lei lei namar ka sur ki para doh para snam ki kwah ban don hapoh Meghalaya.
"Namar kata, ka seng ka kyntu ïa ka sorkar Meghalaya ba kan shimkhia ban lum ïa ki paidbah ha ka Raid Nongtung naduh ki Rangbah Shnong, ki Sordar Shnong, ki Synjuk Rangbah Shnong, ki Syiem Raid Nongtung ban wad ïa ka jingshisha, na ka liang ka seng kan nym ailad ba kitei ki shnong kin leit sha Assam, la pynkut ka kyrwoh na ka seng.
Ka Hynñiewtrep Youths’ Council (HYC) lyngba u General Secretary, Bah Roykupar Synrem, u la ong ba ki mat kiba ka seng ka buh hakhmat duh ki dei ka Inner Line Permit (ILP) bad ka jingpynrung ïa ka ktien Khasi hapoh ka Khyrnit ba Phra jong ka riti synshar ka ri.
Haba kren sha ki lad pathai khubor ha ka Sngi Ba-ar, u Bah Roy u la ong ba ka seng ka ïeng ban ïada ïa ka jingrung jong kiwei pat ki jaidbynriew hapoh ka jylla, bad kawei pat ka dei halor ka jingpynneh pynsah ïa ka ktien ka thylliej namar kum ka jaidbynriew ka thrang ban ithuh noh ïa ka ktien Khasi ha ka khyrnit kaba phra jong ka riti synshar ka ri.
“Ka ILP ka dei ka mat kaba donkam eh ïa ngi haduh katta katta kum ka jaidbynriew ban ïada na ka jingrung kyrthlep jong ki mynder ri hapoh kane ka ri jong ngi bad ka ktien Khasi ka dei kaei kaei kaba ngi thrang kum ka jaidbynriew ban ithuh ha ka khyrnit kaba phra," la ong u Bah Roy.
U la ong ba lyngba ka jingpynrung ïa ka ktien Khasi hapoh ka khyrnit kaba phra, kan plie ka lad ka lynti ruh ïa ki khun samla ha ka ïoh kam ïoh jam.
Ka seng lyngba u General Secretary ka la ong ruh ba kan ïai buddien ïa kine ki mat kiba la kular da bun tylli ki seng ha ka por ilekshon bad ka seng kan sa shim ruh ïa ki sienjam ban leit pynkynmaw ïa ka sorkar thymmai ha ki sngi ban wan halor ki mat kiba dang sahkut haduh mynta.
“Ngi la ïohi ba bun na ki seng kiba don hapoh ka sorkar kaba mynta, ki la shim ïa ka ILP kum kawei na ki mat ha kaba ki leit sha ki paidbah ban pan ïa ka jingkyrshan bad kumjuh ïa ka jingpynrung ïa ka ktien Khasi, ki la buh hakhmat eh ban pynurlong ïa kine ka jingangnud," la ong u Bah Roy.
Ka Khun Hynñiewtrep National Awakening Movement (KHNAM) ka la dawa ba dei ban pynduh noh ïa ka ‘Personal Interview’ ha kaba ïadei bad ka jingpynrung kam ha ka Group B, Group C bad Group D ha ki tnat kam sorkar jylla bapher bapher.
Haba kren sha ki lad pathai khubor ha ka Sngi Ba-ar, u Bah Thomas Passah uba dei u Vice President jong ka KHNAM, u la ong ba ka seng ha ki bnai kiba la dep, ka la leit ban dawa bad buh da ka jingthoh hakhmat ka sorkar barim kata Meghalaya Democratic Alliance (MDA-I) halor ka jingdawa ba dei ban pynduh noh ïa ka Personal Interview ha kaba ïadei bad ka jingthep kam ha ka Group B, Group C bad Group D ha ki tnat bapher bapher jong ka sorkar jylla.
U Bah Thomas u la ong ba ka sorkar pdeng ha ka 16 tarik u Naiwieng 2015, ka la pynmih ïa ka jingpynbna ban pynduh noh ïa ki Personal Interview ha ka Group B, Group C bad Group D bad ha ka 1 tarik u Kyllalyngkot 2016, ka sorkar pdeng ka la weng noh ïa katei ka ‘Personal Interview’ bad haduh 23 tylli ki jylla hapoh ka Ri ki la weng ïa katei ka Personal Interview ha ka Group B, C bad D.
U Bah Thomas Passah u la ong ba katei ka jingdawa ban pynduh noh ïa ka ‘Personal Interview’ ka dei ban pynduh noh ïa ka jingleh shiliang khmat ha kaba ïadei bad ka jingthep kam thep jam ha ki tnat kam sorkar ha ka lynti ka bym dei.
“Na ka liang jong ngi ha kito ki por, ngi la ai da ka jingthoh sha u Myntri Rangbah ka jylla ba ngi ruh ngi dei ban bud ïa kane ka sienjam khnang ba ka rukom thungkam ha ki tnat sorkar bapher bapher kan long kaba itynnad bad ka bym shah shiliang ïano-ïano ruh khnang ba kiba dei hok ban ïoh ïa ka kam kin ïoh," la ong u Bah Thomas.
Shuh shuh u Bah Thomas u la ong ba ka seng ka la dawa ruh ba ka sorkar jylla kan wanrah noh da ka Recruitment Policy khnang ba ka rukom thung kam thung jam ha ki tnat sorkar bapher bapher kan nym shimpor da ki snem ban thung briew ha ki jaka kiba thylli.
“Ngi kwah ba ka sorkar Meghalaya kan wanrah da ka ‘Recruitment Policy’ khnang ba kan don da ka por ba haba ka sorkar ka khot ïa ka jingpynbna, hapoh shibnai ka dei ban khot noh ïa ka jingthoh eksam ne ka ‘written test’ bad hapoh shi bnai ne ar bnai, ka sorkar ka dei ban pynbna noh ïa ka resol bad thung briew noh hapoh katei ka kam," la ong u Bah Thomas.
U la ong ba la ïohi ba ki rukom treikam jong ka sorkar ha kaba ïadei bad ka thungkam thungjam ha ki tnad bapher bapher ka long kaba thamula, ka bym beit, kaba ïalam bakla bad kaba pynmut sniew ïa ki khun samla ka jylla.
Na ka liang u Bah Thomas u la kren ruh halor ka jingpynhap jong ka sorkar jylla ïa ka bhah thungkam thungjam ne ka Reservation Policy ha ka Economic Reservation.
“Na ka liang ka jong ngi, kane ruh ka dei kawei na ki mat kiba donkam bha bad ngi khmih lynti ba na ka liang ki nongmihkhmat jong ka sorkar jong ngi kin shimkhia ïa kane," la ong u Bah Thomas.
Namar kata, u la ong ba kum ka seng nangne shakhmat kan leit pynsngewthuh paidbah sha kylleng ki jaka pule bad ki shnong ki thaw ban pynsngewthuh ïa u paidbah ïa kine ki mat kiba ktah bha.
Namar lada kum ka jylla ka leh matlah ïa kum kine ki mat kiba kham kongsan, ka lawei jong ki khun samla kan long kaba dum khamtam lei lei ba ki khun samla ki dei ka budlum jong ka jylla.
Kawei ka bos Night Super kaba don ïa u nombar AR20-9099 kaba kit ïa kumba 37 ngut ki nongleit nongwan ryngkat bad ki jhur ki jhep sha jrong, ka la kylla noh mar ïa poi ha ka shnong Shangbangla jong ka surok bah National Highway 6.
Kumba la ïoh lum jingtip na ki bor pulit, la ïathuh ba kane ka bos ka dei kaba dang kiew na ka nongbah Guwahati ban leit sha Silchar, hynrei mar ïa poi ha Shangbangla, ka la kylla noh bad poi syndon sha shiliang jong ka surok bah; kata sha ka bynta ban hiar na Shillong sha Guwahati, kat haduh ba bun ngut ki nongshong ha katei ka bos ki la mynsaw jur.
Halor kane ka jingjia, na ka liang ki pulit wut-wut ki la pynkit ïa kiba mynsaw da ka ambulance bad ka 108 sha Nongpoh Civil Hospital bad katto katne ngut na kiba kham mynsaw jur pat la pynkynriah noh sha ki jaka ai jingsumar sha nongbah Guwahati na ka bynta ban ïoh ïa ka jingsumar kaba kham bha.
Shuh shuh la ïoh jingtip ruh ba ka jingkylla jong katei ka bos ka dei namar ka jingthut ne bym treikam shuh ka ‘brake’.
Haba ïoh ban ïakren bad ki nongshong shnong jong ka Shangbangla, ki la pynpaw ïa ka jingsngewkhia jur halor ka jingjia tyngkhuh kali kaba khah-khah ha ka surok bah National Highway 6 khamtam ha ki bynta jong ka shnong.
Kumta ki kyntu ruh ïa ki bor ba dei khmih jong ka National Highway Authority of India (NHAI) ba kin buh da ki ‘speed breaker’ ban tem ïa ka jingpynher sted jong ki kali kaba la wanrah bunsien ïa ki jingjia ba sngewsih bad ruh ba ki paidbah ka shnong kin shngaiñ.
U Kumar Sanu uba long uwei na ki nongrwai ba paw bha jong ka Bollywood ha ki snem ba la leit bad uba la rwai ruh ia ki katto katne ki phlim jingieit kiba sngewtynnad ula kren halor ka jingshem jingeh jong ki nongrwai kiba long kum ma u ban rwai ha ki phlim ha kaba kane baroh ka dei tang na ka daw jong ka jingwan tuklar palat ki tyngshop iaki kam ba ki nongrwai ki dei ne hap ban leh.
U Kumar Sanu u sngew ba ka kam jong ki nongrwai ha ki phlim sa tang katto katne kan sa duh noh naba ki khlur ak phlim mynta ki kwah ban rwai hi ha ki phlim bad ha kajuh ka por lada don makna ki nongrwai kiba la buh ban rwai na ka bynta ki phlim ki shah tuklar noh.
Ha ki por bad snem ba la leit u Kumar Sanu u sngew ba ki khlur ak phlim kim ju tuklar ia ki kam jong ki nongrwai bad ki leh beit ia la ka jong ka bynta, hynrei mynta pat kane ka la kylla khongpong.
Dei ruh naduh kane ba une u nongrwai ula sdang kiar ban rwai ha ki phlim bad pynleit jingmut pat ha kiwei kiwei ki kam.
Kum u nongrwai u Kumar Sanu ula rwai ha bun jait ki ktien kynthup Hindi, Marathi, Assamese, Bhoj puri, Manipuri, Nepali, Malayalam, Tamil, Telu gu, Punjabi, Odia bad kum juh ruh English.
Ha ka jingsngew ba shimet jong u Kumar Sanu da ka jingwan tuklar jong ki khlur ak phlim ia ki kam jong ki nongrwai kane ka long kumba knieh noh ia ka pliang ja jong ki.
Ki bor sorkar ka tnat ‘Customs’ jong ka jylla Manipur ha ka 8 tarik mynta u bnai ki la pyntip ba ki la ïoh ban kurup ïa 1.
92 kilo ki biskit ksiar ba shongdor haduh T.
1.
2 klur.
Ha kane ka jingjia ki la ïoh ruh ban kem ïa u runar ba donkti ha kane ka beaiñ ban thmu pynïaid iew beaiñ ïa katei ka ksiar.
Ki bor sorkar ki la kurup ruh ïa ka kali kaba u tei u runar u la pyndonkam ha katei ka sngi.
Kat kum ka jingïathuh jong ki bor sorkar, ki la ïathuh ba hadien ha ka jingïoh ïa ki jingtip na ki tnat syntiat na sha shilliang pud, ki bor sorkar ka Customs Preventive Forces jong ka Imphal branch ki la ïoh ban pynsangeh ïa kawei ka kali Maruti van ha ka shnong Pallel katba ka dang ïaid lyngba ka surok NH 102.
Na katei ka kali, ki bor sorkar hadien ka jingkhynra ki la lap ïa kawei ka pla kaba la thep ïa 12 tylli ki biskit ksiar.
Kat kum ka jingïathuh jong ki bor sorkar ki la ïathuh ruh ba katei ka ksiar kaba la ïoh kurup ha katei ka sngi ka don ïa 999.
0 ka jingnylla (purity) bad khia haduh 1.
92 kilo.
Ki la pyntip ruh ba ïa katei ka ksiar la wan ban pynpoi beaiñ ha Manipur na Myanmar lyngba ka shnong Moreh, ha ryngkat ka jingthmu ban leit pynïaid ïew sha kiwei kiwei ki jylla jong ka ri India.
Ïa u runar, ka ksiar bad kumjuh ruh ïa ka kali la leit ban aiti noh sha ki bor pulit jong ka jylla Manipur na ka bynta ban pynlong ïa ki jingtohkit kiba dang sah.
Na ka liang ki bor sorkar ki la ïathuh ruh ba ka tnat Custom ka la pynrung ruh da ka mokotduma hapoh ki kyndon jong ka Customs Act, 1962.
U MLA ka Voice of the People Party (VPP) na North Shillong, u Bah Adelbert Nongrum, u la ong ba dei ban ujor ejahar ne ai da ka mukotduma pyrshah ïa u Myntri Rangbahduh ka Ri u Narendra Modi bad ïa u Myntri ka tnat Kam Pohïing ka Sorkar Kmie u Amit Shah halor ka jingkynnoh ba ka Meghalaya ka dei ka jylla kaba bamsap tam.
U Bah Adelbert u la pynpaw ïa kane haba wanrah ïa ka jingïatai kaba lyngkot ne ka ‘Short Duration Discussion’ hapoh ka ïingdorbar mang tyngka ha ka Sngi Ba-ar.
Nangta u la ong ba ka sorkar jylla ka dei ban ujor ejahar mynraiñ khmat pyrshah ïa u Narendra Modi bad u Amit Shah halor ka jingkynthoh jong ki ïa ka jylla Meghalaya kum ka jylla ba bamsap tam kaba ki la kren ha ka por ba ki wan sha ka jylla ha u ’nai Rymphang, shi sngi ne ar sngi shwa ka ilekshon.
U Bah Adelbert u la ong ba lada ki jingkynnoh bamsap pyrshah ïa ka sorkar ka long ka bym shisha, kumta kane ka sorkar ba mynta ka dei ban ai da ka jubab kaba tyngeh halor ki jingpynthohbria jong kitei ki nongïalam ka Ri lane da kaba ujor da ka ejahar mynraiñ khmat pyrshah ïa ki naba ki la kren ïa kaei-kaei kaba ktah ïa ka nam bad ka kyrteng jong ka jylla.
Une u MLA ka VPP na North Shillong u la ong ruh ba lada ka sorkar ba mynta ka pulom ban ai ïa ka jubab ba tyngeh pyrshah ïa ka jingkynthoh u Myntri Rangbahduh ka ri kaba u la kren ha ka 24 tarik Rymphang bad ki jingkren jong u Myntri ka Sorkar Pdeng kaba u la kren ha ka 16 bad 17 tarik Rymphang, kan pynlong ïa ki paidbah ka jylla ba kin shim ba ki jingkynnoh halor ka bamsap ka long kaba shisha.
Katba na ka liang u Dr.
Mukul Sangma, uba dei u MLA ka Trinamool Congress (TMC) na Songsak u la ong ba ka ïingdorbar thawaiñ ka la dei ban wanrah da ka rai (resolution) na ka sorkar, ban kyntu ïa ka sorkar India ban ai ïa ki sakhi sabut halor ki kam bamsap hapoh ka jylla, ïa kiba la kam bad kynthoh da u Myntri Rangbahduh ka Ri bad u Myntri ka tnat Kam Pohïing ka Ri.
Haba ïashim bynta ha kane ka jingïatai kaba lyngkot, u Dr.
Mukul u la ong, “Lada don kino-kino ki dak ba kaba kum kata ka don, ai ba ka sorkar India kan leh ïa kaba donkam ban tohkit halor kita ki kam bamsap khnang ba ngi, lada ngi khuid, ngin long kiba lait na ka jingpynrem bad ka jylla ruh kan laitluid na kata ka dak sniew.
"U Dr.
Mukul u la ong, ba ka bamsap ka dei kaba kham shyrkhei ban ïa ki kam lehnoh namar ym tang ba ka pyndkoh, hynrei ka pynngam ruh ïa ka jylla.
“Nga kyntu ïa ka sorkar hapoh ka jingïalam u Myntri Rangbah, namar ka long kaba dei ba kane ka ïingdorbar thawaiñ kan pdiang ïa ka rai (resolution) na ka sorkar," la ong u Dr.
Mukul.
Ki bor sorkar ka tnat pulit jong ka jylla Assam ha ka 8 tarik mynta u bnai ki la pyntip ba haduh 5 ngut ki briew ki la shah kem na ka thaiñ Nagaon bad Morigaon district jong ka jylla Assam na ka daw jong ka jingdonkti jong ki ban pynbiang bad sam ïa ki SIM card sha ki dkhot ka tnat syntiat jong ka ri Pakistani.
Kat kum ka jingïathuh jong ki bor pulit, ki la pyntip ba na kitei ki 5 ngut, ki la ïoh ruh ban kurup ïa bun tylli ki mobile, ki SIM Card bad kiwei kiwei ki kot ki sla ba donkam, kynthup ruh ïa kawei ka ‘handset’ kaba ju pyndonkam ban sam ïa ki jingtip halor ki kam pahara sha kiwei kiwei ki tnat trei kam bar ri.
Kat kum ka jingïathuh jong u nongaiktien ka tnat pulit Assam – Prasanta Bhuyan u la ïathuh ba ïa kitei ki 5 ngut ki runar la ïoh ban kem hadien ba ka tnat pulit jong ka jylla ka la leit ban pynlong ïa ki jingkhynra kiba jur ha ka miet jong ka sngi Ba-ar kaba la dep, hadien ka jingïoh ïa ki jingtip kiba bniah na ki tnat syntiat jong ka ri India bad kumjuh ruh na kiwei kiwei ki lad treikam.
U heh pulit u la ïathuh ba kat kum ka jingïoh jingtip jong ka tnat pulit ki don haduh kumba 10 ngut ki briew na kitei ki 2 tylli ki distrik kiba ju donkti ha ki kam beaiñ ban pynbiang bad sam ïa ki SIM Card sha ki dkhot ka tnat syntiat jong ka ri Pakistan.
U la ïathuh ruh ba katei ka dei ka kam beaiñ kaba radbah kaba lah ban ktah ïa ka shong suk shong saiñ jong ka ri India.
U la ïathuh ba ïa kitei ki 5 ngut la ïoh ban kem ha ka miet jong ka Sngi Ba-ar mynta ka taiew.
Ki 5 ngut ki runar kiba la shah kem ha katei ka miet ki kynthup ïa u Ashiqul Islam, Bodor Uddin, Mijanur Rahman bad Wahiduz Zaman na Nagaon; bad u Baharul Islam na Morigaon.
Ki tiar ki tar kiba ki bor pulit ki la ïoh ban kurup na ki ïing sah jong kitei ki 5 ngut kiba la shah kem bad na ki ïing sah jong ki 5 ngut kiwei pat kiba la lait phet ki kynthup ïa 18 tylli ki ‘mobile phone’, 136 tylli ki SIM card, kawei ka ‘fingerprint scanner’, kawei ka ‘high-tech CPU’ bad kiwei kiwei ki kot ki sla kiba kynthup ïa ki syrnot sngi kha, ki ‘passbook’ bad bun tylli ki dur ‘passport’.
Na ka liang u Bhuyan u la ïathuh shuh shuh ba ki bor pulit ki la ïoh ruh ban kurup ïa kawei ka mobile kaba la pynshai ba uwei napdeng jong kitei ki runar u la don ïa ka jingïadei kaba ïajan bad ki dkhot tnat syntiat jong ka ri Pakistan.
U la ïathuh ba halor katei ka jingjia na ka liang ki bor sorkar ka IB ki la sdang ban pynlong ïa ki jingtohkit kiba bniah.
Tangba kumba ar sngi hadien ba ki paidbah ki lap ïa ka khlieh jong uwei u rangbah uba la suba shah pynïap dusmon ha ki runar ha rud ka pung Umïam, ha ka sngi Balang la lap sa ïa ka tyrpeng kti kaba la per ha sla um bad ka met kaba khlem khlieh kaba la tep harud jong katei ka wah.
Utei u rangbah uba la suba shah pynïap dusmon ha ki ’riew thrang snam la tip kyrteng kum u Bah Omeka Myrthong na ka shnong Mawlaingut, East Khasi Hills District, bad u dei uba la don san ngut ki khun.
La ïoh jingtip ruh ba utei u rangbah u dei uba ju ñiah kali kamai na Nongpoh sha Shillong.
Kane ka jingjia ba shyrkhei kumba la ïohi lyngba ki video kiba la saphriang ha ki rynsan ‘social media’, ka long ba ki ’riew thrang snam hadien ba ki la dep ban pynïap dusmon ïa utei u rangbah, ki la ot ruh ïa ka khlieh bad ki tyrpeng kti bad ban leit tep bad bret harud jong ki bynta ka pung Umïam kaba don marjan bad ka thanat pulit Umïam.
Ha ka sngi Palei, na ka liang ki pulit ka Crime Unit na nongbah Shillong ha ryngkat ki pulit ka Ri Bhoi lem bad ka jingdon ryngkat ki bahaïing hasem bad ki nongïalam shnong ka Mawlaingut ki la wan ban shimti noh ïa ki dkhot jong ka met na bynta ban leh eksamin bad pynlong ïa ka jingtohkit halor katei ka jingjia.
Hadien ba la pyndep ïa ka jingtohkit ha katei ka jaka, ïa ki bynta jong ka met la rah noh sha Nongpoh Civil Hospital na ka bynta ban leh ïa ka post mortem bad nangta la rah pat sha nongbah Shillong na ka bynta ban pynlong shuh shuh ïa kiwei-kiwei ki eksamin kiba bniah ban lap dien ïa ka rukom ïap jong utei u rangbah bad khamtam eh ban lap dien ïa ki runar kiba donkti ha katei ka kam kaba la pynpar ñiangkhriat ïa baroh ki paidbah.
Kumba la ïathuh da u Bah Saiñdur Nongbsap, Secretary jong ka shnong Mawlaingut, la ong ba kumba la ïathuh da ki bahaïing, utei u rangbah uba la shah pynïap dusmon, u la jah naduh ka 26 tarik u Rymphang.
