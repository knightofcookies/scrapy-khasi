Shillong, 30 Risaw:Ki nongialam ka Block Congress ha Nongstoiñ, ki la sngewsih kthang tang mar ia ioh jingtip ba u Dr Adviser Pariong u briew uba ki la imon u la duh tiket na ka seng Congress.
Hapdeng ka jingsngewsih kaba jur, ki la thmu ban kynriah noh sha kawei pat ka sem, ne wat la kin dang don hapoh ka sem Congress ruh ki la kut jingmut ban pynrem beit ia u bah Gabriel Wahlang uba la bna wer wer wur wur ba un ioh tiket na ka seng Congress.
Hynrei tang mar ia ioh jingtip ia kane ki nongialam ka Congress na ka MPCC, ki la phah ia u wei na ki nongialam jong ki u bah HDR Lyngdoh ban leit sop leit spaiñ ia katei ka jingmong jong ki nongialam ka Block Congress ha Nongstoiñ.
Wat la ka la don ka jingartatien kaba khraw ba u bah HDR un la pynkohnguh ia kitei ki nongialam Congress ha Nongstoiñ.
Ka jingialang ba la pynbeit ba u HDR un ia kynduh ia ki nongialam Congress ha Nongstoiñ, kan dei ha ka por 11 baje mynstep, bad watla ki nongialam Congress ki la kam ba kan dei ka jingiakren sani ia ka tiket , pynban ki lad khubor ki la iathuh ba kan dei beit ka jingpynsngewthuh ba kin hun kin suk ia u bah Gabriel kum u kyrtong jong ki bad ba kin ai ka jingkyrshan kaba radbah ia u ha kane ka elekshon shiteng samoi.
Ha kawei pat ka khubor la ioh jingtip ba u bahduh Diostar Jyndiang u nongniah kali, jong u bah Hoping uba la ioh tiket na ka seng HSPDP un leit ban thep kyrteng ialade ha ka lah sngi u Blei kum u kyrtong katei ka seng u ban ia khun ha ka elekshon shiteng samoi ha Nongstoiñ Konstitwensi.
Shillong, 30 Risaw:Ka National People’s Party (NPP) ka la pynrem jur ia ka jingshah rahbor jong u BDO ka Chokpot u  Jude Rangku T Sangma  ha ki riew kiengatiar katba u dang wan phai na jaka leit ontep briew na Deku sha Tura  ha ka sngi Hatmajai ba la dep.
Ha ka kyrwoh ba la pynlait, u James K Sangma u nongaiktien ka party u la ong ba kane ka jingjia ka la wanrah ia ka jingsngew syier ia ki paidbah bad namarkata, ka sorkar ka dei ban pynbiang ia ki lad jingiada ban pynthikna ba ki nongtrei sorkar kin don hapdeng ka jingshngain.
U la ong ba ka NPP ka kyntu ruh ia ka sorkar ba kan pynthikna ba u BDO u dei ban pynlait noh khlem kano kano ka jingbuh kyndon wut wut.
Shillong, 1 Naiwieng: Hadien ki ba bun ki jing ujor ba lah phah da u Bah Pynshai.
M.
Syiem, sha ka tnad PWD NH halor ka jing julor palat ka surok jong ka shnong Lummawbah bad ka jing syier kaba don ha ki nong shong shnong ba iaid lynti bad ki trai kali ki ba iaid lyngba kane ka surok, hynrei haduh mynta ka lah paw ba um i kheiñ snep satia ka tnad PWD.
U Bah P.
M.
Syiem u lah thoh da ka shithi sha u E.
E PWD ba un ai por shi taiew naduh ka 2 tarik u naiwieng ban maramot noh kloi ia katei ka surok Lummawbah shwa ban jia kino kino ki jing mynsaw ia ki paidbah shnong ba iaid lynti.
Lada hadien shi taiew um iohi satia ia ka jingkitkhlieh ban pynbha noh ia katei ka surok u la ong ba un shim noh da ka kynti ban rah ia kane sha ka High Court lyngba ka PIL.
Shillong, 1 Naiwieng:Ha ka sngi saitjaiñ jong ka taiew ka Raid Laban Sports, Social and Cultural Organisation (RLSSCO) ka la sam khusnam sha ki 346 ngut ki samla pule kynthup ia 3 tylli ki khusnam kyrpang ba katei ka seng ka la jied kyrpang ia ki briew kiba ka la ibit ban ioh ia katei ka khusnam.
Ha katei ka sngi u Lat ka jylla u V.
Shanmuganathan u la long u kongsan.
Ki 346 ngut ki samla pule kiba la ioh ia katei ka khusnam ki kynthup naduh ki samla pule kiba don jingduna dkhot met, kiba don jingduna ha ka bor iohsngew, kiba matlah kiba kynthup ruh naduh kito ki khynnah kiba dei na ka longing kaba duk BPL hynrei kiba la pass bha pat ha ka eksamin Matrik bad Klas XII bad kumjuh ruh ha ki Degree.
Katei ka khusnam jong ka RLSSCO ka dei ruh na ka bynta kito ki samla kiba hap ban kyrshan dalade ia lade da kaba leit bylla ing briew bad ka leit pule artad pynban ki la lah ban pass bha ha ki eksamin jong ki, la sam ruh sha ki longkme kiba trei ing briew bad ki don ruh kiba la don lok hynrei kiba dang thrang bad angnud ban pyndep ia ka jingpule jong ki bad ki la lah shisha.
Nalor kata la sam ruh ia ki khusnam sha kito ki samla kiba hap hapoh ka jaka ba katei ka Club ka treikam kiba la pass bha ia ka jingpule jong ki ha ki kyrdan kiba shakhmat (First Ten) ha ki jingpule bapher bapher jong ki Board Exam bapher bapher kata ha ka Matrik, Klas XII bad ki Degree Level.
Ki 3 ngut ki khusnam kyrpang ba katei ka klob ka la sam ha katei ka sngi ki kynthup ia ka khusnam sha u Shri.
Ardhendu Dey uba dei u nongioh ia ka National Award ha u snem 2009, 2010, 2011 bad 2012.
Nangta la sam sha u Rev.
Dr.
Overland Snaitang uba la ioh ia ka State Award (U Tirot Sing Award) ha u 2015 bad kumjuh ruh ia ka State Literary Award ha u snem 2009.
Kawei pat ka khusnam kyrpang ba la sam ha katei ka sngi da ka RLSSCO ka dei ia u bah Kenny Warjri u nongring dur u PCN namar ka jingnoh synniang jong u sha ki paidbah lyngba ka kam ring khubor bad kumjuh ruh ba u dei u wei na ki nongring khubor uba la ju noh synniang lyngba ki kam jong u ia katei ka klob.
Nalor kiwei pat ki jingpynkupburom katei ka seng ka la air uh sha kitei ki 3 ngut mar kawei ka laptop.
Na ka liang u bah Kenny Warjri( Bam kwai ha Dwar u Blei) la wan ban ia shimti da ka kurim jong u ia ka khusnam ha ryngkat ka jingdonlang ka kmie bad u kpa jong u.
Na ki 346 ngut ki samla pule kiba la ioh ia katei ka khusnam kaba la tip kum ka 12th Meritorious Award 2015 katei ka klob ka la jied ruh 26 ngut ki samla pule kiba la ioh ia ka kyrdan kaba hakhmat eh ha la ki jong ki bynta ( Category) kaba mut na ka liang ki ba duna dkhot met, ne ki bym lah iohi ki bym lah iohsngew, kiba dei na ka longing kaba duk bad kumjuh ruh kiwei pat ki samla pule kiba biang ha kaba la ai sngewbha ia ki mar kawei ka Laptop.
Ia ki Laptop ba la sam sha ki samla pule ha katei ka sngi la noh synniang bad ai sngewbha da u bah Sanbor Shullai, MLA ka 19th Shillong South Constituency bad uba dei ruh u President jong ka RLSSCO.
Haba kren ha katei ka sngi kum u kongsan u Lat ka jylla u la pynpaw ia ka jingsngewkmen ia ka jinglah u bah Sanbor Shullai kum u President katei ka klob bad kum u nongmih khmat ban ai khusnam sha ki samla pule manla u snem bad na ka liang jong u u la kitbok kitrwiang ia katei ka seng ba kan nang iaid shakhmat ha ki kam ba bha jong ka.
Shillong, 01 Naiwieng:Ka BB Lyngdoh Memorial Committee (BBLMC) ka la rakhe kyrpang ia ka jingdap 12 snem ka jingkhlad noh jong u nongsain dur jong ka ri u Bah Brington Buhai Lyngdoh ha ka jingialang kaba la long ha kane ka sngi Saitjain ha Laitlyngkot.
Ha kane ka sngi u MLA ka Sohra u Bah Titostarwell Chyne u la long u kongsan uba ha ka jingkren ha kane ka jingialang, u la kular ban tei mot kyrpang ia u bah Brington  ha Laitlyngkot kaba dei ka shnong ba la kha bad la heh la san.
Ha kane ka sngi ka BBLMC ka la pynlong ia ka jingpynkup burom kyrpang ia ki nongkyrshang kiba la khlad bad kiba dang im kiba dei ki nongtrei ba kham satar ia u Bah Bring ha ka por ba u dang iakhun elekshon na Lyngkyrdem constituency shwa ba un shong thait noh ha u 2003.
Haba kren ha kane ka sngi, u MLA ka Sohra u la ong ba kum u Bah Bring ym pat don politishian ha kane ka jylla wat ha ri India.
“Ym pat don politishian kum I Bah Bring, u briew uba bun buit palat hynrei uba iaid ha ka lynti kaba hok bad kaba dei", la ong u Bah Titosstarwell.
I Bah Bring i dei u nongthaw ia ka MLA skhim bad ka jingwanrah ia ka sorkar synrop (coalition government) ha India", la ong u MLA ka Sohra.
Ha kane ka sngi, u Bah Titosstarwel u la kular ban pynshna ia ka iing dorbar Laitlyngkot ha kaba un shna ruh ia u motsahkynmaw jong u Bah Bring.
“Ngan pyntei ia ka iing dorbar ka Elaka Laitlyngkot bad ha kane yn tei ruh ia u mot sahkynmaw jong u Bah Bring", la ong u MLA ka Sohra.
Ka Khun jong u Bah Bring ka Kong Syrpailin Khonglah haba ai jingkren ha kane ka sngi ka la ong, wat la i pa i la khlad noh na ka pyrthei kumba 12 snem hynrei kane ka jingrakhe pyndon burom ia ka lyngkhuh sngi iap jong i pa ka pynkynmaw biang bad sngew kumba ka long tang shisngi.
Ka la ong ruh ym lah shuh ban iakren da ka ktien ia kaei ka kam kiba i pa i la leh na ka bynta ka ri bad ka jaitbynriew hynrei lyngba ka jingieid jong ki paidbah ki jied ia i pa ba in long i nongmihkhmat jong kane konstitwensi bad i kylla long kum uwei na ki nongialam bad nongsaiñ dur ba khraw jong ka jaitbynriew.
“Wat ka Indira Gandhi kaba long ka nongialam jong ka pyrthei ka ithuh ia u Bah BB Lyngdoh uba long u briew uba rit u sat kum u sohmynken khnai hynrei u briew uba proh ka jabieng bad uba ieng beit ha ka nongrim", la ong ka Kong Syrpai.
“I Pa ym tang ba i la leh ia shibun ki kam ba khraw na ka bynta ka jylla hynrei i  la ju ia kren bad thoh bunsien sha u Myntri Rangbah ka ri ia ka jingeh jingjynjar ba ka thain shatei lam mihngi ki ia kynduh",la bynrap biang ka Kong Syrpai.
Ha kane ka sngi la pynlong  ia ka jingrakhe lyngkhuh sngi iap jong u Bah BB Lyngdoh  ha ka Iing Dorbar,Elaka Laitlyngkot ha kaba la ia don u Sordar shnong,ki Rangbah Shnong  ryngkat ki khun,ki ksiew,ki pyrsa jong u Bah BB Lyngdoh bad ki nongshong shnong kiba la ia don lang ha kane ka sngiKatba u Private secretary I Bah Bring u Bah PR Hinge uba don naduh u snem 1979 u la ong ba ka jingiatreikam jongu bad une u rangbah u la ioh shibun ka jinghikai kaba kordor.
“Ha ka jingshem jong nga, I Bah Bring im dei tang kumba la ong ba u ‘Mr Split ne U Nongpynpait Seng’ hynrei u dei ruh ‘U Mr Unity’ ne U Nongpyniatylli", la ong u Bah Hinge.
I Bah Bring u ju hikai ruh da kaba ong, “Haba me leit shong kai sha iing ki briew wat ju shong slem namar ba ki briew ki bunkam lada shong than, ka pynduh noh ia ka kam ka jam jong ki briew".
Kumjuh ruh na u Bah HS Suting u Personal Assistant jong I Bah Bring uba la pynkynmaw ia ki kam shlur bad ki rukom pyrkhat ba kynsai jong une u nongialam ka jaitbynriew.
“I Bah Bring I kwah ban pynlong ia ka jylla Meghalaya kum ka Mini Japan ne ka ri Japan kaba ri kaba dap kaba biang bad kaba roi kaba par hynrei ha ka jinglong tymmen jongi, im pat lah ban pynurlong ia kane ka jingangnud jong I", la ong u Bah Suting.
Ka koit ka khiah, ka roi ka par bad ka spah ka phew ka dei ka thong jong I Bah Bring ban kyntiew ia ki briew kane ka jylla bad im ju lah shah haba leh ia kano kano ka bym dei.
U dei u briew uba ngeit bad leh da ka jingshisha bad kaba dei.
“Leh ia kaba dei, ym donkam ban lehbha", ka dei ka kyntien jong I Bah Bring.
Ia ka jingialang la pyniaid da u Bah Tharon Khongstid u chairman ka BBLMC, katba ia ka jingai khublei la leh da u secretary u Babu Kular Khongjirem.
Shillong, 30 Risaw:Ki jingartatien kiba jur ki la mih ia ka rukom treikam ki ophisar sorkar khamtam ki IAS ophisar ha kane ka jylla; naba ki la kwah ba pynsngewbha jubor ia u myntri rangbah ka jylla.
Wat la ki paidbah ki la sakhi da la ki jong ki khmat ba ka jingwan poi u paidbah sha ka prose shon bah ba la khot da ka Synjuk Ki Nongsynshar Shnong ka bri u Hynniew trep ka la kot da ki lak ngut pynban la ioh jingtip ba ki ophisar sorkar ki la pyntip ha u myntri rangbah ba ki paidbah kiba la wan poi ka long tang 30 haduh 35 hajar ngut eiei bad katei ka jingphah jingtip jong ki ka long tang ban pynsngewbha jubor ia u myntri rangbah uba don mynta shabar jylla.
Katkum ka jingtip kaba la iohlum la ioh jingtip ba na ka liang ki pulit District, ki ai jingkheiñ, ba ki paidbah kiba la wan poi sha ka Proseshon ki don tang hapoh ka 35 hajar ngut eiei, pynban kiwei pat ki lad ai jingtip ki la ong ba u paidbah u don tang 50 hajar ngut bad kiwei pat ki lad kiba kham hajrong ki la shim ba ka dei 60 hajar ngut eiei , hynrei haba pynwan ia ka jingkheiñ jong ki ban pynsngewbha ia u Dr.
Mukul ki la ai jingkhein ba ka long tang hapoh 50 hajar ngut eiei.
Hynrei ki don pat ki lad syntiat jong ka sorkar kiba la ai jingkhein kumba ka long ba ki don da ki lak ngut ki paidbah bad don pat kiba ai jingkheiñ ba ka long kumba 80 hajar ngut eiei, hynrei la ong ba ki ophisar heh khamtam ki IAS ki bret sharud ia ka jingkheiñ jong ki bad la ai tang kumba hapoh 50 hajar ngut eiei.
Hadien ba la ioh jingtip ia kane ka la mih ka jingkylli mynta ia ka jingiohnong aiu lada ki ophisar ki don da kaba pynrit jubor ia ka jingwan poi u paidbah sha katei ka jingialang???.
Hato ka dei tang ka jingkwah jong ki ban pynsngewbha jubor ia u myntri rangbah ka jylla???.
Ki lad khubor ki la iathuh ba katei ka rukom ai jingkheiñ ki ophisar sorkar ka la ju bakla na ka por sha ka por ha man ba don ka jingialang paidbah bad ki la shu pynrit jubor ia kaei kaba u paidbah u poi tang na ka daw ba ki kwah ban pynsngewbha ia u Myntri Rangbah ka jylla u Dr.
Mukul Sangma.
Hynrei la ong ba mynta ka sngi kiba bun na ki ophisar ki la ktha khlieh bad ki la khynniuh thot thot bad ka la don ruh ka jingiartatien kaba khraw ia ki wat tang bap hah ia ka jingkheiñ ba ki hap ban pynpoi ruh.
Bun ki ophisar ha ka tnad sorkar mynta kim ioh thiah suk satia, iathuh ki lad khubor naba ki artatien aiu ka ban jia ha ka 5 tarik u naiwieng lada ki Rangbah Shnong ryngkat u paidbah kin wan tur sha Secretariat, naba ki la shim ba ka jingkheiñ ba ki ai sha u myntri rangbah kan ym pynsalia eiei ruh em naba u shim ba kam pat da dei kaba bun paid katba hakhmat jong ki pat ka la ong kaba i shyrkhei haduh katta bad lada jia ba u paidbah un tuid kumba tuid mynta ka sngi ha ka 5 tarik u naiwieng kitei ki ophisar khlem pep kin shah pynbat shkor ha u myntri rangbah.
Shillong, 1 Naiwieng:La iohi bad ioh sngew ba ha ka proseshon bah jong ki Rangbah Shnong kaba la long ha ka 30 tarik u risaw ba la khot da ka Synjuk Ki nong synshar Shnong ka Bri u Hynniewtrep ki nong ialam bad ki paidbah ki la pynrem jur ia u Myntri Rangbah ka jylla u Dr.
Mukul Sangma bad nalor u myntri rangbah kiwei pat ba ki la pyrta kyrteng bad pynrem ha katei ka sngi ki long ia ki myntri sorkar kiba ia jan bha bad u Dr.
Mukul hynrei jia ryngkhat ba kitei ki myntri sorkar bad ki nongmihkhmat paidbah kiba la shah pyrta pynrem ha katei ka sngi ki dei baroh khoit na ka Kur Lyngdoh bad kitei ki long u bah Rowell Lyngdoh, myntri ba peit ia ka Aiñ, u bah HDR Lyngdoh myntri ba peit ia ki District Council, ka kong Ampareen Lyngdoh, myntri ka tnad pynroi sor, bad la iohsngew ruh ba ki pynrem ia u shabuk rangbah ka Congress u bah Ronnie V Lyngdoh, uba dei ruh u MLA ka Mylliem Konstitwensi.
Kitei kiba la shah pynrem ha ki lak ngut ki paidbah ka la leit jia ryngkhat ruh ba ki dei baroh na ka Kur Lyngdoh lait noh u myntri rangbah ka jylla u Mukul Sangma.
Nangta la iohsngew ruh ba la pyrta pynrem ia baroh ki MLA bad ki myntri Khasi ha kaba ym shym la jer kyrteng ia ki bad la shu ong beit ki myntri bad MLA Khasi bad katei ka jingpyrta ka dei ha ka por ba ki lak ngut ki paidbah ki dang poi ha Assembly kaba don ha Khyndailad.
Lah ban kdew ba katei ka Synjuk ka la ai por ia kitei ki myntri bad u myntri rangbah ban hiar shuki hapoh ka 4 tarik mynta u bnai bad lada jia ba katei ka jingdawa kam urlong ki lak ngut ki paidbah kumba la paw ha ka 30 tarik kin leit ban shong kyraiñ ha khyrdop bah ka Secretariat ha ka sngi kaba bud kata ha ka 5 tarik mynta u bnai.
Shillong, 30 Risaw:Da ki lak ngut ki paidbah ki la tuid mynta ka sngi sha ka Proseshon bah ki Rangbah Shnong kaba la sdang naduh ka por 11:30 baje mynstep na Lachumiere (khmat ophis ka DIPR barim) ter ter na khmat ophis MBOSE –IGP-Barik-Civil Hospital -Keating Road-Khyn dailad, bad wan phai noh sha Addl.
Secretariat lyngba ka surok kaba ha khmat ka ophis u Deputy Commissioner- bad ki la pynkut ia katei ka jingiaid proseshon ha Parking Lot ka Addl.
Secretariat ha kaba ka la don ruh ka la jingialang ba lyngkot ha katei ka jaka.
Ha katei ka jingiaid proseshon ki paidbah ki la pyrta bad risa ban pynrem ia ki myntri sorkar Khasi bad ki MLA Khasi-Jaintia kiba ki la shim ba ki dei ki bym ler kam haei haei ruh ban iada kyrpang ia ka jaitbynriew, ha kaba ki la pyrta pynrem ia u Myntri Rangbah ka jylla u Dr.
Mukul Sangma, ka myntri pynroi sor ka kong Ampareen Lyngdoh, u myntri DCA u bah HDR Lyngdoh, u myntri ka kam Aiñ bah Rowell Lyngdoh bad kumjuh ruh u MLA, ka Mylliem Konstitwensi u bah R.
V Lyngdoh katba ki la pyrta pynksan pat ia ka District Council, kaba ki la ong ba ka dei ka stieh ban iada ia ka Jaitbynriew Khasi Jaintia.
Ha katei ka jingiaid proseshon kaba da ki lak ngut ki paidbah, la iohi ba ka dei ka khana pateng ka ban sah kynmaw ha ka bri u Hynniew trep naba ym shym la ju don kaba kum kane ka jingiakhih paidbah kaba radbah kaba u paidbah u la mih ryntih da kawei ka sur ban pynrem ia ka sorkar jylla.
Katei ka proseshon ka la iaid beit khlem kano kano ka jingpynthut naduh kaba sdang haduh kaba kut haduh ba kan da wai syndon.
Haba kren ha ka jingialang lyngkot shuwa ban pynwai noh ia katei ka jingiakynduh hapdeng u paidbah u President ka Synjuk Ki Nongsynshar Shnong ka Bri u Hynniewtrep u Dr.
Werlok Kharshiing u la pynbna ia ki rai ba ki Executive Committee kaba u la tyrwa hakhmat u paidbah bad ba u paidbah u la pdiang hun ia katei ka rai.
Ka rai ba ki la shim ka dei ba ka sorkar ka dei ban pynurlong noh ia ki hynniew tylli ki jingdawa jong ka Synjuk Ki Nongsynshar Shnong ka Bri u Hynniewtrep, hynrei ka jingdawa kaba hakhmat duh ka dei hi ba u myntri rangbah ka jylla u Dr.
Mukul Sangma u dei ban hiar shuki noh hapoh ka 4 tarik u naiwieng lane ba un pynurlong ia ka mat jingdawa jong ki Rangbah Shnong, ban pyntreikam ia ka Village Administration Bill (VAB) bad lada jia ba ki mat jingdawa kim urlong, kin tur paidbah sha khmat Secreteriat bad pynlong da ka jingiashong kyraiñ, ha ka sngi kaba bud kata ha ka 5 tarik u naiwieng.
Ha ka jingialang mynta ka sngi, la iohi ruh, ba ka bor jingpynsawa lyngba ki tynghung pynsawa ba ki Rangbah Shnong ki la pynkhreh la pyndait ia ki tynghung ha shi lynter ka Secretariat bad wat ha ki kynroh jong ka Secretariat, kaba ym ju iohi koit ba ki bor District ba kin ailad ia kaba kum katei ka jingjia, katba ia ka jaka jingialang pynlong ha jaka ieng kali hajan Additional Secreteriat.
Ha katei ka jingiaid Proseshon ki Rangbah shnong la iohi ba la lam khmat da ka kali ba la shong da ki nongialam ka Synjuk bud pat hadien da ki la ngut ki paidbah, bad katba dang iaid ha lynti la ioh sngew ia ka pyrta pynrem sorkar, pynrem myntri sorkar Khasi bad haba la poi ha Assembly kata ha Khyndailad la ioh sngew ia ka sur ba ki la pynrem ia ki nongmihkhmat Khasi baroh ba ki la shim ba ki dei ki bym ler kam haei haei ruh.
Lah ban kdew ba haba kren paidbah ha katei ka jingialang u bah R.
L Blah Secretary jong katei ka Synjuk u la kren pynsawa sha ki paidbah ba katei ka jingshim bynta shitrhem u paidbah ka dei ka dak jong ka jingpynrem ia ka sorkar kaba la ialam da u Dr.
Mukul bad u la kyntu ruh ia ki paidbah ba ka jubab kaba biang tam ba u paidbah u dei ban ai sha ki nongmihkhmat ba mynta khamtam ki nongmihkhmat ka Congress ka dei ha u 2018.
“Ka jubab kaba biang tam ba phi ki paidbah phin ai ka dei ha u 2018" ong u bah R.
L Blah bad ha katei ka por u paidbah u la risa shaw ban pyni ka dak ka jingmynjur jong u.
Lah ruh ban kdew ba ha kaba kut noh artad ka proseshon shuwa ban kren da ki nongialam ka Synjuk Ki Rangba Shnong ka la don ka jingpynieng ia ka tyngshop u myntri Rangbah ka jylla bad la iohi ba ki paidbah kynthei bad shynrang ki la tur sha katei ka tyngshop ban bynthiew bad ki kynthei ki la tur shakhmat ban biah da ki umbiah kwai ba saw hain hain bad hadien kata ki paidbah ki la kynjat bad pashop haduh ba katei ka tyngshop ka la pra bad kham hadien ki la ai ding puk ban pyni ba ki pyrshah tyngeh ia u myntri rangbah ka jylla.
U paidbah ba bun ha ka jaka ba la pynkut ia ka jingialang u rwai pynkut da ka jingrwai shem mynsiem jong u nongrwai kaba ong ‘Kynmaw trai ia ka ri Khasi, Kynti u barim ba jah, Shon ka muhor u Jehobah, ha ka Pateng ba dang sah-Trai ba bha ieng ban da ia ka ri na ki jingma’’.
Lah ruh ban kdew ba ha katei ka jingkren paidbah ki Rangbah Shnong ki la ong ba ki la kloi ban aiti ialade na ka bynta ka Ri bad ka Jaitbynriew, wat la ka dei ia ki ban shong phatok ruh, bad ki la kob ba la da ka sorkar ka don jaka lei lei ban set ia u lak ngut u paidbah ai ba kan set phatok kin ym tieng eiei ruh em.
(da u nongaikhubor)Hadien ki kynrum kynram halor ka jing wanrah kyrkieh ka sorkar iaka ain maitkyrteng iaki ba bat kam MLA bad MDC ha kajuh ka por, u Bah Vincent H Pala MP ka Shillong Parliamentary Constituency bad u ba dei ruh u MP ka seng Congress u la mih shakhmat ban ai ka jingkyrshan ia u Bah Pynshngain N Syiem bad u la kyrpad ia ka Sonia Gandhi, President AICC ban pynnneh ia u CEM ba mynta uba trei shitom ban pynneh pynsah ia ka ki riti dustur u mynbarim bajah.
Wat la kata kane ka jingwanrah ia kane ka ain u la ai jingmut ba dei ban pyntrei kam hadien ynda kut kane ka term ba mynta jongka Council ban lait na Election shiteng samoi.
Shwa ba kane ka ain kan pass ha iing dorbar Jylla, U Bah Pala u la thoh ruh ka shithi jingkyrpad sha ka Sonia Gandhi ban nym shah ia ka sorkar Jylla, ban pass ia kane ka ain maitkyrteng ia kiba bat MLA bad MDC ha kajuh ka por.
Hadien ba u la wan phai na Japan u la iakren bad u Secretary in charge ka Meghalaya u V.
N.
Narayanswamy bad u la kyrpad ba ia kane ka ain ia mynta shipor, yn nai pyntrei kam namar kan long ka jingma iaka kam hima sima hapoh ka Jylla bad ka lah ruh ban ktah ruh ia ka seng.
Ha kajuh ka por u Bah Pala u la kdew kti beit ba kane ka jingwanrah u Dr.
Mukul Sangma ia kane ka ain ka long beit ka jingthmu ban khanglad iaka jingieid bad shaniah ki paidbah ia u Bah Pynshngain N Syiem uba la ieng rangbah ban iada iaki riti dustur n ka jaitbynriew kumba la maitphang haka Sixth Schedule jongka constitution jongka Ri.
U la ong ba ka jingwanrah ia kane ka ain ha kum kane ka por ka mut ban pynduh bor beit ia u CEM ba mynta da ki katto katne ki nongialam na ka party hi.
Hynrei kane ka jingwanrah bad pynkylla ia kane ka ain ka mut ban sloit iaka jinglong dkhot MLA bad MDC kaba kyrkieh ka long ka jingiaid palat iaka Sixth Schedule, u la ong shuh shuh.
U la ong ruh ba ka Disqualification (Members of the Legislative Assembly of Meghalaya) Act, 1972 ka kdew ba “ka office jong u Chairman, Chief Executive Member ne ki Executive Member ne ki Member jong kino kino ba shah jied ha u paidbah ne shah thung da u Governor ha ki Autonomous District Council" kam khanglad ne ban shah mait lada bat baroh arkam.
Haduh mynta ka mukotduma ne Public Interest Litigation (PIL) ka dang sah kut hapoh High Court jongka Meghalaya halor kane kajuh ka kam.
Kumjuh ruh katto katne naka party ki sngew ba ka State Government ka lah dei ban ap shwa haduh ba ka High Court kan ai rai ne wat ban leit shaduh Supreme Court lada don kam ym ban shu wan rah kyrkieh kumne.
Kumban shu pynkynmaw u Bah Pynshngain u ba la bat lang bad ka kam MLA bad MDC u ba shah jied kum u CEM ka Khasi Autonomous District Council (KHADC) daka jingmynjur ka AICC bad ka MPCC.
Shillong, 01 Naiwieng:Ka Executive Committee ka Synjuk Ki Nongsynshar Shnong ka Bri U Hynniewtrep, (SNSBH) ka kwah ban ai khublei kyrpang ia ki nongsynshar shnong baroh naduh ki Rangbah Shnong, Waheh Shnong, Sordar Shnong, Ki Dorbar Shnong, ki Synjuk Shnong bapher bapher bad ia baroh u paid nongshong Shnong hapoh ka Ri Khasi Jaintia kiba la kyrshan bor bah ia ka jingiaid Paidbah ha 30 tarik Risaw 2015.
Ha ka kyrwoh ba la pyllait da u secrerary, Bah RL Blah u la ong ba ka jingiadon ryngkat bad ka jingiatylli baroh ka ai mynsiem shuh shuh ban trei shitrhem haduh ban poi sha ka thong.
“Ngi sngewnguh ia baroh kiba la ia shim bynta ha ka jingiaid paidbah kiba la pynpaw shisha ia ka jinglong tip briew tip Blei ha ka akor ka burom bad khamtam eh ba phi la pdiang ia ki jing pyniaid bad jingkyrpad na ka liang jong ka Synjuk", la ong u Bah Blah.
Ha kajuh ka por ka pynkynmaw kum ba la ia mynjur lang da u paid byllien ha ka jingiaid paidbah ban ai por ia U Myntri Rangbah Dr.
Mukul Sangma bad ka kynhun myntri jong u kan kut haduh 04 tarik Naiwieng, ban pynurlong ia ki jingdawa ba la buh ha khmat jong u.
“Lada ia ki jingdawa ym lah ban pyn urlong ha lane shwa ka 04 tarik Naiwieng, ka Synjuk ryngkat bad ki paidbah kan leit tur hakhmat Secretariat Main Building ha ka ka 05 tarik Naiwieng ban dawa ia u Myntri Rangbah ryngkat bad ka kynhun Myntri jong u ban hiar shuki mardor", la ong u Bah Blah ha ka kyrwoh.
Shillong, 1 Naiwieng:Ka kong Fenella L Nonglait ka pyrsa kur jong u Maieid Hoping stone Lyngdoh ka la ong ba ka la shim ia ka rai ban iaid beit shakhmat, kumba la bthah da ki paidbah nongkyrshan jong ka bad kata ka long ba kan ia khun beit ha ka elekshon shiteng samoi na Nong stoiñ konstitwensi kum ka kyrtong shimet.
Haba ia kren bad u nongthohkhubor ka kong Fenella ka la ong ba ki la don kiwei pat ki seng nalor ka UDP kiba la wan tyrwa tiket ia ka, hynrei ka la ong ba kam treh, namar ba ka hap ban iaid katkum ka jingkwah ki nongkyrshan jong ka ba kan ia khun beit kum ka kyrtong shimet.
Ia katei ka rai ka kong Fenella ka la ong ba la shim ha ka jingialang ki paidbah nongkyrshan jong ka kaba la long mynhynnin ka sngi saitjaiñ ha Bishop Hall Nongstoiñ bad na katei ka jingialang la buh pat sa kawei ka jingialang lashai ka sngi ha katei ka juh ka jaka ha ka por 11 baje mynstep ban ia kren pynbeit bad kiwei pat ki kynhun kiba la pait na ka seng Congress bad kumjuh ruh na kiwei pat ki seng ba kin ai ka jingkyrshan tylli ia ka ha kane ka kynti kaba mynta.
Haba la kylli kaei ka daw kaba la pynlong ia ka ban ia khun ha katei ka elekshon shiteng samoi hadien ba kam shym la tiket na ka Party jong u kñi jong ka u Maieid Hoping, ka kong Fenella ka la ong, “Ka nongrim u Maieid kata ban sngap beit ia ka rai ki paidbah ka la khyllem, ngan pynim mynta ia ka nongrim u Maieid ym hapoh ka seng HSPDP hynrei ha ki paidbah bad ngan iaid beit da ka sur ki paidbah".
Ka kong Fenella ka la ong ba katei ka jingkhyllem noh ka nongrim u Maieid Hoping ka dei ha ka 29 tarik u risaw ha kaba ia ka tiket HSPDP ym shym la aiti ha u paidbah bad ym shym la pynbna paidbah ruh, hynrei la shu jied sop sop bad leh donbor da ki nongialam katei ka seng.
Ka la ong ba ha ka 29 tarik u paidlang uba bun uba ieit ia ka seng HSPDP u kwah ban jied laitluid dalade hi hano yn ai ia ka tiket na u Sing, hynrei ka la ong ba la shu pynap bad la pynshah thngan baroh shisngi ia u paidlang khlem ja khlem sha bad wat tang ka um ruh ym don ba ai, ka la ong bad bynrap shuh shuh ba ha katei ka sngi ruh watla ka bneng ka la dum u paidbah um ioh jingtip eiei haduh ba u la hap ban shu phet iamrem na katei ka jaka.
Kaba pynkham pynsngewsih ia ka ha katei ka sngi ka la ong ba ym shym la ailad ba kan kren ha katei ka jingialang bad ka la ong ba ka jingmut jong ka ban kren ka long ban pan jingshai na ki nongialam ka HSPDP halor ka jingkyntait jong ki ia ka aplikeshon jong ka bad kumjuh ruh ban pynshai ba kan kyrshan ia u kyrtong ba katei ka seng ka ibit ryngkat bad u paidbah nongkyrshan jong ka.
Haba la kylli biang hato katei ka jingmih jong ka ban ia khun elekshon kan wanrah ne-em ia ka jingpait jingpra ka seng HSPDP ha Nongstoiñ, “Ia mynta ka la don ka jingpra bad ka dak orpait ka la nangheh, hynrei ngin ap sa tang katto katne sngi ba ngin iohi ia ka dak kaba shai" ka la ong.
Katei ka kyrtong shimet na Nongstoiñ ka la wer ruh ia baroh ki nongkyrshan ka HSPDP kiba ieit ia u maieid Hoping bad kumjuh ruh na kiwei pat ki seng ba kin wan sha ka jingialang jong ka ka ban long lashai ka sngi ha Bishop Hall.
Kumba ka long mynta ka la iathuh ba ki don ruh ki nongkyrshan jong ka seng Congress ki bym sngewtynnad ia u kyrtong jong ki ki ban kyrshan ia ka, hynrei u President ka seng Congress na Block Nongstoiñ u la ong ba ki lah ban don tang ki katto katne ngut ki riew madan hynrei ki nongkitkam te kin ym leit sha ka kong Fenella da lei lei ruh bad u la pynpaw ruh ba ha ka jingialang ha ka sngi saitjaiñ u la pynsngew sha baroh ki paidbah nongkyrshan ba kin kyrshan tylli ia u kyrtong jong ka Congress.
Lah ban kdew ba ha katei ka jingialang ka seng Congress kaba la long ha Congress Bhavan Nongstoin, la pyniaid ia ka jingialang da u bah Albinus Kharbani President ka NBCC, la donlang u bah HDR Lyngdoh MLA,  kong E.
Lyngdoh president DCC, Jame Lyngdoh Secretary MPCC, u kyrtong ka party bah Gabriel Wahlang, Dr.
A.
Pariong, bah N.
Nongdkhar bad ki nongkitkam jong ki 39 tylli ki primary Unit.
Ha kawei pat ka khubor na ka liang jong ka Rambrai Jyrngam Block Congress Committee (RJBCC) ha katei ka juh hi ka sngi kala ioh ban pdiang sngew bha lane pynrung sha ka party ia ar ngut ki rangbah ba kynthup ia  u working president ka party UDP Rambrai u bah Bormanding Nonglang bad u bah Nester Syiemlieh u wei na ki riewrangbah ka party HSPDP  ha ryngkat  ki 60 ngut ki nongbud ki jong u.
Sa ha kawei pat ka khubor la ioh jingtip ba u kyrtong ka HSPDP u bah Diosstar Jyndiang un thep kyrteng mynta ka sngi.
Shillong, 01 Naiwieng:Uwei u briew u la khlad noh hashen katba lai ngut kiwei pat ki la mynsaw jur haba kawei ka sumo (MLO5K- 7662) ba ki iashong ka la noh sha riat harum Laitlynkot kaba khot ka lad Iewmawiong mynta ka janmiet por 4 baje eiei janmiet.
U ba khlad uba dei u ba la tip kyrteng kum u Dester Lyngdoh Lyngkhoi.
Saw ngut kiwei ba la mynsaw jur la tip kyrteng kum Ka kong ShalariKharbani bad ka Kong Koderli Thongni baroh ar ngut na Sadew, uRangstar Kurbah na Lyngkhoi bad u Farizul Lyngdoh Lyngkhoi u nongniahka kali na shnong Lyngkhoi ki la mynsaw jur bad la pynkit sha ShillongCivil hospital, la ong u SDPO u Bah IO Swer.
Kine ki dang thmu ban leit phai sha thain Mawkdok na ka jingwanjongki, la ong u Bah Swer.
Shillong, 1 Naiwieng:Ka ing jong ka Lieh Swer ka la ingkhong hadien ba ka ding ka la bamduh ia katei ka ing ha ka miet 28 tarik ha ka por 7 baje mynmiet ha ka shnong Borghat.
Haduh mynta ym pat shym la tip ia ka daw jong katei ka jingjia hynrei la ong ba ha katei ka miet ym shym la don mano mano ba mynsaw bad iwei I tymmen iba don ha katei ka ing ruh I la lait im namar ka jingkloi u paidbah katei ka shnong ban leit iarap.
Ka jingjulor ha katei ka jingjia la ong ba ka la kot sha ka T.
10 tyngka namar baroh ka pisa ba don ha katei ka ing ka la inglut kynthup ia ki ksiar ki ksah bad kiwei pat ki jingdon jingem jong katei ka ing.
Ki bor shnong jong ka Borghat ki la kyrpad ia ka sorkar ba kan iarap lem ia ki trai ing ha katei ka jingjia ha kab au Secretary jong katei ka shnong u bah P.
Khongthaw u la kyrpad ruh ia ki bor District ka East Jaintia Hills ba kin iarap kyrkieh noh ia ki trai jong katei ka ing.
Shillong, 1 Naiwieng: Ka Seng Samla Shnong Umkiang (SSSU) ka kyrshan pura ia ka rai jong ka Dorbar Shnong Umkiang kaba la long ha ka 13 tarik u nailar  ha kaba la rai ban pyrshah jur halor ka jing thmu jong ka tnad Wildlife ban pynlong  Eco Sensitive Zone  hapoh u pud u sam jong ka shnong Umkiang namar kane kan ktah jur ka ka Rep ka Riang jong u Paidbah.
Ka kyrwoh khubor ka la ong ba daw ka long namar ba lada kane ka jing thmu jong ka tei ka tnad ri mrad ka sorkar   kan urlong ki jaka rep jaka riang jong ki paid kin hap hapoh  ka jingshah teh kyndon jogn ka ha kaba ki paidbah kim lah shuh ban trei laitluid kumba juh long ka rukom im jong u Paidbah jong ka thain jong ngi.
Ka jing pyrshah jong ka Dorbar Shnong Umkiang ka long kaba dei hok bad kaba don nongrim namar ngi long trai halor ki jaka puta baroh kat kum ka ain jong ka 6thSchedule (District Council).
Kumjuh ruh ka Seng ka kyntu ia kiwei pat ki shnong kiba don hapoh ka Elaka Narpuh East Jaintia Hills ban kyrshan lang  ia kane ka Rai jong Ka Dorbar Shnong Umkiang ban pyrshah ia kane ka jing thmu jong ka Wildlife.
Shillong, 02 Naiwieng:Ka jingpyntreikam ia ka ain iakjakor ka Arm Forces Special Power Act (AFSPA) ha kiba bun ki jaka ha kane ka thain shatei lammihngi ka India ka la ka wanrah ia ka jingpyrshah na kiba bun bah ki paidbah kane ka thain.
U Pastor PBM Basa iawmoit uba kyrshan ia ka jingkyrshan radbah ia ka Irom Sharmila  kaba shah thngan la 15 snem ban dawa weng ia ka AFSPA, u la ong mynta ka sngi ba ka United Nation ka la kyntu ia ka sorkar India ba kan weng noh ia kane ka ain.
“Ka rappoteur  ka United Nations (UN) ka Christof Heyns ha u snem 2012, ka la kyntu ia ka India ban weng noh ia kane ka ain kaba ai bor ia ki bor shipai ban leh katba mon ha ki jaka ba la pynbna kum ki bym don jingsuk", la ong u Pastor Basaiawmoit bad bynrap ba ka AFSPA ka la long ka dak jong ka jingbat ia ka bor kaba palat bad kam dei kaba lah ban pdiang ha ka synshar paidbah’.
“Mynta ngi la poi sha ka 15 snem naduh ba ka  Irom Sharmila ka la pynlong ia ka jingshah thngan ban pyrshah ia ka jingpynjari ia kane ka ain AFSPA.
Na ka nga shimet, nga sngew burom bad kyrshan ia ka kaba iakhun ia kane ka ain iakjakor",  la ong u Pastor Basiawmoit.
Hapoh kane ka ain AFSPA, ki shipai ki long laitluid ban thombor tang da kaba shu tharai ban pyniap ia ki briew,  la ong u Pastor Basiawmoit uba ialam ia ka North East Dialogue Forum (NEDF).
“Ka UN  ka la dep phah ia ka jingthoh ban pyndam noh ia kane ka ain AFSPA ha India, hynrei ka dang treikam haduh mynta.
Haba ngi iai dawa ban pyndam ia kane ka ain, ki shipai ki ong ba ki donkam bad ka long imat kumba don eiei halor jongka",  la ong u Pastor Basaiawmoit.
Ka thain shatei lammihngi ka India ka la shah ktah bha na kane ka ain kaba mynsaw bha bad ha kane ka jylla Meghalaya ruh ka la treikam 10 km ha ki khappud bad ka Assam ka Goalpara district, u la ong.
“Ki shipai kim lah ban synshar ha ka ri synshar paidbah.
Hato ka jingpyntreikam ia ka AFSPA ka la weng ia baroh ki jingsniew ha ka imlang sahlang?, ka jubab ka long em", u la ong.
U la ong ba kaba kongsan ka long ban kyrshan ki paidbah ban pynlong ia ka sorkar ba kan sngewthuh ia ka jingdonkam ban weng noh ia kane ka ain AFSPA.
Shillong, 02 Naiwieng:Ka seng kiengatiar ka Garo National Liberation Army (GNLA) ka lah ban pynlait noh ia u block development officer (BDO) ka Chokpot ba shah rahbor u Jude Rangku T.
Sangma lashai ka sngi.
Haba pyllait ia ka jingthoh ha ki social media u Western area commander ka seng u Hedio C.
Momin ba khot kum u Karak u la ong ba ia u BDO yn pynlait noh lashai ka sngi.
Ka khubor hamsaia ka la pynkhih jingmut ia kiba bun bah ki paidbah.
U Superintendent of police (SP) ka South Garo Hills u Bah Lakador Syiem u la ong “Ngi kyrmen ba kin pynlait noh ia u BDO.
Haduh mynta ngim pat ioh kano kano ka jingtip ia ka jingpynlait ia u BDO, hynrei bun bah kiba phun ban kylli la u la lait ne em.
Um pat poi sha Chokpot ne sha iing sha sem".
Ka GNLA ka la dawa na ka sorkar ba ka dei ban sangeh shi syndon ia ka jingkhynra ia ki dkhot ka seng ha Garo Hills lane kan pynkut noh syndon ia ka jingim jong u BDO ba la shah rahbor.
Halor kane ka jingbyrngem ka GNLA, ki pulit ki la hap ban leh adkar ia ka jingkhynra ia ki dkhot jong kane ka seng.
Ka seng ka la ong ba ki don ki don jingiapher hapdeng u BDO bad ka GNLA kiba donkam ban iapynbeit.
Ka GNLa ka la kam ba u Jude u la iathuh ia ki ba u la iathuh ha u Myntri Rangbah ba ka pisa ba T.
40 klur kaba thmu ban shna bad siang rong ia ka surok ha Chokpot, la shim noh da ka seng GNLA bad ka jinglong jingman kam long kaba bha ban leh ia katei ka kam namar ka jingpyndik katei ka seng.
Ha ka jingpynlait khubor mynshem taiew, ka seng ka la kyntait ia kane ka jingkynnoh ba ka shim ia katei ka pisa ba T.
40 klur bad ka la ong ba ka la rahbor ia u BDO namar ba u la thok ia u Myntri Rangbah.
“Ngi rahbor ia u ban wad ia ka daw balei u thok ia u Myntri Rangbah", la ong ka GNLA.
Ka GNLA ka la rahbor ia u BDO ha ka sngi Palei ba la dep katba u dang wan phai na Deku sha Tura.
Nongstoin, 1 Naiwieng:Hadien ba la wai ka jingialang jong ka seng Congress ha ka sngi saitjain jong ka taiew bala lah kiba bun ki paidbah nongkyrshan kiba la kyrshan tyngeh ia u Dr.
A.
Pariong naduh ka sngi ba iaknieh tiket haduh katei ka khyllip mat kim shym la hun satia ia ka rai jong u ban ia treilang bad kyrshan beit ia u kyrtong ba la jied da ka AICC, wat hadien ba u la rai kut ban un nym ia shim bynta ei ei shuh ha kane ka elekshon shiteng samoi, hynrei na ka liang jong kitei kiba ieid bad kyrshan tyngeh ia u ki la khot ia u sha kawei ka jaka na ka bynta ban iakren bad iatai sani bha namar kiba bun ki nongkyrshan jong u kim sngewthuh shuh shano kin leit.
Na ka liang jong ki paidbah ba kyrshan doh iap ia u Doktor ki la pyni bad pynpaw la la ki jong ki nia bad haba shim kyllum ia baroh kitei ki sur kala mih beit kawei ka sur ba ong ba u Doktor u dei beit ban iakhun ha kane ka elekshon  namar ba kitei ki nongkyrshan jong u kiba la bitar bha ia ka jingleh jong ki heh congress halor ka tiket bad kila ong ba kane kam dei tang ka sien kaba nyngkong hynrei kala jia teng ruh ha ki por ba kham mynshwa ong uwei na ki rangbah.
Hadien bala dep ban ia pyni ia ki nia bad ia phylliew jingmut bha na ka liang jong u Doktor u la pynpaw ba lada un ialeh makna ha kane ka elekshon kam myntoi namar ba ka por kala khim palat bad kawei ka dei ka por ba tang 2 snem, bad u la ong ruh ban jop elekshon na Nongstoin donkam 10 hajar vote, ha ka jingshisha ngi la dei ban pynkhreh noh ia ka 2018 kein la ong u Doktor ia ki Nongkyrshan, bad ha katei hi ka por u la shim biang ia ka rai kaba un sangeh noh beit shi syndon bad ban nym ia aireng ha kane ka elekshon bad u la mih noh na katei ka jingialang shabar.
Hadien ka jingmih noh jong u Doktor shabar na katei ka jingialang kiba bun ki nongkyrshan ki la ong ba kam don jingmut shuh ban dang ia shong jingialang bad kam don jingmut hi ruh ba ngin ia leit kyrshan ia u kyrtong bala dep ioh tiket Congress bad ka bha ban ngin ia pait noh la ka jong kren sngewdom ki paidbah, U Doktor ruh ha ka jingsahnud u khlem kwah shuh ban rung shapoh ka hall jingialang hynrei u la ieng beit ha bar kumta kitei ki nongkyrshan ba dohiap ki jong u kila ong Doktor sngewbha pyrkhat lem ia ngi sha ei ngin leit bad kila ong ruh bala da phim ieng mynta 2018 la kut.
Na katei ka jaka pynlong jingialang kala mih ruh ka sur ba kham jam na u wei u samla u bala ong ka 8500 jong phi kam pat khih te doktor sngewbha wat pat rai kyrkieh wan rung biang shapoh jong ka hall ban iakren biang kala mih ka sur jong u ba bun, bad u Doktor u la rung biang shapoh bad hadien nangtei kila ia kut da ka wei ka jingmut ba la kumno kumno u Doktor u dei ban ai ha ki ia ka rai kaba khatduh ha ka sngi nyngkong bad kitei ki nongkyrshan u Doktor kila nud ban ong ba kin pynlut hi ma ki ia ki jinglut jingsep baroh kim salia tangba u doktor u dei ban mih madan ban iakhun ha katei ka election shiteng samoi na Nongstoin constituency.
Na ka liang jong u Rupang u la ioh lad ban iakren bad u Dr.
Pariong ha ka janmiet jong ka sngi saitjain jong ka taiew ba la lah bad haba pyrshang ban kylli hato kala don ne em ka jingia sngewthuh jingmut jong u bad i kong Fenella, u Doktor u la jubab ‘ba haduh mynta kam pat don kum kata’ bad la kylli ruh ba lada ka wan ka jingtyrwa na i kong Fenella ban iatrei lang un mynjur ne em u la jubab biang ‘ba ia kata yn sa ia peit ha kata ka por’.
Shillong, 01 Naiwieng:Ka NESFAS bad ka Institute of Hotel Management, Shillong kan pynlong ia ka jinghikai shoh doh kaban long shi bynta jong ka International Terra Madre (ITM), ban nang pyntbit  ia ki nongshoh doh ka jylla.
Ia kane ka jingai jinghikai yn sa pynlong ha ka sngi ba-ar bad sngi ba-lai ka ITM ka ban long ha ka 4 bad 5 tarik u Naiwieng.
Ha ka jingai jing hikai yn wan u Jürgen Kroeber ba na Germany u ban ai jinghikai halor ka sap jong u ban shoh doh bad ban pynmih ia ka doh bala long ban bam.
Ki Navajo na Amerika kin pyni ia ka sap halor ka rukom ri ia ki jingri jingdup bad ka sap ban shoh doh da ki rukom ot bapher bapher.
Ka Seng ki Nongdie Dohsniang ka East Khasi Hills Butcher Association ruh kan iadon bynta halor ka rukom shoh doh bad ka rukom ot ia ka doh sniang nalor kiwei kiwei.
Ia ki doh bala ot ha kane ka jingai jinghikai yn pyndonkam ha ka International Mei Ramew ka ban long ha Mawphlang, la ong ka kyrwoh khubor na ki bor pyniaid kane ka Tamasa Bam Tynrai.
Shillong, 01 Naiwieng:Hadien ka jing ia pyni bor jongu bad U Chief Executive Member jong ka Khasi District Council bad nangta hadien ka jing pynjari da ka Ordinance, kaba dei ka ain Rangbah Shnong jong ka sorkar bad hadien kata, sa ka jingpynkhreh ia ka ain thymmai ia ki Rangbah Shnong ka Meghalaya Grassroot Institutions Governance Act 2015, kaba la pynbitar tyngeh ia ki Rangbah Shnong ka Ri Khasi Jaintia, kat haduh ba kin dawa ba un hiar shuki noh, mynta ka sngi U Mukul Sangma, ula leit ia kynduh ia u myntri kam poh iing ka sorkar India, na ka bynta ban ioh jingmynjur noh ia ka Village Administration Bill (VAB) jong ka KHADC bad ka JHADC.
U Myntri Rangbah ka jylla u  Dr Mukul M Sangma mynta ka sngi, u la iakynduh ia u Myntri kam pohiing ka ri u Rajnath Singh ha  jaka sah jongu ha kaba u la batai ia ka jingdonkam jong ka  VAB ban ioh noh ia ka jingmynjur jong u Lat ka jylla.
U Myntri Rangbah u la batai hakhmat u myntri kam pohiing ia ka nongrim jong ka VAB hadien ba la shah sloit ka iktiar jong ki bor shnong ha ka Kashari High Court ha kaba ki rangbah shnong kim lah shuh ban ai syrnot sha ki nongshong.
U la kyntu ia u Myntri kam pohiing ka ri, ba ka long kaba donkam kyrkieh ban ioh ia ka jingmynjur ia kane ka VAB.
U la iathuh ruh ha u myntri kam pohiing ba ki ain jong ki ar tylli ki district council ka  Khasi Hills Autonomous District (Village Administration) Bill, 2014 bad ka Jaintia Autonomous District Council (Establishment of Elaka and Village Election, Appointment, Powers, Functions and Jurisdiction of Dolloi/Sirdar and Waheh Shnong) Bill, 2015  la pynbeit bha ka sorkar ia ki kyndon jongka bad hadien ba la pynbeit la phah sha u Lat ka jylla.
U la ong ba u Lat u la phah sha ka tnad kam pohiing ban bishar bniah ia kine ki Bill bad ka jingpynslem ban ai ia ka jingmynjur ia ki Bill ka la wanrah ia ka jingsngew tieng na ki bor synshar shnong bad ka jingthmu artatien ia ka jingmut jong ka sorkar ha kaba ki la pynlong ia ka jingiakhih paidbah kaba jur.
Ha kajuh ka por, u Myntri Rangbah u la iakren ruh ia ka shong suk shong sain ha kane ka jylla bad kyrpad ia ka sorkar pdeng ban ai jingkyrshan ba ka sorkar jylla kan pynkhlain ia ka tnad pulit ha ka jylla khamtam sha ki thain khappud.
Na ka liang u Myntri kam pohiing ka ri u Rajnath Singh u la kular ba un shim khia ia kane ka kam.
Shillong,  2 Naiwieng:Ka District Magistrate ka Ri Bhoi District, Nongpoh ka la pynjari da ka kyndon 144 CrPC; da kaba mana ban ieng kai ia baroh ki briew, ki kali shimet bad kali kamai ha shi lynter ka khyrdop khrong pisa ha Umling.
Ka DC ka la pynjari ruh ban iaid kiar ki trok ia ka surok National Highway-40  bad kiba leh pyrshah kin shah trei ha ka ain.
Ha ka jingpynbna ka sorkar ha kane ka sngi Nyngkong, ka DC ka la ong ba ka hukum kan treikam hadien ba la lap ba ki don ki khlemrain (dalal) kiba leh mynleh ieng kai bad leh shalaki ha sawdong ka Umling Integrated Checkgate da ka jingthmu ba sniew ban khrong pisa ia ki trok ban iaid na kaba siew khajna sha ka sorkar bad kane ka la pynduh khajna ia ka sorkar.
Ha kajuh ka por, ka District Magistrate ka la khang ruh ban iaid ki trok kit dewiong lyngba ka surok Nongpoh – Umden Road, Umling – Lailad Road, Lailad – 20th Mer Road,  Umsning – Jagi Road bad na Nongpoh – Nartiang Road, Ri Bhoi District.
La pynjari da kane ka kyndon, namar ba ki don ki trok ki iaid beain sha kane ka surok ban lait ka siew khajna ha Umling Integrated Checkgate, la ong ka kyrwoh na ka sorkar.
Ka District Magistrate Ri Bhoi District, ka la khang ruh ban shna ing dara ha shi lynter ka surok National Highway – 40, ban pynhap dewiong harud surok.
Ha kawei ka hukum, ka District Magistrate ka la khang ruh ia ki kali ban ieng ha petrol pump bad ym shah ban ieng palat ia 2 tylli ki kali ha kawei ka jaka harud surok ka NH-40 na Pahamrioh haduh Umling.
Nongpoh,02 Naiwieng:Ka Ri Bhoi Youth Federation (RBYF), sengkmie ka la ai ia ka jingkyrshan kaba radbah ia ka jingdawa jong kane ka Synjuk ki Nongsyn shar Shnong ka Bri u Hynniewtrep  ba ka sorkar jylla ka dei ban pynlong aiñ noh mardor ia ka VAB, 2015 bad kiwei kiwei ki jingdawa ba la pynbna da ka synjuk.
U president ka RBYF u Bah Bipul Thangkhiew u la ong ba seng ka la pynpaw ia ka jingkmen halor ka jingiasnohktilang ki paidbah baroh jong ka Ri Khasi Jaintia ban ia shimbynta ha katei ka proseshon bah ha ka 30 tarik Risaw ba la pynlong da ka synjuk ki nongialam shnong.
“Ka Ri bad ka Jaidbynriew ka donkam kyrkieh ia ka jingiatylli, ka jinglong kawei ban iakhun halor ka nongrim ban iada ia la ka jaidbynriew kaba kyrpang bad ia ka jylla hi baroh kawei kaba don mynta hapdeng ka saw ka siañ tang namar ka jingmutlop jong ka sorkar jylla ban pynlong aiñ noh mardor ia ka VAB kaba dei ka jingpynkupbor ia ka iktiar ki nongialam shnong bad ruh kaba long ka stieh jong ka Jaidbynirew", ong u Bah Thangkhiew.
Ha kawei ka liang ka RBYF ka la pynthymmai ruh ia ki nongkitkam jong ka Mawrong Unit kynthup ia u samla Kyrshanlang Syiem kum u president, Wanbha Lyngdoh, Vice President, Secretary Aibor Lyngdoh, Organizing secretary B.
P Syiem, Sport Secretary Renol Moksha, Education secretary Broken Nongkseh, Finance Francis Lyngdoh lem bad kiwei kiwei ki dkhot ka EC.
Ha kawei ka liang ka Dorbar ki Rangbah Shnong Ri Bhoi District (DKRSRBD) mynta ka sngi ka la ai khublei kyrpang ia baroh ki paidbah bad baroh kito kiba ai jingkyrshan ha katei ka proseshon ba la khot da ka Synjuk ki Synjuk ki Nongsynshar Shnong ka Bri u Hynniewtrep.
U Bah C.
B Syiem, Secretary u la ong ba ka synjuk ka dap da ka jingkmen ban sakhi ia ka jingkyrshan kaba radbah kaba ki paidbah nongshong shnong ka them Ri Bhoi ha katei ka sngi.
Ka DKRSRBD ka kyrmen skhem ba ki paidbah kin nang ai ia ka jingkyrshan kaba radbah tad haduh ba ki jingdawa jong ki nongialam shnong kan urlong kumjuh ruh ba kin sa ia shimbynta ruh ha ka jingleit tur sha ka Secretariat ha ka 5 tarik u Naiwieng ban dawa ba ka sorkar jylla kan pynlong ain noh mardor ia ka VAB bad ruh ban pynurlong ia kiwei kiwei ki jingdawa khamtam ka jingdawa ban hiar shuki noh jong u Myntri Rangbah u Dr.
Mukul Sangma lem bad kiwei kiwei ki myntri jong ka sorkar jylla, ki la bynrap.
Ka General Meeting jong ka Synjuk Hiamlang Umniuh Tmar, kan long ha ka 6tarik Naiwieng 2015, ha ka por 11baje mynstep ha Khasi National Durbar Hall, Mawkhar.
La kyrpad ia ki para shnong, ba kin ia poi khnang.
Shillong, 2 Naiwieng:Ka Joint Action Committee (JAC) jong ki nongrep hapoh ka jylla hapoh ka lama Joint Action Committee of All Meghalaya Farmer Union (JACAMFU), kan pynlong ia ka jingialang paidbah ha Mawsynram ha ka 6 tarik mynta u bnai.
Kane ka jingialang paidbah ka long kum shi bynta ban pynsngewthuh paidbah halor ka jingdawa na ka sorkar ba ka dei ban pyntreikam noh da ka policy halor ka rep ka riang ia kaba la tip kum ka Agriculture Policy kumba ka seng ka la dep leit rah ia ka dorkhas sha u Myntri Rangbah ka jylla u Dr.
Mukul Sangma.
Katkum ka kyrwoh khubor na u bah BL Nongum uba dei u General Secretary jong ka JACAMFU, u la iathuh ba, ki nongrep hapoh ka jylla ki iakynduh ia ki jingeh bapher bapher, hynrei ym shym la don satia ba shimkhia la ka long na ka liang jong ka sorkar bad kiwei pat ki kynhun, kumta ka seng ka la lumlang ia baroh ki seng nongrep hapoh ka jylla ban iatylli kawei ban dawa na ka bynta ka hok jong ki nongrep bad u la kyrpad ruh ia ki paidbah jong ka thain ba kin wan ban iashim bynta ha katei ka jingialang bad ban ai ia ka jingkyrshan kaba radbah na ka bynta ban pynurlong ia kiba bun ki jingdawa jong ki nongrep.
U bah Nongum u la iathuh ba, na ka liang jong ka sorkar mynta ka la pynduh lut ia kiba bun ki skhim nongrep kum ka winter cropping lane ka skhim na ka bynta ki jingthung ha ka por tlang.
U la iathuh ruh ba ka jingbym pynbiang jong ka sorkar ia ki dawai ban pyniap khniang da ka jingthmu ban pynlong organic ka la pynduh nong ia ki nongrep namar ki hap ban thied ia ki fertilizer ha ka dor kaba rem bad ka sorkar ka la pynduh noh ia ka subsidy.
Shuh shuh u la iathuh ba ka seng ka la dawa na ka sorkar ba kan ai jingiarap halor ka jingpynjulor jong ki khniang ia ki kba ha u snem 2014 ha ki thain West Khasi Hills bad Ri Bhoi namar huduh mynta ka sorkar kam pat ai jingiarap satia.
U la iathuh ba kum ka lyngkha jong u bah Sil Nonglang ha ki thain Ri-bhoi um shym la ioh kheit shuh ia u kba ha u 2014, hynrei haba la pan jingiarap na ka sorkar ka leh bym salia haduh mynta.
Shuh shuh u bah Nongum u la iathuh ba, ka seng ka dawa na ka sorkar ba kan pyntreikam noh ia ka rai jong ka sorkar ban kyntiew ia ka jingai ei, na ka bynta ki kali lur lyngkha.
U kyntu ruh ia ki ophisar ba kin nym long tang ki niangkohnguh ha ki lei san snem, hynrei ba kin kren ia ka jingshisha kiei ki mat kiba ktah ia ki nongrep bad kiei kiba ai jingmyntoi haba ka sorkar ka pyntreikam ia ki skhim na ka bynta ki nongrep.
U la kyntu ruh ia ki nongmihkhmat ba kin kren lem na ka bynta ki jingeh jong ki nongrep, kumba ki ju pynpaw ia ka jingangnud ban kyntiew ia ki nongrep ha ka por iakhun ilekshon.
U bah Nongum u la iathuh ba ki nongialam jong ka seng kynthup ia u bah Commander Shangpliang Chairman, bah K Suting Vice Chairman, bah Erick Syiemlieh Organizing Secretary lem bad kiwei ki nongialam kin leit sha Mawsynram na ka bynta ban pynshai paidbah halor ka jingdonkam ban dawa na ka sorkar ba ka dei ban pyntreikam noh ia ka policy halor ka nongrep ka riang bad yn iakren ruh halor kiba bun ki jingeh jong ki nongrep kiba iakynduh ha ki bynta bapher bapher jong ka jylla bad u la ban jur ruh ia ki paidbah ban wan sngap dalade ia ki jingpynshai na ki nongialam jong ka seng ha katei ka jingialang ha Iew Mawsynram ha ka por 12 baje shiteng sngi.
Shillong, 2 Naiwieng:Ka kynhun rwai ba pawnam ha ka pyrthei ka Shillong Chamber Choir kan pynshongshit da ki sur ba ih jong ka ha ka sngi ban plie ia ka ITM-2015, katei ka kynhun kan shim ia ka bynta ban rwai kumba 20 minit eiei da ki sur jingrwai ba  har rukom jong ka.
Lah ban pynkynmaw ba ka Shillong chamber Choir ka dei ka kynhun kaba la ioh ia ka nam lahduh ha ka jingiakob India Got Talent bad ka la rwai ruh ha ka 6th World Choir Games kaba la long ha Shaoxing China (Shanghai) ha u 2010 ha kaba ka la io ia ka nam lahduh ha baroh lai tylli ki bynta ba ka la ia khun kata ha ka Musica Sacra, Gospel bad Popular.
Ha katei ka sngi plie ia ka ITM katei ka kynhun kan rwai bun ki jingrwai jong ka kynthup ka jingrwai ba la ai kyrteng ka ‘Sutnga’ ka jingrwai na ri lum Jaintia ha ka por ba ki ot kba , kawei pat ka jingrwai ba kin rwai ka dei ka “Ngi wan kynduhlng ban ia khawai", kaba la shna hi da u nongialam katei ka kynhun u bah Neil Nongkynrih uba la ioh ruh ia ka khusnam Padma Award.
Shillong, 2 Naiwieng:Ka saiñ pyrthei ha Nongstoiñ ka la sdang ban beh lyer bad shongshit bha mynta hadien ba ki paidbah ki la ioh jingtip kaba thikna ia ki kyrtong ki ban ia khun ha katei ka elekshon.
Haduh mynta ki la don saw ngut ki kyrtong ki ban ia khun ha katei ka elekshon shiteng samoi bad kitei ki 4 ngut ki long u bahduh Diosstar Jyndiang na ka seng HSPDP uba dei ruh u nongniah kali jong u Maieid Hoping, u bah Gabriel Wahlang na ka seng Congress uba dei ruh u MDC shu sieh hapoh District Council, nangta la mih sa ka kong Fenella L Nonglait ka pyrsa kur u Maieid Hoping ka ban ia khun kum ka kyrtong shimet, bad mynta ka miet pat sa ka seng UDP ka la pynbna paidbah ia u kyrtong jong ka u bah Moslander Marngar uba dei ruh u President barim jong ka West Khasi Hills Student Union.
Haduh mynta kiba la thikna ban ia khun ha katei ka elekshon shiteng samoi ki long u Sing, ka bom, ka kti katba ka kong Fenella pat ka dang ap ia ka shap jong ka bad ka la ong ba ka kwah ban ia khun da ka shap jong ka Waitbnoh, mombati lane Lynten kawei na kitei.
Ka UDP mynta ka miet ka la pynbna ia ka kyrteng u bah Marngar napdeng ki saw ngut ki kyrtong kiba la pan tiket, kiwei pat ki lain gut kiba la pan tiket na ka seng UDP ki long ka kong Martilin Rymbai, u bah Tarsis Mawlot bad u bah J.
T S Thongni.
Nalor kitei ki seng saiñ pyrthei kiba la pynbna tiket kaba dang sah mynta ka long sa ka seng BJP namarba la don u kyrtong ba pan tiket na katei ka seng u bah Roland Mawsor, hynrei haduh mynta ym pat ioh jingtip eiei aiu katei ka seng ka pyrkhat la kan pyniakhun ne em.
Ha kawei pat ka khubor, la ong ba u Dr.
Adviser Pariong u la rai kut ban ym ia khun shuh ha katei ka elekshon shiteng samoi watla ka la don ka jingpynbor kaba jur na ki paidbah nongkyrshan jong u bad ia katei ka rai ba khadduh u la shim ha ka jingialang kaba long mynta ka sngi ha Ri-Khasi Free Morning School , Nongstoiñ.
Hadien ba ki paidbah nongkyrshan jong u Doktor kila ioh sngew ia katei ka rai ba khatduh ka jong u da ka jingsngewsih bad kthang ka mynsiem kila mih noh na katei ka jingialang bad ha dien ba kitei ki nongkyrshan jong u doctor ki dang ia bynniaw ha surok bad ba ki dang ia pyrkhat kumno kin leh, hamar katei hi ka por la wan poi u kyrtong jong ka Congress u bah Gabriel Wahlang ha ryngkat u ba Albinus Kharbani bad na ka liang jong ki kila wer ia kitei ki para dkhot jong ka seng ban kin wan phai biang sha ka party namar kum ka party kam shym pat la beh ia ki.
Na ka liang jong kitei ki nongkyrshan jong u Doktor kiba la leit phai biang sha congress bhavan na ka bynta ban ia pynbeit ia kitei ki kynrum kynram bad naka liang ka jong ki kila pynpaw ba hato kum ka seng kan dang pdiang ne em ia ki katta hadien ba kila long kiba tamsneng bad ka jingleit ka jong ki ban ia pynbor ia u Doctor kamdei ka daw ba ki isih ia u bah Gabriel hynrei ia ka jingleh donbor jong ki heh congress ha kaba iadei bad ka rukom ai tiket.
Hadien ba ki nongkitkam jong ka party congress kila pdiang biang ia kitei ki dkhot kiba la sakma shipor na ka liang jong ki ruh ki la rai ban ia kyrshan tyngeh noh ia u kyrtong bala dep ban rai.
La ioh jingtip ba ki kyrtong baroh ki ban ia khun ha katei ka elekshon shiteng samoi na Nongstoiñ kin leit thep kyrteng lashai ka sngi.
Shillong, 2 Naiwieng:U President jong ka UDP Mylliem konsti twensi u bah Hamlet Dohling mynta ka sngi u la leit ia kynduh ia u myntri ka tnad PWD, U Ma Sniawbhalang Dhar bad ha katei ka jingiakyn duh u la kyrpad ba ka sorkar ka dei ban maramot noh ia ka surok Lummaw bah kaba la sniew jubor.
Ha katei ka jingiakynduh u bah Hamlet u la ong ba u myntri u la ia kren bad u Executive Engineer ka National High Way u bah Rilang ha kaba u la hukum ia u ba u dei ban maramot noh mar mar ia ka surok kaba don ha Lummawbah.
Ha katei ka jingiakynduh u bah Hamlet u la ong ruh ba u myntri u la kular ban maramot bad pynbha noh ia ka surok kaba la sniew palat kaba don ha Lawsohtun, Umlyngka, Nongkseh bad Upper Shillong.
Katei ka jingiakynduh bad u myntri u bah Hamlet u la ong ba ka dei halor ka jingbym shim khia u Chief Engineer ka PWD wat hadien ba u la leit ban ujor la bun bunsien.
Shillong, 2 Naiwieng:Ka jingialang ka Synjuk Ki Nongsynshar Shnong ka Bri u Hynniew trep kaba la long mynta ka miet ha Mawpat ka la shim ia ka rai ba ka prokram kaba ki la pynbeit bad pynbna paidbah ka ban long ha ka 5 tarik u naiwieng kan iaid beit shakhmat kumba la pynbna.
Haka jing iakren bad ki nongialam katei ka Synjuk ki la ong ba ha katei ka sngi kan don ka jingiakynduh lang jong ki paidbah ha ka por 10:30 baje mynstep ha Madan Laban, Red Cross bad nangtei kin ia iaid lang thrui shaduh sha khyrdop bah jong ka Main Secretariat.
Katei ka jingiaid paidbah ki Rangbah Shnong ki la pynthikna ba kan iaid beit kumba la pynbna lada khang ne ym khang ruh.
Shuh shuh katei ka jingialang jong katei ka Synjuk ka la shim ia ka rai ban kyntait ia ka jingkhot ia kren jong u myntri Rangbah ka jylla u Dr.
Mukul Sangma uba la phah shithi ia ki kaba ki la ioh pdiang mynta hi ka sngi ba u kwah ban ia kynduh ia ki lashai ka sngi ka 3 tarik u naiwieng bad na katei ka jingialang ki la jubab kylla sha u da ka shithi kaba ki la phah sha u mynta hi ka miet ba kim treh ban ia kynduh ia u, hynrei lada u kwah ban ong eiei u dei ban wan beit dalade hi ha ka 5 tarik u naiwieng ka sngi ba ki paidbah na kylleng ka jylla kin wan bad u dei ban kren ia kaei kaba u kwah ban kren bad ban pynbna ia kaei kaba u kwah ban pynbna.
Ka jingbym treh jong ki ban leit ia kren ki la ong ba namar ba ha katei ka shithi u myntri rangbah u la kdew beit thik ba u kwah ban ia kren ia ka VAB, hynrei na ka liang jong ki ki la ong ba lyngba ki lad khubor la paw shai ba ka VAB mynta ka don hapoh Delhi ym ha kti ka sorkar bad kim sngew myntoi eiei ban ia kren ia ka VAB ka bym don mynta hapoh jylla hynrei ka don hapoh Delhi.
Lah ban kdew ba ha ka proseshon kaba la long ha ka 30 tarik u risaw kaba la tuid da ki lak ngut ki paidbah, ki Rangbah Shnong ki la pynbna ba ki la ai por ia ka sorkar hapoh ka 4 tarik mynta u bnai ban pynurlong ia ki jingdawa jong ki bad lada kam lah u myntri rangbah u Dr.
Mukul bad kumjuh ruh ki myntri sorkar ki dei ban hiar shuki noh.
Lahr uh ban kdew ba ki Rangbah Shnong ki la buh 7 tylli ki mat jingdawa na ka sorkar hynrei na kitei ki 7 tylli ka sorkar ka la pyndep kawei kata ka jingpyniap noh ia ka Ordinance 2015.
Ki mat kiba dang sah mynta ki don sa 6 tylli bad lada jia ba ka sorkar kam lah ban pynurlong ka dawa jong ki ka dei beit ka jinghiar shuki u myntri rangbah ryngkat ka kynhun myntri jong u.
Kiwei pat ki lad khubor ki la iathuh ba ki Rangbah Shnong ki khmih lynti ba lada ym baroh hynrei tang kumba saw –san tylli lada ka sorkar ka lah ban pynurlong kan dang don ka lad ia kren ia ka sorkar bad ki lah ban pyrkhat da kumwei pat lym kumta ka jingdawa jong ki kan dei beit ka jinghiar shuki.
Haba ia kren ia ka VAB ki la ong ba la iohi ha ki kotkhubor ba u myntri rangbah u la leit ia kynduh ia u myntri kam pohing ka sorkar pdeng u Rajnath Singh ban ia kren ia ka VAB, bad ki la shu suba ba ka jingkhot u myntri rangbah ia ki kan dei beit ban put turoi ialade bad ban pyntip sha ki ba u la leh eiei ia ka VAB da ka jingwan ia kynduh ia u Rajnath Singh, hynrei ki la ong ba katei ka jingiakynduh jong u ym shym la iohi eiei ia u soh.
Shillong, 2 Naiwieng:Wat la bun bah ki paidbah khamtam sha nongkyndong kiba la dep pynrung ialade ha u number Aadhar, ka Khasi Students Union (KSU) ha kane ka sngi Nyngkong ka la mih pyrthei ban dawa biang ba ka sorkar ka dei ban pynsangeh shwa ia ka jingpynrung ia ka National Population Register (NPR) hadud ban da lah ban pyntreikam ia ki kyndon ban pyrkhing rung ia ki mynder sha kane ka jylla.
Ka KSU ka la byrngem ba lada ka jinglong jingman ka dawa, kan phah ia ki dkhot jongka ban pynsangeh shi syndon ia kane ka jingpynrung kyrteng Aadhar ia ki paidbah, kumba ka la dep iakren bad ka sorkar ba ka dei ban pynsangeh shwa ia kane ar snem mynshwa.
“Ngi dawa ba ka sorkar jylla ka dei ban burom ia ka rai jongka hi ban sangeh shwa ia ka jingpynrung kyrteng ia ki nongshong shnong da u Aadhar" la ong u general secretary ka KSU u Bah Auguster Jyrwa haba iakren mynta ka sngi sha ki nongthoh khubor.
Ka Seng ka la dep ai jingthoh ruh sha ka myntri kam pohiing ka jylla ka Kong Roshan Warjri mynta ka sngi.
Katkum ka jingtip kiba bun bah ki paidbah ha Block Pynursla kiba la dep leh ia u Aadhar number da ka jingleit pynshai u BDO ha kine ki sngi.
Kumjuh sha Nongstoin Block ruh la bun bah kiba la dep pynrung Aadhar hynrei ki don tang katta katne ki jaka ba la pyrshah bad ki paidbah kim treh ban leh.
U Bah Jyrwa u la pynkynmaw ba ha u snem 2013, ka sorkar lyngba u Myntri Rangbah ka la pynthikna ia ka KSU ba kan pynsangeh shwa ia ka jingpynrung ia u Aadhar number ia ki nongshong shnong haduh ban pyntreikam ia ki kyndon ban tehlakam shwa ia ki nongwei ba wan rung bad mih na kane ka jylla.
“Hynrei, dang shen ka seng ka la ioh jingtip ba ka sorkar ka la pyntreikam biang ia kane ka jingleit rejister ia ki briew sha man ki jaka ha ka jylla bad kane ka la pyni ba u Myntri Rangbah u la pynlong kamkai ia ka jingiakut bad ka seng" la ong u Bah Jyrwa.
“Nyngkong ngi mut ba ka dei tang ka jingleit pynshai ia ki paidbah hynrei hadien ngi la tip ba ki la leh pynban ia ka jingrejister ia ki briew ha kiba bun ki jaka ha East bad ha West Khasi Hills district" la ong u nongialam ka KSU.
U la ong ba lada ka sorkar kam sngap ia ka jingdawa ka seng ban pynsangeh shwa, kan leit ban pynsangeh ia kane ka jingleh ka sorkar.
Nongpoh, 03 Naiwieng:   Ka KSU Umsning bad ka HNYF North Region ka la wer ia ki paidbah ka Umsning ban iakren paidbah halor ka jingpyrshah ia ka kom peni ri syiar ka Agrovet Private Ltd bad ia ki ar ngut kynthup ia u MDC ka Umsning Bah Don kupar Sumer bad u MDC ka Mawhati u Bah James Sylliang ban pynshai ha ka 7 tarik Naiwieng por 11 baje ha Iing dorbar Umsning.
Kine ki ar seng ki la khot ruh ia ki rangbah shnong ka thain Umsning ban iapynshai lang hakhmat u paidbah halor kane ka kam.
Ka pham ri syiar ka Agrovet ka don ha Mawthei bad ha Khlieh Umtrew, 9mer.
U Vice President ka KSU, Umsning Circle, u Bah Augustine Nongbri  u la ong ba ka seng ka kwah ban pyntip sha ka pyrthei halor ka jingpyrshah ia katei ka Kompani bad kumjuh kiba kyrshan khnang ba ki paidbah ka Ri-Bhoi kin nym sah ha ka jingdum.
U la ong ba ka seng ka pyrshah ia katei ka Kompani ka dei halor ka nongrim ba ka pynlait ia ka jaboh sha ka wah ba tan umbam umdih ki paidbah ha ka thain Umsning, hynrei katba dang mih ki sngi ki la don ki rangbah Shnong kiba kyrshan bad ki don ruh kiba pyrshah.
“Ban tip ia ka sur jong u paidbah baling, ka KSU bad HNYF  ki la rai ban pynlong da kane ka jingiatai paidbah",  u la ong.
U Samla Nongbri ula ong ruh ba ka seng ka khot bad ka kyrpad jur ia ki MDC, ki rangbah Shnong bad kumjuh ruh ki paidbah ba kin ia mih ryntih ha katei ka sngi na ka bynta ban pynpaw ia kaei kaba ki don halor katei ka Kompani kaba ki paidbah ka District bad ka jylla hi baroh kawei kin nym shah ha ka umdum, u la bynrap.
Shillong, 3 Naiwieng:Ka Hynñiewtrep Awakening National Movement (HANM) ka la byrthen ban leit tur bad ki lama iong sha Secre tariat,  namar ka jingslem ka sorkar ban sei madan ia ka kaiphod jingtohkit kiba shah siat iap ha Mookhep ha kaba ar ngut ki briew ki la khlad ha ka 24 tarik Nailur 2014 ha ka jingiakhih khang dewiong ka NGT.
“Ka jingpynslem ka sorkar ban sei madan ia ka kaiphod jong ka jingshah siat iap ha Mookhep ha East Jaintia Hills District  namar ka kwah ban buhrieh ia ki briew ba donkti", la ong u Bah Shaniahlang Suchen u President HANM hynne ka sngi Hatmajai.
U la ong ba ka jingsiat pathar ki pulit ha katei ka sngi ka la wanrah ia ka jingduh ei jong ar ngut ki mynsiem briew bad ka sorkar haduh kine ki sngi kam pat shym la sei madan bad ka kwah ban buhrieh ia ka jingshisha.
U la ong ba ka sorkar ka dei tang ka nongpeitkai namar ba kam lah ban wad ia ki briew kiba donkti ban siat iap ia ki riew paidbah.
"Kasorkar ka kwah tang ban shu kylli shi kylli namar ba ki kwah ban buhrieh ia ka jingshisha na ki paidbah namar lada ka sorkar ka kwah bad shim khia shisha, la dei ban pyndep ia ka jingtohkit naduh mynne", u la ong.
Katkum ka jingong u Bah Suchen, ka sorkar ka sted bha ban pdiang ia ka ain khang bam armaloi ka Prevention of Disqualification (Members of the Legislative Assembly of Meghalaya) Amendment Bill, 2015 hynrei ia ka jingjia ha Mookhep pat la palat snem khlem leh eiei.
“Ngin nym shong kli kti hynrei ngin iai bteng ban ieng skhem haduh ba kiba haiing hasem jong ki ar ngut ki briew ba shah siat iap kin ioh ia ka jingbishar hok",u la ong.
Jowai, 2 Naiwieng:Ki samla pule ka Kiang Nangbah Government College hapoh ka lama jong ka Kiang Nangbah Government College Student’s Union ki la rai ban iakhih biang da ka jingiakhih ba khlem buh por, ka ban sdang naduh ka 11 tarik une bnai.
Ka jingiakhih ki samla pule ka long halor ka jingduh tulop jong ki nongtrei (staff) la khatwei bnai kaba ktah ia ki haduh katta katta.
Ka jingpynheh ia ki mala (extension of College building), Ka jingplie ia ka Girl’s Hostel bad ban maramot ia ki surok (internal road) jong ka College bad kiwei kiwei.
Nalor kitei ki jingeh dang don shibun eh kiwei pat ki jingbymbiang ki nonghikai khamtam ha ka Morning Section kaba buh jingeh shibun ia ki khynnah pule jong ka College jong ngi.
Ka Kiang Nangbah Government College ka long tang kawei ka Government College ha baroh ka Jaintia Hills hynrei ka long kaba sngewsih tang ia kane kawei ka sorkar jong ngi kam leh ei ei ban pynbha iaka.
Kane ka long ka jinglehrain ia ki MLA jong ngi khamtam ia u Education Minister uba dei na kane ka Constituency.
Te ngim banse ban iakhih biang ban dawa ia ka hok jong ngi ki samla pule khlem buh por tad haduh ba ki jingdawa jong ngi kin urlong.
Ngi khot lang ia ki paidbah bad iaki seng bhalang ban ai ka jingkyrshan ba pura ia ngi ha katei ka sngi khnang ba ki jingthmu jong ngi kin iaid beit.
Ha kawei pat ka liang ngi ai khublei ia u Bah Paul Lyngdoh bad iaka team jong u halor ka jingiarap jong ki ban wanrah ia ki jingeh ka College jong ngi ha ka dorbar thaw aiñ (Assembly) pynkut ka kyrwoh na U General Secretary ka Union U samla Balarian Lamin.
Shillong 03 Naiwieng: Ka Sengbhalang Nohwet Shillong Pyllun kan pynlong ia ka jingialang kaba nyngkong ha ka 7 tarik Naiwieng por 1 baje myn sngi ha Dorbar Hall Mission Compound.
La kyrpad ia baroh ki para shnong (Nohwet) ban shong basah ha Shillong bad khap sor Shillong ban iawan sha katei ka jingialang, la ong ka kyrwoh na u Bah Bose Swell Khongthohrem (98629-09174).
Shillong, 3 Naiwieng:Mynhynnin ka janmiet ka kynhun ki runar kiba ju leh ia ki kam pyntriem ha ri Lum Garo kum ka kam rahbor, ka kam lute bad kiwei pat ki kam pyntriem ha ki thaiñ ka Agia-Rongsai-Tikrikilla ki la wna ban pyndem ialade ha ki pulit ka Tikrikilla Police Station.
Kitei ki runar kiba la wan pyndem wait baroh ki dei ki jaitbynriew Rabha, bad baroh ki la don haduh 23 ngut hynrei kiba bun na ki dei ki khynnah kiba hapoh ka 18 snem karta.
Na ka 23 ngut ki don haduh 16 ngut kiba dang hapoh ka 18 snem.
Ka jingwan pyndem kitei ki runar ka dei hadien ba ki pulit ka West Garo Hills ki la khynra lehnoh la kumba ar taiew eiei mynta.
12 ngut na ki, ki pulit ki la pyllait noh ha ryngkat ka jingteh kyndon katba 4 ngut pat ki don mynta ha phatok ki khynnah kaba ka khubor pulit ka la ong ba ki dang donkam ia ka jingiasyllok ban pynkylla ba mut ia ki.
Kiwei pat kiba la shah kem ha ki pulit kiba dang mynta ha phatok ki don 7 ngut kiba dei ruh ki snar jong katei ka kynhun pyntriem.
Kitei ki 7 ngut ki snar ba la shah kem ki la phla ba ki la pyndonkam da kitei ki khynnah ban wad jingtip ia ki nombar kali jong ki briew, ka kam khaii aiu ba ki trei, nangta ia ka jingiaid lynti jong ki bad kiwei pat ki kam khnang ba kan pynsuk ia ki ban leh ia ki kam rahbor bad kam lute.
Mynta ka step phyrngap ki pulit ka South Garo Hills ki la leit khynra ha ka shnong Mindigre bad ki la ioh kem ia uwei na ki nongialam ka ASAK u Algrin Ch Marak, ba ju khot sin u Balgitchak, 30 snem karta uba dei na ka shnong Mindigre.
U Balgitchak u dei u nongialam ka kynhun lehnoh ASAK uba la shna ia ki buit ki sapkumno ban ioh rahbor ia u ophisar ka SIB u Bikash Singh bad u nongkhaii jain u Kamal Saha.
Utei u snar lehnoh u dei ruh u nongialam ba hapoh ia u Commander in Chief katei ka seng u Reading T Sangma.
U Algrin Ch Marak u dei ruh u dkhot uba peit ia ka pla tyngka katei ka seng bad kiwei pat ki tiar ki tar kum ka shithi dawa pisa bad kiwei.
Ki pulit ki la pyntip ruh ba ki la ioh kem sa 2 ngut ki dkhot ka ASAK u Elathman Shira, na ka shnong Bolchugre uba dei u para jong u Sengbath Shira bad u Dendu M Marak na katei ka juh ka shnong bad mynta kitei ki don ha kti ki pulit ban tohkit namarba ki dei kiba ladonkti ban pyniap ia u ophisar ka SIB bad kumjuh ia u nongkhaii jaiñ.
Kitei 2 ngut ki la phla ruh ba ki la iarap ia u Sengbath Shira ba tih thliew ban tep ia ka metiap kitei ki 2 ngut ba la shah pyniap.
Dei lyngba ka jingiathu kitei 2 ngut ia ka kyrteng u Algrin Ch Marak ba ki pulit ki la ioh kem ia u mynta ka step.
Ki pulti ki dang khynra ban ioh kem sa ia u Reading T Sangma bad ia u Sengbath D Shira.
Jowai, 6 Rymphang:Hynnin ka sngi, ka sorkar Assam lyngba ka tnad Forest bad Police Assam ki la wanban buh ia ka khyrdop jong ka hapoh u pud u sam ka Meghalaya, ha Khanduli ha jan ka Meghalaya Police Battalion Camp.
Kane ka jingthmu ka sorkar Assam ka la sdang naduh kine ki khyndiat sngi, hynrei la pynsangeh da ki paidbah nongshong shnong, hynrei hynnin ka sngi pat ki la wan ha ryngkat ka kynhun pulit Assam ban trei ia katei ka khyrdop haduh shiteng sngi.
Ki paidbah na katei ka thain ki la pyntip ia kane sha u DC ka WJH Hills ha kaba u DC ka WJH u la phah hiar da u Magistor CS Laloo uba dei ruh u ADC ka WJH ha kaba u la ioh ban iakren bad u heh jong ka West Karbi Anglong District bad hadien ka jingiakren ki la sangeh noh.
Hynrei mynta ka sngi pat, ka kynhun ki pulit Assam ki la wan biang sha katei ka jaka ban pynlong ia ka jingkhynra ia ki kali naphang kiba iaid lynti lyngba katei ka jaka.
Shillong, 7 Rymphang:Haba pynshngain na ka jingtieng ia ka jingwan tyllep ki briew ba nabar sha ka jylla, u myntri khynnah ka tnad rel ka ri u Rajen Gohain mynta ka sngi u la ong ba ka jylla Meghalaya ka don ka Sixth Schedule kaba iada na ka jingwan tyllep ki briew bad ka jingshna ia ka lynti rel kan nym ktah ia ka jingwan buhai shnong ki briew nabar.
Haba kren hadien ba la mih na jingialang sha ki nongthoh khubor, u Gohain u la ong “Ka Meghalaya kam don jingktah na ka jingwan ka lynti rel namar ba ka don ka Sixth Scheduled.
Ha Meghalaya, ym don ba lah ban thied jaka kiba nabar namar ba ka don ka Sixth Schedule ban iada ia ki trai shnong".
U la ong ba haduh mynta ka sorkar jylla kam pat aiti ia ki jaka ban shna ia ka lynti rel sha rilum Khasi.
“Ban pyrshah ia ka lynti rel kaban wanrah ia ka roi ka par, kam long kaba sngew dei tang namar ba tieng ia ka jingwan tyllep ki briew nabar bad ki dei ban sngewthuh ia ka", la ong u Gohain uba kren da ka ktien Hindi hadien ba la wai ka jingplie ia ka iew Digi dhan Mela.
U la ong ba ka jingwan tyllep ki briew nabar ka lah ban wan wat lada kam don ka lynti rel ruh tangba ki trai shnong ki dei ban sngewthuh ba ki briew ki wan sha Meghalaya kum ki nongshangkai ym kiba wan ban buhai shnong“Nga la iakren ia ka jingsngew jong ki paidbah ka jylla bad ka myntri ka kong Ampareen Lyngdoh.
Ka la pynthikna ba ka sorkar jylla kan ai ia ka jingiatreilang bad ka sorkar pdeng halor kane ka bynta", u la ong.
U la ong ba ka lynti rel sha Meghalaya ka long kaba donkam eh na ka bynta ban wanrah ia ka roi ka par kaba sted namar ba kane ka dong mihngi ka dei kaba sahdien bha.
U la ong ba mynshem snem ka sorkar ka la mang pisa T.
300 klur ban shna lynti rel ia ka Meghalaya hynrei khlem lah ban pyntreikam.
Hynrei ha kajuh ka por, u la ong ba mar mar hadien ba ka sorkar jylla ka aiti ia ki jaka, ka sorkar pdeng kan sdang noh ia ka jingtrei ban shan lynti rel namar ba ka sorkar ka la mang pisa biang T.
300 klur na ka bynta kane ka kam.
Lah ban kdew ba ki sengbhalang khamtam ka KSU ka la pyrshah tyngeh ia ka jingthmu wanrah lynti rel sha ka Meghalaya halor ka nongrim ba kan wanrah ia ki jingwan buhai shnong ki briew nabar kaba lah ban tyllep syndon ia ki trai shnong rit paid.
Ha ka jingshisha, ka sorkar pdeng ka la pynlong ia ka jingsurbe ia ka lynti sha thain Ri-Bhoi bad ka la don ka jingthmu ban pynpoi lynti rel haduh New Shillong.
Shillong, 7 Rymphang:U bah H.
S Shylla u la ong ba katba dang ia sngap ia ki nongkren ha ka jingialang bah kaba la long mynta ka sngi ha Laitkor halor ka mat pyrshah MUDA u la pasiaw ia u CEM ka KHADC ban Pynshngaiñ N Syiem da kaba ong “Nga la ong ia u bah Pynshngaiñ ai ne phim ai ia ka T.
1.
88 klur kaba dang sah, naba nga ioh tang T.
1.
12 klur tyngka , u la ong ia nga ba un ai phin sa ioh sa T.
1.
88 klur" ong u bah Shylla bad ha katei ka por ba u krem ba ka Nongkrem ruh kan ioh kajuh ka bhah kaba mar T.
3 klur tyngka kaba la mang ia uwei u MDC baroh ki paidbah ki la thep kti tyngeh.
Hynrei halor katei ka jingkren u bah Shylla u bah Pynshngaiñ u la ong ba u bahdeng Shylla u bhabok palat, namar ba hadien ba u la jop ia ka elekshon MDC shiteng samoi ka State Level Committee kam pat shym la mynjur ia ka T.
10 klur tyngka kaba dei ka jingtyrwa ka KHADC ban pyntreikam na ka T.
133 klur bad na katei u la ong ba un pyrshang ban leh ia kaba bhatam na bynta ki paidbah ka Nongkrem konstitwensi.
U bah Pynshngaiñ u la khlem kren shai sha ki paidbah ha katei ka jingialang halor ka jingpynsngew u bah Shylla ba ka Nongkrem ka dei ba nioh T.
3 klur tyngka watla u la kren sha ki kotkhubor ha kine ki sngi ba kaba heh duh lada ai sha kitei ki MDC kiba dang shu jop kan ym palat ia ka T.
1.
50 klur tyngka.
Jowai, 8 Rymphang:Ia ka metiap kawei ka longkmie kaba la tip kyrteng kum ka Fatima Dkhar (40) kaba na ka shnong Jalyiah, la lap na krem dewiong kabym ieh shrah bad la suba ba ka la shah pyniap hano re.
Katkum ka khubor kaba la ioh la ong ba katei ka longkmie ka la mih na iing ha ryngkat kawei pat ka long kmie ban leit thoh dieng hynrei kam shym la wan phai shuh tad haduh ba la lap ia ka metiap jong ka hynnin ka sngi Nyngkong.
La lap ia ka metiap jong ka napoh katei ka krem dewiong kaba don ha ka jaka kaba la tip kyrteng kum ka Khaw Loom Sait Pathi (Lum Sait tympew)Ynda la leit phai sha la iing, katei ka Fatima Dkhar ka la ia iaid la ka jong ka lynti ban shong dih kyiad bad ki katto katne ki briew kibym lah ban ithuh.
Hynrei ki pulit ka Ladrymbai ki la ioh ksai halor kane bad kin sa kem ia u lane ki suba donkti.
La suba ruh ba katei ka longkmie ka la shah leh beijot.
Bad ka la don ruh ka jingkynnoh na kiba ha iing ba ka la shah lute Rs.
4000/- Hooid ki runar kiba donkti kum shym la rah ia ka Mobile Phone, lane kiwei kiwei de ki mar kordor wat lada ki la shaphriang sha madan.
Y m don dak don shin lane jingmong ha ka met jong katei ka longkmie.
Halor kane ka jingjia, Ka Jaintia Students’ Movement (JSM) Seng Kmie ka la pynrem jur ia kane ka jingjia ad ka la dawa ba ki pulit ki dei ban shimkhia ban tohkit bniah bad ban kem ia ki runar kiba donkti.
“Ha ka jingiohi ka seng ka jingtohkit bad ain ka la sting palat haduh kata kata bad ki briew ki ba ju leh ia kum kane ka kam poh jait ki shu lait ei da ka bail (Jamin).
Namar ka jingsynjor palat ka ain ki nongleh beijot, ki nongbanbein bad pyniap ia ki kynthei khynnah ka kharoi kat nang mih ki sngi kata nang jur ha kane ka Ri Hynniewtrep ka Ri ba Tip briew Tip Blei", la ong u Skhembhalang Dkhar uba dei u Publicity Secretary ka JSM Sengkmie.
Shillong, 7 Rymphang:Mynta ka step phyrngap ka la don ka la don ka jingjia pluh ïng ha ka shnong Erpakon kaba don hajan ka shnong Umdihar.
Katei ka jingjia ka la jia ha ka por $:30 baje dang step ha ka ing jong ka kong Mawkordor Lyngkhoi bad ka ïng jong u bah Eostarwell Marbaniang.
Haba ia kren bad u Rupang u General Secretary ka shnong Erpakon u bah Lamboklin Kharshilot u la iathuh ba ha ka por ba ka jia katei ka jingjia baroh shi ing kim don ha ing, hynrei ki leit sah pynshngaiñ sha ing jong u kpa ka kong Mawkordor u bah P.
Nonglang namarba ka don tang ka khun khadduh marwei ha ing katba baroh ki leit jingleit lut.
Ha katei ka jingjia u la iathuh ba katkum ka jingshim jingkheiñ jong ka shnong ka jinglut baroh ka poi sha ka T.
3 lak tyngka bad u la iathuh ba ki jingdon jingem ha katei ka ing kiba la kylla dpei lut ki kynthup ia ka tin 5 ban, u khaw ( kba) 5 byrni, ka ksiar 7 ana, ki jain ki nep, ki tiar ba ju pyndonkam ha ing manla ka sngi bad ki jain skul bad ki kot skul jong ki ar ngut ki khun jong ki.
U GS ka Erpakon u la iathuh ba ym shym la pyntip kali pynlip ding shuh namarba ym i myntoi shuh naba ka ding ka la bam duh ia katei ka ing haduh ba kan da kylla dpei.
U la iathuh ba u Gram Sevak jong ka Umling C&RD Block um pat wan haduh mynta, hynrei la ioh jingtip ba un leit lashai ka sngi sha katei ka shnong ban jurip ia ka jingjia.
Haba la kylli na kaei ka daw ba katei ka ing ka la pluh u bah Kharshilot u la ong ba ka la don ka jingsuba ba ka lah ban dei na ka jingbakla hi ki trai ing ha ka por ba ki thang ding mynmiet ioh ki khlem pynlip bha namarba ki shet jingshet da ka dieng.
Shillong, 7 Rymphang:Shuwa ban ai jing-kren ha ka jingialang paidbah kaba la long ha Laitkor halor ka mat MU DA, u CEM ka KHADC u la ong ia u chairman ba un shyit ia u, lada u kum kren shabar jong katei ka mat ia kren kaba la buh kata ka long ka MUDA, “Nga kyrpad ia u chairman lada nga kum kren shabar u lain, shyit ia nga hyndiat tangba shyit kham eh ioh ngam iohsngew namarba nga la rben ka snieh doh namar ka jingshah lyn-thaw hangtei ha District Council" ong u bah Pynshngaiñ.
“La lynthaw ia nga da kaba sospon hynrei ngam poi shano shano, la lynthaw ia nga da kaba ia sylla sop sop ban pynhap shuki CEM hynrei ym poi shano shano, u briew uba shong ha ka liang kaba khih, lada ym khih ruh kwah pynkhih hyndiat hyndiat" u la ong.
U bah Pynshngaiñ u la ong ba u la kmen palat naba u dang mut ba mynta ka sngi u la ia kynduh ia u myntri ka tnad pynroi sor u bah Ronnie V Lyngdoh ban ia kren halor ka nongrim ba la pynngat MUDA ia ki jaka ba hap hapoh ka jingpeit ka District Council hynrei u la ong ba ha kane ka sien ba mynta ruh um shym la ioh ban ia kynduh markhmat bad u bah Ronnie, “Nga nangmut ba ha ka Workshop ka HYC ha Mawlai ngan ioh ban ia kren markhmat bad u hynrei u khlem wan, hynrei mynta ruh um wan" ong biang u bah Pynshngaiñ.
Nongstoiñ, 7 Rymphang:Ki nongkhaii dew-iong ka thain Shallang ha ryngkat ka Joint Action Committe (JAC) Shallang Area, kaba kynthup lang ia ki seng bapher bapher naduh ki Truck Owner, Land Owner, Nokma Association, Lyngngam Indegenious Federation (LIF), Hima Nongstoin Land Owner Coal Trader & Producer Association Shallang Unit, ha ka sngi nyngkong jong ka taiew ki la shim ia ka rai ban nym phah shuh ia ki trok kit dewiong ban iaid lyngba na ka surok Riangdo-Athiabari, namar ka jingbuh jong ka sorkar Jylla ia ki ar tylli ki jaka thew dewiong (Weigh Bridge) ha katei ka thain.
Ia katei ka rai ka JAC ka la shim ha ka jingialang paidbah kaba la long ha katei ka sngi ha Shallang bad ha ka sngi kaba bud kata ha ka sngi ba ar jong ka taiew katei ka rai jong ka JAC ka la treikam ha katei ka thain bad na ka liang jong u nongthoh khubor haba ioh jingtip halor katei ka jingjia u la pyrshang ban hiar sha katei ka thain ha kaba la lap ruh ba baroh ki trok kit dewiong kila phai khongpong noh na ka surok Riangdo-Athiabari bad hiar arsut noh sha ka surok Shallang-Nongshram-Denaidubi.
Haba pyrshang ban iakren bad ia ki nongialam lem bad ki dkhot jong katei ka JAC, ki nongialam jong ka JAC ki la pynpaw da kaba ki ong ba katei ka rai ba la shim da ka JAC kan treikam beit tad haduh ba ka sorkar Jylla kam pat lah ban pynshai halor ka jingdon jong kitei ki ar tylli ki jaka thew dewiong ha ka surok Riangdo-Athiabari.
Ym tang kata kitei ki nongialam ka JAC, ki la dawa ruh ba ka sorkar ka dei ban buh tang kawei ka jaka thew dewiong ha katei ka surok kumba long lem ha kiwei kiwei ki jaka hapoh ka jylla bad kila ong shuh shuh ba katei ka jaka thew kadei ruh ban don sharum ka surok Riangdo-Athiabari, bad kaba kham bha shuh shuh ka long ba lada katei ka jaka thew dewiong kan don ha shnong Athiabari namar ba katei ka thain kala dei ka khappud bad ka jylla Assam bad nalor kata ba kadei ruh artad ka jaka ruh jaka mih ki briew kiba nabar.
“Ka jingdon ar tylli kitei ki jaka thew dewiong tang ha kajuh ka shnong kala wanrah ia ka jingeh kaba khraw ia ki nongkhaii dewiong jong ka thain namar ka la ktah palat ia ka pisa pilain tang ha ka bai lynti namar ba ka jingsiew ia ki khajna bapher bapher sha ka sorkar bad kiwei kiwei de kala bun lypa bad tang ha katei ka surok na Shallang shaduh Athiabari ka jinglut kala bun palat bad na ka liang jong ngi ngim banse ban hap shim noh da katei ka rai tad haduh ba ka sorkar kan buh noh tang kawei ka jaka thew dewiong ha surok Riangdo-Athiabari" ong u secretary ka JAC u bah Robert Sohbar.
Shillong, 8 Rymphang:Ka la don ka jingiakynduh ka kynhun ki heh ophisar na ka ri Bangladesh bad ki heh ophisar na kane ka jylla na ka bynta ban leit jurip lang ia ki khappud Bangladesh bad Meghalaya ha ki jaka jong ka Lyngkhat bad ka Pyrdiwah kiba ym pat ker sainar shiah.
La iathuh ba ki don 6 ngut ki heh jong ka ri Bangladesh kiba la wan sha Shillong ban ia kren ha ka jingialang ba-ar sngi jong ki ka ban sa kut noh lashai ka sngi bad la ong ba ia katei ka kynhun na Bangladesh la lamkhmat da u Sheikh Abdul Ahad General Director ka Land Recors and Survey ka sorkar Bangladesh katba na ka jylla Meghalaya pat la iathuh ba la donlang u PW Ingty Additional Chief Secretary ba dei peit ia ka GAD, ka kong I Mawlong Director jong ka Land Record.
La ong ba katei ka dei ka jingialang kaba 133 ia kaba la tip kum ka Joint boundary Conference.
Shuh shuh la iathuh ba kitei ki heh jong baroh ar tylli ki ri ki la leit mynhynnin ka sngi sha Lyngkhat bad Pyrdiwah ban jurip ia ki katto katne tylli ki jaka.
Shillong,8 Rymphang:Ki pulit ki la pyntip paidbah ba ki thwet jur ia u nonghikai skul ha Weilyngkut-Sohiong u bah Konessson Rodborn namar ka kes batbor kaba rejistar ha Laban Police Station Case No.
16 (2)2017 under section 5(f) (p) 11(iv) (v) POCSO Act R/W section 506 IPC.
Ki pulit ki la kyntu ia ki jbriew kiba don jingtip shaphang ute iu nonghikai kin sngewbha ban pyntip sha ki pulit.
Lah ban kdew ba ha ka sngi saitjaiñ jong ka taiew ka TUR bad CSWO ki la ujor FIR ia utei u nonghikai namar ka jingshah kynnoh donkti ban batbor ia kawei ka khynnah skul kaba dang pule ha ka klas X bad ka jingleh kynshleiñ ruh sa ia 6 ngut kiwei pat ki khynnah skul.
Shillong, 8 Rymphang:Ha ka 6 tarik u rymphang ha ka por 6 baje eiei mynmiet lai ngut ki runar bym lah ban ithuh kiba la tap khmut tap khmat ialade ki la wan da kawei ka thuk thuk kaba khlem nombar ha NES Dkhiah Petrol Pump ( EJH) bad ki la pynap suloi ia ki nongtrei bad ki la lute haduh T.
9,08,534 tyngka na u Manager bad ki nongtrei.
Shuwa ban phet na katei ka jaka kitei ki runar ki la siat pynbthei ha suiñ.
Ki pulit ki dang tohkit ia katei ka jingjia.
Jowai, 8 Rymphang:Ka Jowai Musical Promotional Society (JMPS) ha ka 6 tarik rymphang ka la pynlong ia ka tem ka put, kum shi bynta kum ka jingkyn-maw ieit ia ka sngikha jong u nongrwai Reggae ba pawnam ka pyrthei u Robert Nesta Bob Marley ia uba la tip lang da baroh kum u “Bob" Marley.
U Bob Marley udei u nongrwai uba rwai ia ki jingrwai kiba pynphriang ïaki khubor halor ka shongsuk shongsaiñ, ka jingieit bad jingïatylli ha satlak ka pyrthei.
Ia u Bob Marley la kha ha ka 6 tarik rymphang 1945 bad ula khlad na kane ka pyrthei haka 11 tarik Jymmang 1981 ha ka rta kaba 36 snem, u dei u nongrwai, u nongthoh jingrwai bad u nongtem ka ri Jamaican.
Ki jingrwai ba ai mynsiem bad pynshoh ia ka pythei ki kynthup ia ka “Natural Mystic" “Exodus", “ “Waiting in Vain", “Jamming", “One Love", “Is This Love" and “Satisfy My Soul".
Ka JMPS ka pynlong ia kane ka rwai ka siaw, da ka jingangnud ban wanrah jingsuk kum ka jingangnud u Bob Marley sha ka pyrthei bad ruh ban khring ia ki nong jngoh kai pyrthei da ki jingrwai jong u bad ruh ban wan leh burom ia kane ka sngi ha Ri lum Jaintia.
Ia katei ka rwai ka siaw, la pynlong ha Syntu Ksiar, Panaliar Jowai ha kaba daki hajar ngut ki paidbah ki wan ban sngew iaki jingrwai jong u Bob Marley ba la rwai da ki kynhun nongrwai nongtem ba pawnam ka jylla kiba kynthup ia ka Dewdrops, Colours,Lynx, Modern Extricate,Nexus bad ka Bliss,.
Nongpoh, 08 Rymphang:Da ki spah ngut ki paidbah na ki shnong ba marjan ka thain Nongpoh, mynta ka sngi ki la kiew sha u Lum Kyntang Lehniam ka Raid Nonglyngdoh ban sakhi ia kata ka ‘Shad Sajer’ kaba (VII) ia kaba la pynlong da ka Seng Pynneh Riti Raid Nonglyngdoh (SPRRN) manla u snem ha ka shnong Mawjong, Ri Bhoi District.
Kum ban shu ong hangne, ka jingthmu jong ka SPRRN ban pynkhie im biang ia ka ‘Shad Sajer’ ka long kum shibynta ban phaidien bad kynmaw biang ia la ka jong ka Riti Dustur, kaba la ialam da ki Longshwa Manshwa, namar kum ban ong ka ‘Shad Sajer’ kaba dei kawei na ki Shad Tynrai kaba donnam ym tang ha ka thain Nongpoh, hynrei ha ka district bad jylla ruh kumjuhHaba phai sha kane ka ‘Shad Sajer’ kaba la long mynta ka sngi, la nang pynphuh pynphieng da ka jingdonryngkat u Bah PN Syiem, CEM ka KHADC kum u Kongsan, u Bah W.
Syiem, Sirdar ka Nongpoh Elaka Sirdarship, ki Lyngdoh Raid, ki Rangbah Shnong, ki longkmie longkpa, ki khun samla lem bad ki heprit.
U Bah PN Syiem, haba kren kum u kongsan, nyngkong eh u la pynpaw ia ka jingkmen ban iohi ia ka jingshimkhia da ki nongialam ka SPRRN, kiba la trei shitom ban iai bteng ia kane ka ‘Shad Sajer’ kaba long ruh kum shibynta ban pynneh ia la ka jong ka Riti ka Dustur, kaba la buh da ki longshwa manshwa.
“Ka la dei ka por ba naduh ki Raid bad Hima ki dei ban pynim bad don noh ia la ki jong Riti Dusturdon, ha kajuh ruh ka por nga kyntu iaphi naduh ia u Sirdar bad ki nongialam Raid ba kin iatreilang na ka bynta ban kyntiew shuh shuh ia kane ka ‘Shad Sajer’, ong u Bah PN Syiem.
Namarkata, na ka bynta ban nangkyntiew shuh shuh haba iadei bad ki kam pynneh Riti Dustur bad khamtam eh ban kyntiew ia ki kam jngohkai pyrthei ha ka jylla, ka District Council ka la thmu ruh ban pynheh ia ka Budget ha ka Arts & Culture bad haba iadei bad kane ka jaka kaba la pynlong ia kane ka ‘Shad Sajer’ ka long kaba biang bha wat ban pynlong ia ka kum ka Tourist Spots, ym tang katta hynrei ban pynrung ruh ia kane ka jaka sha ka Tourism Map, u la bynrap.
La pynphuh pynphieng ha kane ka ‘Shad Sajer’ da ka jingiashimbynta jong ki riew tymmen bad khun samla ha ki jingshad tynrai bapher bapher ba kynthup naduh ka Shad Shutt Wait, ka Shad Mastieh Sawngut, ka Shad Kynjuih Kynthei, ka Shad Malangho, ka Shad Doh Mahi, ka Shad Mastieh Arngut, ka Jingtem Marangod lem bad kiwei kiwei ki jingphawar ha ki sur bapher bapher.
Ha kane ka sngi, la ioh ruh ia ka jingkren na u Bah W.
Syiem, u Bah Hendry Nongrum Chairman ka SPRRN, u Bah O.
P Lyngdoh, u Bah Liander Syngkli lem bad kiwei dei ki riew rangbah.
Laitkor,7 Rymphang:Ka jingialang kaba la pynlong da ka Laitkor Dorbar Pyllun kaba la long mynta ka sngi ha Laitkor ban pyrshah ia ka jingwan kyntur pud ka MUDA sha ki jaka ba hap hapoh ka jingpeit ka District Council, ka la pynrymmuin bad ka la pynsam rkhie shipor ia u paidbah ba wan jing-ialang namar ka jingkren jong ki ar ngut ki nong-mihkhmat ka Nongkrem konstitwensi kata u bah Ardent Miller Basaiaw-moit MLA bad u bah Hispreachingson Shylla MDC.
Hadien ka jingkren na ki nongialam na ka kynhun ki Synjuk Nong-synshar Shnong bapher bapher kumba la pyniaid ia ka jingialang la poi sa ka pali ban kren u MLA ka Nongkrem u bah Ardent ka ban bud da ka jingkren u MDC bah Shylla bad khadduh yn pynkut ia ka jingkren da u CEM ka KHADC u bah Pynshngaiñ N Syiem.
Napdeng ki nongmihkhmat uba la kren nyngkong eh dei u bah Ardent bad ha ka jingkren jong u –u bah Ardent u la pynpaw ka jingsngewsih, namar ba ka la don ka jingkynnoh ba dei ma u,uba la pynngat ia ka Laitkor bad kiwei pat ki shnong ba markhap hapoh ka MUDA.
U la ong ba kane ka la kylla long ruh ka mat elekshon ha ka elekshon MDC shiteng samoi kaba dang shu dep shen, “U MDC u la kynnoh ba dei u bah Ardent ba wanrah ia ka MUDA bad u la pynmih ruh ha ki kotkhubor ha kine ki khyndiat sngi ia katei ka jingkynnoh jong u" ong u bah Ardent da kaba batai ia kiba bun ki lynti kiba u la iaid ryngkat bad ka kynhun jong u kumno ban iakhun pyrshah ia ka jingwan kyntur pud ka MUDA.
“Hadien ka jingpynmih jingpynbna ka sorkar ym shym la don mano mano ruh ban ia khih pyrshah, hynrei ngi la mih kham slem, namar ba ha kato ka por nga don hapdeng ka jingshitom, lada phi ong ba nga thok ruh i bahdeng Shylla i don hangne ban sakhi naba i la wan pyn duwai ia nga ha ka por ba nga don ha jingthiah pang bad hadien ba la ioh jingkoit kum u Chairman ka Dorbar Laitkor Pyllun bad kum u MLA nga la lum ia u paidbah" ong u bah Ardent bad u la bynrap biang da kaba ong “Hadien katei ngi la sdang ia ka jingiakhih bad ha katei ka por une u MDC jong ngi u dang don ha kata ka lynti iaid ba u dang isih ia ka politik bad u dang bunkam ban ialap ia ka ktien u Blei, ngi pat ngi dang ia bunkam ban ia khih na ka bynta u paidbah" u la ong.
“Hynrei mynta ngi la sngew donbok ba ha ka por ialap elekshon une u MDC jong ngi u la kular ba tang hapoh shibnai un law noh ia kane ka thaiñ na ka MUDA, ngi sngewkmen eh nga lei nga ong ym tang shibnai hynrei ngin ailad 10 bnai ba un weng ia kane ka jingeh" ong biang u bah Ardent.
Hadien ka jingkren u bah Ardent kaba jrong kumba shiteng kynta eiei la ieng sa u bah H.
S Shylla ban ai jingkren bad tang mar ia kren u la ong “Baroh khoit kiba wan sha ka jingialang ki shu kren, hynrei nga da pan bor na u paidbah bad dei halor kane ka nongrim ba nga la ioh haduh 1300 vote na Laitkor bad kane ka shai kdar ba nga kren pyrshah ia ka MUDA" ong u bah Shylla.
Utei u MDC ba dang shu shah jied thymmai na Nongkrem u la ong biang “Nga sngewkmen palat bad ngam pat ju ioh jingkmen hi ruh kumba nga la ioh na ka kyntien ba i bah Ardent i kren iba la iathuh ba ha kito ki por nga dang iaid ialap ia ka ktien u Blei, nga sngewkmen ba hapoh ka jingpynbeit u Blei nga la leit ialap bad hapoh kata ka jingialap nga la ioh ka bor ban duwai bad kawei ka jingduwai kaba kham kyrpang ba nga la leit ka dei ia i bah Ardent bad i la khiah, kaei pat kaba kham sngewtynnad ban ia kane, ujuh u briew uba nga la leit duwai por ba u shitom u don hangne" ong u bah H.
S Shylla.
U bah Shylla u la bteng biang da kaba ong “Phi ruh da phi donkam jingduwai sa khot ia nga naba kat kiba nga la duwai ki la ioh khiah, nga la ai burom ia u bah Ardent kawei ka baibl kaba shongdor T.
3000 tyngka, mynta i la ioh khiah kumne nga la pyrshang ban test ia i ha kane ban tip i la ioh khiah bha ne-em tangba nga dang jop hi ma nga pat" ong biang u bah Shylla.
Ha katei ka jingkren kaba la long kum ka tamasa kaba la pynrkhie ia u paidbah u bah H.
S Shylla um shym la pynkut tang kattei ia ki jingkynthoh pyrshah ia u bah Ardent hynrei u la ong biang ba ha ka por ba ka daw kaba la pynlong ia ka MUDA ban kyntur pud ha ki jaka ba hap hapoh ka jingpeit ka District Council bad kumjuh ruh ba ka jaitbynriew kan ia tyngkhuh ia kiba bun ki jingshah khniot ha ka bor ka aiñ ka dei namarba u bah Ardent u la leh bakla ha ka por ba u la long CEM.
Haba kynthoh ia ki jingkren u bah Ardent uba la long ba kane kam dei shuh ka por ban ia pynbunkam ia u paidbah hynrei ka la dei ka por ban ia syllok bad ki stad aiñ naba ka kam MUDa ka dei kaba la don hapoh ka high Court u bah Shylla u la bitar bad u la tied ia ka miej bad u la ong “Ha ka por ba nga long CEM ma nga, ka hukum ba nyngkong ba nga pynmih nyngkong ka dei nga thung ki nongiasaid aiñ kiba tbit ha District Council, ki best lawyers – bah VGK Kynta bad uwwei na Guwahati hynrei tang mar ia shimti u bah Ardent kum u CEM u la weng noh ia kitei ki nongiasaid aiñ bad u la thung da i khynnah iba dang shu pass ia ka Law iba dang shemphang dang 3 snem eiei, i bym pat nang eiei" ong u bah Shylla bad ka tied ia ka miej da ka jingdom.
“Nga dawa ba u bah Pynshngaiñ N Syiem u dei ban weng noh ia kito ki nongiasaid ain ba la thung da u bah Ardent, dei ban thung da ki best Lawyers hapoh District Council lada dei da u dkhar ruh ym lei lei siew ka dor kaba rem, lada ngi don ia ki best Lawyers ngam tharai ba kan long kumne, ka dei ka jinglehraiñ ia ngi naba ki nongiasaid ain ka District Council bunsien ki shah kynhied pynban ha High Court ba kim tip eiei ka long ruh ka jinglehraiñ ia ka jylla ba u Advocate General jong ka dei u bym tip eiei hynrei ka thung pynban da u briew uba dei u nongkhaii" ong u bah Shylla da kaba kdew ruh ba u bah VGK.
Kynta u dei u nongiasaid aiñ uba tbit bha, hynrei u bah P.
N Syiem pat u la ong ba u bah Kynta um treh shuh mynta namarba u bunkam palat.
Shillong, 7 Rymphang:Da ki hajar ngut ki paidbah ka thaiñ Laitkor ki la tuid mynta ka sngi sha ka jingialang ba la khot da ka Dorbar Laitkor Pyllun ha ka shnong Laitkor ban pyrshah ia ka jingwan kyntur pud ka MUDA.
Ha katei ka jingialang la wan poi u MLA ka Nongkrem u bah Ardent M Basaiawmoit, MDC u bah H.
S Shylla, u CEM ka KHADC bah P.
N Syiem, ki nongsynshar Hima, nongsynshar shnong bad kiwei pat.
La pyniaid ia katei ka jingialang da u Chairman ka Dorbar Laitkor Pyllun u bah Leonard Arun Mawrie.
Ha katei ka jingialang u Chairman u la pyntip ba ka la don ka jingpynbeit ba u myntri ka tnad pynroi sor ruh u bah Ronnie V Lyngdoh ryngkat u myntri ka tnad bording & C&RD Block u bah Sniawbhalang Dhar ba kin poi lang hynrei haduh ba kut katei ka jingialang kitei ar ngut kim shym la poi khlem da pyntip eiei ha ki nongpyniaid.
Ki nongkren ha katei ka jingialang ki la kren bad pyni ia ki kam ba ki la leh naduh ki nongmihkhmat haduh ki nongsynshar shnong kumno ban pyllait ia ki khapsor na ka MUDA hynrei haduh mynta ka sorkar kam shym la patiaw satia bad ka dang bteng ban pyndik ia ki paidbah ba shna ing thymmai ha kaba ki donkam ban ioh ia ka Occupancy certificate ban kiew ing thymmai bad kumjuh ruh ki donkam ban ioh jingbit na ka MUDA ban ring bording bad ring um ha ingsah jong ki.
U bah Ardent M Basaiawmoit u la ong ba u la leh katba lah la ka bor sngewthuh kumno ban weng ia ka MUDA na khapsor bad khadduh ha ka jingiakhih jong u bad ka kynhun, u la ong ba ka sorkar ka la weng noh ia ka 124 sq km na ka 174 sq km bad kaba sah ka long tang sa 50 sq km bad kitei kiba hap hapoh ka 50 sq km ki dei kiba hap hapoh ka Census Town ( C.
T) bad ka Statutory Town (S.
T).
U la ong ba ia katei ym lah ban leh eiei, namar ba la shim ia kitei ki jaka katkum ka census 2011 jong ka sorkar India bad ym lah ban ia khun pyrshah ia kaei kaba ka sorkar India ka la iaid.
Hynrei u la ong ba la pynduh pyndam noh ia katei ka 50 sq.
km ba sah tang na ka daw ka jingleit kren bad ka jingleit pynbor ka Synjuk Ki Nongsynshar Shnong ka Bri u Hynniewtrep ba dei ban weng noh ia katei kaba u la dep ia kren bad ka sorkar ka la pynngat biang mynta ia ki shnong kiba la leit ruh kum ka Laitkor, Tynring bad kiwei.
Bun ki nongkren naduh u bah R.
L Blah General Secretary ka SNSBH u la pyni ia ki kam ba ki nongsynshar shnong ki la trei bad kumjuh ruh u CEM ka KHADC u bah Pynshngaiñ N Syiem u la pynsngew ia ki kam ba ka district Council ka la iaid ban pyllait na ka jingwan kyntur pud ka MUDA.
Katei ka jingialang ka la rai ba nai por shibnai ia ki nongmihkhmat ba ki dei ban weng noh ia ka jingeh kaba u paidbah u kham ia kynduh eh mynta kata ha ka jingring bording ha ki ing ba dang shu dep shna thymmai ba ka sorkar kam dei ban pyndik ia u paidbah halor kane.
Kiba la ai jingkren ha katei ka jingialang ki long u bah Stenis Pyngrope Chairman Synjuk Rangbah Shnong , Hima Khyrim-u bah Seibor Warbah General Secretary Synjuk Nongsynshar Shnong na Mawkynrew konstitwensi, u bah Ban Pyngrope Vice President Synjuk Nongsynshar Shnong Shilliang Umkhen, bah R.
L Blah General Secretary SNSBH, u bah Ardent Miller Basaiawmoit MLA Nongkrem, u bah H.
S Shylla MDC Nongkrem bad u bah P.
N Syiem CEM KHADC.
Shillong, 07 Rymphang:Ka CSWO ka la pyn-paw ia ka jingsngew lyng-ngoh ia ka jingpynksan jong u Director ka Soil and Water Conservation Bah Donald Langstieh, pyrshah ia ka jingkynnoh jong ka samla ba trei Orderly Peon tang namar ba ka pyneh ban nym kohnguh ban sah ha quarter jongu.
Ha ka jingpynlait khubor mynta ka sngi, ka president ka CSWO ka Kong Agnes Kharshiing ka la ong ba ym don ain ba ka kynthei nongtrei kan leit sah ha quarter u ophisar.
“Kane ka samla Wanpli Mary Lyngdoh Sawkmie ka la lyntait ia ka hukum jong u director ban sah ha quarter jongu, ka bym don ain hi ban leh kumta bad ka CSWO ka iaroh ia ka jingshlur jong kane ka samla ban pyneh ia ka bym dei bad kyrmen ba kiwei ruh ki kynthei kiba iakynduh kumne kin pynpaw pyrthei shuh", la ong ka Kong Agnes.
Ka la ong ba kane ka samla ka la ioh ia ka kam da ka pass ia ka eksamin bad la uba heh ne u ophisar u iaid palat ia u pud, u dei ban shah pynshitom kaba kham jur, ym dei ia ka lady peon.
Ka la ong ba haba peit ia ka jingkynnoh jong u director, u dei ban tip ia ka rule ban jubab shwa na ki nongtrei ban batai ia ka jingleh sting ia ka kamram shwa ban shu pynshitom da kaba bat ia ka tulop bad pynkynriah kam ia ka.
Kane ka kam ka la paw dei tad hadien ba la mih ha ki lad pathai khubor ha kaba ka sorkar ka la phah tohkit hadien ba kane ka samla ka la iakynduh shibun ki jingeh.
“Kane ka dei ka rukom treikam kaba sniew bha ka sorkar ban shah ia u Director ban dawa ba ka nongtrei ka dei ban sah ha jaka sah jongu bad kaba lah ban plie lad ban shim kabu ia ki kynthei bad ka sorkar ka dei ban pynbeit mardor ia kane da kaba pynmih ia ka jingpynbna ha ka kot ain ka sorkar", la ong ka Kong Agnes.
Dei ban don ka ain bad ym lah mano mano ban shu shim kabu ia ki kynthei bad ka CSWO ka dawa ba ka sorkar ka dei ban weng mardor ia ka jingpynkynriah kam ia kane ka samla namar ba ka dei ka kam pyndonkam bakla ia ka bor da u ophisar, la bynrap ka Kong Agnes.
Lah ban kdew ba u Director ka tnad Soil and Water Conservation u Bah Donald Langstieh u la kyntait ia ka jingkynnoh ka Orderly Peon ka Kong Wanpli Mary Lyngdoh Sawkmie, ba u la phah sahmiet ha iing jongu bad pyndik ia ka, kumba ka la kynnoh.
Haba pynlait khubor, u Bah Langstieh u la ong, “Ha shwa ba ka Kong Wanpli kan sdang ia ka kam, la bthah ia ka ba kan wan ialam ia kiba haiing khnang ban ioh batai ia ki kamram jongka Orderly peon.
Kumta ha ka 31 tarik Risaw, kiba haiing jongka, kila wan bad la batai ba kamram jong ka orderly peon ka long ha quarter jong u ophisar bad ka hap ban trei ia ki kam iing.
Ka jingiakynduh bad kiba haiing ka long kaba iabeit jingmut bad kumta ka la sdang ban trei ia ka kam jongka tang ha ka por mynsngi.
",U la ong biang, “Ha ka por interbiw la pyntip ia baroh kiba ialeh ia ka jait kam aiu ba ki orderly peon ki dei ban trei.
Ia kane ruh, ka Wanpli ka la mynjur hynrei ka la kylla ba mut pat hadien",.
Katkum ka jingong u Director, ka la kyntait ban trei ia ki kamram jongka bad namar ba u dang bunkam u la buhteng shwa ia kane ka kam bad ka.
U la ong ba hadien kine kiei kiei, ka jingsngew ka long ban ai tulop ia ka nongtrei kaba kyntait ban trei ia ka kamram jongka, ka ktah jur ia ka jinglong jingman hapoh ka ophis baroh kawei bad dei halor kane ka nongrim ba la pynsangeh tulop shipor ia ka bad la pynkynriah kam ruh sha Conservation Training Institute, Byrnihat ha ka 8 tarik Naiwieng, 2016.
“Ki jingshim kyndon ia ka Wanpli ki long na ka daw ban wanrah ia ka jingiaid beit iaid ryntih ha ophis bad kumjuh ban pynbeit ia ki jingleh bakla jongka hynrei ym kumba la kynnoh ha ki kot khubor.
Ki jingkynnoh jongka baroh ki long kiba khlem nongrim, ki bym don jingshisha bad kiba la leh tang ban pynthoh bria ia ka kyrteng jong nga", la ong u Bah Langstieh ha ka kyrwoh.
Nongpoh, 07 Rymphang:Da ki spah ngut ki paidbah na ki Party bapher bapher kiba don ha ka thain Umroi, ki la wan ban pyniasoh ialade bad ka Party UDP bad ia kane la sakhi mynta ka sngi ha ka jingialang paidbah kaba la pynlong da ka Party UDP, Umroi Circle ha ka shnong Lumsohpieng, Bhoirymbong, Ri Bhoi District.
Ha kane ka jingialang paidbah kaba la pynlong da ka UDP, Umroi Circle, la iadon ryngkat naduh Dr.
Donkupar Roy, President ba rangbah ka UDP bad u u Bah Bindo M Lanong, Senior Working President ka UDP, u Bah G Nongrum, Secretary Incharge ka Ri-Bhoi District lem bad kiwei kiwei ki nongkitkam ka Party UDP bad riew rangbah ha katei ka thain.
Ha kane ka sngi, la iohi ruh da ki spah ngut ki nongkyrshan na ki Party bapher bapher kiba don ha katei ka thain Umroi, ki la wan ban pyniasoh ialade bad ka Party UDP, hadien ba ki la ngiah ban kyrshan ia la ki jong ki nongmihkhmat.
Haba kren pdiang burom ia kine ki nongkyrshan kiba la wan pyniasoh ialade bad ka Party UDP, u Bah Bindo M Lanong, u la ong ruh ba ka party UDP ka dei ka party ha ka jylla hi baroh kawei ym tang na ka bynta ki khasi namar kadei ka party kaba don ka jingiatreikam sha baroh ki bynta ha ka jylla hi baroh kawei.
U la kynthah ruh ia ki MLA Congress, da kaba ong ba kat shaba leit ha kine ki sngi ki paidbah ki ud na ka jingjur ka kam sniew, ka jinghiar ka kamai ka kajih, ka synshar ka khaddar, ka akor ka burom haka imlang ka sahlang bad kane ka la jia tang namar ka jingrhah bad lalot pisa da ki MLA Congress bad ka jingsynshar sniew ka Congress, kaba la ialam da u Dr Mukul Sangma.
Shuh shuh, u la ong ruh ba dei ka party congress kaba wanrah kat kane ka huri ka hura ha ka jylla, hynrei ka shong pat ha ki paidbah ban bishar bniah halor ki kam jong ka party congress, la kin dang ailad biang ne em ha u snem 2018 ba kan wan biang ha ka bor synshar.
Katba na ka liang u Dr.
Donkupar Roy, u la pynkynmaw halor ka thungkam thungjam hapoh ka jingsynshar ka congress, ha kaba bun naki samla ki dei ki ba khlem kam khlem jam ba wat ki trai muluk kim ioh kam wat lada ki la biang ki kyrdan pule.
U ther tyngeh ruh, ba kat haduh mynta ka sorkar Congress kam pat lah ban pynbeit ia u pud u sam ka jylla bad kaba la wanrah jingeh ia ki paidbah, khamtam eh ia kito kiba sah ha ki thain Khappud bad ka Assam, jin lada ka UDP kan wan ha ka bor baroh ki ophisar naduh ki DC, ki pulit ki dei ban long ki briew kiba sngewthuh ia ka kam, ka riti ka dustur bad ka synshar ka khaddar tynrai hapoh ka jylla, u la bynrap.
Shillong, 8 Rymphang:Ka KHNAM Youth wing ka la byrthen ia ka kompeni sam ding ka sorkar jylla ka Meghalaya Energy Corporation Limited (MeECL), ba ka dei ban phah shithi thungkam noh hapoh 13 sngi sha baroh 772 ngut kiba trei ia ka kam Jugali kiba pass ia ka eksamin.
“Ka MeECL ka dei ban thungkam noh da kaba phah ia ka shithi thungkam sha baroh 772 ngut ki kandidet ba pass ia ka Jugali hapoh 13 sngi bad lada kam leh, ngin pynlong ia ka jingiakhih bad ki Jugali kaba tyngeh", la byrtthen u President ka KHNAM Youth Wing u Bah Thomas Passah haba kren mynta ka sngi, sha ki lad pathai khubor.
U Bah Thomas u la ong ba ka MeECL ka dei ban phah noh ia ka shithi thungkam sha baroh kine ki Jugali ba la pass khlem da pynslem.
“Lada kim leh ngim don lad da kumwei, hynrei ngin pynlong ia ka jingiakhih", la ong u Bah Passah.
U la ong ba kumba ka paw ka MeECL ka la leh sting ha kaba ym I don dak eiei ba kan leh ia kane ka kam watla ki la kular ha ka por ba ki iakhih mynshwa ban pyndep noh ia kane ka kam wut wut.
U la ong ba ka MeECL ka la pynbna ba 772 ngut ki kandidet ki la long kiba biang ia ka kam Jugali, ha kaba ka la kular ban thung shwa 336 ngut ha ka bynta ba nyngkong, bad 233 ngut ha ka bynta baar bad balai.
Hynrei haduh mynta kala iaid hynrei bnai naduh ba ka MeECL ka la pynbna ia ka result, hynrei khlem pat phah shithi thungkam satia, wat la ka por ka jingthungkam kan kut noh ha u Nailar mynta u snem.
U la ong ba kane ka jingleh pynslem ka MeECL ka dei ka jingthmu ban pynduh ia ka hok jong ki kandidet bad u myntri ba dei peit ia kane, u dei ban leh wut wut.
U la ong ba ka jingai daw ka MeECL ba slem ban thungkam bym don pisa ka long ka bym lah ban pdiang bad ka jingai daw ba kim pat dep ban leh ia ka jingpynshisha na ki pulit ruh.
Ka sorkar jylla ka dei ban bud ia ka polisi ka sorkar India ha kaba ym donkam ban leh ne ioh ia ka jingpynshisha na ki pulit hynrei ki kandidet ki lah ban pynshisha hi dalade ialade.
Nongpoh, 07 Rymphang:Da kaba sngewkhia halor ka jingshah ban bein ki nongniah kalai kamai, na ka jylla ha ki pulit ka Assam, kiba ju mlien ban pyndik bad dain kuna na ka por sha ka por ia ki kali na ka jylla Meghalaya bad haba shimkhia halor kane ka jingleh donbor da ki pulit ka Assam, hynnin ka sngi ka HNYF, Northern Region, ka la pynrem jur bad byrngem ruh ban kput kylliang ia ki kali na Assam kiba wan sha ka jylla.
Haba iakren bad ki nongthohkhubor, u Bah Marcus Marten, President ka HNYF, Northern Region, la ong ba hadien ba ka la ioh ia shibun ki jingujor na ki nongniah bad trai kali na ka jylla, kiba la ngat bunsien ha ka jingshah pyndik bad dain kuna ha ki pulit ka Assam bad haba iadei bad kane ka seng kam lah khlem da pynpaw lem ia ka jingsngewkhia ia kane ka jingleh donbor da ki pulit ka Assam, katba ki pulit ka Meghalaya kim ju pyndik ei ei ia ki kali na Assam.
“Kumba ka long mynta lei, la jan baroh ha ki thain khappud Meghalaya-Assam la bun tang da ki kali Assam kiba kamai bad ka long pat kaei kaei ka bym lah ban pdiang ba ki pulit ka Assam ba kin leh donbor ia ki kali na Meghalaya, haba ki leit donkam sha Assam, namar kaei kaba la leh da ki pulit ka Assam, ka wanrah pynban ia ka jingiashrut hapdeng ka Meghalaya bad Assam" ong u Bah Marcus Marten.
Shuh shuh, ka seng kam lah khlem da pynrem halor ka jingleh donbor ki pulit ka Jorobat Police Outpost, ha kaba bunsien ki ju pyndik bad kim khein snep wat ia ki kali jong ki briew, kiba dei na ki thain khappud bad ka Assam, la bynrap u Bah Marcus Marten.
Ka seng ka kyntu ia u DTO ka Ri Bhoi District bad ia u DTO ka Kamrup District, ba ki dei ban pynbeit noh halor kane ka jingeh kaba la kynduh da ki paidbah ka jylla, ha kajuh ruh ka por haba iadei bad kane ka seng kan sa phah dorkhas sha u Myntri Rangbah ka Meghalaya bad Assam, u la bynrap.
Nongstoiñ, 8 Rymphang:Ka jingiaseng Assembly kaba heh tam jong ka Balang U Blei Meghalaya Assam, ka ban long ha ka Balang U Blei Mawiong Lumsyntiew Nongstoin, kan sdang noh naduh mynta ka sngi ka 9 tarik haduh ka sngi u Blei ka 12 tarik mynta u bnai.
Katkum ka kyrwoh khubor ba la phah da u bah P.
W Myrthong ,Secretary Assembly Committee i/c Press, Media & Publication ka Balang U Blei Meghalaya & Assam Mawiong Lumsyntiew, u la iathuh ba na ka bynta ka jingiaseng ka ban long ha ka sngi U Trai kata haka 12 tarik yn pynlong ha Madan Phutbol New Nongstoin.
Ha kaba iadei bad katei ka jingiaseng sngi u Trai na ka liang jong u bah Myrthong u la iathuh ba ki Nongkren ba kongsan ha katei ka sngi ki long u Rev Dr.
O.
L Snaitang ha ka por 10 baje mynstep, U Rev.
Dr.
B.
R.
Sohkhia ha ka por 1.
30nohsngi bad U Rev.
W.
D.
Suting ha ka por 6.
00 janmiet kynthup ia ki jingrwai kwaiar bapher bapher.
Shuh shuh u la pyntip ruh ba ha kaba iadei pat bad ka Jingpynieng kali ha katei ka sngi U Trai na ka liang ka Committee, ka la pynbeit kumne, kiba wan na surok Shillong kin ieng naduh khlieh iew Nongstoin shaduh jaka ieng kali thain Langpih bad Langja, jaka ieng kali Taxi Nongpyndeng, Pyndengrei, Siejlieh ter ter ka surok bah haduh parking lot Shillong jong i Bah H H Marwein.
Ki ba wan na surok Mawkyrwat kin ieng naduh Taxi stand Mawkawah ter ter haduh TB Hospital, ki ba wan na surok Rambrai kin ieng na Taxi stand Rambrai ter ter haduh lyndet Bishops House, kiba wan na surok Riangdo kin ieng na duh NRL Petrol pump ter ter haduh Nondein bad surok Nongpyndeng.
Kumta la kyrpad ia ki kali ban iatreilang bad ki pulit, khnang ba kan nym don ka jingwit bad jingdheng kali ong biang ka kyrwoh na u bah P W Myrthong ,Secretary Assembly Committee i/c Press,Media & Publication.
Shillong, 8 Rymphang:Uwei u briew na ka shnong Mawngap u la duhei T.
7 lak tyngka tang namar ka jingshah thok ha ki briew ki bym tip kiba la phone ia u.
La ong ba utei u briew uba buhrieh kyrteng u la ioh phone na ki briew ki bym ithuh ha kaba ki la pynbang pynthiang da ki ktien jali ja um da kaba tyrwa die ia ka ksiar ha ka dor kaba tad bha haba ia nujor ia ka dor iew bad ki la ong ruh ba ia katei ka ksiar ki la lap napoh khyndew katba dang tih khyndew ha kawei ka jaka tei jingtei.
La ong ba ha katei ka jingiakren ki la ia kut ba un siew ia ka pisa sha Upper Assam bad la ong ba utei u briew u la ia kut bad kitei ki briew ha Tezpur, Assam bad hangtei u la siew ia ki T.
7 lak, hynrei hadien u lap pynban ba katei ka siar ba u la thied kam dei satia ka ksiar, hynrei ka dei ka rnong kaba sop da ka rong ksiar.
Ki pulit ki la rejistar ia katei ka jingjia ha Laban Police Station bad ki dang tohkit ban ioh kem ia kitei ki nongthok.
Katkum ki tyllong khubor ba la ioh lum la iathuh ba ym dei tang marwei na ka shnong Mawngap kiba la ngat ha katei ka jingjia hynrei la ong ba ki don 2 ngut, bad la iathuh ruh ba kitei baroh 2 ngut mynta ki dang don ha nongbah Guwahati.
La ong ba uwei na ki u la leit ban ujor sha u SP bad katei ka ejahar ka la poi sha Laban na Laban ki la phah sha Mawngap OP bad na Mawngap ka la leit biang sha Laban PS.
Ki pulit ki la maham ia ki paidbah ba ki dei ban kiar na kum katei ka jingshah pynbiej kiba phone da ki briew ki bym shym la ithuh hynrei ki la pynpaw ka jingsngewsih namarba u paidbah um shym la sngap hynrei ki dang iai don hi kiba dang ngop ha kum katei ka jingjia.
Jowai, 8 Rymphang:Ka jingjyllei ki kali kamai be-ain kiba dei ki kali shimet ym ki kali kamai bad kali khlem ki Nomber ha East Jaintia Hills bad kumjuh katto katne ha West Jaintia Hills.
Nalor ka jingkamai be-ain khlem ki permit bad ka jingbym don ki Number, ki don pat ki kali kiba iaid da ki iit iong ia kaba la khang pyrshah katkum ka hukum jong ka iing bishar kaba ha khliehduh jong ka ri India- ka Supreme Court.
Ha Jaintia Hills, la lap ruh ba nalor ki kali kamai bad ki kali shimet ki la iaid khlem registration No.
da ki snem lehse, ka la don wat ka Ambulance lane ka kali kit nongpang kaba pyniaid da ka sengbhalang ruh kam don Nombor satia.
Ka Kali kit nongpang (Ambulance) ka ba pyniaid da ka Hynniewtrep National People Federation (HNPF) ruh kam shym la don Nombor nalor ba ia katei ka kali la tah da ka iit iong kaba long pyrshah ia ka ain katkum ka Supreme Court.
Ki la don ki sengbhalang kiba la iaroh ia ka rai ka supreme court naka bynta ban iada iaki kam be-ain bapher bapher naduh ka jingshah rahbor bad shah lehbein ki kynthei haduh ka jingjyllei ki kam khaii be-ain bad kiwei kiwei, hynrei ki don pat ki sengbhalang kiba dang pynkhein bad ialeh pyrshah ia katei ka hukom ka iing bishar kaba ha khliehduh bad ka nuksa kadei kane ka Ambulance Khlem Number plate bad tah iit iong ka HNPF.
Ym lah ban tip ba balei ki bor badei peit ia ka tnad transports department ka la leh matlah halor kane ka jingjyllei ki kam be-ain ha Jaintia Hills.
Ki pulit Enforcement ka tnad Transport Department ki la dei ban shimkhia halor kane ka kam bep-ain na ka bynta ka bha ka miat bad ka jingshngain ki khynthei ki khynnah bad ruh na ka bynta ka jingkiew ha ka liang ka khajna sorkar ban kyntiew ia ka ioh ka kot ka jylla.
Shillong, 08 Rymphang:Shi bynta ban pynneh pynsah ia ka riti dustur jong u khun hynniewtrep, ka Hima Umniuh-Tmar sirdarship kan pynlong ia ka shad suk mynsiem ha ka 30 bad 31 tarik Lber, 2017 ha madan Shad Umniuh.
Ha kine ki sngi, kan don ka shad Beh Sing Khalai ha ka por 3:30 janmiet kaba dei ka shad tynrai jong ka Hima.
Kumta, la khot la wer ia baroh ban ia wan synran ryngkat lang sha katei ka shad bad ban ia shim bynta ruh ha ryngkat ka riam ka beit ba paka u khun Khasi, la ong u sirdar ka Umniuh-Tmar Sirdarship Bah PS Khongbeh.
Shillong, 09 Rymphang:U Myntri Rangbah ka jylla u Dr Mukul Sangma u la pyneh beit ba um nym pynhap shuki ia u myntri tnad kam pohiing bad ia u chairman ka KHADI Board u Bah Julius K Dorphang watla ki seng bhalang ki la dawa ban pynhiar shuki ia u Bah Julius namar u la shah kynnoh donkti ha ka kam batbor kynthei bad u la don mynta hapoh phatok katba la jia ha Marvelenn Inn ba dei trai u khun jong u Bah HDR Lyngdoh.
“Ngim dei ban kyrkieh, ngi don ka tnad pulit kaba la pynkhamti da ka ain ban tohkit, ngin hap ia ka kaiphod", la ong u Dr Mukul.
U Dr Mukul u la ong ba un nym weng ia ki na ka shuki haduh ban ioh ia ka rai ne ka kaiphod kaba shai halor kane.
“Ngi dang ap ia ka kaiphod na ki pulit, ngam pat don daw ban weng ia ki", la bynrap u Dr Mukul.
Lah ban kdew ba u Bah Julius u la shah kem bad shah tian bishar halor ka jingkynnoh lei beijot ia kawei ka khynnah 14 snem ha hotel jong u khun jong u Bah HDR Lyngdoh ha Marvelenne Inn, ha Rilbong bad halor kane, ki sengbhalang, kynthup ka CSWO bad kaTUR ki la dawa ba u Myntri Rangbah u dei ban weng noh ia u Bah HDR Lyngdoh na ka tnad kam pohiing khnang ban ailad ia ka jingtohkit jong ki pulit kaba laitluid.
Ka jingshah kynnoh leh beijot ia ka khynnah da u MLA ka Mawhati u Bah Julius Dorphang ka la khih hadien ba ka chairperson ka State Commission for Child Right, ka Kong Meena Kharkongor ka la ujor ejahar pyrshah ia u bad ia kiwei kiba donkti ha kane ka kam.
Haduh mynta ki pulit ki la kem haduh 17 ngut ki briew ba donkti ha kane ka kam leh beijot ia kane ka khynnah.
Nongstoiñ, 9 Rymphang:U wei u runar u ba don kti ha ka kam tuh masi ha ka thain Seinduli u ba la tip ruh kum u Prestarding Shangpliang na ka shnong Thynri, u la shah kem noh ha ki pulit ka Nongstoin.
Hadien ba ula shah kem, ki nongialam jong ki sengbhalang ba kynthup ia ka seng WKSU Sienduli Circle, KSU Sienduli Unit, ki VDP bad seng longkmie ryngkat ka Dorbar shnong Seinduli I, ki dawa na ki bor jong ka ain ba kim dei ban pyllait jamin ia u tei u runar.
Haba iakren bad ki nongthoh khubor na ka liang jong kitei ki Sengbhalang bad ka dorbar shnong Seinduli-1, ki la pynpaw ba ka daw ba ki dawa ban nym pyllait jamin ia u tei u runar ka long hadien ba ki la ioh jingtip ba thikna ba u tei u briew ym tang ba u don kti tang ha ka tei ka kam tuh masi, hynrei u dei ruh u briew u ba la ju don kti ha ki ba bun ki kam sniew bad kam pyntriem ha kaba u la shah set phatok ruh haduh saw sien halor ki kam runar ki jong u.
Na ka liang jong ka dorbar shnong Seinduli ha ryngkat ki sengbhalang, ki la pynpaw ruh ia ka jingsngew kyndit haba ioh jingtip shuh shuh ba nalor kitei ki kam sniew, u tei u runar ha u snem ba la lah u la don kti ruh ha ka ban shong lok tuh (shong sang) bad la ka kmie kha ka jong u hi, ka Selbina Sangriang kaba dei na ka shnong Seinduli, ha kaba u la pom ruh da ka wait ia u lok trai jong katei ka kynthei u Dharti L Marshillong u ba dei ruh u kpa jong ki san ngut ki khun; ha kaba u la mynsaw jur bad ym tang kata u tei u runar u la siat ruh da ka jri ia u wei u khun rit jong u, ha ryngkat ka jngbyrngem byrsit ruh ia kiwei kiwei ki khun ba un pom da ka wait bad ban shim ruh wat ia ka jingim.
Kumta hadien kitei ki jingjia na ka liang jong kiba ha iing jong katei ka kynthei kaba la iashong lok tuh bad u tei u runar kim nud satia ban saham namar ki tieng ia ka jingbyrngem byrsit jong u tei u runar, hynrei tang hadien ba ki pulit ki la ioh kem noh ia u tei u runar ha katei ka kam tuh masi na ka liang jong kitei ki baha iing katei ka kynthei ki la wan mih shakhmat ban iathuh lut ia kitei ki jingjia ha ka dorbar shnong bad kumjuh ha ki sengbhalang ka shnong Seinduli.
Ia kitei ki kam runar jong u tei u Prestarding Shangpliang, ba la khot sin ruh kum u Liehbho, la pynthikna shuh shuh da ki khun rit jong katei ka kynthei ka Selbina Sangriang kaba dei ka kmie jong ki, ha kaba ki la iathuh lut ia ki jingjia baroh ha ki nongthoh khubor ha ryngkat ka jingiadon lang ki ba ha iing lem bad u Sordar ka shnong Seinduli-1 bad ki sengbhalang, bad hadien katei ka jingjia ki kur ki jait jong u bah Dharti u lok trai ka Selbina, ki la wan shaw noh ia u bad na ka liang jong ki ba ha iing katei ka kynthei ruh ha ryngkat ka kur Sangriang, ki la kyntait noh syndon ia ka Selbina na ka Kur Sangriang.
Shuh shuh halor kane ka bynta shen na kaliang jong ka kur Sangriang ryngkat bad ka dorbar shnong , ki sengbhalang kin sa leit ban buh biang ia ka ehajar halor katei ka bynta pyrshah ia u tei u runar sha ki pulit ban pyntikna shuh shuh ia ka ei kaba u tei u runar u la leh ia ki kam pyntriem.
Shillong, 9 Rymphang:U MDC ka UDP na Nongkrem konstitwensi u la kynthoh halor ka jingrung ka pisa jong ka District Council kaba la lum na ka Professional Tax sha ka Account ki riew shimet ha kaba kaba bun na kitei ki Account ki dei ki account shimet jong u Secretary barim ka KHADC u bah Welljune Syiemlieh.
Halor kane u bah Shylla u la ong ba u la ioh ia kren bad u bah Welljune secretary barim bad u la iathuh ba la siew na katei ka pisa T.
35 lak tyngka sha ka account jong ka Khasi Heritage Conservation Forum ( KHCF) dei lyngba ka jingbthah jong u CEM ka KHADC u bah Pynshngaiñ N Syiem.
U bah Shylla u la ong ba ha ka por ba u long CEM, u bah August Shangpliang u dei u Secretary, “U bah August u dei u ophisar uba trei hok bad phim lah ban pynkynkohnguh ia u lada khlem da dei ka lynti ban iaid, u bah Welljune pat u dei u ophisar uba shu Yes Sir- ki lah ban leh katba ki mon , na kata ka daw ki rah noh ia u bah Shangpliang kum u Secretary ka Legislative bad ia u bah Welljune kum u Secretary ka Executive da ka jingmut ba ki lah ban leh katba ki mon" ong u bah Shylla.
U bah Shylla um shym la hun ruh ia ka jingtohkit ia katei ka pisa jong ka Professional Tax kaba jan kot T.
2 klur tyngka ha kaba u la ong ba ka rukom thung ia ka kynhun tohkit ka long kaba la bakla , “Kaba nyngkong ka dei balei la thung da u Judge jong ka District Council Court u bah S.
Khar syiemlieh haba la tip shai ba kitei ki dei shi bahaing, nga ioh jingtip ba u bah Kharsyiemlieh um treh hynrei la pynbor ia u, kawei pat balei la thung ia ka kong SB Laithma kum kawei pat ka majistor ban tohkit haba la tip ba sa tang shiphang por kan sa kiew kyrdan kum ka Addl.
Judge bad mynta u Lat ka jylla u la thung ia ka kum ka Adl.
Judge" ong u bah Shylla.
Halor katei ka jingrung ka pisa jong ka Professional Tax sha ka Account ki riew shimet u bah Shylla u la suba jur ba ka lah ban don ka jingpyndonkam bakla dano re dano ha kaba u la ong ruh “Kynmaw ba ka kyntien ieit jaitbynriew kam dei ban long ka laisen sha ka bamsap, lada phi bam shi tyngka ruh ka dei ka bamsap" u la pynkut.
Ha kawei pat ka khubor, u bah Shylla u la ong ba u CEM ka KHADC u bah Pynshngaiñ N Syiem u la kylla ktien ia ka jingiakren hapdeng jong u bad u (CEM) ha ka rynsan ba ki shong katba ka jingialang ka dang iaid.
Haba kren hakhmat ki paidbah kiba don da ki hajar ngut ha katei ka jingialang ha Laitkor u bah Shylla u la ong ba u la ia kren bad u bah Pynshngaiñ ha rynsan la un ai ne-em ia katei ka T.
1.
88 klur kaba sah kaba dei na bynta ka nongkrem konstitwensi, namar ba mynta ka dang ioh dang tang T.
1.
12 klur tyngka , hangtei u la ong ba u bah Pynshngaiñ u la jubab ia u da kaba ong “Phin sa ioh" bad ki paidbah ki la thapkti jam, namar ba ka Nongkrem konstitwensi ruh kan ioh ia ka juh ka bhah kaba mar T.
3 klur tyngka kumba ioh kiwei pat ki MDC.
Haba ieng sa u bah Pynshngaiñ u la ong ba um shym la kular hynrei u la ong ba un sa leh kaba bha tam bad un pyrkhat ruh na bynta ka Nongkrem konstitwensi.
Haba ia kren bad ki nongthohkhubor mynta ka sngi u bah Shylla u la pynpaw ka jinglyngngoh ia katei ka jingkren u bah Pynshngaiñ hakhmat ki paidbah ha kaba u la ong ba ha u, u bah Pynshngain u la ong ba un ai; katba haba u kren pat u kren da khongpong, “Nga lyngngoh ba u ong un sa peit ban leh kaba bha tam ia ka Nongkrem, ka kamram jong u ka dei beit ban shu ai ia ka pisa , ban peit ia ka Nongkrem nga dei ma nga u MDC" ong u bah Shylla.
Shillong 08, Rymphang:Ka tnad kam pohiing ka sorkar pdeng ka la pynkhreh mynta ban pynmih hukum ban thung noh ia ka Judicial Inquiry ne kano kano ka jingtohkit ba laitluid halor ka jingshah kynnoh jrong kynthei kynthei jong U Lat barim ka jylla u V Shanmuganathan ia ka samla ialeh ia ka kam Public Relation Officer (PRO) ha Raj Bhavan Shillong.
Ka khubor ba la iajan bha ba la iohlum, ka la iathuh ba ka la don ka jingialang jong ki heh sorkar pdeng ha sor Guwahati ha kine ki sngi, kiba la shong pyrkhat halor kane ka jingjia, haduh ba u Shan muganathan u la hap ban risain noh.
“Ka jingtohkit kaba laitluid ka long ban wad ia ka jingshisha halor ka jingshah kynnoh u Lat la ka long kaba dei ne kaba shu thmu ban pynjah burom", la ong ka thymmei khubor.
Katkum ka jingtip ba la ioh lum, la ong ba ka Sorkar pdeng kam da kwah ban leh kyrkieh halor kane ka kam, hynrei ia ka jingtohkit lah ban thung ha kano kano ka por ban wad bniah ia ka jingshisha halor kane ka jingkynnoh pyrshah ia u Shanmuganathan.
U Shanmuganathan uba la long u Lat ka Meghalaya bad ka Arunachal Pradesh u la hiar shuki noh ha ka 26 tarik jong u bnai uba la lah tang shi sngi hadien ba ki nongtrei ka ophis Raj Bhavan ki la phah da ka jingujor sha President ka ri India, u Pranab Mukherjee bad sha ka ophis treikam jong u Myntri Rangbahduh, u Narendra Modi.
U Shanmuganathan u la shah kynnoh ba ha ki nongtrei ka ophis ba u pynlong ia ka jaka sah lajong kum ka jingialeh kmen ki thei samla (young ladies’ club).
Ia ka jingujor ba la phah sha u President bad u Myntri Rangbahduh la soi kumba 100 ngut duna ki nongtrei ka Raj Bhavan.
Hynrei la ioh jingtip ruh ba kiba la soi kyrteng ki dei tang ki nongtrei kiba kham rit kyrdan katba ki ophisar kiba bat ia ki kyrdan kiba heh kim shym la paw kyrteng eiei.
Kham bun na ki nongtrei ka Raj Bhavan ki la shu soi ia ka kyrteng khlem da tip ba ka dei ka jingujor pyrshah ia u Lat.
Ki don ruh ki nongtrei kiba la kynnoh ba la shu pynbor ia ki ban soi kyrteng khlem da batai bniah bad da kaba pyntieng ruh ba ki lah ban shah pynduh lut baroh ki jingmyntoi ba ki dei ban ioh na ka Sorkar.
Shillong, 08 Rymphang:Ka shuki u CEM u Bah Pynshngain N Syiem ka KHADC ka lah ban khyllem hadien ka dorbar mang tyngka ka Council, ka ban sdang ha ka 20 tarik mynta u bnai.
Ka dorbar mang tyngka jong ka KHADC na ka bynta jong u snem 2017-2018 kan sdang ha ka 20 tarik mynta.
Katkum ka khubor ba la iohlum, la iathuh ba ka Executive Committee (EC) ka People Democratic Forum (PDF) ba ialam da u Bah Pynshngain N Syiem, kan lah ban khyllem noh shen ha kine ki sngi bad ka UDP ka lah ban shimti ban ialam ia ka EC hadien ka dorbar mang tyngka.
“Ka jingkhih ka la don mynta, ngin sa peit sa ia ka por ba ngin ialam ia ka EC namar ba haba don ka lad, mano bym kwah ban synshar", la ong uwei u nongialam ka UDP.
Ka jingsngew skhem ka UDP ban ioh synshar ha KHADC ka long hadien ba u MDC ba phet na Congress u Bah Albinus Lyngdoh u la wan ban iasoh bad dang don shuh sa kiwei ruh ki MDC, tangba ka UDP kam pat kwah ban pynpaw kyrteng.
Lada ka long kaba shisha, la sngewthuh ba ka UDA (United Democratic Alliance) ka kynhun synrop jong ki MDC shimet ha KHADC, kan sa lko pum ha kine ki khyndiat sngi.
Ia mynta ka UDP ka dang bunkam ban iakren ia pynbeit bad ki MDC shimet ban ioh ia ka jingbun paid namar ba na ka liang ki MDC ka Conggress ki la kyrshan lypa ban ialamka UDP ia ka EC tang ban ioh pynkhyllem ia u Bah Pynshngain, uba la shah sospon ha ka party lai snem.
La iathuh ba la don ki MDC kiba ai ia ka jubab ban ai ka jingkyrshan ia ka UDP, ha kaba u Bah HS Shylla u MDC ka UDP na Nongkrem, u lah ban shimti ia ka kam CEM lane u Bah Teinwel DKhar.
Ka UDP ka don 6 ngut ki MDC da ka jingwan iasoh u Bah Albinus ha ka iing kaba 30 ngut ha KHADC.
Ka Congress ruh ka la kular ban kyrshan iaka EC ban ialam da ka UDP.
Ka seng Congress ka la ialeh katba lah ban wad kilad ki lynti kumno ban pynkhynniuh ia ka Executive Committee jong u bah PN Syiem, da kaba khroh ia ki MDC jong ka UDP ba kin ia treilang ha KHADC.
Ki thymmei khubor ki iathuh ruh ba ka seng Congress ka dang iai pyrshang ban ia kren bad ki MDC jong ka seng UDP ym bad ki nongialam jong ka UDP, namar ha poh District Council ka tip shai ba kam don kata ka ain kyntiap seng.
Ka jingpynslem jong u bah PN Syiem ban thung sa ia ki ar tylli ki shuki EM kiba dang lait hapoh jong ka EC kala wanrah ruh ia ka jingeh hapoh jong ka UDP kaba don bun ki MDC hapoh ka iing dorbar kaba 29 ngut.
Nongstoiñ, 8 Rymphang:Halor ka jingthmu jong ka sorkar ban wan buh ia ka ktem BSF ha ha ka shnong Pyndengrei Umjram Nongstoin; mynta ka sngi, ka Khasi Students’ Union (KSU), West Khasi Hills District Unit, hapoh ka jingialam jong u samla John Fisher Nongsiang President ka seng, ki la leit ban iakynduh ia u Deputy Commissioner ba thymmai jong ka West Khasi Hills u Arun Kumar Kembhavi IAS, ha ryngkat ka jingthoh ban pynpaw ia ka jingpyrshah ia katei ka jingthmu buh ktem BSF.
Na ka liang jong u tei u nongialam ka seng haba iakren bad u DC, u la pynpaw ruh da kaba ong ba katei ka jingthmu ban wan buh ia katei ka ktem BSF ha katei ka shnong ka long ka bym don nongrim bad bym don jingmyntoi ei ei ruh em na ka bynta ki paidbah ka thain Nongstoin, bad u la ong ruh ba ka sor Nongstoin kumba ka long mynta ka dang long ka sor kaba rit bad kaba don ruh hapdeng ka jingshong suk shong shngain.
Shuh shuh u la ong ruh ba ha kaba iadei bad ki kam sniew kiba har rukom hapoh u pud u sam jong ka sor Nongstoin ruh ki dang long kiba duna, kumta na ka liang jong ka seng ka sngew ban pyrshah jur ia katei ka jingthmu namar kan long ruh tang ka jingpynlut kai ia ka pisa paidbah bad khamtam kan buh kylla ia ka jingsngew duh jingshaniah ia ki paidbah nongshong shnong jong ka thain.
Halor katei ka jingsngew pyrshah jong ka seng KSU ia katei ka jingthmu buh ktem BSF na ka liang jong u DC ka west Khasi Hills u Arun Kumar Kembhavi IAS, u la ong ba katei ka jingthmu ka dang long tang ka jingtyrwa ban buh ha katei ka jaka kumba la pynpaw bad ha kajuh ka por u la pynthikna ruh ba ia katei ka ktem BSF yn nym buh hapoh ki jaka jong ka sor Nongstoin, hynrei yn buh beit ha ki jaka ba long pdeng na ka bynta ka West Khasi Hills bad ka Garo Hills.
Ha katei ka jingiakynduh na ka liang jong ka seng ka la pynpaw ruh ia ka jingbym pat lah jong ka DSC ban pynmih ia ka resol na ka bynta ka Grade IV DSC kaba la dep naduh u bnai Jylliew jong u snem ba la lah bad halor katei ka bynta na ka liang jong u DC u la kular ba un sa iakren bad ka secretary jong ka DSC.
Ym tang kata na ka liang jong ka seng kala kyntu ruh ia u DC ba un shimkhia lem ha kaba iadei bad ka jingdie tam dor ia ki kot skul bad na ka liang jong u DC u la ong ba un sa shim khia na ka bynta ba kan nym don kano kano ka jingdie tam ia ki kot skul katkum ka dor kaba la buh ban die.
Shillong, 09 Rymphang:Hadien ba la plie ia ka Bhoirymbong bad ka Sohiong Block, bad ar tylli sha Garo Hills, u Myntri Rangbah ka jylla u Dr Mukul Sangma u la ong ba ka sorkar ka la pynkhreh shaid shaid ban plie noh sa ia ka Mawlai bad ka Mylliem Block.
Haba kren mynta ka sngi, sha ki nongthoh khubor u Dr Mukul u la ong ba um tip eiei ba kan don kano kano ka jingeh ha ban ioh jaka ban buh ia ka Mawlai Block.
“Ngam tip eieie ba kan don ka jingeh ne ka jingiaknieh jaka ban buh ia ka Mawlai Block", la ong u Dr Mukul.
U la ong ba ym dei ba ka sorkar ka pynslem ban plie ia ka Mawlai Block, hynrei ka dang pynkhreh shaid shaid ia kane ka kam hadien ba ka la pynkhreh ruh ban plie ia ki saw tylli ki civil sub division, 13 tylli ki Police Station ha ka jylla nalor 6 tylli ki Block thymmai.
“Ngi dang ap ia ka sngi kaba biang ban plie ia ka Mawlai Block, ngi don hynriew tylli ki Block ban thaw thymmai, 13 tylli ki Police station bad saw tylli ki civil subdivision", la ong u Dr Mukul.
Ha kaba iadei bad ki Civil sub division, u la ong ba ka sorkar ka dang pynkhreh ban pynbit pynbiang ban pyniakhlad ia ka bor ka Executive bad ka Kashari bad hadien ba la pynbiang, kan sa plie ban pyntreikam noh ia ki.
Shillong, 09 Rymphang:U Myntri Rangbah ka jylla u Dr Mukul Sangma bad ki nongialam ka Ri-Bhoi Students Union (RBSU) kin iashong jingialang biang hadien ba la wai ka dorbar mang tyngka ka jylla ban iakren halor ka jingdawa ban buh ia ka Govt College ha ka thain Ri-Bhoi.
“Ngin iashong jing-ialang biang bad ki nongialam ka RBSU hadien ba la wai ka dorbar mang tyngka ban iakren ia ka jingdonkam ka kolej ha Ri-Bhoi kumba la dawa ki samla", la ong u Dr Mukul hadien ba la wai ka jingia-lang bad ki nongialam ka RBSU hynne ka sngi.
U la ong ba ka sorkar ka hap ban pyrkhat ia ka jingdawa jong kane ka seng, ha kaba iadei ban buh ia ka kolej sorkar.
“Nga la ong ba ka sorkar kan hap ban peit ia ki bynta da ka jingbishar bniah namar ba kan don ka jinglut kaba jur", u la ong.
Ha kawei ka liang u nongialam ki nongialam ka RBSU ki la ong ba ka jingialang bad u Myntri Rangbah ka dei kaba ai mynsiem namar ba u la kular ba ka sorkar kan sa bishar bad peit bha ia kane bad u la khot biang ban iakren hadien ba la wai ka dorbar mang tyngka hadien u bnai Lber ban wan.
Shillong, 9 Rymphang:U Bah HS Shylla, MDC jong ka Nongkrem, u pan jingshai na U bah Ardent Basaiawmoit, halor ka jingkren jongu, ha ka dorbar Pyllun jong ka Laitkor, ha ka 7tarik Rymphang 2017, la ka long ka jingkren kaba u shu mutdur ne ka dei shisha, kaba la kren da U Bah HS Shylla, ha ka por kanbas elekshon bad ka jingkren, kaba la sot da U bah Shylla, kaba la pynmih ruh ha U Rupang, ha ka 8tarik Rymphang 2017, ka ong “Hynrei mynta ngi la sngew donbok ba ha ka por ialap elekshon une u MDC jong ngi u la kular ba tang hapoh shi bnai un law noh ia kane ka thain na ka MUDA, ngi sngewkmen eh nga lei nga ong ym tang shi bnai hynrei ngin ai lad 10 bnai ba un weng ia kane ka jingeh.
"Halor kitei ki jingkren, U bah HS Shylla, u ong, ba uba la kren ia kitei ki kyntien, u dei uba la long MLA arsien bad ruh da u CEM barim ka KHADC bad ruh u President jong ka HSPDP, bad khamtam da u Rangbah uba dei ban ia kynduh man ka por ha ka madan jong ka thma ktien.
“Kitei ki kyntien ki dei ki namding ba une u Rangbah u pynkhreh ban ther ha ka madan thma jong ka elekshon MLA ha ka snem 2018.
Ka jingkwah jop elekshon palat ka thom wat ia ka thok ka thak".
La ong biang ka kyrwoh jong U bah Shylla “Kumta, ngam banse khlem da dawa ba une u Rangbah u dei ban da pynshisha da kaba shai kdar ba dei ma nga ba la kren ia kitei ki kyntien ha ka por elekshon shiteng samoi sha ka KHADC.
Ka shi bnai hadien ka elekshon kata hadien ka 16.
12.
2016 ka dei thik ha ka 16.
1.
2017 kaba mut ba nga la dei ban risain noh na ka jinglong MDC namar ba nga khlem lah pynlong ia kaei kaba nga la kular".
U Bah Shylla, u ong shuh shuh ba um kwah ban leit jngai halor kane, hynrei kaba u kwah ka long tang khyndiat ka jingpynshai na utei u Rangbah “La u shu mutdur ba nga kren ia kitei ki kyntien lane ba ki  da dei shisha ki kyntien kiba nga la kren.
Lada I kam ba ka dei ka jingshisha te ngin hap ban iaid katkum ki lynti jong ka ain ban pynshisha khlem kano kano ka jingkahdum bad ha kaba kum kata ka por lada shem ba ka dei tang ka jinglamler jong I in hap ha ka jingpynsajia katba dawa ka ain khamtam ba ka dei da u Nongthaw-ain (Legislator) jong ka Jylla Meghalaya.
Namar ha kano ka nongrim ngan leit ai kum katei ka jingkular ba tang shi bnai ngan lah ban weng ia ka MUDA" pynkut ka kyrwoh na U bah HS Shylla, MDC kaba la pynmih mynta ka sngi.
Shillong, 9 Rymphang:Ki briew kiba la shah kem kiba donkti ban batbor bad kumjuh ruh kiba donkti ha ka jingshah leh be-i-jot ka khynnah 14 snem ki la shah pynngat ha ki kyndon aiñ bapher bapher ha ki pulit.
Katkum ka Laitumkhrah P.
S C/No 239 (12)16 halor ka jingjia kaba la jia ha kawei ka Guest House ha Motinagar , Shillong u I.
O ba peit ia katei ka kes u Insp.
M.
N Khan OC, Laitumkhrah P.
S u la pynngat kyndon aiñ bad u la phah ia ka ripod sha u Special Judge (POCSO), Shillong Court bad ki briew kiba la shah pynngat ki long u bah Julius Dorphang MLA ka Mawhati, 52 snem karta bad la pyngnat ha ka kyndon 5 (c)/(1)/6 POCSO Act bad katei ka kdew ia ka jingbat bor u shakri paidbah, ka Mamoni Parbin, 27 snem karta ka Darisha Mary Kharbamon, 22 snem karta, ka Monalisa Shangpliang, 22 snem karta ki la shah pynngat ha ka kyndon 366AIPC, R/w sec.
77 Juvenile Justice Act , R/w sec.
5 I.
T.
P Act, R/w sec.
17 POCSO Act namar ka jingwanrah ia katei ka khynnah sha ka kam awria, u Sandeep Biswa, 27 snem karta bad u Elbert Shemphrang Kharlukhi, 31 snem karta la pynngat ha ka kyndon 17 POCSO Act.
Ki la don haduh 42 ngut ki sakhi kiba la sakhi ryngkat ki sabut ha katei ka kes.
Jowai, 10 Rymphang:‘Hei ho! Ngi sngewsarong ia la ka shnong Lajong, Hei ho! Ka nam jong pha ngin kyntiew shajrong, Ki Snem ki ban nangmih, ko shnong nangroi nangpar.
Jingieit jinglong kawei, jingsuk to nang synshar’ kadei ka jingrwai ki khun samla ka shnong Lumpyngad kaba don ha Amlarem Sub-division, West Jaintia Hills haba pynwai noh ia ka jingrakhe jubilee ksiar halor ka jingdap 50 snem katei ka shnong hynnin ka sngi Balang.
Ia katei ka shnong la seng naduh u snem 1967 ha ha katei ka sngi, u ma Stephanson Mukhim u la ong u kongsan ha ryngkat ka jingiadonlang u ma Local MDC u ma Lamdibok Sumer, u EM ka JHADC u ma Hollando Lamin nalor kiwei ki rangbah ka thain kiba la shah khot sngewbha.
Ha kane ka sngi, ki samla bad ki longkmie ki la ia shim bynta ha ki cultural program bapher bapher ban pyniphuh iphieng ia katei ka jingrakhe lyngkhuh snem ba 50 jong ka dorbar shnong.
Ia katei ka shnong la seng da ki ar jur, u Belson Rymbai bad ka lok jong u, ka Merina Shylla, u ka Mill Rymbai bad u Stone Swer nalor u Heini Syad bad u Jang Sateng kiba la wan na Pasadwar ha ka por ba dang bun bha ki hati khlaw ha katei ka thain.
Ha ki san phew snem katei ka shnong ka la ioh ia ki jingkyrkhu na ka sorkar hynrei ki dang don bun ki jingduna naduh u surok, ka jingnang jingstad bad ha ka koit ka khiah.
Ka non Government LP School jong ka sorkar jylla ka dang don tang iwei I nonghikai haduh kine ki sngi.
Ha katei ka shnong ki don kiwei pat ki skul kiba la pyniaid da ka shnong (UPS) bad ki skul balang, Presbyterian bad Catholic.
U MLA ka thain u ma Mukhim u la ong ba donkam ban don ka Secondary School ha kane ka thain na ka bynta ban iarap ia ki khun ki kti ha ka liang ka jingnang jingstad.
Ha kaba iadei bad ka Sub-Health Centre, ka dang duna bha bad hap ban leit shaduh sha Jowai ban ioh jingsumar.
Na ka liang u ma Stephanson Mukhim u la kular ban ai jingiarap ia katei ka shnong lyngba ka MLA Scheme jong u, katba kitei ki ar ngut ki MDC ruh ki la kular ban ai ia ka Work Order na ka bynta ban pynroi ia katei ka shnong.
Shillong, 9 Rymphang:Ha ka 31 tarik u kyllalyngkot ka Parliamentary Party ka UDP ba kynthup ia ki MDC kiba donlang hapoh ka kynhun PDF, ki la pan jingshai na u bah Pynshngaiñ N Syiem CEM, halor kiba bun ki kam kiba la jia ha District Council khamtam kaba ia dei ha ka pisa tyngka, ha katei ka jingthoh ba la soi da u Chairman ka PP ka UDP, u bah Teiñwell Dkhar bad ka kong Rona Khymdeit Secretary ki la kdew bad pan jingshai haduh 9 tylli ki mat na u bah Pynshngaiñ bad ki la buh por ba u dei ban jubab hapoh ka 7 tarik mynta u bnai.
Katei ka por ba ka UDP ka la buh ka la kut ha ka sngi sngi hat majai, hynrei u bah Pynshngaiñ um shym la lah ban jubab ia kitei ki mat, katkum ka por ba la buh bad u la pynher kylla da ka jingthoh ha ka 7 tarik sha ka UDP ha kaba u la pan bor bad ba u la ong ba yn ia kren ia kitei ki mat ha ka Ececutive Committee bad ka jingialang PDF ka ban long ha ka 16 tarik mynta u bnai.
Ki mat ba ka UDP ka la pan jingshai na u CEM ki kynthup ia ka jingthungkam Magistrate Subordinate District Council Court bad ka la ong ba ka jingleh thur mur hangtei ka long ba la pynjlan ia ka tarik thep phom na ka 15 tarik u iaiong, 2015 sha ka 10 tarik u jymmang, 2015.
Ka jingpynkylluid ia ka rta haduh 40 snem, ka jingailad 48 snem na bynta kito kiba la don lypa ha ka kam, khlem da batai ka kam kaba kumno bad hangno, ka jingai mark 200 ha ka written test bad 500 ka full mark ha ka personal interview bad uba la don 37 snem karta u la ioh 293 mark ha ka personal interview.
Ka la dew ruh ba la pynjop ia u kandidet uba ioh bun mark ha ka personal interview katba ha ka written test pat u ioh tang 100 mark.
Kawei pat ka mat ba ka UDP ka la pan jingshai ka dei halor ka jingpynlong ia ka Tamasa Mawbynna ne ka Monolith Festival ha kaba ka KHADC ka la mang pisa T.
40 lak tyngka hynrei ka la ong ba kaba phylla ka long ba nalor katei ka mang ka KHADc ka la ai ram T.
35 lak sha ka Khasi Heritage Conservation Forum (KHCF).
Katei ka jingthoh ka la ong ba la kylli ia u CEM da u Secretary barim halor katei ka jingai ram, hynrei u la jubab ba la ai kum ka ram bad yn sa pynphai ynda ka KHCF ka la ioh pisa na ka NEC bad na ki nongbei tyngka.
“Kane ka jingleh ka long ka jingshim kabu kaba palat liam jong u CEM ban shim ia ka pisa jong ka Council ban ai ram sha ka KHCF" ong katei ka jingthoh.
Shuh shuh ka UDP ka la kdew ruh ia ka pisa kaba la jan kot T.
2 klur tyngka kaba dei na ka Professional Tax, hynrei ia katei ka pisa la phah sha ka account ki riew shimet, haba la kren ha ing dorbar ia katei ka kam la rai ban thung kynhun tohkit bad ban pynpoi ia ka ripod hapoh 2 bnai kata hapoh ka 19 tarik u nohprah, 2016; hynrei wat hadien ba la kut la ong ba ym iohi kam eiei.
Ka UDP ka la pan jingshai ia ka daw kaba la pynlong ia u CEM ban pynjlan ia ka por ban tohkit shaduh kaba kut jong u bnai kyllalyngkot bad ia kane ruh u la rai marwei khlem da iaid da ka rai jong ka Executive Committee.
Ka UDP ka la ong ba katei ka jingleh u CEM ka la pynduh jingshaniah ia ki kam pisa tyngka jong ka District Council bad nalor nangta ruh katei ka seng riewlum ka la kdew ba u CEM u la pynjlan ia ka jingtrei jong u Secretary barim wat haba ka la kut noh ruh bad ia kane u bah Pynshngaiñ u la leh marwei hi khlem da rah sha ka Executive Committee.
Ka UDP ka la ong biang ha katei ka jingthoh ba ka jingpynlut ha kaba pynitynnad ia ka Conference Hall jong ka KHADC kaba kot haduh T.
45 lak tyngka khlem da khot Tender ka long kum ka jinglute haba shit bashai ia ka pisa jong ka Council kaba dawa ia ka jingtohkit kaba tyngeh ban lap ia kiba donkti.
Ia kane ka la ong ba ka la ioh jingtip ba la leh da uwei na ki Executive Member bad ia kane ka la ong ba u CEM u dei ban shim ia ka jingkitkhlieh.
Ka la pan jingshai ruh ha kaba ia dei bad ka jingbym thikna ia ka bai lutksan khyndew ba la siew da ka NHAI ha kaba ia dei bad ka jingshim ia ka jaka jong ka KHADC ha Byrni Hat, ha Jorabad bad ha Nongpoh.
Ka la kdew ruh ia ka jingbun jong ki Acting Syiem bad ki Acting Sirdar kaba u President ka UDP u Dr.
Donkupar Roy u la kren sha ki kotkhubor ba ka KHADC ka la pheil ban thung ia ki Syiem bad ki Sordar ba pura.
Kawei pat ka mat ba ka UDP ka la pynsngew ha u CEM ka dei ka Campaign For Change kaba la pynlong da u CEM uba dei u Chairman jong ka PDF ka la ong ‘ba ka lah ban dei ka jingpynkhreh ban pynkylla ia ka PDF ban long sa kawei ka Party riewlum ba thymmai ha Meghalaya’ ka la pan jingshai na u CEM halor katei ka bynta.
Ka la pan jingshai halor ka jingtrei ba la khot ‘Extension of the main office building’ hato ka don ne-em kaba kum kata ka jingtrei bad katno la pynlut hangta bad mano ba pyntrei ia katei ka jingtrei.
Ka la pan jingshai halor ka jingbym shai ka jingiarap pisa (Grant) ba la ioh na ka tnad khlaw jong ka sorkar jylla kaba ym duna ia ka T.
45 lak tyngka na ka bynta ki khlaw ba la rejistar.
Halor kitei ki mat ba la kdew haneng bad halor ka shithi ba la ioh pdiang na u bah Pynshngaiñ N Syiem mynta ka miet ka la don jingialang jong ka Sub Committee on district Council Affairs ka seng UDP ha kaba la don ki nongialam rangbah jong katei ka seng kynthup ki MDC.
Haba kren sha ki nongthohkhubor u General Secretary katei ka seng u Dr.
Jemino Mawthoh u la ong ba haduh mynta ka UDP kan ap ia katei ka 16 tarik kaba u CEM u la pan por bad “Ngin ia peit , la ka jubab jong u ka long ne-em kaba lah ban pynhun ia ka Party" ong u Dr.
Jemino.
Hadien kitei ki jing ujor jong ka seng UDP, lada ka jubab kam biang ha ka 16tarik Rymphang 2016, ka don ka jingkhmih lynti, ba ka UDP, kan lah ban weng noh ia ka jingkyrshan ia ka EC, ba la ialam da U Bah PN Syiem bad ba kan thaw lad ban thaw da kawei pat ka EC thymmai ha KHADC.
Shillong, 10 Rymphang:Ki briew ba leit ban shim dawai na Pathar-khmah CHC Ri-Bhoi ki la hap ban leit thylli noh sha iing namar ba ka bor pyniaid kane ka jaka sumar ki pynlong ia ka jingpynkhuid ia ka hospital.
Haba pyntip halor kane, u nongialam ka CoRP u Bah GS Hat mynta ka sngi, u la ong ba bun bah ki briew kynthup ki longkmie, ki rangbah kiba thmu ban leit shim dawai hynrei ynda la poi ha katei ka jaka ai dawai, ki nongtrei ki la ong ba kim lah ban ai dawai namar ba ka dei ka sngi pynkhuid ia ka hospital.
Na ka liang ka CoRP ka la pynpaw ia ka jingsngew lyngngoh ba katei ka jaka sumar kan kyntait ban ai dawai ia ki nongshim dawai tang namar ba pynkhuid hospital.
“Ha ka jingshisha, lada ki pynkhuid ruh, kim dei ban sangeh ban ai dawai namar ba ia uba pang, ym lah ban phah ap hynrei donkam ban ai dawai", la ong u Bah Hat.
Nongpoh, 09 Rymphang:Kum shi bynta ban kner lem ka jingiarap sha ka longiing jong ka Kong Markordor Lyngkhoi bad u Bah Justarwell Marbaniang kiba na ka shnong Erpakon, Ri Bhoi District, kumta hynnin ka sngi ka HNYF, Northern Region, ka la leit ban nohsynniang da ki tin soping bad u khaw, sha katei ka longiing kaba la ngat ha ka apot pluh iing.
Ha katei ka sngi kaba ka seng ka la pynlong ia ka jingnoh-synning, la ialam da u Bah Marcus Marten, President ka HNYF, NR, ha ryngkat ka jingiasynranlang bad ki nongkitkam ka seng naduh ha ki Unit bad Circle bapher bapher.
Kumta hadien ba ka seng ka la leit ban nohsynniang sha katei ka longiing, ka HNYF, NR, ka la kyntu ia ka ophis u BDO ba kan ai kham kloi ka jingiarap sha katei ka longiing bad ha kajuh ruh ka por ka seng ka kyntu ia ki Nongmihkhmat, kum ia uu MLA bad MDC jong ka Umsning Constituency ba kin kyrshan lem ia kane ka longiing kaba la ngat ia katei ka apot sngewsih.
Shillong, 09 Rymphang:U Myntri Rangbah ka jylla u Dr Mukul Sangma u la ong ba u dang twad jingmut bad iasyllok bad ki stad ka ain ban leh ia kaba donkam halor ka jingmih ka jingjia ha kaba u Lat barim ka jylla u V Shanmuganathan u la shah kynnoh tam ti ia ka samla ba ialeh ia ka kam Public Relation Officer (PRO).
Haba kren mynta ka sngi, sha ki nongthoh khubor, u Dr Mukul u la ong, “Nga dang twad jingmut bad iasyllok bad ki riew stad ain halor kane ka jingjia".
U Myntri Rangbah um kwah ban kren jrong halor kane ka phang hynrei u la ong ba kano kano kaba dei ban leh dei ban iaid katkum ka lynti jong ka ain kaba la bynshet ia kane ka kam.
“Ka jingtohkit kan long katkum ka kyndon jong ka ain bad nga dang iasyllok bad ki stad ka ain", la ong u Dr Mukul.
Um shym la ong eiei la yn tohkit ka sorkar jylla ne ka sorkar pdeng hynrei u la ong, “Nga dang bishar ia ka ain bad ki stad ain bad kano kano kaba dei ban leh dei ban iaid katkum ka ain".
Lah ban kdew ba u Lat barim ka jylla uba la risain noh na ka kam, u la shah kynnoh ba u leh tam ti ia ka samla kaba dang ialeh interbiw ia ka kam PRO ha Raj Bhavan bad hadien kane, sa kumba 100 ngut ki nongtrei ka Raj Bhavan ki la pynher ia ka jingujor sha u President ka ri bad u Myntri Rangbahduh ka ri da kaba dawa ba u dei ban peit ia ka jingleh jong u Lat uba la pynlong ia ka Raj Bhavan kum ka iing lehkmen jong ki thei samla ne ka Young Ladies Club.
Na ka liang ka sorkar pdeng ka la don ka jingpynkhreh ban thung ia ka jingtohkit kaba laitluid halor kane ka jingjia bad la sngewthuh ba shen kan sa pynmih ia ka hukum ban tih bniah la ka long kaba shisha ne ka dei tang kaba shu thmu ban pynjah burom ia u Lat barim.
Shillong, 09 Rymphang:U Myntri Rangbah ka jylla u Dr Mukul Sangma u la pynpaw ia kajuh ka sur kumba la kren da u myntri khynnah ka rel, u Rajen Gohain, ia ka jingdonkam ban wanrah noh kloi ia ka surok rel sha kane ka rilum Khasi, khnang ban wanrah ia ka roi ka par kaba sted bad kyntiew ia ka ioh ka kot ka die ka thied jong ki nongrep.
Haba kren mynta ka sngi, sha ki lad pathai khubor, u Dr Mukul u la ong, “Ka lynti ka long kaba donkam eh ban poi sha kane ka jylla khnang ban kyntiew ia ka ioh ka kot ka die ka thied ha ka kit ka bah jong ki nongrep.
Na Mendipathar haduh Guwahati ka bai shong rel ka long tang T.
15, mutdur katno kan long ka jingiarap ia ki nongrep ban leit die leit thied shaduh Guwahati ha ka bai leit bai wan kaba rit",.
“Lada poi ka lynti rel haduh Shillong, kan long ka jingkylla kaba khraw haduh katta katta", la ong u Dr Mukul bad bynrap, “Ngi la dei ban shim kabu ia kane na ka bynta ka jingmyntoi jong ngi baroh’.
Katkum ka jingong u Myntri Rangbah, ki briew ka jylla kim dei ban tieng ba ka surok rel kan wanrah ia ka jingtyllep ki briew nabar.
“Ka surok rel kan nym wanrah ia ki briew ban wan buhai shnong sha ka jylla namar ba ka sorkar ka la shim ia ki lad ki lynti kiba biang halor kane", la ong u Dr Mukul.
U la ong ba ka sorkar ka la iaid shaphrang ban shna ia ki jaka rung bad jaka mih kumba la kular ha ki sengbhalang ha baroh ki bynta jong ka jylla.
“Nga la dep pdiang ruh ia kawei ka phail (file) ha kaba iadei ban shna ia ka jaka rung bad jaka mih kaba long shi bynta ban tehlakam ia ka jingwan ki briew nabar", u la ong.
U la ong ka sorkar ka la buh ruh 39 ngut ki Labour Inspector ban peit ia ki briew ba wan bylla nabar ban rejister bad ka sorkar.
Halor ki bynta ba ka sorkar ka la shim ban tehlakam ia ka jingwan rung beain ki briew, ka long namarkata, kaba donkam ia ki paidbah ban sngewthuh ba ka surok rel kan long ka jingkyrkhu ia ka jylla, namar ba kan iarap ban kyntiew ia ka ioh ka kot jong ki paidbah, kan kyntiew ia ka kam shangkai pyrthei ha kane ka jylla.
U la ong ba ka sorkar ka la pynkhamti ha ka bor synshar district ka Ri-Bhoi ban pyndep ia ka jingshim jaka na ka bynta ban shna ia ka surok rel haduh Byrnihat bad ka kam, ka dang iaid shakhmat mynta halor kane ka jingthmu.
“Ka jingthew jingwoh ban shim jaka ka la iaid shaid shaid ha Ri-bhoi bad ka sorkar kan sa pyndep shen.
Ka jingsurbe ka long ban pynpoi haduh Shillong ruh", la ong u Dr Mukul.
Dang shen u myntri khynnah ba peit ia ka rel u Rajen Gohain haba pynshngain na ka jingtieng ia ka jingwan tyllep ki briew ba nabar sha ka jylla, u la ong ba ka jylla Meghalaya ka don ka Sixth Schedule kaba iada na ka jingwan tyllep ki briew bad ka jingshna ia ka lynti rel kan nym ktah ia ka jingwan buhai shnong ki briew nabar.
U la ong ba haduh mynta ka sorkar jylla kam pat aiti ia ki jaka ban shna ia ka lynti rel sha rilum Khasi.
U la ong ba mynshem snem ka sorkar ka la mang pisa T.
300 klur ban shna lynti rel ia ka Meghalaya, hynrei khlem lah ban pyntreikam.
Hynrei ha kajuh ka por, u la ong ba mar mar hadien ba ka sorkar jylla ka aiti ia ki jaka, ka sorkar pdeng kan sdang noh ia ka jingtrei ban shan lynti rel namar ba ka sorkar ka la mang pisa biang T.
300 klur na ka bynta kane ka kam.
Lah ban kdew ba ki sengbhalang khamtam ka KSU ka la pyrshah tyngeh ia ka jingthmu wanrah lynti rel sha ka Meghalaya halor ka nongrim ba kan wanrah ia ki jingwan buhai shnong ki briew nabar kaba lah ban tyllep syndon ia ki trai shnong rit paid.
Ha ka jingshisha, ka sorkar pdeng ka la pynlong ia ka jingsurbe ia ka lynti sha thain Ri-Bhoi bad ka la don ka jingthmu ban pynpoi lynti rel haduh New Shillong.
Shillong, 9 Rymphang:U President barim ka KSU u samla Daniel Khyriem bad u General Secretary barim katei ka seng u samla Auguster Jyrwa kin shongthait na ka kam nongialam jong katei ka sengbhalang ha ri Lum Khasi Jaintia.
Shen ia ka kam nongialam kum u President yn shimti noh da u samla Lambokstarwell Marngar bad ia ka kam General Secretary yn shimti noh da u samla Donald V Thabah.
Ki la don ruh bun ngut ki nongialam ba kham hakhmat ka KSU ki ban sa shongthait noh ha kane ka samoi treikam ka ban wan.
Ia kane la pynthikna katkum ka jingpyntip jong u Chairman ka Election Committee samla Daniel Khyriem bad u Secretary ka Election Committee u samla Samuel Jyrwa ha kaba ki la pyntip ba la dep bishar lut ia ki kot ki sla jong ki kyrtong ki ban ia khun ha katei ka elekshon jied nongkitkam thymmai ka KSU Central Body bad ia ka elekshon ba XIII yn pynlong ha ka 11 tarik u rymphang naduh ka por 8 ubaje mynstep haduh ka por 3 baje janmiet ha Dinam Hall, Jaiaw-Shillong.
Katkum ka jingthep kyrteng la pyntip ba ia ka kam President la thep tang da u samla Lambokstarwell Marngar marwei hi bad ym don ba ia khun pyrshah ia u, ia ka kam Vice President la thep tang da u samla Shemphang Lyngdoh Mawphlang khlem don nongiakhun pyrshah kumjuh ruh ia ka kam General Secretary tang da u samla Donald V Thabah khlem don nongiakhuh pyrshah.
Ki la don katto katne tylli ki kam ba ki don ki ban ia khun ha katei ka elekshon kum ka kam Asst.
General Secretary u samla Sonstar Nongkhlaw bad u Sumarlang Lyngdoh, kam Organisisng Secretary u samla Barikular Nongsiej bad u samla Biangbor Paliar, kam Education Secretary u samla Readyonstone Nongrum , Truelywell Lyngdoh bad Micheal Lawai Lyngdoh, kam Publicity Secretary u Ostarnic Marbaniang, Reallystar Nongspung bad u Rapbor Nongrum, Office Secretary ki don haduh 6 ngut ki nongiakhun.
Shillong, 10 Rymphang:U Commissioner kiba duna dkhot met ka sorkar pdeng u Kamlesh Kumar Pandey u la ong ba ha kane ka jylla Meghalaya ki don 44 hajar ngut kiba duna dkhot met, hynrei ka sorkar ka la ai jingkhein ne ithuh 33 hajar ngut.
Haba kren mynta ka sngi sha ki nongthoh khubor hadien ba la wai ka jingialang halor kiba duna dkhot met, u la ong ka sorkar jylla lane ka sorkar pdeng ki dei ban thung ia ka Coordination Committee ha kaba ka chairperson kan dei ka myntri sorkar kaba pet ia ka tnad Social Justice bad ia ka State Executive Committee ka chairperson dei ban long u Secretary ka tnad Social Justice, bad ka por kan long lai snem bad hadien lai snem, dei ban thaw biang ia kine ki komiti.
Kine ki donkam ban shong jingialang shisien man ka lai bnai ban peit ban bishar ia ki kam ki jam.
Hynrei ha kane ka jylla, kane ka komiti la thaw naduh u snem 2008, bad khlem pynthymmai shuh haduh mynta.
Ka jingialang kaba khadduh jong ka komiti ha kane ka jylla ka long ha u snem 2010 katkum ka kaiphod ba la ai da ka sorkar jylla.
U la ong ba ka sorkar jylla ka dei ban bhah mang kyrpang 3 percent ia ki briew ba duna dkhot met kaba long katkum ka ain.
U Pandey u la ong ba ha kiba bun ki tnad sorkar, ka la don ka jingeh namar ba kim don ki kyrteng ban buh kyrpang ia ki briew ba duna dkhot met kiba ioh kam sorkar, kam don ruh ka jingtip ia ki kam ba la bhah ia ki briew ba duna dkhot.
U la ong ba la ioh ia ka jingkular na ki tnad sorkar ban pynkhreh ia ki kyrteng jong ki briew ba duna dkhot kiba ioh kam, ki kam ba lait bad kin sa leh ne pynlong ia ka jingthungkam ha kine ki sngi ban wan.
Ia kane ka jingleh lymmuh ka sorkar jylla la ioh ruh ia ka jingujor na ki sengbhalang.
Ka la long kaba donkam ban ioh ia ka jinghikai kaba kyrpang kiban iahap bad ki skul ba leit kiba biang.
“ngi la pdiang ia ki kum ki khynnah ba kyrpang kiba lah ban pule ha ki skul paidbah hynrei ki donkam ia ki nonghikai kiba kyrpang ia ki", u la ong.
Ha India, donkam 2.
5 lak ngut ki nonghikai ba kyrpang ne special educator ia kiba duna dkhot met.
Tang 86, 000 ngut la don ki nonghikai kyrpang ia kiba duna dkhot met ha India baroh kawei bad ka donkam ban don ka jaka pule kyrpang halor kane, khnang ban sei ia ki briew kiba lah ban hikai ia ki khynnah ba duna dkhot met ha ka ri bad ha kane ka jylla ruh.
U la ong ba ka jylla Meghalaya ka dei kaba rit hynrei lada ka sorkar jylla ka trei bha, ki briew ba duna dkhot met kin ioh bha ia ki jingiarap ba la mang ka sorkar.
Ka phang jong kiba duna dkhot met, ka dei kaba hap ha ka jingpeit ka sorkar jylla, ka sorkar pdeng ka shu ai ia ka nuksa bad ka dei ka kamram ka sorkar jylla ban peit ia ki.
Katkum ka khanasumari 2011, ki don baroh 2.
68 klur ngut kiba duna dkhot met ha ka ri, bad 49.
25 per cent ki don ki syrnot duna dkhot met.
Namar ba ka syrnot duna dkhot met kam iaid kam shisien ba kiba duna dkhot met ki mih na kawei ka jylla sha kawei, ka sorkar pdeng ka la sdang ban pyntreikam noh da ka UDID ban ai sha kiba duna dkhot met kaban iaid kam ha baroh kawei ka ri India.
Haduh mynta, ki don 14 tyllli ki jylla ha ka bynta ba nyngkong.
Ha ka UDID, Aadhar number yn pyndait langg bad kan nym don kano kano ka jingthmu ban leh tuh.
Lada kiba duna dkhot met ki sdang ia ka kam, ki lah ban shim ram na ka National Handicapped Finance and Development Corporation (NFHDC), u la bynrap.
Nongstoiñ, 10 Rymphang:Ki pulit ka Nongstoin mynta ka sngi, ki la ioh ban kem noh ia u wei u runar u ba la don kti ban leh beijot ia kawei ka khynnah rit kaba na ka shnong Mawsngapwir.
Katkum ka tyllong khubor bala ioh lum na ki pulit ka Nongstoin la ong ba katei ka jingjia kala jia naduh u bnai Nohprah jong u snem bala lah, bad hadien ba ki pulit kila iai bteng ban pynlong ia ka jingthwet kaba jur kila ioh ban kem noh ia u tei u runar.
Shuh shuh ka khubor na ki pulit ka iathuh ruh ba ia utei u runar la tip kyrteng kum u Trimbor Kharbani 23 snem ka arta na ka shnong Mawsngapwir bad kila iathuh ruh ba nalor katei ka kam leh beijot u tei u runar u la don kti ruh ha kiba bun ki kam sniew kam tuh bad kiwei kiwei.
Na ka liang jong ki pulit kila register case pyrshah ia u tei u runar C/NO 109 (12) U/S 3(a)/4 POCSO Act.
Jowai, 10 Rymphang:Lai ngut ki riew runar bym lah ban ithuh kiba la wan da ka thuk thuk bad kiba rah da ar tylli ki Pistol ha ryngkat ka tari heh, ki la wan ban lute ia kawei  ka petrol pump kaba dei trai da u ma M.
Rymbai uba na ka shnong Ialong mynta ka janmiet ha ka por kumba 2 lakh 50 hajar tyngka.
Kitei ki runar kiba la wan da ka thuk thuk kaba khlem nombor, ki la rung beit beit ha ka jaka buh pisa jong katei ka Petrol Pump ban pynap pistol ia u Manager bad sei lut ia ka pisa kaba don baroh.
U Manager katei ka Petrol Pump, u Chandra Kan Singh u la iathuh ba ha katei ka por ki don kumba 10 tylli eiei ki kali kiba la wan ban theh umphniang bad baroh ki nongtrei ki dang ia bun kam bha ban theh umphniang bad dei ha katei ka por ba ki la wan rung ha ka jaka buh pisa ban lute bad mar syndep ki la phet noh bak.
Kitei ki runar ki la phet back sha thain East Jaintia Hills.
Kitei ki runar ki la rah ruh ia ka mobile jong utei u Manager.
Ha kine ki khyndiat sngi, ki runar bym lah ban ithuh ki la lute ruh ia ka Petrol pump kaba don ha Dkhiah West ha kaba ki la ioh ban rong ei haduh 9 lak tyngka.
Ki riew ruanar ki la leh da ka juh ka style ban lute na kitei ka petrol pump.
Mawkyrwat,10 Rymphang:Ka seng HYC Nongnah Unit ka pynpaw ia ka jingsngewkhia kaba jur ha kaba iadei bad ka jingkhaii tuh ia ki masi sha Bangladesh, lyngba ka surok Jakrem Ranikor, da kaba pynlong ia kane ka surok kum ka lynti ban khaii beaiñ iaki masi sha Bangladesh.
Ka seng ka sngewkhia ruh halor ka jingud jingnam ki paidbah kiba bam doh masi halor ka jingkiew dor jongka doh masi namar na ka daw ka jingjur ka jingshalan tuh ia ki masi sha Bangladesh.
Kane ka jinglaitlan jong ka jingkhaii masi ka buh ruh ia ka jingma ia kiba iaid ba ieng ia ka surok Nongnah, namar mynta ki la bun bha ki kali Assam kiba wan kit ia ki masi lyngba kane ka surok bad kine ki kali tang shu iohi ba don briew harud surok ki pynher ia ka kali bad rat beit naphang khlem jingsalia wat ban tylliat ia ki briew ruh bad la ithuh shai ba kine ki kali ki kham niewkor ia ka kali ban ia ka mynsiem briew.
Ka seng ka pynpaw  ruh ia  ka jingsngew bitar ia  kine ki nongkhaii beain namar ynda don ki masi kiba iap ha lynti ki ot bad wan die ha ki padpah  bad ha ki ¿ew ki hat katkum ka jingiathuh ki riewpaidbah.
Kumta ka seng ka maham tyngeh ia kine ki nongkhaii beaiñ bad ia ki nongot doh ba kim dei ban wan die ha ki paidbah ia ki masi kiba la iap bad mynsaw bad na ka liang ka seng kan buddien nangne shakhmat ha kaba la ioh jingtip ba dang mynta ka taiew ba don ki ba wan die doh masi iap ha ¿ew NongnahKa seng ka khot ka wer ruh ia ki paidbah bad ki seng bapher bapher ban iatreilang khnang ban lah ban pynduh pyndam noh ia kine ki kam khaii beaiñ kiba wan iaid lyngba ki shnong tang ha ka por mynmiet tang ban lait na ka jingshah kem.
Na ka liang ka seng ka kyrpad ia ki bor sorkar bad pulit ba kin leh tyngeh noh nangne sha khmat ban khang noh shisyndon ia kum kine ki jait kam kiba wanrah jingeh bad jingwit ia kane ka dong ka thaiñ.
Shillong, 10 Rymphang:Hadien ka jingia-khih kaba la palat 30 snem eiei, khadduh ka thaiñ Ri-War Mihngi kan ioh ban kheit ia u soh thiang jong ka jingiakhih ha kaba ha ka 15 tarik u rymphang yn plie paidbah ia ka Civil Sub-Division ha Pynursla.
Ka 15 tarik u rymphang kan dei ka sngi kaba kmen tam ia ki paidbah nong-shong shnong jong ka thaiñ Ri-War Mihngi naba katei ka jingangnud jong ki kaba la da ki phew snem kan sa urlong shen sa tang katto katne sngi.
U MLA ka Pynursla konstitwensi u bah Prestone Tynsong u la ong ba ha ka 15 tarik u rymphang u myntri rangbah ka jylla un sa plie paidbah ia ka Civil Sub-Division ha Pynursla ha ka por 11:30 baje mynstep ha U.
U.
P Sports Stadium.
Ha katei ka sngi u myntri rangbah ka jylla u Dr.
Mukul Sangma un pynbna ba la plie paidbah ia ka Civil Sub-Division Pynursla bad katei ka Sub-Division kan sdang ban treikam ruh naduh katei hi ka sngi ba la pynbna.
U la ong ba ha katei ka sngi yn pynbna ruh ia u SDO ba nyngkong eh jong katei ka Civil Sub-Division ha ka jingialang ka ban long ha Umkor-Urksew Pynursla Sports Stadium.
U bah Prestone u la iathuh ba u pud u sam jong katei ka Sub-Division kan sdang naduh jingkieng Umtyngar kaba kynthup ia ka Elaka Laitlyngkot, Raid Nongkynrih haduh jingkieng Dawki ka ban kut haduh Umsyiem, sha ka phang sepngi u la ong ba kan kynthup ia ka Nongshken, Umniuh Tmar, Nongjri hynrei kin lait noh ki 7 tylli ki shnong.
U bah Prestone u la pynpaw ka jingsngew diaw halor ka jinglait noh ki 7 tylli ki shnong kiba kynthup ia ka Mawkliaw-Kemrang, Nongla, Suktia, Mawsiangei , Diengsiar, Tyrnge bad Mawlatang kiba hap hapoh ka Gram Sevak Circle jong ka Mawsiangei kaba hap hapoh ka Shella Bholaganj C&RD Block.
U la ong ba ka daw ba ym shym la pynhap ia kitei ki shnong hapoh ka Pynursla Sub-Division ka dei namar ba ka don ka jingdawa na ka Synjuk Ki Nongsynshar Shnong jong katei ka thaiñ ban pynlait ia kitei ki shnong na ka Pynursla Civil Sub-Division bad ki kwah ban dang don hapoh Sohra Civil Sub-Division.
U bah Prestone u la ong ba ha ka jingshisha kan dang dei ia kitei ki shnong bah hap lang hapoh Pynursla Civil Sub-Division namar ba ki don hajan eh bad ka Pynursla haba ia nujor bad ka Sohra hynrei u la pynpaw ka jingsangewdiaw ba katei kam lah ban long namar ba ha ka synshar paidbah hap ban sngap ia ka jingdawa jong ki paidbah.
“Lada jia ba ki kwah ban wan ia soh bad ka Pynursla, ka jingkhang ka dang plie ia ki haduh mynta ruh, ym dei ba ngim shah" u la ong.
Haba la kylli katno eiei ka jinglut ban plie ia ka Sub-Division thymmai u bah Prestone u la ong ba kan kot sha ka T.
20 klur eiei.
Utei u nongmihkhmat ka Pynursla u la ong ruh ba ha kaba sdang ka jingtreikam kan ym lah ban biang hynrei suki suki yn sa pynbiang lut ia ki jingdonkam baroh naba ka long kumba kiew ing thymmai bad kumba ka long mynta ka ia ophis ruh hap ba buh da ka ophis kaba shipor bad kan shim katto katne por ban wanrah ia ka ophis treikam bad ki nongtrtei kiba pura.
Shillong, 11 Rymphang:Ha ka iakob rwai ba la pynlong da ka All India Radio,Shillong na bynta ka thaiñ shatei Lam mihngi u Ribhakupar Shadap na Meghalaya u la jop ha ka jingiakob rwai ieit ri ne sur jingrwai riewlum bad utei u la rah T.
1 lak tyngka ka song pisa ka khusnam jop, katba ha ka kyrdan ba-ar pat la rah da u samla na Nagaland u Manchai Phom ryngkat ka song pisa kaba T.
50 hajar tyngka.
Katei ka jingiakob ka la long ha ka sngi saitjaiñ ha Aurobindo Hall, Shillong.
Ha ka jingrwai sur sepngi ka Nagland ka la rah ia ka nam jop lyngba u Seyievinuo Chuzo uba rah ia ka song pisa kaba T.
1 lak tyngka katba ha ka kyrdan ba-ar pat la rah da ka Mizoral lyngba Lalramzauvi ryngkat ka song pisa ba T.
50 hajar tyngka.
Ia ka khusnam sha ki nongjop la bei tyngka da ka State Bank of India.
Ki nongiashim bynta ki kynthup na ki station bapher bapher jong ka All India Radio nba kynthup ia ka Argatala, Guwahati, Imphal, Itanagar, Kohima, Shillong bad Aizwal.
La sam ia ki khusnam da u Vice Chancellor ka North Eastern Hills University (NEHU) Prof.
Sri Krishna Srivastava, Pro Vice Chancellor of NEHU Prof Dr Henry Lamin, Additional Director General (Programme & Administration) (NEZ) All India Radio Shri D.
N.
Basumatari bad AGM State Bank of India Shri Rajeev Arora.
Ia katei ka prkram la pynsngew ruh sha ki paidbah katba dang iaid ka jingiakhun lyngba ka North Eastern Service of All India Radio, Shillong naduh ka por 4.
30 baje haduh 7.
30 baje mynmiet na FM 100.
1 MHz, 4970 kHz, SW- 60.
36 m bad na AIR- Shillong – 864 kHz, Guwahati, Itanagar, Imphal, Aizawl, Agartala Kohima, Gangtok.
Shillong, 10 Rymphang:Ki runar ki bym lah ban tip ki la thang ia ka skul Jana Priya Higer Secondary School kaba don ha Bholarbitha ha ki thaiñ Chibinang.
