Shuh shuh ha kane ka prokram ki nongrep Krai na kylleng ka jylla ki la shah pynkup burom lyngba ka Kongsan.
Hadien kane na ka liang ka Kongsan ha ryngkat ki heh sorkar bad kiwei pat ki la pynlong ruh ka jingleit jurip ia kiba bun tylli ki stall kiba pyni ia kine ki mar rep.
Ka National Monuments Authority (NMA), Ministry of Culture ka Sorkar India ka la khang pyrshah ban shna ne tei ia kino kino ki jingtei hajan ki san tylli ki jingshna sahnam jong uba rim hapoh West Jaintia Hills kiba kynthup ia ka jingkieng ba la shna tang da ki maw ne (Megalithic) ha Amlarem, Ka jingkieng ba la shna da ki maw ia kaba la tip kum ka Thlumuwi ha Mupyut, ka U-Mawthoh-dur-briew ha Nartiang, ka jingkieng maw ha Syndai bad ka nan rit ha Syndai.
Na ka liang ka NMA, Ministry of Culture ka Sorkar India ka la pynmih ka jingbthah ban bud ryntih ha kaba iadei bad ka jingai NOC ne ka jingai jingbit halor ki kam tei iing tei sem bad kiwei pat ha ki jaka ba la khang pyrshah ne ki jaka ba la aijingiada kyrpang na ka bynta  ki jingtei ba kyrpang lyngba ka Centrally Protected Monuments (CPMs).
Ka jingpynmih ia kane ka hukum ka la wan long ruh hadien ka jingmih jong ki jingtei ki bym shym la ioh bor ha ki jaka ba la khang pyrshah bad ki jaka kiba hap hapoh ka Centrally Protected Monuments (CPMs) bad kaba dei ruh ka jingbud ryntih ia ki kyndon Ancient Monuments and Archaeological Sites and Remains (AMASR) Act 1958.
Ka AMASR Act ka khang pyrshah ia kino kino ki jingtei ne ki jingtreikam ha ki jaka ba la aijingiada kyrpang kiba don hajan ki jingtei sahnam ba la rim khlem ka jingioh jingmynjur na ka National Monuments Authority (NMA).
Ka AMASR Act ka khang pyrshah ia kino kino ki jingtei hapoh ka 100 meter sawdong jong ki jingtei ba la ioh jingiada kyrpang bad kaba lah ruh ban long haduh 200 meter ka jingjngai na kine ki jaka ba la khang pyrshah katkum kane ka kyndon.
Ka Chutwakhu kala lah ha kaban buh jaka ialade haka kyrdan jong final hadien ba kala jop da 1-0 iaka Lion haka semifinal jong ka Second Division Football Tournament- 6th Debo Shullai Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium.
Ia kane ka shikol ka Chutwakhu kala thep haka minit 32 lyngba u Luckyness Khyriem.
Ka Lion hadien ba kala shah tam kala pyrshang lem ban iakhun tyngeh ban ioh thep kol; hynrei kala hap ban pdiang iaka namrem namar haduh bala wai ka por ialehkai kam shym la ioh lad ban thep.
Kumta kane ka shikol ka Chutwakhu kala biang pura iaka ban ioh rung shaka final.
Ka semifinal kaba ar kan long hapdeng ka Shangpung Khliehmuchut vrs Mooknor Thadmuthlong haka sngi Palei haka por 1:30 PM.
Ka Khasi Students’ Union (KSU) Central Body ka pyntip ba ki dkhot jong ka KSU-WJH Unit kin hiar sha ka shnong Lapangap ban ai mynsiem bad jingkyrshan ia ki paradoh parasnam kiba shah pyntyrha ha ki paid Karbi kiba la kam jubor ia ki lyngkha kba jong ki nongshong shnong kiba dei ki Khasi Pnar.
Ka KSU ha u kyrwoh lyngba u General Secretary kala ong ba ki paid Khasi Pnar kumba ju long naduh ki por hyndai hynthai ki ju rep ju riang ha la ki jaka kiba kham pajih na la ki shnong ki thaw.
Kumjuh ruh ha Lapangap ki paid Khasi ki sah ha ki shnong hynrei ki jaka rep ba long nongkynti ma ki ki ju don sha pajih, kata kum sha pdeng khlaw.
Pynban ki Karbi ki la shim kabu da kaba kam ba ki lyngkha kba jong ki Khasi Pnar ki hap hapoh u pud u sam jong ka Assam.
“Mynshwa ha ka por ba ki Khasi Pnar ki leit rep kba, ym don ba pyndik hynrei da la dei ka por ban ot ia u kba, ki paidbhur Karbi ki la siat da ki jri bad ki khnam ia ki nongrep kiba dei ki paradoh parasnam," ong ka KSU.
Na ka liang ka Seng ka ai ruh ka jingiaroh ia ki nongshong shnong ka Lapangap kiba ieng rangbah ban iada ia la u pud u sam bad ka kyntu ia ki bor sorkar ka Meghalaya ba ki dei ban ai jingiada mardor bad ban synran ia ki nongrep Khasi Pnar ba kin ioh ban leit ot ia u kba ba ki la rep shitom.
Shuh shuh ka Seng ka la ong ruh ba kan iai don ryngkat bad ki paid Khasi Pnar kiba sah ha Lapangap bad kiwei kiwei ki bynta jong ka thain khappud Meghalaya-Assam bad ka Seng kan ym ai ailad wat tang shi inshi ruh ka khyndew ka shyiap jong ka Bri u Hynñiewtrep ba kan tuid noh sha Assam.
Ha kajuh ka por ka KSU ka kyntu ia ki paid Karbi bad ki bor sorkar Assam ban long kiba adkar bad ban ym pyndik ia ki paid Khasi kiba leit sha la ki lyngkha namar ka Seng kam kwah ia ka jingiakynad hapdeng ki para riewlum hynrei kam lah ruh ban shu peit haba ki paradoh parasnam kin ngat ha ka jingshah thombor na ka por sha ka por.
“Ka Shnong Lapangap, Mukroh, Khanduli, Langpih, Sabuda, Umwang, Moolber, Moojem, Psiar, Khatkasla bad kiwei kiwei ki shnong Khasi ki hap hapoh ka Meghalaya bad ka KAAC bad sorkar Assam kim dei ban kam trai ia ki," ka la ong shuh shuh.
Ki pulit ka Assam haka sngi Balang ki la hap ban siat da ki tear gas ne lyer pynsat khmat ban pynpra ia ki paidbah Khasi Pnar hadien ba ka jingiapyni bor markylliang bad ki paid Karbi ka la nangkhluit ha ka shnong Lapangap ha ka thain khappud ka Meghalaya Assam, ha West Jaintia Hills.
Kane ka jingiapyni bor markylliang hapdeng ki paid nongrep Khasi Pnar bad ki Karbi ka la long lyngba ka jingiasiat da ki jri siat sim bad ka jingiather maw, hynrei na ka liang ki Karbi ki la bteng ban pyndonkam da u khnam bad ka ryntieh da ka jingthmu ban pynmynsaw ne wat ban pyniap ia ki.
Na ka liang ki Karbi ki la thang ruh ia ki artylli ki iingtrep ba la long trai da u Bah Thomas Hadem kiba don hapoh ka pynthor.
Hadien katto katne por ki nongrep Khasi Pnar kumjuh ki paid Karbi ruh ki la iapra noh na katei ka jaka hadien kane ka jingsiat tear gas ki pulit ka Assam.
Ka R.
Synrang Shahkhain SC bad ka Byndihati SC ki la khur jingjop haka lympung ialehkai First Division Football Tournament kaba pyniaid da ka East Jaintia Hills District Football Association (EJHDFA).
Haka jingiakhun kaba long haka sngi ba Ar ha madan Diengshynrum, ka R.
Synrang Shahkhain SC ka la pynliem da 6-2 iaka Rymbai Pohskur katba ka Byndihati SC ka la pynliem da 1-0 iaka Khliehriat West FC.
Ia ki kol ka R.
Synrang Shahkhain la thep da u Iaishah Bareh 5’, 71’, u Franki Dkhar 42’, Emon Nongtdu 43’, Ferdinand Nongtdu 85’ bad Shanki Dkhar 90’+1.
Na kaliang Rymbai Pohskur la thep da u Chestar Nongtdu 19’ bad u Soki Bareh 26’ Katba ka kol jop ka Byndihati SC la thep da u Enikijuh Shylla 31’.
Ka tnat shipai BSF Meghalaya na ka 110th Battalion haka sngi Saitjain kaba la lah, ka la pynlong da ka prokram aijingsumar ei shibynta ka jingtreikam kaba thmu na ka bynta ka bha ka miat jong ki nongshong shnong kiba shong ba sah ha ki thain khappud ka India bad Bangladesh hapoh Border Outpost Bholaganj ha East Khasi Hills District.
Ia kane ka prokram la wan plie da u heh shipai ki BSF u Pradip Kumar, IPS, IG BSF Meghalaya ha ryngkat ka jingiadon lang u Commandant ka 110 Bn nalor ki paidbah nongshong shnong jong ka thain.
Ha kane ka prokram na ka liang ki doktor na kane ka tnat shipai bad ki riew paidbah kila pynlong ka jingeksamin bad sam ei ia ki dawai dashin sha ki nongshong shnong kiba kham duna ha ka liang ka ioh ka kot kiba dei napoh ka shnong Bholaganj, Nayabasti, Chaklabasti bad  Kurikhal.
Nalor kane ka prokram aijingsumar, ki shipai BSF ki la pynlong ruh ia ka ‘Weapon Exhibition’ ne ka jingpyni paidbah ia ki tiar siat na ka bynta ki khynnah skul jong ka Ramakrishna Mission ha Bholaganj ha kaba la sakhi ia ka jingangnud jong ki khynnah skul ban tip shaphang kine ki tiar ialeh bad ia kaba la pynshai ruh da ki dkhot jong kane ka tnat shipai.
Na ka liang ki nongialam shnong kumjuh ki riew paidbah jong kine ki shnong ki la pynpaw ka jingkhublei ia kane ka sienjam ba la shim da kane ka tnat shipai kaba long da shisha ka jingmyntoi kaba khraw ia ki paidbah nongshong shnong jong kine ki thain khappud.
Ka Sabahmuswang Sc kala jop da 2-1 pyrshah iaka Mookyndur haka sngi sdang ka First Division Football Tournament- Chatister Kharkongor Memorial Trophy kaba pyniaid da ka West Jaintia District Sports Association (WJDSA) kaba long ha madan Kiang Nangbah Stadium haka sngi ba Ar.
U Dayo Shylla 42’ bad u Lakhon Dhar 47 kila thep ia kine ki ar kol ka Sabahmuswang.
Shikol na kaliang ka Mookyndur la thep da u Jomsing Pariat 90’+9.
Ha kane ka jingialehkai la phiah ha ki ar kynhun, kata haka Pool A ki kynthup iaka Sabahmuswang, Mookyndur, Demthring SC, Mukhla Evergreen, Moosyiem Shangpung bad Nangbah Iawmusiang.
Haka Pool B kynthup iaka Sohmynting, Khliehiongriang, Wahiajer, Dulong, Luti Tuber SW bad Moosalyngkat.
Ka Khasi Student Union (KSU) East Jaiñtia Hills District Unit lyngba ka Education Cell hadien ka jingujor naki katto katne ki nongshong shnong ka shnong Rymbai ba ym don nonghikai Science la shi snem kynthih ha Rymbai Government Secondary School hadien ka jingshah pynkynriah kam ki nonghikai kiba juh don ha katei ka school Ka KSU kala ong haduh mynta ka sorkar kam pat lah ban thung biang da kiwei ban long nonghikai ba pura.
Kane ka long ka jingduh nong kaba khraw bha iaki khynnah khamtam ki ban pynkhreh iaka eksamin matric.
Ka KSU kala kyntu ïaka tnad ba dei peit ba kan shimkhia mardor halor kane ka kam khnang ba ki khynnah pule ha katei ka skul kin ïoh ïaka jing myntoi ba paka khamtam iaki khynnah ki ban pynkhreh iaka matric bad ka KSU ka dap da jing sngew bynniaw ba ki khynnah katei ka school ki la duh noh ia jinghikai ha ka Science subject tang na ka daw ba ka sorkar ba peit ia ka tnad pule kam shym la shim khia satia bad patiaw ia ki skul kiba don sha palat sor.
Ka KSU haba jurip ia kane ka skul haka sngi ba Ar, ka la lap ruh ba ki kamra klas ki la khapngiah sha ba palat pud.
Ka KSU ka la kyntu jur ia ka sorkar ban shim khia mardor ban pynbiang ia ki nonghikai ha baroh ki subjects bad ki kamra klas ki dei ban long kiba kylluid.
Ka KSU kala kyntu ruh iaka sorkar ba ka dei ban pynkiew kyrdan noh (Upgradation) noh ia kane ka school sha Higher Secondary School namar haduh mynta ym pat don Higher Secondary School ha East Jaintia Hills bad na ka liang ka KSU ka tip ba ka lah don ka jingtyrwa kumba 3 snem mynshwa bad ka daw ka long ba ym pat tei iaka building bad ka seng ka lap ba iaka building lah jan dep hi ban shna bad ka sorkar ka dei ban phai khmat ha kaban pynkiew kyrdan ia katei ka Secondary school sha ka Higher Secondary School.
Ka Jaintia Hills Development Society (JHDS) rynkat ka jingiatreilang ka Khublei Germany ki la plie paidbah ia ki artylli ki ïingbaduk ia kaba la tei kyrpang naka bynta ki longiing baduk haka shnong Mihmyntdu bad Umshyngiar Khanduli.
Kine ki artylli ki iing kidei ba la tei iaka Kong Biki Biam na ka shnong Mihmyntdu bad ia u Ma Gerald Siangshai na ka shnong Umshyngiar Khanduli.
Ia kine ki artylli ki iing la shna bad pynbit pynbiang da ka JHDS ryngkat ka jingkyrshan na ki arngut ki nongiarap kiba na ka Ri Germany kita ki long u Thomas bad ka Petra Meyer.
Iakaiing jong ka Kong Biki Biam la plie ha ka 25 tarik da u Gerhard Albert,President ka Khublei Germany bad la kyrkhu da u Fr.
Simeon Sungoh, GB member ka JHDS ha ryngkat ka jingiadonlang u Fr.
Manbha Pakem, Director JHDS, ki Staff bad ki nongialam ka Balang Katholik Mihmyntdu.
La aiti sha ka longiing ka Kong Biki Biam ia kane ka iing ha ryngkat bad kiwei de ki tiar ba donkam kiba kynthup shiset ki shuki sofa, artylli ki palong jingthiah, ki miej, ki stole, ka almari bad kiwei de ki jingdonkam.
Haka 26 tarik pat la plie sa iaka iing haka Umshyniar Khanduli ha kaba la aiti iakane ka iing sha ka longiing u Ma Gerald Siangshai.
Laplie ia kane ka iing da u Coordinator ka JHDS u Ma Denis Kurkalang bad lakyrkhu da u Fr Manbha Pakem Director JHDS ryngkat ka jingiadonlang u Presidentka KHUBLEI Germany, ki staff ka JHDS bad ki nongialam ka Seng Rangbah Katholik Namdong Parish.
Iaka jinglut jingsep haba tei ia kane ka iing la pynbit pynbiang da ka JHDS badka KHUBLEI Germany ryngkat ka jingkyrshan ka Seng Rangbah Katholik Namdong Parish.
U Director ka JHDS u la pynpaw ka jingsngewnguh ia baroh kiba donkti bad kyrshanban pynshna ia kine ki artylli ki Iingbaduk kiba donkam jingiarap.
Ha kine ki khyndiat bnai u Karbi ula pyndonkam da ki jri siat sim ban pynma ha khappud Assam Meghalaya, mynta pat kila pyndonkam sa da ki khnam ryntieh ban siat pynma ia ki Khasi Pnar ha khappud.
Kane ka jingjia kaba ki pyndonkam da ki khnam ki ryntieh kala jia haka 26 tarik Nailur bad lait thaw uwei u pulit pahara haka shnong Lapangap.
La kynnoh ba ki Karbi na ka thain Tahpat kila pynthud iaki Khasi Pnar ba leit rep leit riang kala sdang naduh u bnai Nailar jong une u snem.
Ha kine ki khyndiat sngi ki siat da ki jri siat sim, bad la don ruh kiba mynsaw.
Kumban shu pynkynmaw ba wat ki Pulit jong ka Saitsama Outpost kiba pahara haka shnong Lapangap 26 tarik Nailar kila hap ban phet sha ki jaka ba shngain ban lait na ka jingshah kawang maw shah siat da ki jri siat sim.
La iathuh ba haka 26 atrik Nailur ka la don ka jingia kawang maw bad siat jri kaba mar kylliang hapdeng ki Pnar na Lapangap bad ki Karbi.
U Waheh shnong Lapangap u Deimonmi Lyngdoh ula iathuh ba ki nongrep ka shong shnong Lapangap ki la leit ban jngoh iaki lyngkha sha pynthor, hynrei ki Karbi kiba la ap lypa sha shilliang pynthor ki la siat iaki da ki jri siat sim.
Ula iathuh ki nong Karbi naduh mynstep ki ia ap lypa sharud pynthor bad haba ki nongrep ka shnong Lapangap ki leit ban jurip iaki um haka lyngkha, kila shah siat iaki da ki jri sim kaba la neh baroh shisngi.
Ula iathuh nalor ka jingkawang maw bad ka jingsiat jri, ki nong Karbi ki pyndonkam ruh da u khnam bad ryntieh ha kaba uwei u pulit ka jylla u lait salit na u khnam ki nong Karbi.
Ula iathuh ba na ka liang u pulit Assam ula ialeh ban khanglad iaki nong Karbi, hynrei ki Karbi kim patiaw eiei bad ki wan tur beit sha pynthor bad da ka jingbym banse ki nong Lapangap ruh ki la iamih da u paidbhur.
U Superintendent of Police ka West Jaintia Hills District da kane ka pyntip ba haduh mynta ym pat shym la don kiba haiing hasem bad kiwei pat ki ban kam ne shimti ia kawei ka kynthei briew ka bym biang ha ka bor pyrkhat pyrdain ia kaba la lap naduh ka 29 tarik u bnai Jymmang 2019 katba ka dang iaid wir ha ki bynta jong ka thain Amsarin hapoh ka shnong Amlarem bad kaba don mynta hapoh ka Halfway Home (Female), ha Sabahmuswang, Jowai.
Naduh kane ka por ia kane ka briew la aijingsumar hapoh MIMHANS.
Hynrei ha ka 11.
08.
2023 la pyllait noh ia ka napoh MIMHANS, Shillong bad pynkynriah shapoh Halfway Home (Female), ha Sabahmuswang, Jowai.
Kumta ha kaba iadei bad kane la kyntu ia kiba haiing hasem bad kibadon jingiadei bad kane ka briew ka bym lah ban ithuh ba kin pyntip mardor shapoh ka Women Police Station Jowai.
Ka College of Teacher Education (PGT), Shillong mynta ka sngi ba Ar ka la sdang ban rakhe ia ka jingdap 60 snem (Diamond Jubilee) jong ka ha ka jingialang kaba la long hapoh auditorium jong ka College.
Ha kane ka prokram la ia don lang ruh u Myntri ka Tnat Pule Puthi ka sorkar jylla u Rakkam A Sangma kum u Kongsan.
Haba kren ha ka jingialang plie ia kane ka jingrakhe, une u Myntri u la pyrto ia ka jingai jingshakri jong kane ka jaka pule kaba la pynmih da ki hajar hajar ngut ki nonghikai kiba aijingshakri ha ka liang ka pule puthi, bad ruh ban long ka rynsan na ka bynta ban pyntbit ha kaba iadei bad ka rukom aijinghikai.
Nalor kata u la ong ruh ba da ka jingkiew shaphrang jong ka jingstad teknoloji, ki brie ki la shaniah ha ka ha ki bynta bapher bapher, kumta u kyntu ia ki nong pule ban pyndonkam ia ka jingstad tynrai ka jong ki bad ban bud pud ha kaba iadei bad ka jingpyndonkam ia ka jingstad teknoloji.
Da kaba pynpaw ba ka lawei jong ka imlang ka sahlang, ka jylla bad ka pateng ka ban wan ka dei kaba la pynshong nongrim lyngba ki nonghikai,une u Myntri u kyntu ia ki nongpule ba kin shim ia ka jingkitkhlieh bad ka jingkut jingmut ban pynthikna ba iwei pa iwei kin long ki dkhot ba seisoh hapoh ka imlang ka sahlang.
Ha kane ka prokram na ka liang u Kongsan ha ryngkat kiwei pat ki heh ki hain ki la iashim bynta ruh ha ka jingpyllait ia u Logo bad Theme jong kane ka jingrakhe  Diamond Jubilee.
Kiwei kiwei pat kiba la wan iashim bynta ha kane ka prokram ki kynthup ruh ia u Bah H M Shangpliang, Adviser ka Tnat Education, u Bah W L Lyngdoh, IAS (Retd) bad President jong kaCollege Governing Body, Dr M A Jyrwa, Principal, College of Teacher Education (PGT) nalor kiwei pat.
U Deputy Commissioner ka West Jaintia Hills u la pynmih ia ka hukum kaba bthah ia baroh ki nongniah taxi kamai ba ki dei ban sangeh ban kamai lada jia ba ki iabit ne shah ktah ha ka jingpang khmat ba la tip kum ka Conjunctivitis.
Ka jingpynmih ia kane ka hukum ka la wan long ruh hadien ba ki bor pyniaid district ki la ioh jingtip ba ki don ki nongniah taxi kamai kiba bteng ban kamai wat hadien ba ki la iabit ia kane ka jingpang.
Kumta ruh khnang ban khanglad ia ka jingsaphriang jong kane ka jingpang kaba iabit sha ki nongshong kali bad sha ki paidbah, na ka liang une u heh ka district u la pynmih da kane ka hukum kaba khang pyrshah ia ki nongniah taxi kamai ba kin bteng ia ka jingkamai kali jong ki bad ba ki dei ban shongkhop ha la ki jong ki iing ki sem.
Ka Musniang SC bad ka Rangad SC ki la khur jingjop haka jinglehkai First Division Football Tournament kaba pyniaid da ka East Jaintia Hills District Football Association (EJHDFA), kaba long ha madan artificial turf Diengshynrum haka sngi Nyngkong.
Haba phai sha jingialehkai ka Musniang SC kala jop da 3-1 iaka Mukhaialong.
Ia kine ki lai kol ka Musniang la thep da u Mardiphone Rymbai 11′, 20′ bad u Oneenjoy Dkhar 45’+3.
Shikol ka Mukhaialong la thep da u Bino Phawa 67′.
Haka jingiakhun kaba bud, ka Rangad SC ka la pynliem da 1-0 iaka Shilliang Umshong SC.
Ia kane ka kol la thep da u Wingki Dkhar 31′.
Lashai ka sngi ka jingiakhun kan long hadpeng ka Synrang Shahkhain SC pyrshah iaka Rymbai Pohskur haka por 12.
00 baje nohphai sngi, ka Khliehriat West FC pyrshah iaka Byndihati SC haka por 2.
30 baje nohphai sngi.
Ka  Nodal Agency ka jylla ka Megha Health Insurance Scheme (MHIS) ka la ioh pdiang ia ki artylli ki khusnam shibynta kum ka jingithuh ia ka jinglah ban pyntreikam ia ka skhim haka ‘Arogya Manthan 2023’ ha ka jingialang jong ka ‘National Health Authority’ kaba la long ha ka 25 bad 26 tarik mynta u bnai ha New Delhi.
Ka State Nodal Agency Meghalaya ka la ioh pdiang ia kine ki artylli ki khusnam namar ka jinglah ban pyntreikam bha na ka bynta ki jylla kiba rit.
Kine ki kynthup ia ka khusnam “Ayushman Utkrishtata Award 2023" kaba dei halor ka jinglah ban aijingsumar bun eh (Kata naduh u bnai Risaw 2022 haduh u Nailur 2023) bad ka khusnam “ Ayushman Utkrishtata Award 2023" halor ka jingai jingshakri kaba mar iaryngkat hapdeng ki kynthei bad shynrang (Kata naduh u bnai Risaw 2022 haduh u Nailur 2023).
Ka jingpynlong ia ka ‘Arogya Manthan 2023’ ka long kum ka dak ban rakhe ia ka jingiaid lynti kaba 5 snem ha ka jingpyntreikam ia ka AB PMJAY program, kaba thmu ha kaba iadei bad ki lad aijingsumar sha ki million ngut ki nongioh jingmyntoi naduh ba la plie ia ka ha ka 23 tarik u Nailur 2018.
Ki dkhot ka liang pyrshah ka Khasi Hills Autonomous District Council (KHADC), haka 25 tarik Nailur ki la mih jyndat noh na iing dorbar jong ka Council kum ka dak ka jingpyrshah hadien ba ka liang synshar ka la rai ban iaid shakhmat ban ai ka jingmynjur ia ka KHAD ‘Elaka Administration Amendment Bill, 2023.
’ Ki dkhot ka liang pyrshah kiba kynthup ia ka United Democratic Party (UDP) bad ka Hills State People’s Democratic Party (HSPDP) ka la dawa ban sangeh ban mynjur  kyrkieh halor kane ka Bill da kaba aijingmut ruh ba dei ban phah shwa sha ka Select Committee ba kan shong bishar, kata da kaba kdew ia bun ki bynta kiba iatyngkhuh bad ki ain jong ka Elaka.
Hynrei wat hadien kane ka jingpynpaw pyrshah na ka liang ka EC ba la ialam da ka NPP bad Congress ka la rai ban pyniaid shakhmat ia kane ka Bill kaba la pynlong ia ka liang pyrshah ba kan mih jyndat noh napoh ka jingialang dorbar.
Na ka liang u Chief Executive Member (CEM) u Bah Pyniaid Sing Syiem u la pynthikna ruh ba kin shim ia ki sienjam ban pynbeit lada donkam ha kaba iadei bad kane ka Bill, kata da kaba ong ruh ba wat ka Constitution jong ka ri India ruh la wanrah ia ka 125th amendment.
Kham hashwa u nongialam liang pyrshah u Bah Titosstarwell Chyne u la kam ruh ba kiba bun ki MDC ki la shah rem noh ha ka ilekshon namar ka jingtuklar ha kaba iadei bad kiba kum kine ki jingiakynad hapdeng ki Hima.
Kumta ruh u la bynrap ba kim long pyrshah ia kane ka Bill hynrei pyrshah ia ka jingshim rai kyrkieh jong ka EC ban aijingmynur ne ban pass ia ka.
Haba kren sha ki lad pathai khubor hadien kane ka jingialang dorbar, u Bah Titos Chyne u la shim ba ka jingiaid shakhmat ban pass ia kane ka Bill ka pynpaw ia ka jingleh donbor jong ka EC tang namar ka jingbun paid.
U la ong ruh ba ka liang pyrshah ka la shim ia ka rai ba shen kin thoh sha u Lat bad ka sorkar Jylla ba kin shim ia ki sienjam ban tuklar ha kaba iadei bad kane ka phang.
Hadien ka jingiakhih da kaba thung kba bad khwai dohkha ha ka surok bah NH-6 kum ka dak ban pynpaw pyrshah ia ka jingleh bym suitniew jong ka National Highway Authority of India (NHAI) ban maramot ia kane ka surok kaba la jot rathai, na ka liang ka Khasi Students’ Union (KSU), EJHD Unit haka sngi Nyngkong ka la pynbna sa da kawei pat ka jingiakhih, kata ban khang iaid kali lyngba kane ka surok.
Na ka liang u ma Streamly N Suchen president KSU EJH Unit uba la kyntu jur ia ki baroh ki nongniah kali ba kin ai ka jingiatreilang halor kane ka bynta da kaba kiar ban iaid lyngba na kane ka surok naduh mynta ka janmiet, kata naduh ka por 7 baje haduh ka por 5 baje mynstep jong ka sngi ba Ar.
U la ong ba kane ka jingkhang iaid kali ha kane ka por ba la buh kan bteng na ka bynta shitaiew kynthih.
Nalor kata u la ong ba kane kam dei satia ka jingkhang surok ne ka pakhang shnong, hynrei ka dei tang ka jingkyrpad ia ki nongniah trok bad kiwei pat ki nongniah kali namar ka jingsniew palat pud jong kane ka surok kaba la buh  jingma kaba khraw ia ki mynsiem briew.
Kane ka sienjam ka dei ruh ka sien kaba ar hadien ba ka Khasi Students’ Union (KSU), EJHD Unit kala khot pynlong biang da ka jingiakhih paidbah ban pyrshah jur ia kane ka jingleh kuman jong ka NHAI bad ka sorkar jylla halor ka jingjot rathai jong kane ka surok bah National Highway 6.
Kane ka jingiakhih paidbah ka la sdang da kaba thiah hapdeng ka surok bah ne shong kyllain myngngor ha kaba la sakhi ia ka jingkyrshan ba pura na u paidbah jong ka thain hi baroh kawei.
Hadien kane la bteng ia ka jingiakhih da kaba thung kba, khwai dohkha bad kiwei pat ki jingleh tamasa ha kane ka surok bah NH 6 ha Khliehriat, EJHD.
Nalor kata ha kane ka jingiakhih la wan iashim bynta lang da ki hynnah skul kiba la rah ha ryngkat ki plakad kiba don ia ki jingthoh kiba kynthoh pyrshah ia kane ka jingleh jong ka NHAI.
U dkhot ka national council ka Bharatiya Janata Party (BJP) uba dei ruh u nongialam ba la rim ka party napoh Garo Hills, u Rikman Momin mynta ka sngi Nyngkong u la shah jied kum u president bathymmai jong ka party ha ka jylla.
Ia kane la pyntip da u National General Secretary jong ka party uba dei ruh u incharge jong ka headquarter u Arun Singh.
“Na ka liang u National president ka seng BJP u Jagat Prakash Nadda u la thung ia u Rikman Momin kum u state president jong ka seng BJP ha Meghalaya.
Kane ka jingjied ia une u nongialam bathymmai ka la treikam mardor," ong u Singh haba pynbna ia kane ka jingshah jied ka jong u ha Shillong.
U Momin u la mih bujli ha ka jaka jong u president barim jong ka seng BJP ha Meghalaya u Bah Ernest Mawrie.
Ka Federation of All School Teachers Of Meghalaya(FASTOM) kaba dei ka Seng jong ki nonghikai skul adhoc ka jylla kan pynlong ia ka general meeting jong ka ha ka 7 tarik u bnai Risaw u ban wan ha Madan New Nongstoin (Marpyrshah ka ophis E.
E PWD (Roads) Nongstoin Division) ha ka por 11 baje mynstep ban pynkhreh ia ki jingiakhih.
Na ka liang u Bah Eklis G War publicity secretary ka FASTOM lyngba une u kyrwoh u pyntip ba ka jingleh ia ka registration jong ki dkhot kan sdang naduh ka por 9 baje mynstep.
Ka jingkhot pynlong ia kane ka jingialang paidbah ka long kum ka jingpynkhreh jong ka Federation na ka bynta ban pynlong da ki jingiakhih ba tyngeh nangne shakhmat lada ka sorkar ka dang iai sngap mynthi  ban pynurlong noh ia ki jingdawa ban kyntiew deficit noh ia baroh ki skul adhoc ha ka jylla Meghalaya baroh kawei.
Kumta na ka liang ka Federation ka khot ka wer sngewbha ia baroh ki nonghikai skul adhoc naduh L.
P haduh Higher Secondary ban pyllait por khnang ban wan sha katei ka general meeting khnang ba ki jingkhmih lynti bad jingangnud jong ka seng kan long ka ba jop.
Ka dorbar pyllun jong ka Seng Kur Warjri, ka ba kynthup ia kumba khyndai tylli ki kyntoit shnong hapoh ka shnat Pyndenumiong ka la long mynta ka sngi ban khmih ia ki jingdawa jong ki parakur parajait jong kita ki shnong ha ka liang ka bha ka miat jong ka imlang sahlang, khamtam ha ka iap ka im bad ka pang ka jhia.
Ka shnat Pyndenumiong ka dei kawei na ki katto katne ki shnat na ka thaiñ Mairang ka ba la pyniasoh noh ha ka thapniang jong ka seng kmie hadien ba la pynbeit ryntih ba yn ia kit ia bah ia ka lyngkor jong ka Seng Kur Warjri na la ki thaiñ lajong.
Ka thaiñ Mairang ka dei kawei na ki jylli ha ka Ri Khasi ka ba kham bun ki parakur parajait Warjri, ha ka ba la dawa ban thaw shuh shuh ki shnat ki ban kit ban bah ia la ki parakur ha kylleng ka thaiñ.
Ha ki khep ba kham ha shwa ka la don ka jingpynskhem ia ki shnat ha Pyndengnongbri, Manai ryngkat ka ba jied ia ki nongialam ha la ki shnat.
Kumta ia ka shnat Pyndenumiong ruh la dep ban tyrwa ki kyrteng jong ki nongkitkam thymmai katkum ba la thung da ki riewdkhot ba la buhti ban pynbiang ia ki kyrteng jong ki nongialam.
Ha kane ka sngi la jied bad pynskhem ia ki dkhot nongkitkam thymmai jong ka shnat Pyndenumiong ha ka ba la pynskhem artat da ki nongialam na ka seng kmie ba kynthup ia ki khliehduh, u Bah George Warjri, President, Sunshine Warjri, General Secretary bad katto katne ki ba la ia synran lang.
Ki dkhot nongkitkam bathymmai jong ka shnat Pyndenumiong, ka Seng Kur Warjri ki long u Bah Watbor, President, Bah Bekshar Warjri bad Bah John Genesis Warjri kum ki Vice President, Bah Alexander R Warjri, General Secretary, Giman Warjri, Treasurer ryngkat bad kumba arphew ngut kiwei pat ki dkhot nongkitkam ki ba kynthup ruh ia ki nongmihkhmat na baroh khyndai tylli ki kyntoit shnong Dong Bir, Dong Gate, Sangshong, Mawsawa, Langstiehrim, Umwiehsup, Block, Lummaralong bad Lumiew.
Ha kane ka dorbar la ai kaiphot ruh ia ki kam jong ka shnat na ki nongkitkam ki ba hashwa bad ka ba kham kongsan ka long ka kaiphot halor ka khanasamari ka ba la dep lum kumba 668 ki longiing Kur Warjri ha ka shnat Pyndenumiong.
Nalorkata, ki nongialam na ka seng kmie ki la batai sani ia ka jingpynkhreh ban rakhe lyngkhuh arphewsan snem ka ba la thmu ban pynlong ha Thynroit ha ka 12tarik Nohprah, 2023.
Kumta la kyntu ia ka shnat Pyndenumiong ba kan pynkhreh na ka bynta ban shim bynta shitrhem ha ka jingrakhe bad ban pyrshang ban trei shitrhem ha ryngkat kiwei kiwei ki shnat na ka thaiñ Mairang, khnang ba ka jingrakhe kan long ka ba phuh ba phieng.
Da ka ba la pynskhem ia ka shnat Pyndenumiong, ki shnat baroh jong ka Seng Kur Warjri ki la khajoh sha ka laiphew-ar tylli.
Ka jingpyndik ki nong Karbi ha khappud Meghalaya Assam kala iai bteng ha kaba ha kine ki ar sngi, kata haka sngi Saitjain bad ka step Sngi U Blei la kynnoh ba ki nongshong shnong Khasi Pnar kila shah siat da ki jri siat sim ha ki Karbi haka lyngkha rep jong ki Lapangap.
Uwei u briew uba la tip kum Rijambor Shylla ula mynsaw jur naka bynta ka khlieh bad kiwei kiwei ki bynta jong ka met jong u.
Mar mar la rah ia u sha Namdong CHC na bynta ban ai jingsumar.
Haba ïakren lyngba ka phone bad u Waheh Shnong ka Lapangap u Deimonmi Lyngdoh ula ïathuh ba haka sngi Saitjaiñ ki longkmie na ka shnong Lapangap ki la shah siat da ka jri siat sim katba ki dang don ha lyngkha.
Ula iathuh shuh shuh ba kane kala bteng biang haka step jong ka Sngi U Blei ha kaba ki katne ngut ki nongrep ka shnong Lapangap ki la leit peit ïa la u symbai kba haki hali pynthor ba don jaka sha ki khappud shnong bad ka shnong ki Karbi bala tip kyrteng kum ka Tahpat, hynrei syndet syndet haka jingbym poi pyrkhat, la wan her bun tylli ki maw sha ka jaka kaba ki don.
Ula iathuh ba ia kane ka kam la leh da ki nong Karbi kiba rieh tngen ha ki khlaw kiba mar pyrshah bad ki jaka rep jong ki nongshong shnong ka Lapangap.
Ka jingdon jong ki kynhun Self Help Group (SHG) kan lah ban kyntiew shuh shuh ia ka ioh ka kot bad ka roi ka par ha ka jylla hi baroh kawei, kata da kaba phaikhmat kyrpang ruh ha kaba iadei ka jingpynkup bor ia ki kynthei ha kane ka bynta, ong u Deputy Commissiner ka East Jaintia Hills District, u Abhalash Baranwal haba aijingkren ha ka jingrakhe dap shi snem jong ka San Shnong Cluster Level Federation Multi-purpose Co-operative Society (SSCLFMCS) ha ka jingialang kaba la long haka 22 tarik Nailur ha Dong Pyrdi Community Hall, Mukhaialong, East Jaintia Hills District.
Ha kane ka jingrakhe jong ka San Shnong Cluster Level Federation Multi-purpose Co-operative Society la ia don lang ruh u Block Development Officer, Wapung C&RD Block, u Bah T.
Shylla, Chief Operating Officer, Meghalaya State Rural Livelihoods Society (MSRLS), Bah R.
Kynta, President, Raij Tuber, Ma Harvis Phawa, District Mission Manager, Ma K.
Slong nalor kiwei pat ki ophisar na ki tnat bapher bapher, ki heh na ki bank, ki nongialam shnong, ki dkhot ki kynhun seng treimon sngewbha, ki dkhot ki SHG bad ki nongshong shnong jong ka thain.
Na ka liang u DC u la ong ruh ba ka jingphaikhmat jong ka sorkar jylla ka long ban pynkup bor ia ki SHG khamtam ha ki thain nongkyndong, kata da kaba pyrto ruh ia ki jingtreikam jong ka San Shnong Cluster Level Federation Multi-purpose Co-operative Society namar ka jingiatreikam bad ki tnat sorkar bapher bapher da kaba pynthikna ruh ha kane ka jingialang hapdeng ki dkhot ki SHG kiba hap hapoh ka San Shnong CLF ba na ka liang ki bor pyniaid district kin plie ia ki lad jingiarap katba lah khnang ban pynurlong ia ki jingphohsniew katkum ki jingthmu ba la thaw ia ki SHG hapoh kane ka jylla Meghalaya.
Nalor kata u Baranwal u la kren ruh halor ka jingdonkam ban wanrah ia ki jaka aijinghikai na ka bynta ki SHG khnang ban lah ban kyntiew shuh shuh ia ka rukom treikam ka jong ki.
Na ka liang u ophisar ka Meghalaya State Rural Livelihood Society (MSRLS), u Bah R.
Kynta ula pynshai halor ka jingmih jong ki kynhun SHG ha ka jylla bad halor ki jingjop ha ka jingtreikam ki jong ki ban wanrah ka jingkylla hapoh ka imlang sahlang baroh kawei.
U la pyntip ruh ha ka jingialang halor ka jingsdang kaba rit naduh ba la pyntreikam ia ka NRLM ha Meghalaya ha u snem 2014, kata hadien ba ki kynhun SHG ki la kiew rasong ha ka jylla ha kaba haduh mynta ki la don haduh kumba 45,000 tylli ki SHG, 5500 ki VO bad 87 tylli ki CLF ha ka jylla Meghalaya hi baroh kawei.
Ha kawei pat ka bynta na ka liang u President ka Seinraij Tuber, u Ma Harvis Phawa ha ka jingkren u la pynpaw ba ka jingmih jong ki kynhun SHG ka la iarap shibun ha ka liang ka ioh kam ioh jam hapoh ki shnong ki thaw bad ka la plielad ruh na ka bynta ki kynthei ba kin iashim bynta ha ki prokram kiba iadei bad ka bha ka miat bad ki jingtreikam hapoh ki shnong ki thaw.
Ha kane ka sngi ka la don ruh ka jingsam khusnam sha ki VO bad ki SHG kiba lah ban treikam bha hapoh ka CLF, ha kaba ka  Iakyntulang VO ka la ioh pdiang ia ka khusnam Best VO halor ka jinglah ban pyniasoh kaba 100 percent ha ki jingtreikam bad ki bank, katba ka Nangkiewshaphrang VO ka la ioh pdiang kum ka Best VO halor ki sienjam ban kyntiew halor ka koit ka khiah jong ki longkmie bad ki khynnah katba ka Iaidchaphrang SHG ka la ioh pdiang ia ka khusnam kum ka Best SHG halor ka jinglah ban pynbiang ia ki jingthoh jingtar kiba iadei bad ki kam pisa pilain.
Lah ban kdew ba ia ka San Shnong Cluster Level Federation la seng ha ka 22 tarik u Nohprah 2021 ha kaba mynta ka don 8 tylli ki VO hapoh jong ka, 16 tylli ki SHG bad ka jingdon jong baroh ki dkhot ka long haduh 1509 ngut.
Kiwei pat kiba la aijingkren ha kane ka jingialang ki kynthup ia ka President, San Shnong CLF, ka Kong B.
Dkhar, Secretary, San Shnong CLF, Kong  Nadona Dkhar, bad Vice-President, San Shnong CLF, ka Kong I.
Phawa.
Ka samla Dorothy Roy Tariang, kaba dei na sor Jowai, Jaintia Hills ka la ioh pdiang ia ka Gold Medal namar ka jingwan ha ka kyrdan kaba hakhmat eh (Topper) ha ka MBA programme jong ka Assam Don Bosco University, kata da kaba ioh heh tam haba shim haba khein ia ka Cumulative Grade Point Average (CGPA) kaba long 9.
29 na ka 10.
0.
Ka Dorothy ka dei ka khun jong I Dr.
(Mrs) Iwbih Nylla Tariang, Senior Veterinary Officer bad u Journalist u Dr.
Anirban Roy kiba shon ba sah ha Mynthong, Jowai.
Ka Dorothy Roy Tariang ka la pyntbit ia lade ha ka jingpule Human Resource Management.
Kane ka dei ka sien kaba nyngkong ba ka khynnah pule na ka jylla Meghalaya kan ioh ia kane ka kyrdan topper ha ka MBA programme jong ka Assam Don Bosco University.
Ka Dorothy ka la ioh pdiang ia kane ka Gold Medal ha ka Convocation kaba 12 jong ka Assam Don Bosco University kaba la long hynnin ka janmiet sngi Saitjain hapoh Tapesia campus hajan ka nongbah Guwahati.
Namar ka jingkmen halor kane ka jingjop kaba khraw, ka samla Dorothy ka la ong ba ka don ia ka jingthrang ban trei na ka bynta ban kyntiew ia ka bha ka miat bad ka roi ka par jong ki nongshong shnong ka jylla Meghalaya.
Haba ba kan leit pyniasoh ha ka MBA programme hapoh katei ka University, ka Dorothy ka la pyndep ia ka graduation ha ka English Literature napoh Amity University.
Ha katei ka jingialang pynkup burom la ia don lang ruh u Lat ka Assam u Gulab Chand Kataria uba dei ruh u Visitor jong ka Assam Don Bosco University uba la sam ruh ia ka khusnam sha kiba wan ha ki kyrdan kiba shakhmat eh bad iashim bynta ha kaba aijingkren ha kane ka prokram.
Kiwei pat kiba la aijingkren ha kane ka prokram ki kynthup ia Chancellor ka Assam Don Bosco University, u Fr.
Januarius Sangma, u Vice Chancellor ka  University, u Fr.
(Dr) Jose Palely bad kiwei.
Ka KSU ha u kyrwoh ba la phah da u publicity secretary Hame Ryngkhlem bad Chibait Rymbai assistant organising Secretary kila pan jingshai na ka Director jong ka DERT ka Kong RS Manner ha kaba iadei bad ka jingtei ne building jong ka BITEs kaba don ha Byndihati kaba la shu sah khongreng khlem da pyntreikam satia ia ka.
Ka KSU ka la ioh jingtip ba ia kane ka building kaba thmu ban pynlong kum ka jaka aijinghikai pyntbit ia ki samla pule kiba thmu ban long nonghikai, kala sdang naduh u snem 2012 bad la sdang ban shna ia ka ha u snem 2015, hynrei na ka liang ka KSU ka la lap ba ia kane ka building la shu sah khongreng haduh mynta bad kane long ka daw ba ka PWD kam pat aiti ia kane ka building sha ka Directorate of Educational Research &Training (DERT) ban pyntreikam pura.
La kynnoh ka tnad ba dei khmih bad pyntrei jong ka PWD (Buildings) ka long halor ka jingbym pat pyllait ia ka bill kaba kot sha kumba 3 klur tam kat haduh mynta da ka sorkar, bad kaei kaba pynglyngngoh ia ka seng ka long ba kane ka building ka lah dap 8 snem mynta bad ka sorkar ka la shu sngap mynthi ban pyllait noh kloi ia ka bill bad khnang ban ioh pyntreikam ia kane ka jingtei.
Ka KSU ka la ong ruh ba kaba sngewlyngngoh pat ka long ba sha kiwei ki district kiba don ka jaka pyntbit bad aijinghikai (DIET) ki la ioh ka jingiarap kaba haduh15 klur tang na ka bynta ban maramot.
Katba ha East Jaintia ha kaba la hap ban shu ieh shrah watla ia ka building kaba la don 8 snem pura.
Halor kane na ka liang liang ka Director ka la pynshai ruh ba kitei ki building ki dei tang ba bynta ka Block Institute of Teachers Education bad lada ioh ka sanction kaba pura yn lah ban pynkylla sha ka District Institute of Teachers Education (DIET) jong ka district.
Naka liang jong ka Director kala kular ba kan leit jurip ia ka jinglong jingman jong kane ka building ha kine ki sngi ban wan bad ka la kular ruh ban phah pynkloi noh ia ka PWD ban aiti noh ia kane ka building sha ka DERT khnang ban pyntreikam noh ia ka, la ong u kyrwoh ka KSU.
Na ka liang ka KSU kala ong ba ka la leit jurip ruh ia ka residential school building kaba don ha katei hi ka shnong hynrei kumba ka long mynta kane ka building ruh ka dang shah ieh shrah bad ka long kaba i sepei ia ka pisa u paidbah.
Ka KSU ka la pyrshang ban iakynduh ia u heh ba dei peit ia kane hynrei ym shem la iakynduh satia.
Hadien ba la ioh ia ka jingtip kaba bniah halor ka jingdon ki nongkhaii ksiar beain lyngba ki jaka khappud ka India Bangladesh kiba hap hapoh Meghalaya, na ka liang ki ophisar ka Commissioners of Customs Preventive (CCP) Shillong ki la ioh ban bat ioh ia kawei ka kali XUV 500 hynnin ka step sngi Saitjain na ki thain Jhalupura, Shillong ha kaba ki la ioh ban kurup noh ia ki ksiar bar ri kiba shongdor haduh T.
1 klur.
Kane ka jingioh kurup ka la wan long ruh hadien ba la ioh jingtip ba kine ki nongkhaii ki thmu ban pynpoi ia kine ki ksiar shapoh Guwahati.
Ha kane ka kali la don tang uwei u briew uba dei napoh Rangia, Assam bad uba dei tynrai napoh West Bengal.
Hadien ka jingtohkit u la phla ba kine ki ksiar ba thmu ban khaii beain ki don bad u.
Kumta hadien la kurup noh ia 14 tylli ki biskit ksiar ia kiba la song ha ki artylli ki platik kiba don ka jingkhia kaba1632.
450 gram bad kiba shongdor haduh kumba T.
1,01,78,326, ong ka CCP.
La ong ruh hadien ba la ioh jingtip ia uwei pat u briew uba la aiti ha u ia ki 7 tylli kine ki biskit ksiar, kumta mardor ki ophisar ka CCP ki la pynlong ka jingbuddien bad ioh ban kem noh ia une u briew na ka thain Jhalupara.
Nalor kata une u briew ruh ula phla ba u la ioh ia kine ki ksiar na kawei ka longkmie kaba shong iew ha ka thain Iewduh, Shillong.
Kumta ka kynhun ka la pynlong ka jingleit khynra ia katei ka dukan bad ioh ban kurup ia ka pisa T.
9.
5 lak na kaba die ia katto katne bynta na kine ki ksiar ia kiba la ioh ban kurup noh.
Hadien ka jingtohkit, kane ka briew ka la phla ba ia kine ki ksiar la pynpoi na ki bynta khappud ka India Bangladesh.
Kumta ia baroh kine ki laingut ki briew la kem noh bad ka jingtohkit shuh shuh ka ka iaid shakhmat, ong katei ka tnat.
Lah ban kdew ba ha kawei pat ka jingjia ha kine ki shi bnai ba la dep, ki ophisar ka CCP Shillong ki la ioh ban kurup 5 tylli ki biskit ksiar kiba khia 582.
70 gram na uwei u briew uba dang wan da ka Maruti 800 ia kaba la ioh bat noh ha Jorabat.
Ia kine ki ksiar la khaii beain na Khappud India Bangladesh na ka thain Bholaganj.
Ha ka jingbuddien kaba mardor ka kynhun ka la pynlong ka jingkhynra ia ka iingsah jong u ha Lumparing ha kaba ki la ioh ban kurup ia ka ksiar nalor ka pisa India kaba long haduh T.
3.
96 klur, kata ia kaba la ngeit ba ka dei ka pisa ba la ioh lyngba kane ka kam khaii ksiar beain.
Ka Khasi Students’ Union (KSU) East Jaintia Hills District Unit lyngba une u kyrwoh ka pyntip sha ki nongshong shnong jong ka thain ba ka jingiakhih  jingiakhih paidbah da kaba thiah hapdeng ka surok bah NH-6, ha Khliehriat kan iaid shakhmat kumba la pynbna ha ka 25 tarik mynta u bnai.
Kane ka jingiakhih kan sdang naduh ka por 10 baje mynstep haduh 4 baje janmiet.
Ka KSU ka la ong ruh ba kumba la sakhi lyngba ki lad pathai khubor ba kiwei kiwei ruh ki kynhun sengbhalang, ki synjuk bapher bapher kum ki nongniah kali Sumo, ki nongkamai ñiah Taxi bad kiwei kiwei ki kloi ban kyrshan ia katei ka jingiakhih namar ki la sngewthuh ba ka jingiakhih hi kam dei ka jingiohnong shimet jongno jongno, hynrei na ka bynta ka jingmyntoi jong uba bun ba lang.
Kumta ka KSU ka khot ka wer sngewbha ruh ia kiwei kiwei ki kynhun ban iasnohkti lang khnang ba ka jingdawa kan leit sha ki shkor ba kyllut jong ka NHAI bad kumjuh ka sorkar jylla.
Nalor kata ka KSU kala ong ruh ba sa kawei pat ka jingiakhih kata ha kajuh katei ka sngi kan naduh ka por 7 baje janmiet haduh ka por 5 baje mynstep ha kaba kan don ka jingsangeh iaid kali ha ki bynta u pud jong ka East Jaiñtia Hills District.
Kane kan iai bteng kumba shitaïew eiei kata tang ha kitei ki por ba la kdew.
Halor kane ka seng ka la ong ba kam don ka jingpynbor iano iano ruh, hynrei ka dei tang ka jingkyntu bad kyrpad khamtam ia kiba napoh ka district kumjuh kiba na shabar district bad na shabar ka jylla ba kin sngewbha sangeh ka kamai.
Kane ka jingsangeh niaid kali ha kitei ki por ba la kdew kalong kum ka dak ban pynpaw pyrshah ia ka jingsngap mynthi jong ka ka NHAI kumjuh ka sorkar jylla.
Ki ar tylli ki lympung ialehkai football kaba pyniaid da ka West Jaintia District Sports Association (WJDSA), kata, ka Second Division bad ka (L) Kesilroy Pala Invitation Football kila jam noh sha ka jingiakhun semifinal.
Ka semifinal jong ka second division kan long haka 27 bad 28 tarik Nailur, katba ka invitation football pat kan long haka 29 bad 30 tarik u Nailur.
Haba phai sha ka jingialehkai quarter final kaba khatduh haka invitation football ka Salaroh kala jop da 9-2 iaka Mynsngat haka jingiakhun kaba long ha madan Kiang Nangbah Stadium haka sngi Saitjain.
U namtam ha kane ka jingiohkhur namjop ka Salaroh u dei u Ernest Marwein ha kaba marwei ula khyrwit haduh saw kol 67’, 69’, 73’, 78’.
Sa san kol la thep da u Debor Kesaar 11’, Arlangki Nongsiej 45’+1, Wanlamsuk Nongkhlaw 58’, 72’ bad u Bishar Kharummuid 76’.
Ki ar kol ka Mynsngat SC la thep da u Nidaioh Dhar 35’, 90’.
Da kane ka namjop ka Salaroh kan aireng pyrshah iaka Rymbai Shkenshynriah FC haka semifinal kaba ar, katba ka Mukhla kan aireng pyrshah iaka Diengshynrum haka semifinal kaba nyngkong.
Ka jingiakhun Semifinal kaba nyngkong jong ka lympung ialehkai Second Division Football Tournament-6th Debo Shullai Memorial Trophy kan long hapdeng ka Lion pyrshah iaka Chutwakhu haka 27 tarik por 1.
30 baje nohphai sngi.
Kaba ari hadpeng ka Shangpung Khliehmuchut pyrshah iaka Mooknor Thadmuthlong haka sngi kaba bud haka por 1.
30 baje nohphai sngi.
Ka jingialehkai final haka 2 tarik Risaw.
Ka kynhun ialehkai football jong ka Diengshynrum kala ioh ban rah nam lahduh haka Under-16 bad ka Second Division, katba ka Rymbai Madanpynriang kala long ka lahduh haka Third Division Football Tournament kaba pyniaid da ka East Jaintia Hills District Football Association (EJHDFA) kaba  long ha madan Diengshynrum haka sngi Saitjain.
Haba phai sha ka jingiakhun final, ka Diengshynrum kala jop da 1-0 iaka Rymbai Skhenshynriah.
Ia kane ka kol la thep da u Bredly Lyngdoh 36’.
U player uba ioh iaka khusnam emerging player haka Under-16 u dei u Timing Lyngdoh jong ka Diengshynrum SC.
Kawei pat ka nam lahduh ka Diengshynrum, ka dei haka haka jingiakhun final Second Division football tournament ha kaba kala lah ban kan pynliem da 2-1 iaka Iatyllilang SC Hingaria.
U Rumi Lyngdoh (3’, 43’) ula kylla long u namtam hadien ba marwei ula thep ia kine ki kol jop.
Shikol na kaliang ka Iatyllilang Hingaria la thep da u Zidane Lamin 36’ Haba phai sha ka jingialehkai final haka Third Division, ka Rymbai Madanpynriang SC 3-1 pyrshah iaka Khliehmyntriang SC.
U Easter Dkhar 13’, Sanhame Bareh 52’ bad u Rappormi Dkhar 68’ kila thep ia kine ki lai kol ka Rymbai Madanpynriang.
Shikol ka Khliehmyntriang SC la thep da u Generous Siangshai 48’.
Ki khusnam ki kynthup iaka Best team haka third division kala leit sha ka TSC Lummyrli, Best Team second division ka Tongseng Youth SSC, ka Emerging player Third Division la ioh khur da u Raplangki Lyngdoh (Khliehmyntriang SC) Emerging player – second division da u Rumi Lyngdoh (Diengshynrum SC).
U kongsan ba wan sakhi ia kine ki phainal u dei u ma Kor Sympli ex MDC JHADC bad uba long ruh u kpa u ma Kyrmen Shylla myntri sorkar MDA ryngkat ka jingiadonlang ki nongialam bad nongkitkam ka EJHDFA.
Ha ka jingpyrshang ban pyniasoh bad ki nongseng kam lajong kiba rit, ka Reserve Bank of India (RBI) Shillong hynnin ka sngi Thohdieng ka la pynlong da ka jingialang aijinghikai halor ki lad jingiarap pisa lyngba ki bank sha ki nongseng kam lajong ha ka jingialang kaba la long ha ka shnong Thangbuli, Amlarem, West Jaintia Hills District hapoh ka jingpyniaid jong u Navneet Singh Nagar, Deputy General Manager ka RBI Shillong.
Ha kane ka jingialang ba la wan iashim bynta ki riew pawkhmat bapher bapher kynthup ia ki kynhun kiba don bynta.
Haba kren ha ka jingialang u Navneet Singh Nagar u la pynpaw halor ka jingdonkam ban pynlong ia kiba kum kine ki jingialang hapoh ki thain ki bym ioh ia ki lad jingshakri lyngba ki bank hapdeng ki nongseng kam lajong ha kiba kum kine ki jaka khnang ba kin tip ha kaba iadei bad ki lad jingiarap lyngba ki bank.
Ka jingthmu ba kongsan jong kane ka prokram ka long ban aijingtip sha kine ki nongseng kam kiba don ha kito ki jaka ba kin ioh ia ki lad ban pynpaw ia ki jingeh ki jong ki ha kaba iadei bad ki lad jingiarap pisa na ki bank bad ban pynshlur ruh lyngba ki artylli ki bynta jong ka jingiakren hapdeng ki kynhun kiba ia don bynta.
U la ong ruh ba kum kine ki jingialang kilong kiba donkam na ka bynta ka Reserve Bank ba kan ioh ban pynsngap ia ki jingai jingmut, ki jingsngew, ki jingsngewkhia bad ki jingsyier hapdeng ki nongseng kam lajong, kata da ka jingthmu ban shim ia ki lad ki lynti ban kynthup ia ki ha ki banking system lyngba ki lad pyniasoh ne credit lingkage.
Kane ka jingialang ka thmu ban ia ki ar bynta ki lynti iamir jingmut hapdeng ki kynhun bei tyngka bad nongseng kam lajong.
Na ka liang u Kong DV Lyngdoh, ADC, G Sarma, Regional Manager ka SBI bad u Deepak Singha Roy, Regional Manager of MRB ruh ki la aijingkren ha kane ka jingialang da kaba pynshlur ia ki nongseng kam lajong lyngba ki jingioh jingmut na kane ka prokram.
Kumjuh ki nongmihkhmat na ki bank bad kiwei pat ki jaka kynshew pisa ruh ki la pynshai halor kiba bun ki lad ki lynti kiba thmu na ka bynta ban iarap ia ki nongseng lam lajong ha ka jylla.
Na ka liang ki heh jong ka Meghalaya Basin Management Agency ruh ki la pynshai halor ki sienjam ba la shim da ka sorkar ha kaba iadei bad kane ka bynta hapoh ka jylla.
Na ka liang ka Integrated Village Cooperative Societies (IVCS) Sohphoh ia kaba la ithuh kum ka kynhun ne Cluster hapoh ka Sfurti Scheme jong ka sorkar  India ruh ka la pynpaw halor ka khana jingjop ha ka jingiaid lynti kum ka kynhun.
Ka Kong Trinity Saioo, ka nongioh pdiang khusnam Padma Shri ruh ka la iashim bynta lang bad pynpaw ruh halor ka jingiaid lynti jong ban kyntiew ia ka kam shalan ia u shynrai ba la tip kum u ‘Lakadong Turmeric’ sha baroh ki bynta jong ka ri India bad shabar kumjuh.
Kiba bun kiwei ruh ki nongseng kam lajong ki la pynpaw ia la ki jong ki khana jingjop ha kane ka jingialang.
Shuh shuh ha kane ka prokram ki la don ruh katto katne ngut ki nongseng kam lajong kiba la ioh pdiang ia ka shithi ban ioh ram ne loan.
Haduh jan kumba 500 ngut ki nongrep ki la ioh jinghikai bad pyrshang ruh ia ka rukom rep barim kaba khlem ai dawai ha ki 25 tylli ki shnong, kata hadien ba ka sorkar jylla ka dang ap ia ka jingmynjur jong ka sorkar pdeng ban nangpyniar ia ki jaka rep ha kane ka rukom jong kiba rim kaba pyndonkam tang da ka sboh khyndew.
Ia kane la pyntip da ka Myntri kaba khmih ia ka Tnat ka rep ka riang ka Kong Ampareen Lyngdoh haba jubab iaka jingiatai ba lyngkot ba la wanrah da u MLA ka UDP na Nongpoh u Bah Mayralborn Syiem ha ka sngi kut jong ka dorbar Synrai haka sngi Thohdieng.
Kane ka Myntri ka la ong ba ka Meghalaya State Rural Livelihood Society (MSRLS) ka la shim ia ki sienjam ban aijinghikai halor ka rukom rep barim ne natural farming ha baroh kawei ka jylla.
Ka la ong ba kila poi sha ka jingiamynjur bad ki riew shemphang napoh ka jylla Arunachal Pradesh ha kaba ki la ithuh ia ki 18 tylli ki jaka aijinghikai bad aijinghikai ruh ia kumba 35 ngut ki community resource persons (CRPs) kiba la nangkyntiew bad aijinghikai shuh shuh ha ki thain ki jong ki na ka bynta ban pyrshang ia kane ka rukom rep barim ne tynrai.
Ka la pyntip ba haduh mynta ki la don haduh kumba 475 ngut ki nongrep kiba la ioh jinghikai ha kane ka rukom rep barim, kata ha ki jaka rep kiba kot sha ka 500 akar hapoh ki 25 tylli ki shnong.
Hapoh jong kane ka prokram ka MSRLS ka la thaw ruh haduh 380 tylli ki multi-cropped kitchen garden.
Nalor kata ka la ong ruh ba ka Tnat ka la phah ruh ia ka annual action plan na ka bynta kane ka rukom rep tynrai sha ka sorkar India na ka bynta ban ioh ia ka jingmynjur.
“Lada la ioh ia ka jingmynjur na ka liang ka Tnat kan pyntreikam ia kane ka skhim katkum ki jingkdew lyngba ka  Natural Farming Guidelines bad nangpyniar ia ki jaka na ka bynta kane ka rukom rep tynrai ha ka jylla," ka la ong shuh shuh.
Da kaba  pynpaw ka kam rep khlem pyndonkam dawai ne organic farming ka dei kawei pat ka lynti kaba la pynshlur ia ki nongrep na ka liang ka Myntri ka la ong ba ia mynta hi haduh 32000 hectare la pyndonkam ia kane ka rukom rep bad na ka liang ka  Sorkar ka dang thmu ban pyniar shuh shuh sa haduh 50,000 hectare kat haduh ka snem 2030.
“Ym kumba long kiwei pat ki rukom rep, hynrei kane ka rukom rep tynrai kin ym ktah satia ia ka jinglong sboh jong ka khyndew bad kan kyntiew ha kaba iadei bad ka jingpynmih ia ki mar rep kiba bha na ka bynta ka koit ka khiah bad kiba pynioh kham bun ka kamai kajih na ka bynta ki nongrep," ong shuh shuh ka Myntri.
Halor ki sienjam ban kyntiew ia kane ka rukom rep tynrai ne organic ha ka jylla, kane ka Myntri ka la ong ba na ka liang ka Tnat ka la pyntreikam ia ka Mission Organic for Value Chain Development-North East Region (MOVCDNER) ia kaba la bei tyngka da ka sorkar pdeng ha kaba haduh 28 tyli ki FPO la dep ban pynkhreh ha kaba kila rep da kane ka rukom kaba rim.
Shuh shuh ka la ong ruh ba ka kynhun myntri ka sorkar jylla kala mynjur ia ka Meghalaya State Organic and Natural Farming Policy ha ka 11 tarik Kyllalyngkot 2023.
Ka jingthaw ia kane ka polisi ka thmu ban kyntiew ia kane ka rukom rep tynrai ka ban kyntiew ia ka kamai kajih jong ki nongrep.
U MLA ka Seng VPP na Nongkrem u Bah Ardent Miller Basaiawmoit haka sngi Thohdieng u la dawa ban pynshitom pyrshah ia kiba donkti ha ki kam lute (extortion) lyngba kiba bun rukom kiba lam sha ka jingkiew dor jong ki mar ki mata kiba kongsan (essential commodities) ha ka jylla.
Haba buh jingkylli hapoh ka iingdorbar Assembly u Bah Ardent u la ong ba ka jngkiew dor jong ki mar ki mata kiba kongsan ka dei ka mat kaba khia shibun kaba la ktah jur haduh katta katta ia ki riew paidbah.
“Jan man la ka taiew, ka la don ka jingkiew dor jong ki mar ki mata kiba kongsan bad ka daw ba kongsan jong kane ka jingkiew dor ka dei namar ki kam lute kiba bun rukom kiba la jia ha ka jylla.
Kumta ruh kine ki nongkhaii khnang ban khyllie ki la hap ban kyntiew ia ki dor ki mur jong ki mar kiba kongsan," u la ong.
Haba jubab ia kane, u Myntri ba khmih ia ka Tnat Food Civil Supplies & Consumer Affairs Comingone, u Bah Ymbon u la ong ba ka mat kaba iadei bad ka jingkiewdor jong ki mar ki mata kam dei satia tang hapoh kane ka jylla hynrei ka dei kaba la sakhi  ha baroh kawei ka ri India.
Ula ong ba ha ka jingsngewthuh ka jong u ka jingduna ha ka jingpynmih mar bam, ka jingkiew dor jong ka umphniang petrol, ki jingkylla ha ka jinglong jingman ka suinbneng ne climate change, ka jingbym ioh slap thikna bad kiwei pat ki long ki dawbah kiba lam sha kane ka jingkiew dor jong ki mar ki mata.
Nalor kata u la pyntip ruh ba ka jylla ka don ia ki district vigilant committee ki ban khmih halor ka jingkiew dor jong ki mar ki mata bad dei na kata ka daw na ka liang ka tnat ka la pyndonkam da ka mobile app bad GPS ban tip ia ki dor ki mur jong ki mar kiba kongsan khamtam ha ki laitylli ki jaka iew ba kham heh, kata kum ha Iewduh, Laitumkhrah bad Rynjah.
Ha kaba iadei bad ka jingsngewkhia ba la wanrah da u MLA ka UDP Sohiong, u Bah Synshar Kupar Roy Lyngdoh ha kaba iadei bad u khaw plastik, na ka liang u Bah Ymbon ula ong ba ki nongshong shnong ka jylla kim don jingtip bha ha kaba iadei bad ki kynja vitamin ba la khleh lang ha u khaw bad ong ba u dei u khaw plastik.
“Watla katta u la ong, lada ki don ki briew kiba ioh pdiang ia u khaw plastik sngewbha ong ia ki ba kin leit ujor sha ka tnat treikam ka jong ngi," u la ong shuh shuh.
Kham hashwa, une u Myntri u la pyntip ba ka sorkar ka la shim ia ki sienjam ban khmih bniah ba shimkhia ha kaba iadei bad ka jingkiew dor jong ki mar ki mata.
Na ka liang ka tnat na ka por sha ka por ka la bthah ia ki districts/sub-division na ka bynta ban pynlong ia ki jingkhynra ba khah khah khnang ban khanglad ia ki jinglumthup bad ia ka jingpyniaid iew beain ia ki mar ki mata bad ruh ban pynjur ia ki lad jingpynshitom bad rai pynrem bad ban aiti ruh ia ka kaiphot kaba mih lyngba kine ki jingkhynra.
“La shim ia ki lad jingpynshitom pyrshah ia ki kam beain hapoh ki kyndon Essential Commodities Act, 1955 bad  Prevention of Black Marketing and Maintenance of Supplies of Essential Commodities Act, 1980," ula ong shuh shuh.
Shuh shuh u la ong ba la bthah ia baroh ki deputy commissioner bad sub-divisional officer ban thaw ia k district bad sub-division vigilance monitoring committee khnang ban lah ban tehlakam ia ka jinglum thup bad ka jingpyniaid iew beain ia ki mar ki mata ba kongsan.
Ka Mukhla FC kan long ka kynhun kaba lai ban buh jaka haka semifnal haka jingialehkai football (L) Kesilroy Pala Invitation Football Tournament 2023 kaba pyniaid daka pyniaid West Jaintia District Sports Association (WJDSA).
Ka Mukhla FC ka la pynliem da 2-1 Ialong FC da 2-1 haka jingiakhun quarterfinal kaba la long ha madan Kiang Nangbah Stadium Ladthadlaboh, Jowai haka sngi Thohdieng.
Iaki kol jong ka Mukhla FC la thep da u Primrose Lamat 20′ bad u Remark Kharmalki 59′.
Shikol na kaliang ka Ialong FC la thep da u Roikhih Nongtdu 56′.
Lashai ka sngi ka jingiakhun quarterfinal ba khatduh kan long hapdeng ka Mynsngat FC pyrshah iaka Salaroh FC haka por 2.
00 baje nohphai sngi.
Kawei ka handbag rong grey.
Hapoh ka handbag ka don ka ATM card, pisa, bitor um bad ka kot Economics.
Kane ka handbag kala hap ne kum klet hapoh taxi ha ki bynta ka Iongpiah haduh Lad Wah Nangbah, Iawmusiang Jowai haka por shong kali haka por 8 AM.
Kiba lap sngewbha phone ha une u number: 8259881329.
U nongialam liang pyrshah naka AITC uba dei ruh u Myntri Rangbah barim ka jylla u Dr Mukul Sangma haka sngi Thohdieng u la ong ba un bishar bniah halor kino ki kyndon aiñ la ai jingujor ne legal notice pyrshah ia u da u Henry Lalremsanga, uba dei u Chairman jong ka  2B’s Group of Companies.
Haba kren sha ki lad pathai khubor, u Mukul u la ong ba um pat shym la ioh pdiang satia ia katei ka legal notice na u Henry.
“Kumta Ngan ap.
Ngan peit kaba kum kano kata ka legal notice bad halor kiei ki kyndon jong ka aiñ ia kaba u Henry un phah sha nga ia kane ka notice.
Ki don ruh katto katne ki sienjam kiba ka kynhun iasaid ne legal team jong ki, ki tip, kumta ngi long kiba la khreh lada ka la wan," u la ong.
Halor ka jingkylli, u Dr Mukul u la ong, “Dei na kata ka daw Nga la ong halor kino ki kyndon ain kaba la pynlong ia u Henry ba un phah ia kane ka legal notice pyrshah ia nga.
" Ka legal notice ba la phah da ka K Kharmawphlang kaba dei ka nongiasaid aiñ jong u Henry Lalremsanga, ka dawa na u Mukul ba u dei ban pan map khlem da buh kyndon hapoh ka hynniew sngi namar ka jingkynnoh khlem nongrim pyrshah ia u Lalremsanga kum u snar khaii drok ne ‘drug kingpin’.
La dawa ban siew ia ka bai mynrain khmat kaba T.
20 klur hapoh ka hynniew sngi naduh ba la ioh pdiang ia kane ka notice lym kumta un mudui da ka mukotduma kam bymman (Criminal) bad Civil suit pyrshah ia u ha Iingkashari.
La dawa ruh ban sangeh mardor ban kren ne pynmih shuh shuh ia kino kino ki jingkren kynthoh ki bym shisha pyrshah ia u Lalremsanga bad ban long tyngkan ha u tylliej haba kren katkum bala kdew da ka ïingbishar ba ha khliehduh ka ri.
Kane ka notice ka long ban pynphai halor ka jingkren jong u Mukul Sangma hapoh ka iingdorbar thawain ha ka 19 tarik bad 20 tarik mynta u bnai.
La ong ba u Mukul ula kynthoh bad pynjahburom, ka bym don ka jingshisha, kala wanrah ia ka jingsngewdiaw kaba jur ia u Lalremsanga, ia ka ïing ka sem jong u bad ia ki kam ba u leh shabar ka Ri.
Kane kala ktah ruh ia ka Jaidbynriew Mizo hakhmat ka pyrthei.
Ka notice ka ong ruh ba ia u Henry Lalremsanga la kem bakla ha u snem 2013 haba iadei bad ka jingiohkurup ia ki dawai ba shalan watla u don ia ka Licence kiba biang.
Ka ïingkashari Special Court NDPS Act, Patiala House Court, New Delhi, ha ka 2018 kala pynkut ia kane ka mukotduma da kaba ong ba duna palat ki sakhi ban pynshisha ia ka jingpynkhein ain.
Lah ban kdew ba u Dr Mukul Sangma haba iashim bynta ha ka motion halor ka jingshyrkhei jong u drok hapoh ka dorbar synrai ka Meghalaya Legislative Assembly, u la kynnoh ia u Myntri Rangbah ka jylla u Conrad K Sangma halor ka jingdon jingiadei kaba jan bad une u snar khaii drok, kata da kaba pyni ruh ia ki dur ha ka mobile phone jong u kaba pyni ia u Conrad, ka kurim jong u bad u Henry Lalremsanga hapoh kawei ka jingialang kaba kyrpang kaba la long hapoh Delhi.
Ia kane ka jingkren jong u Mukul la weng noh da u Lamphang ka iingdorbar na ki mat iatai hapoh ka iingdorbar ha ka sngi kaba bud, kata ha ka 20 tarik mynta u bnai.
Na ka liang u Mukul Sangma u la kynthoh ia u CM ka jylla halor ka jingrah ia kane ka mat shabar ka iingdorbar bad ai jingmut ruh ba kane ka legal notice ha ka jingshisha dei ban phah sha u CM ka jylla.
“Ka jingkren jong Nga hapoh ka iingdorbar ka long kaba shai.
Ka long khamtam ha kaba iadei bad ka jingai jingmut na ka bynta u CM ka jylla, dei tang u CM u ba la rah ia kane ka kam shabar jong ka iingdorbar.
U la dei ban phah ia kane ka legal notice sha u CM ka jylla," ong shuh shuh u Dr Mukul Sangma.
U MLA ka liang pyrshah Congress na Umsning u Bah Celestine Lyngdoh haka sngi Thohdieng u la kyntu ia ka sorkar jylla ba kan buh da ka ‘contingency fund’ na ka bynta ki lad aijingiarap kiba kyrkieh sha kito ki longiing kiba shah ktah ha ki jingjia shah pynjulor ha ki bor ka mariang.
Haba iashim bynta ha ka jingiamir jingmut ha ka kynta buh jingkylli hapoh ka iingdorbar thawain, u Bah Lyngdoh u la aijingmut ba ia kane ka contingency dei ban buh ha ki MLA khnang ba kan iarap ban pynkloi ha kaba iadei bad ki lad aijingiarap.
“Lada na ka liang ka sorkar kam shaniah ia ki MLA, ka lah ruh ban buh ia kane ka mang pisa ha ki ophis jong ki Deputy Commissioner bad ban pyllait ia kane ka jingiarap lyngba ka jingmynjur da ki MLA," ong une u MLA da kaba bynrap ruh ba kine ki lad jingiarap ki hap ban iaid ia ka lynti kaba jngai na ka bynta ban aijingiarap ia ki lanot kiba shah ktah ha ki bor mariang.
Haba jubab ia kane, u Myntri Rangbah ka jylla u Conrad K Sangma u la ong ba u sngewkmen shibun ban pyntip hapoh ka iingdorbar ba ha ka jingialang ba dang shen jong ka sorkar MDA, ki la don katto katne ngut ki MLA kiba la ai ia kane ka juh ka jingtyrwa.
Watla katta u la ong ba watla ka sorkar kam lah ban pynkhreh ia kane ka mang pisa namar ka lah ban ktah ha kaba iadei bad ka pla tyngka, hynrei lah pat ban iarap halor kane ka bynta lyngba ka Special Rural Works Program (SRWP) bad ka  Special Urban Works Program (SUWP) khnang ban weng ia kane ka jingeh.
U la ong ba lah ruh ban pynkylla ia ki kyndon jong ka SRDF khnang ban plielad ban pynkhreh ia kane ka mang pisa bad SRWP bad SUWP kumba la leh ha ka por jong ka khlam Covid.
" “Ngi dang bishar bniah bad pynkhreh ha kaba iadei bad kane ka bynta.
" u la ong shuh shuh.
Ha kaba iadei bad ka jingkylli jong u chief whip ka liang pyrshah u Saleng A Sangma ba sorkar ka don ne em ia kano kano ka jingtyrwa na ka bynta ban kyntiew ia ka skhim SRWP.
Halor kane u CM ka jylla u la ong ba watla kane ka jingdawa ka dei kaba shongnia, hynrei u la ong ba na ka liang ka sorkar kan hap ban khmih ia ka mang tyngka namar ha kine ki san snem ba la dep ka la dep lypa ban kyntiew ia ka skhim SRWP sha ka T.
50 lak.
Nalor kata u la ong ruh ba kane ka skhim SRWP ha Meghalaya ka kham heh shibun haba ia nujor bad kiwei pat ki jylla jong ka ri.
Ka Kiang Nangbah Government College Students’ Union (KNGCSU) haka sngi Thohdieng kala pynlong iaka jingjied nongkitkam ba thymmai naka bynta ka samoi treikam 2023-24.
U Evermore Rymbai ula shah jied kum u president bathymmai jong ka KNGCSU.
Iaka resol la pynbna da ka Returning Officer ka Dr.
EM.
Blah kaba dei ruh ka principal ka kolej bad kala pynbam smai iai nongkitkam thymmai.
La iadonlang u Wankhraw Kupar Kharbuli MCS, Additional Deputy Commissioner West Jaintia Hills District bad ki nonghikai.
Kane ka jingjied thymmai iaki nongkitkam ka kynthup iaki 12 tylli ki post bad la wan ban iashimbynta ban jied da ki 1524 ngut ki samla pule.
Nalor u samla Evermore Rymbai uba pule haka kyrdan BSc 5th Semester, iaka kam vice president la shah jied da u Meiaidonlang Tang, general secretary u Daiatreilang Synnah, assistant general secretary ka Delis Shylla.
Kiwei pat ki nongkitkam bathymmai ka Union ki kynthup ia u Heibormi Lamare kum u Student- Editor, ka Naphisabet Latam kum ka Secretary Cultural Affairs (Music & Drama), u Hameisainkupar Shadap kum u Secretary Debate & Symposium, u Damesha Lyngdoh kum u Secretary Indoor Game & Sports, u Eningstar Lytep kum u Secretary Outdoor Games & Sports, ka Hilarity Dkhar kum ka Secretary Social Services, u Banteiskhem Suchiang kum u Secretary Boy’s Common Room bad ka Obedience Lapasam kum ka Secretary Girl’s Common Room.
Ka Tribal Cooperative Marketing Development Federation of India Ltd.
(TRIFED) kaba hap hapoh ka Union Ministry of Tribal Affairs ha ka kylla kaba ar ne Phasi 2 kan pyntreikam ia ka skhim ‘Promotion of Tribal Products for North East Region’ (PTP-NER 2.
0) naduh ka 21 tarik mynta u bnai haduh ka 10 tarik u Naiwieng 2023 kaba thmu ban kyntiew ia ki nongshna bad ki nongthain kti kiba dei ki trai shnong jong ka thain shatei lammihngi (Northeast).
Ha kane ka Phasi 2, haduh 29 tylli ki district ha ryngkat bun tylli ki kynhun ka TRIFED, ka North Eastern Handicrafts and Handlooms Development Corporation (NEHHDC) – Union Ministry of DoNER, bad ki kynhun na ki bor sorkar jylla kin leit jurip sha baroh ka thain Northeast bad hadien ka jingiakynduh ia ki nongshna bad ki nongthain kti kiba dei ki trai shnong ha kaba ryngkat lang kin lah ban pyni ia ka jingriewspah jong ka kolshor bad ki jinghiar pateng ym tang sha ka ri India hynrei sha ka pyrthei hi baroh kawei.
Na ka liang u Myntri ka sorkar pdeng uba khmih ia ka Tnat Tribal Affairs u Arjun Munda u la pyllait ia ka Central Sector Scheme ‘Marketing and Logistics Development for Promotion of Tribal Products from North -Eastern Region (PTP-NER)’, na ka bynta ka jingmyntoi jong ki trai shnong riewlum ne Schedule Tribes jong ka thain Northeast ha Manipur ha ka 18 tarik u IaIong 2023.
Ia kane ka skhim la pyniaid ha kajuh ka sngi da ka TRIFED da ka jingthmu ban pynkhlain bad phaikhmat kyrpang halor ki kabu ban kyntiew ia ka kamai kajih hdpeng ki nongshna bad ki nongthain kti ne artisan da kaba pynjur shuh shuh ia ka jingpynmih ia ki tiar ki tar lyngba ki kor jingstad bad ban plielad ia ki mar ki jong ki sha ki jaka iew.
Ha ka jingpyntreikam ia kane ka skhim (PTP-NER 1.
0) ha ka kylla kaba nyngkong ne Phasi 1, phra tylli ki jylla ki la shah kynthup ha kaba la lah ban leit jurip sha ki 38 tylli ki district da ki kynhun jong ka TRIFED bad ka NEHHDC, ha ryngkat ka jingiatreilang bad ki bor sorkar jylla.
Kine ki kynhun ki la pynlong ruh haduh 64 tylli ki Tribal Artisans Empanelment Melas (TAeM) ha u bnai Iaong-Jymmang 2023.
Lyngba kane ka sienjam, ka TRIFED ka la poi sha ki 2526 ngut ki artisan kiba dei na ki 44 ki kynhun jaitbynriew trai shnong, bad kynthup ia ki 1056 ngut na ki bad ithuh ia ki 1465 ngut kiwei pat na ka bynta ki jingai jinghikai.
Lyngba kine la ioh pdiang ruh ia haduh 3115 tylli ki jait tiar kiba kynthup ia ki jain ba shu thain, ki mar khlaw, ki tiar ba la shna na ki siej, ki jingdeng, ki kynja khiew, ki jingdro bad kiwei pat.
Ha ka sien kaba nyngkong la pynlong iaka Veteran football tournament kaba 40 snem rta shaneng haka shnong Mukhla.
Ka jingialehkai kaba long haka sngi Palei kala long hapdeng ka Ever Young pyrshah iaka Dalloi hakaba ka Ever Young kala jop da 2-1 U waheh shnong Khliehtyrshi Kitbok Rymbai ula long kum kongsan ba plie ia kane ka jingialehkai haka jingiadonlang Eddy Shylla kum u symbud kongsan bad kiwei kiwei.
Kan long ka khubor kaba sngewtynnad iaka Sohra Half Marathon kaba ar, kan lah ban khring haduh palat 3000 ngut ki nongmareh kiban wan iashimbynta ha kane ka jingmareh thong.
Kine ki nongmareh ki kynthup iaki trai jylla bad kiba na shabar ka Jylla bad hynriew ngut na kiwei pat ki ri.
Kane ka iakob mareh thong bna nam ka jylla ka Second Sohra Half Marathon kaban long ha ka 30 tarik mynta u bnai Nailur 2023.
La iarap ban kyrshan bad bei pisa ia ka da ka tnat Directorate of Sports & Youth Affairs ka sorkar jylla.
U working president ka Meghalaya State Olympic Association u bah John F Kharshiing bad u General Secretary bah Finely L Pariat, kila pynpaw ia ka jingsngew kmen ba ha kane ka kynti kaba mynta, ka jingai ne thep kyrteng ki nongiashim bynta ka la kiew da bun bun shah haba ia nujor bad u snem ba la dep ba dei artad u snem ba la shim ia ka sien jam ba nyngkong ban pynlong ia kane ka jingiakob, kaba la da ithuh pura ia ka da ka Athletic Federation of India.
Ha kane ka kynti, ki kyrteng ki nongiashim bynta kiba la thep lyngba ka online ka long 2347 ngut, ki Offline part ki long 1628, bad na kine 1749 ngut dei ki shynrang bad 597 ngut pat kidei ki kynthei.
Kane harum ka dur ki kyrdan jingmareh bad ka khusnam:.
Ka Meghalaya State Olympic Association (MSOA) haka 21 tarik Nailur, ban pynkhreh iaka Meghalaya Games kaba san kala lum jingialang ha ban pynkhreh ban sei madan ia la ki rang bad ki thei ialehkai kiban ia aireng ha kane ka  lympung bah ka Jylla.
Ha kane kynti ia ka Meghalaya Games yn pynlong ia ka shabar na ka nongbah Shillong, kata kaban long ha sorbah Tura.
Ka Meghalaya State Olympic Association kala shim ia ka sien jam ba kan bteng ban nang kyntiew shuh shuh ia ki jingialehkai, kaba mynta ka sien ki jait jingialehkai baroh ban pynlong k long 23 tylli bad kine ki kynthup ia ka Archery, Athletics, Arm Wrestling, Badminton, Basketball, Boxing, Cycling, Football, Golf,.
Gymnastic, Judo, Karate, Swimming, Shooting, Softball, Spprts Climbing & Mountaineering, Table Tennis, Tennis, Taekwando, Volleyball, Weighlifting, Wrestling bad Wushu.
U Bah John F Kharshiing working president Meghalaya State Olympic Association u iathuh ba ia mynta, na ka liang ka sorkar lyngba ka tnat Sports, ka la don hapdeng ka thong jong ka jingpynkhreh bad ban pynbit pynbiang ia ki jaka ban pynialehkai.
Ka lympung ialehkai First Division Football Tournament kaba pyniaid da ka Saipung Block Sports Association (SBSA) ka long ba ka Lelad, Pala bad ka Daistong kila khur namjop haka sngi Palei ha madan Lamyrsiang.
Ka Lelad SC ka la pynliem da 2-1 iaka Mokhain SC.
Iaki kol jong ka Lelad SC la thep da u Pynskhem Dhar 31′ bad Me-e Rupon 53′.
Katba ka shikol jong ka Mokhain SC ka la wan da ka own goal.
Haka jingiakhun kaba bud, ka Pala SC kala jop da 3-0 iaka Risingstar.
Ia kine ki lai kol la thep mar shikol da u Chipson Dkhar 9′, Seven Pakem 18′ bad u Bren Dkhar 42′.
Haka jingiakhun kaba khatduh jong kane ka sngi, ka Daistong SC ka la pynliem da 1-0 Sohiong FC.
Ia kane ka kol la thep da u Dame Tariang 60′ bad kala neh haduh bala wai ka jingialehkai.
U Myntri Rangbah ka jylla u Conrad K Sangma haka sngi Palei u la ong ba na ka liang ka sorkar ka la pynkhlain shuh shuh ia ki bor pahara ha ki jaka khappud ka Meghalaya, Assam ha ka thain Block I hadien ka jingkynnoh halor ka jingmih jong kawei ka kynhun kieng atiar bathymmai jong ki jaidbynriew Karbi ka United People’s Front of Karbi Longri (UPFKL).
Haba jubab ia ka call attention ba la wanrah da u MLA ka UDP na Mowkaiaw u Bah Nujorki Sungoh, u Sangma u la ong ba watla kila iohsngew ia kane ka khubor, hynrei kim pat shym la ioh satia ia ka jingtip kaba thikna lane ba kan don ka jingujor da kino kino ki nongshong shnong halor ka jingshah dawa pisa ha ki dkhot jong katei ka kynhun.
Watla katta u CM u la ong hadien ka jingsakhi lyngba ki lad pathai khubor halor ka jingmih jong kane ka kynhun, na ka liang ka sorkar ruh ka la pynkhlain shuh shuh ia ki bor pahara ha kitei ki thain khappud.
Nalor kata u la ong ruh ba ka shithi ka la wan poi ruh na ki kynhun sengbhalang sha ka sorkar halor kane ka bynta hadien ba ka sorkar ka la shim ia ki sienjam, kata na ka liang ka sorkar, tnat pulit bad ki bor pyniaid district ki la trei khlem shongthait ban pynthikna ban pynneh ia ka shongsuk shongshngain ha kine ki thain khappud.
U Conrad u la ong ba ka jingsngewkhia bala pynpaw da u dkhot ka dei kaba kongsan.
Ka histori jong ka Block I bad Block II ka dei kaba la iatip da baroh ba ka jingpynkynriah ia ka Block I bad Block II ka dei tang namar ka jingsuk ha ka synshar khadar.
Kane ka dei kaba don ha ka jingthoh ha ka Sorkar Meghalaya, ka Sorkar Assam bad ka Sorkar India.
“Haba phaikhmat halor kane ka bynta ngi la sdang ban iakren bad ka Sorkar Assam kumjuh bad ka Karbi Anglong Autonomous Council (KAAC).
Ngan kiar noh na ka jingiakren halor kane bad kumno ba ngin iaid shakhmat.
Ha ka sien ba nyngkong ngim pat ju iohi ia kum kane ka jingshimkhia jong ka Sorkar Assam bad ka Sorkar Meghalaya ban pynbeit ia ki kam iakajia pud" ong u CM.
Nalor kata da kaba pyntip ba kine ki ar jylla kin iakynduh biang ha ka taiew kaba nyngkong ne ba ar jong u Risaw na ka bynta ka jingiakren, u Conrad u la ong; “Kan don jingpynleit jingmut ba kyrpang ha kaba iadei bad ka thain Khanduli, Psiar, Block I bad Block II namar ki la don ki jingiakynad ba malu mala ha kine ki jaka.
" Halor ka jingkyrpad jong u Sungoh ban shna ia ka surok ha Khatkhasla bad ki bynta ka Mojem, u Sangma u la ong, “Nga la iakren bad u Symbud Myntri Rangbah uba la pyntip ba ka jingpynkhreh ia ka detailed project report (DPR).
Kumta ka kam kala sdang halor kane.
Hynrei, lada ki don ki bynta jong ka surok kiba ngat ha ki jaka kiba iakynad, ki lah ruh ban don katto katne ki jingeh.
" Ha kaba iadei bad ka jingkyrpad ban wanrah ia ka primary health centre ha Psiar bad Moolber, u Sangma u la ong ba kine ki shnong kiba hap ha ki jaka kiba mih ka jingiapher jingmut, hynrei na ka liang ka sorkar kan pynthikna ba ki paidbah nongshong shnong kim dei ban ngat ha ki jingeh.
U la ong ba ki sorkar bala leit ruh ki la pyrshang ban pynleit jingmut halor kane ka bynta khnang ban pynthikna ba ki kam pynroi kin ym sangeh.
Na ka liang u Sungoh shwa kane u la kynnoh ba ka jingthmu jong kane ka kynhun kieng atiar bathymmai ka long ban pyntieng pynsyier ia ki Khasi Pnar kiba shong ba sah ha ki thain Block I, kata ha khappud hapdeng ka West Jaintia Hills bad ka West Karbi Anglong khamtam ha ki bynta jong ka Elaka Labang-Nongphyllut-Pangam Raliang.
Ka Bataw YWSC kala jop da 2-0 iaka Lumputhoi SC haka jingialehkai First Division Football Tournament kaba pyniaid da ka East Jaintia Hills District Football Association (EJHDFA) kaba long ha madan artificial turf ha Diengshynrum haka sngi Palei.
Ia kine ki 2 kol ka Bataw la thep da u Seibor Suchiang 62′ bad u Marbudki Suchiang 85′.
Shuwa kane ka jingialehkai, ka Rymbai Pohskur SC kala iakhaid mar 1-1 pyrshah iaka Chiehruphi SYWSC.
Ka Rymbai Pohskur kala pynkhih shuwa iaka jar lyngba Lamphrang Dkhar 44′, Katba ka Chiehruphi kala lah ban tan iaka jingialehkai sha kaba iakhaid tad haduh ka minit kaba 71′ lyngba u Sao Bareh.
Ban ailad iaki kynhun ialehkai haka First Division mynta ka aiom ialehkai ban pynkhlain iala ki jong ki kynhun ban ioh thep player ialehkai, ka West Jaintia District Sports Association (WJDSA) kala plie iaka iew register iaki loan player ne shim kylliang.
Ka WJDSA kala pyntip ba ka jingkhang ka plie naduh 21 tarik Nailur bad kan kut haduh 28 tarik Nailur.
La pyntip ba kawei ka kynhun ka lah ban shim loan player haduh san ngut bad bai register ka long T.
1000/- uwei u player.
Ki kynhun mynta ka aiom ialehkai haka Fisrt Division ki kynthup iaka Nangbah Iawmusiang, Mosalyngkat, Sohmynting, Sabahmuswang, Mukhla Evergreen, Wahiajer, Luti Tuber Social Welfare, Demthring, Mookyndur, Khliehiongriang, Shangpung Moosyiem bad ka Dulong.
Ka Rymbai Shkenshynriah FC ka la lah ha kaban buh jaka ialade haka semifinal hadien ba kala jop da 3-1 iaka Mihmyntdu FC haka quarterfinal jong ka (L) Kesilroy Pala Invitation Football Tournament ba la pyniaid da ka West Jaintia District Sports Association (WJDSA) ha Kiang Nangbah Stadium haka sngi Palei.
Iaki kol jong ka Rymbai Shkenshynriah FC la thep da u Sheen Sohktung 14’ & 80’ bad u Nickle Bina 86’.
Shikol jong ka Mihmyntdu FC la thep da u Wailad Shylla haka minit kaba 47’.
Ka jingiakhun quarterfinal kaba lai kan long hapdeng ka Mukhla FC pyrshah iaka Ialong FC haka por 2.
00 baje nohphai sngi haka sngi Thohdieng.
U Symbud Myntri Rangbah ka jylla uba khmih ia ka Home (Police) u Bah Prestone Tynsong mynta ka sngi Palei u la pyntip ba ka jingtohkit ka dang iaid shakhmat ha kaba iadei bad ka jingjia shah siat iap jong u nongniah trok ha ki shipai BSF kaba la jia ha ka shnong Mawshun, EKHD kaba la jia ha ka 5 tarik u bnai Jymmang ba la dep.
Haba jubab ia ka jingkylli ba la wanrah da u nongmihkhmat ka NPP na Sohra u Bah Gavin Miguel Mylliem hapoh ka iingdorbar thawain, u Bah Tynsong u la ong ba ki don artylli ki FIR ba la ujor halor kane ka jingjia kaba la jia ha ka 5 tarik u Jymmang 2023 ha ka por kumba 10:24 mynmiet ha kaba u (L) Running Nongkynrih uba dei na ka shnong Lalynteng uba dei u nongniah jong ka trok kaba don ia u No (ML 05F 3885) u la shah ther kuli ha ki BSF ha ka shnong Mawshun hajan kawei ka petrok pump ha ka surok ba NH-40 (Shillong-Dawki Road, Pynursla.
U la ong ruh ba namar kane ka jingjia shah ther kuli une u nongniah u la khlad noh hashen namar ka jingmynsaw.
U la ong ba ia kawei ka FIR la ujor da uba haiing jong une u lanot u Bah Riverskhem Nongkynrih bad kawei pat ka FIR ka dei kaba la ujor da ki BSF pyrshah ia une u lanot hapoh Pynursla police station.
“Ka jingtohkit halor kine ki artylli ki jingujor ka dang iaid shakhmat, bad na ka liang ki heh pulit ki la trei shitom ban lap ia ki jingshisha baroh ha kaba iadei bad kane ka jingjia," ong u Dy CM uba la bynrap ruh ba ym shym la don ba shah kem ha kaba iadei bad kane ka jingjia.
“Katkum ka FIR ba la ujor da u Bah Riverskhem la pyntip ba une u nong ujor bad uba shipara arkmie jong u, kata une uba la khlad noh ki dang mih na ka shnong Umthli ban pynkynriah ia ki muid jong u trai shapoh ka sem bad ynda ki la poi ha ka shnong Mawshun, une u lanot u la khun ia ka kali sha ka liang ka mon na ka bynta ban pynhap ia kine ki muid.
Hynrei, ha kaba kum kane ka por kawei ka trok rit jong ki BSF ruh ka la wan nadien jong ki bad kynsan kynsan khlem kano kano ka jingmaham ki BSF ki la tur shajan u nongujor bad une u lanot da kaba sdang ban ther kuli kaba la pynlong ia une u lanot ba un khyllem hajuh," ong u Bah Prestone.
Hynrei, ha ka FIR kaba long pyrshah ia une u lanot uba dei u nongniah u (L) Running Nongkynrih, ki BSF ki la ong ba ha katei ka sngi ki shipai BSF ka 4 Bn kiba don ha ka jingap pahara da ka kali ha ka surok Pynursla-Dawki hajan ka shnong Wahkdait ki la kyntu ia utei u nongniah ba un pynsangeh ia ka kali na ka bynta ban talasi.
Hynrei la ong ba ha ka jaka ban sangeh u nongniah u la pyrshang ban phet krad da kaba thmu ruh ban tynrah ia ki dkhot jong ki BSF kiba don hapdeng ka kam.
Kumta hapdeng ka jingma ki BSF ki la siat ar kuli sha suin hynrei u nongniah um shym la sangeh bad pyrshang ban tynrah ia ki.
Kumta haba la pynthikna ia ka jingma jong ka jingim ki shipai ki la siat sha ki bynta taiar jong ka trok da ka jingthmu ban pynsangeh ia ka kali, hynrei u nongniah u la khun sha ka liang ka diang bad tynrah ia u divider.
Shuh shuh u Dy.
CM u la ong ruh ba ka jingshah siat jong une u lanot ka la pynmih ia ka jingkhih bitar jong ki nongshong shnong ha kaba ka la mih ruh ka jingkhihwin kaba pynthut ia ka jinglong jingman.
Hadien kane ka jinglong jingman ha ka thain, ki bor pulit ki la pynjur ia ka jingphara bad bishar bniah ia ka jinglong jingman baroh kata tad haduh ba ka shongsuk shongshngain ka la wanphai pat ha katei ka jaka.
Ka Seng Jaiñtia National Council (JNC) haka sngi Palei ka la phah syndon da ka video sha ki bor sorkar ha kaba iadei bad ka jingjulor jong ki artylli ki projek ki bym shym la pyntreikam shuh la bun bun snem hapoh ka thain East Jaintia Hills, kata kiba kynthup ia ka Residential school bad ka Teacher’s Training Centre.
Kane ka la wan long hadien ba ka JNC kala hiar sha Byndihati bad Umtyra ban leit jurip ia kitei ki ar tylli ki project kiba sahteng.
Ka JNC ka la ong ba ia kane ka Residential school la mang ne sanction ha u bnai Risaw 2015 bad la lah ruh ban pyndep ia ka building kumba la mang ha ki 24 bnai, kumjuh ruh ia ka Teachers training centre la mang ha u 2016 bad la lah pyndep ruh ia ki building jong ka, hynrei kaei kaba sngewsih kalong ba haduh mynta ym lah satia ban pyntreikam ia kine ki project ha kaba la shu iehnoh ia ki kumto.
Halor kane ka seng ka suba jur ruh ba ioh ka don kaei re kaei sha lyndet.
“Haka jing jurip ka seng ka lap ba la pait lut ki iit ki jingkhang, la sakhi ruh ia ka jingshah rong bad shah tuh lut ki tiar ki tar bad la kyndang lut ia ki kril jingkhang iit bad la dap satang da ki klong bilor hapoh ka building.
Ka JNC ka la ong ba ka jingshah ieh jong kine ki building kalong pynban kumba ai lad ia ki nongleh kam sniew ba kin ioh rieh tngen ha kine ki jaka bad kane kan wanrah ka jingma bakhraw khamtam ia ki nongleit trei bylla bad ki nongrep ba iaid ba ieng na kine ki jaka.
Kumban shu pynkynmaw ba ha kine ki taiew ba la dep, kata ha ka 6 tarik mynta u bnai ka seng kala iakynduh markhmat bad u Dy CM u bah Sniawbhalang Dhar ban dawa pyntreikam noh mardor ia kine ki project, bad na ka liang jong u ruh u la kular ba hapoh shi taiew un sa khot jingialang hynrei haduh mynta ym pat iohi satia ia kano kano ka dak.
Na ka liang ka seng lyngba kane ka video kaba ki la ring ka la phah sha ka sorkar khnang ba kan peit hi da la ki jong ki khmat ban iohi ia ka jingshisha baroh.
Halor Kane ka seng ka pynkynmaw biang bad ka kyntu jur ruh ia ka sorkar ba ka dei ban leh ei ei halor kane shuwa ba kine ki building kin julor lut bad khnang ba kan aijingmyntoi shibun naduh ki khynnah pule, ki samla wad kam, bad kan kyntiew ruh ka roi ka par ym tang ia ka thaiñ hynrei iaka jylla hi baroh kawei.
Ka Shnong Panaliar Jowai hadien ka aiom slap, ka ju pynkhuid ia ki jaboh jabaiñ ha shilynter ka Wah Myntdu ba hap hapoh u pud u ang jong ka, kyrpang iaka Syntu Ksiar, kawei na ka jaka ba khring iaki nongwan jngohkai.
Ha une u snem ruh, ka Shnong Panaliar ka la sdang ban pynkhuid iaka jaka ba dei ka bynta ka Syntu Ksiar bad ruh kala pynduh iaki katto katne ki jingthoh ba shait buh da ka seng Jaiñtia Fishing and Environmental Protection Association (JFEPA), Jowai, halor ka nongrim ba ka NOC ba la ai ia katei ka seng haki snem mynshuwa ka lah kut.
Nalorkata, ka Shnong Panaliar man ka por ka ju pynkynmaw iaka Jaiñtia Fishing and Environmental Protection Association (JFEPA), Jowai ban pynthymmai iaka NOC hynrei kam patiaw eiei.
U kyrwoh na u Waheh Chnong Panaliar Riquoma Rq Laloo, ula ong ba haka jingiadei bad kane, ka seng JFEPA ka la mudui da ka jingujor ejahar (FIR) iaka shnong bad ka la maham ruh ia ki briew kiba ka Shnong Panaliar ka phah ban pynkhuid ia katei ka jaka.
Ula ong kane kala pynlong iaki nongkitkam bad dkhot shnong bad ka Shnong Panaliar ka la khot ia ka jingialang ba kyrkieh bad la mih ka rai ban pyndam shisyndon ia kino kino ki kam ba ka Jaiñtia Fishing and Environmental Protection Association, Jowai, kiba ka thmu ban pynlong hapoh u pud u sam ka shnong Panaliar.
“Kane kamdei ka rai ba thymmai jong ka shnong, lah don naduh mynshuwa ba, kino kino ki seng ne riew shimet kimlah ban pynlong ia ki kam paidbah khlem da pyntip ne iohbor na ka shnong.
Mynta, kyrpang ia katei ka seng, kamlah shuh ban pynlong Fishing Competition ha shilynter ka Wah Myntdu badon hapoh u pud u sam ka shnong, bad lada ka pyrshah ia kane, ka shnong ka lah ban pyntreikam ia ki aiñ shnong jong ka, da kiba kham eh," la ong u Waheh Chnong Panaliar ma Riquoma.
Kumta, ka shnong ka khot ka wer iaphi baroh kiba pule ia kane ka khubor ban pynbna shuh shuh sha kiwei, khnang ba kin dup tip ia kane ka jingleh donbor bad khlem akor katei ka seng, ki bym sngewthuh bad bymtip ia ki aiñ jong ki shnong bapher bapher ba ki lah buh yha ki shnong jong ki.
Ka shnong Panaliar ka khang pyrshah ruh ia ka prokram ka ban pynlong da ka seng Jaiñtia Fishing and Environmental Protection Association, Jowai ba iasnohktilang bad ka Rotary Club Jowai kaban sa long ha ka  24.
09.
2023 hapoh u pud u sam ka shnong.
Ka Jaintia Hills Trucks Owner’s Association (JHTOA) hadien ba kala shah thok shah shukor ha ki karkhana pynmih dewbilat haka kit ka bah dewbilat ne transport kala rai ban pynlong da ka jingiakhih paidbah pyrshah iaki karkhana nadun 5 tarik Risaw khlem buh por.
Ia kane ka rai la shim haka general meeting kaba la long ha Tahkhniang Tuber haka 19 tarik une bnai Nailur.
Ka JHTOA kala shim ia kane ka sienjam namar ba ki karkhana dewbilat kim shym la bud ryntih iaka jingiakut ka JHTOA bad  ka synjuk ki karkhana ka Jaintia Hills Cement Manufacturing Association (JHCMA).
U Biangshwa Shylla president ka JHTOA, ula ong baroh ki karkhana dewbilat kiba mih na Lumshnong, Thangskai bad Wahiajer kim shym la bud ryntih iaka jingiakut ha kaba iadei bad ka rukom kit mar kata ka dewbilat bad ka dew clinker.
Ula ong baka JHTOA kam banse ban shim iaka rai ban iakhih paidbah namar ka jingleh khliehshrieh kine ki karkhana dewbilat bad pynduh lad iaki trai trok trai ri trai muluk ban ioh kamai naka kit ka bah.
Ula pynkynmaw ruh ba JHTOA ha ki 2 snem baladep, ka la pynlong ia kiba bun ki jingiakhih pyrshah iaki karkhana bad na ka liang ka sorkar MDA ruh ka la pynmih iaka notification jong ka bai kit bai bah kaba long 7 tyngka shi kilometre.
Ha ka jingialang bad u DC ka East Jaintia Hills ruh la mynjur ban ai ban kit ban bah ki trok hapoh ka lama ka JHTOA kumba 60 tylli haka shi sngi, hynrei ki ioh tang kumba 15 tylli ki trok haka shi sngi Kumta ka JHTOA kala shim iaka sienjam bad rai ban iaid shakhmat ban iakhih paidbah bad khang iaka kit ka bah ki trok dewbilat.
Ki bor pulit ha ka janmiet jong ka 20 tarik mynta u bnai ki la ioh ban kurup ia u drok Heroin uba don 253,53 gram uba shongdor haduh T.
2 klur napoh kawei ka kali Sumo na ka thain Madanrting, Shillong.
U Superintendent of Police ka EKHD, u Bah Sylvester Nongtnger, IPS ula ong ba kane ka jingioh kurup ia une u drok heroin ka la wan long hadien ba uwei u nongniah kali Sumo u la pyntip noh sha ki bor pulit halor ka jingdon jong ka pla kaba i suba kaba la shu ieh hapoh kane ka kali jong u da ki arngut ki nongshong kali ne passenger.
Hadien ba ki pulit ki la pynlong ka jingtalasi hapoh Madanrting Police Station ki la lapdien ia 21 tylli ki song sabon kiba don haduh 253,53 gram u drok heroin uba shongdor haduh 2 klur tyngka.
Halor kane ki pulit ki la registar cade hapoh Madanrting PS.
Mynta ka jingthwet kala iaid shakhmat ban ioh kem ia kine ki briew kiba donkti.
U District Magistrate ka East Jaintia Hills District, Khliehriat haka sngi Palei u la pynmih da ka hukum hapoh ka Section 144 CrPC kaba la khang pyrshah iaki kali kiba kit palat pud bad ba ki dei ban bud pyrkhing ia ki kyndon katkum ka ain.
Nalor kata katkum kane ka hukum la khang pyrshah ruh ia ki trok kiba pynkit maw ba kim dei ban palat ia ka kynjang jong ka body kali, bad ki nongshalan ki dei ban pynthikna ba yn ym don ki maw ne mawthup ki ban hap na ki kali ha ka por ba pynkit ia ki.
Ka jingpynmih ia kane ka hukum ka long kaba donkam hadien ka jingioh khubor ba ki trok abd ki kali pick up kiba pynkit maw bad mawthup ki ju kit palat ban ia ka jingjrong jong ka body kali kaba buh jingma shibun ia ki mynsiem briew bad ki jingdon jingem namar ka jinglong jingman jong ka surok bah NH-06 hapdeng ka shnong Tuber Shohshrieh bad Ratacherra ka la sniew shaba palat bad kaba lah ban nangsniew shuh shuh bad wanrah ka jingthut ba khah khah jong ki kali.
Ka sorkar jylla haka sngi Palei ka la kyntait ia ka jingdawa jong ka liang pyrshah ban mynjur da ka rai ne resolution ban pyrshah ia ka Uniform Civil Code (UCC) halor ka nongrim ba ka sorkar kam kan dang wanrah ia ka Bill halor kane ka bynta.
Ia kane ka resolution ban pyrshah ia ka UCC la wanrah da u MLA ka Mawhati u Bah Charles Marngar bad ia kaba la kyrshan ruh da ki dkhot ka liang pyrshah ka All India Trinamool Congress (AITC) bad ka Voice of the People Party (VPP) hapoh ka iingdorbar thawain.
Haba jubab ia kane, u Myntri Rangbah ka jylla u Conrad K Sangma u la ong ba ka sorkar jylla ka la don eh ia ka jingsngew pyrshah halor ki jingthmu bad jingmut jong ka UCC namar ka long pyrshah ia ka nongrim jong ka ri India kaba don ia bunjait ki kynhun bynriew bapher bapher.
Hynrei, u la ong ba ka sorkar kam lah ban ju mynjur ia kane ka resolution khlem da bishar bniah shwa ia ki mat kiba don hapoh kane ka UCC Bill.
“Ka jingkylli kaba mih ka long hato ngi lah mo kum ki nongthaw ain ban pyrshah ne mynjur ia ka resolution khlem da tip bniah ia ki bynta kiba don hapoh jong ka UCC Bill.
Shabar ka iingdorbar ngi lah ban iakren halor ka nongrim kaba ngi sngew ba ka lah ban jia, hynrei kum ki nongthaw ain mynta lada ngi dei ban pyrshah ia ka UCC, kaba nyngkong ka long ngi donkam ban don hakhmat jong ngi ia ka UCC Bill," ong u CM ka jylla.
U Conrad u la ong ruh kam mut ba tang namar ba kiwei ki jylla ki la leh, ka Meghalaya ruh ka dei ban mynjur ia ka resolution.
“Dei na kata ka daw, ngi donkam ban pyndonkam ia ka bor sngewthuh.
Kumta ruh dei tang ynda ngi la iohi ia ka UCC Bill kumta ngi lah ban ieng kum ka sorkar.
Shuh shuh u CM u la pynthikna ruh ba ka iingdorbar kan ieng iatylli kawei ban pynpaw pyrshah ia kino kino ki sienjam kynthup ia ka Parliament lada ka don ka jingpyrshang ban buh jingma ia ka jingithuh, ia ka hok bad ka kolshor jong ki jaidbynriew riewlum ka Meghalaya.
Ka Deputy Commissioner (Supply), East Khasi Hills District, Shillong da kane ka pyntip paidbah ba ia u Khaw NFSA (AAY bad PHH) bad Non-NFSA bad ia u Wholemeal Atta jong u bnai Nailur 2023, la sdang ban pyllait sha baroh ki Dukan sam mar Rashon (Fair Price Shop).
Ka bhah khaw na ka bynta kiba don card AAY ka long haka jingthew kaba 35 kilo shi card (Ym donkam siew pisa).
Ka bhah PHH – 5 kilo shikhlieh (ym donkam siew pisa) bad Non-NFSA – 7 kilo 205 gram shi-iing @ Rs.
12.
70/- haduh Rs.
13.
00/- shi kilo.
Katba ia u Atta jong u bnai Nailur, 2023 la pyllait ha ka jingthew kaba 5 kilo shi card ha ki jaka sor bad 3 kilo shi card ha ki thain ongkyndong, ha ka dor 10.
50/- tyngka shi kilo.
La bthah ia baroh ki Nongsam rashon ban sam noh mardor sha baroh ki nongioh bynta tang mar ia poi kitei ki mar rashon katkum ka bhah kumba la kdew haneng.
La bthah ruh ba ki dei ban wah ia ki kyrteng jong baroh ki nongioh bynta bad ka por ban sam ia ki mar rashon ha ki dukan jong ki.
Nalor kata la kyntu ruh ia baroh ki nongioh bynta na ka bhah NFSA ban ai ia ka Aadhaar Number jong ki ha ki nongsam rashon, na ka bynta ka jingiaid beit iaid ryntih jong ka jingsam rashon lyngba ka kor ePOS.
Lada don kino kino ki bym sam, lane sam palat ia ka dor ba la buh, lane ai duna thew, lane ai da ki mar bym biang, ki nongioh bynta ki lah ban pyntip mardor sha ka ophis jong ka Deputy Commissioner (Supply), EKHD, Shillong.
Ka Seng kieng atiar Hynniewtrep National Liberation Council (HNLC) haka sngi Palei ka la kam ba kiba bun ki khynnah samla ki la wan ban pyniasoh sha ka seng bad pynkhreh ban pynkylla ia ka histori.
U General Secretary cum Publicity Secretary ka seng HNLC u Bah Sainkupar Nongtraw u la ong ruh “Ngi la shah pyniasoh da ka bor sha ka sorkar India lyngba ka jingshah pynbiej bad shah pynap suloi, hynrei ym da ka mon sngewbha.
Ka jingthaw ia ka HNLC ka dei kaba la pynshong nongrim halor ki hok kiba katkum ka histori jong ka ri.
" Ia kane u Bah Sainkupar ula pynpaw shibynta ka jingrakhe ia ka sngi lenlade ne ka  ‘martyrs day’ kum ka jingithuh ia ki nongialam bad ki dkhot kiba la aiti ia la ka jong ka jingim ha ka jingiakhun pyrshah ia ka jingwan kurup jubor bad ki kam banbor jong ka sorkar India.
U la ong ruh ba u Bah Sambor Mawthoh ba ju khot Dengdeng u la ioh ia ka jaka kaba halor eh ha ka histori jong ka seng HNLC.
Une u la duh noh iala ka jingim kum u dkhot ba nyngkong jong ka seng ha ka jingialeh pyrshah ia ki bor pulit ka Meghalaya ha ka 21 tarik u Nailur 1994 kaba la jia ha Jaiaw.
Kum ka jingithuh ia ka jinglenlade ka jong u, ka seng HNLC ka la pynbna ia kane ka sngi kum ka ‘Martyrs’ Day’ jong ka Seng.
Nalor kata u la ong ruh ba ka Seng ka buh ia ki rekod jong baroh ki dkhot jong ka kumjuh ki nongialam kiba la aiti iala ka jong ka jingim ha ka jingialeh na ka bynta ka ri Hynniewtrep ne ‘Hynniewtrep Nation’.
“Ka snam kaba tuid jong kine ki samla ba shlur kan ym lehnoei, namar ka HNLC ka don ia ka jingkut jingmut ban pynthikna ba ka jingialaeh ka jong ngi ka la kylla long ka bynta jong ka histori.
Une u nongialam ka Seng u la ong ruh ba ka jingkongsan jong kane ka sngi ka dei halor ka jingleh burom ia kine ki nongialam bad ki dkhot kiba la aiti iala ka jong ka jingim ha ka jingialeh pyrshah ia ka jingwan kurup beain bad ia ka jingbanbor jong ka sorkar India.
Ka dei ka sngi ba kyrpang ban leh burom ia kito ki riewshlur kiba iakhun khlem jingsheptieng na ka bynta ki hok bad ki jingangnud da ki nongshong shnong ki jong ki.
U la ong ruh ba kane ka jingtrei shitrhem bad ka jinglen jong kine ki samla ka long kum ka sakhi halor ka jingkut jingmut ban pynioh ia ka hok bad ka jinglaitluid.
“Ha kane ka sngi, ngi shim khyndiat ia ka por ban kynmaw kyrpang ia kane ka jinglenlade ka jong ki bad pynpaw ruh ka jingsngewnguh halor kane ka mynsiem shlur jong ki," ong u Bah Sainkupar.
Shuh shuh ula ong ruh ba kim ju don satia kino kino ki jingialeh ki ba khlem ka jingmih snam ha ka histori jong ka pyrthei.
Ha ka jingsngew ka jong u ba ki lynti jingiakhih ba jai jai (nonviolence) kin ym wan urlong lada ki nongbanbor kim don ia ka jingsngewlem.
Ka Khasi Students’ Union (KSU) lyngba ka IT & Publicity Cell jong ka, ka la kyntu ia baroh 60 ngut ki MLA ba ki dei ban iatai sani shuh shuh kumno ban pynurlong ia ka jingdawa jong ki paidbah ban pyntreikam ia ka ILP ha ka jylla Meghalaya bad kumno ban pynbor ia ka sorkar pdeng ba kan pynurlong noh khlem da pynsahteng shuh.
Ka Autumn Session (Dorbar Synrai) jong ka iing dorbar thaw ain ka jylla Meghalaya ka la iaid shaid shaid bad shibun ki mat ki huri hura la iohi ba la iatai.
Ka KSU ka pynpaw ia ka jingkmen ha kaba mynne ka sngi u MLA ka Nongpoh u la wanrah ha khmat ia ka mat ILP ban ioh jingshai na ka sorkar.
Ban pynkynmaw ka mat ILP lane Bengal Eastern Frontier Regulation 1873 ka dei ka mat dawa kaba la rim bha bad kaba dang im bad khluit haduh mynta.
Ha shwa ban ioh ia ka jylla, ka United-Khasi Jaintia Hills District Council ka don ia kane ka kyndon ain ILP bad wat naduh ki por ba synshar ki phareng ka Bri U Hynniewtrep ka don ia ka ILP hynrei naduh ba ioh ia ka jylla riewlum, ka ILP ka jah kum kawei na ki ain kane ka jylla thymmai.
Dang ha u bnai ba la dep ha ka por ba pynmih ia ka thup ki samla pule ba ioh bhah ban leit pule MBBS, la shem ba ha ka Open Category, don haduh kumba 8 ngut ki bar jylla kiba ioh ban rung ha kane ka Category.
Lyngba ki jingwad bniah bad ka RTI, ka seng ka la shem ba kine ki 8 ngut ki bar jylla ki khlem pynbiang ki kot ki sla ban pynshisha ba ki dei ki nong Meghalaya ba pura.
Katkum ka kyndon jong ka tnad DHS, baroh ki samla pule ki dei ban ai ia ka Permanent Resident Certificate ban pynshisha ba ki dei ki nong Meghalaya, hynrei la shem pat ba katto katne na kitei ki 8 ki khlem ai ia ka PRC hynrei ki ai pynban da ka Provisional PRC kaba treikam tang 3 lane 6 lane 12 bnai.
Ka KSU ka sngewdei ba ka iingdorbar thawain ka dei ban iatai bha khnang ban lah ban khanglad ia kitei ki 8 ngut ki bar jylla bad kumjuh ban lah pynduh jait syndon ia kum kine ki jingjia ha ki snem ban wan.
Nalor kata ka seng ka kyntu ruh ia baroh 35 ngut ki MLA Khasi ba ki dei ban ia kren ruh ia mat ban ioh rung ka ktien Khasi ha ka 8th Schedule.
Ka iingdorbar thawain bad ki paidbah ki dei ban ioh jingshai ba balei tad haduh mynta khlem pat lah ban pynurlong ia kane ka jingangnud.
Nalor kata ka Seng ka pynpaw ruh ba u drok u dei u jingdih uba pynjot ym tang ia ka longrynieng u nongdih hynrei u ktah ruh ia ki iing ki sem, ka imlang sahlang bad ka shongsuk shongsain.
Lyngba ka jingkyrni dih drok bun ngut ki samla Khasi ki la jot ka jingim, ki longing ki la pra kaba pynhiar pat ia ka kiew ka roi ka Jaidbynriew.
Ki kam bymman ruh kiba laiphew rukom bad kiba shyrkhei ki ju jia namar ka jingkhaii bad dih drok.
Ka jingdih drok hapdeng ki samla Khasi ka kiew arted bad syndet hapdeng kine ki 15 snem, nyngkong ka sdang shwa na sor Shillong hapoh ki shnong kiba ym ju bna bad ym ju don nongdih drok, mynta pat ka la ksam shaduh kiwei ki district bad sha nongkyndong.
La iohi ba ka la don ka jingioh kem khah khah ia ki briew na kiwei ki jylla thain shatei lam mihngi bad kumjuh ruh ki briew na jylla khamtam na East Jaintia Hills kiba thmu ban pynrung ia u drok bad khaii hapoh kane ka jylla.
Ka jingioh kem ia kine ki briew ka pynpaw ruh ba lyngba ka jingioh kurup ia u drok la shem ba la pyrshang pynrung da ki spah kilogram ban khaii hapoh ka jylla.
Halor kane ka KSU ka kyntu jur ia baroh 60 ngut ki MLA ba ki dei ban ia tai sani bha halor kane ka mat bad wad lad kumno ban tehlakam ia ka jingrung kyrthep u drok ha ka jylla bad kumjuh ruh ban thaw ain kiba pyrkhing bad ba khlain bor ban pynshitom ia ki nongkhaii drok khnang ban lah kum shi bynta ban khanglad ia ka jingkhaii bad dih drok ha jylla.
Lada ki nongmihkhmat ki khein sting ka mut kan ym slem shuh bad ka jylla Meghalaya kan long kum ka Phillipines, Colombia, Mexico bad kiwei ki thain kiba la shah lynshop ha ki kam sniew lyngba u drok.
Ka jingpyrshang khah khah ka North East Frontier Railways ban wanrah ia ka lynti rel ha Ri Khasi ka la pynbitar ia uba bun balang namar lyngba ka rel, la sngewthuh shai ba ki bar jylla ki mynder ri kin ioh rung suk ban buhai shnong hapoh jylla.
Ka KSU ka sngewdei ba ka iing ka dei ban iatai halor kane ka mat bad ba dei ban khanglad beit ia ka lynti rel ban wan shane tad haduh ynda la ioh ia ka ain ILP ha jylla, ha kata ka por yn sa ia pynbeit pat halor ka jingwanrah ia ka rel sha Ri Khasi.
Nalor kata ka KSU ka la pynpaw ruh ba ki paid Khasi na ka por sha ka por ki shah thombor bad shah pyniap ha ki thain khappud ha ki bor sorkar Assam bad kiwei kiwei ki kynhun.
Naduh ka jingshah siat iap ki 4 ngut ki Khasi ha Langpih, ka jingshah pyniap dusmon u Bah Tyngshain Mukhim ha Block II, ka jingshah siat iap haduh 5 ngut ki Khasi ha Mukroh bad ki jingshah pyndik ba dang shen ha Khanduli bad Lapangap.
Lada ki 60 ngut ki MLA kim iatai ia ka mat khappud hapoh iing dorbar thaw ain kan pyni ba ki khein sting ia kane ka mat bad kumjuh ruh ba kim khein snep ia ki paidbah ba sah ha khappud.
La donkam ban pynbeit kyrkieh noh kumno ban ai jingiada ia ki paid Khasi kiba sah ha khappud ban lait na ka jingshah thombor khah khah ha ki pulit Assam, ki lehnoh bad runar Nepali bad Karbi.
Na ka liang ka KSU ka kwah ruh ia baroh ki MLA ban iathir halor ka National Education Policy, kumjuh ruh ia ka jingslem ban sdang ia ka Shillong Medical College bad ka jingkyntiew kyrdan ia ki baroh ki Polytechnic Insititutes sha ki Engineering College kiba pura.
Kumjuh ruh ka jingbymdon ka State University ka la ktah bah ia ki samla pule ka jylla kiba thrang ban bteng shuh shuh ia ki jingpule.
Ka KSU ka kyntu ruh ia ka iing dorbar thaw ain ban iatai ruh halor ka mat ban wanrah ia ka Central Agricultural University hapoh Kyrdemkulai kaba la sahteng naduh u snem 2010.
Shuh shuh ka KSU ka kyntu ruh ia ka iingdorbar ba ka dei ban wad lynti noh mar mar ban weng ia ki kharmetor na Them Iew Mawlong namar kane ka mat ka la sahteng da ki bun bun snem bad lada sahteng kumne ka mut kine ki briew ki la sngew baheh shuh kumba la jia ha kine ki khyndiat bnai ha kaba kine ki runar kharmetor ki la rah da ki tiar ialeh ban shoh pynmynsaw ia ar ngut ki draibar taksi kiba dei ki Khasi ha Khyndai lad.
Ka jingialehkai First Division Division Football Tournament kaba pyniaid da ka East Jaintia Hills District Football Association (EJHDFA) kala sdang haka sngi Balang da ka namjop ka Tpepswer SSWO da 2-0 iaka Lumshken kaba long ha madan artificial turf Diengshynrum.
Ia kine ki ar kol kla Tpepswer la thep da u Pyni Myrchiang 38’ bad u Slitor Shylla 78.
Shuwa kane ka jingialehkai, ka jingiakhun hapdeng ka Wahïajer NYSSC pyrshah iaka Ladrymbai BSC kala kut da kaba iakhaid mar 2-2 Ka Ladrymbai kala ioh pynkhih jar nyngkong lyngba u Dasukhame Dkhar 4 bad u Laxman Lamare u 45’+1.
Katba iaki kol jong ka Wahiajer NYSSC la thep da u Dawanmonmi Mynsong 27’ bad u Skillfull Tariang 66’.
Ka Lumshynngan SC ka la khur jingjop da 2-1 pyrshah iaka Moolasngi haka lympung ïalehkai Second Division Football Tournament ba la pynïaid da ka Saipung Block Sports Association (SBSA) ha madan Lamyrsiang, East Jaintia Hills District.
Kane ka lympung ïalehkai ka la sdang naduh ka 12 tarik Nailur bad la wan ïashim bynta kumba 32 tylli bad la phiah ha ki 8 tylli ki thup.
Ïaki kol jong ka Lumshynngan SC la thep da u Ferdinand Dkhar 55′ bad u Rining Sutnga 57′.
Haka jingïakhun kaba bud, ka Bamkhosngi SC bad ka Mynthlu SC ka jingialehkai kala kut khlem don mano mano ba io pynkhih jar.
Haka jingïakhun kaba khatduh jong kane ka sngi ka Bamkhosngi United SC ka la pynliem ïaka Moolasngi SC da 1-0.
Ia kane ka kol la thep da u Jesta Ngirsim 51′.
Haka 22 tarik ka jingïakhun kan long hapdeng ka Lumtong SC pyrshah ïaka WLOI & RCL haka por haka por 10.
30 baje mynstep.
Ka Krem Myrsiang SC pyrshah ïaka Moolamylliang SC haka por 12.
15 baje nohphai sngi.
Ka Mulait Bri-Sutnga SC pyrshah ïaka Kseh SC haka por 2.
00 baje nohphai sngi.
Ka Diengchynrum CSA United ka la rung shaka semifinal jong ka lympung ïalehkai (L) Kesilroy Pala Invitation Football Tournament kaba pynïaid da ka West Jaintia District Sports Association (WJDSA).
Kane kala wan hadien ba kala jop haka jingialehkai quarterfinal da 3-1 pyrshah iaka Niaw Wasa haka jingiakhun kaba long ha Kiang Nangbah Stadim ha ka sngi Balang.
U Bantei Lyngdoh ula thep ar kol 58’ & 65’ bad u Hanson Pdang 70’ iaka Diengshynrum.
Katba ka kol jong ka Niaw Wasa FC la thep da u Dashngain Sukhlain 81’.
Haka 21 tarik ka jingïakhun quarterfinal kan long hapdeng ka Rymbai Shkenshynriah FC pyrshah ïaka Mihmyntdu FC haka por 2.
00 baje nohphai sngi.
Ka iingbishar High Court ka Meghalaya haka sngi Balang kala bthah ia ka National Highway Authority of India (NHAI) ba kan pynshai balei ka thain shatei lammihngi (North East) kan hap mad iaka jingshah ïehnoh bein haka jingtor ka surok bad ka khlem leh eiei.
Ia kane ka hukum la pynmih da ka Division Bench jong ka iingbishar High Court ka Meghalaya haba pynsngew halor ka PIL No.
11/2022 ba la ujor da u Kynjaimon Amse pyrshah ia ka National Highways Authority of India (NHAI) bad kiwei.
Ka High Court ka la ong ba ka dei ka mat kaba sngewkhia jur namar wat hadien ka jingwan iashim bynta da ki nongmihkhmat na ka National Highways Authority of India sha kane ka iingbishar la pynpaw ba ka surok NH-6 na Jowai sha Ratacherra ka long kaba bha lait noh sha ki bynta jong ka Sonapur tunnel kaba ha ka jingshisha kam long da kumta.
Ka iingbishar ka la pynpaw ruh ka jingsngewkhia halor ka surok bah NH6 kaba 2 Km kaba iaid lyngba ka Khliehriat ha kaba ka la pynkyndit ban iohi ia u briew uba rah ryngkat u ryngwiang khwai na shiliang surok ban ap ia u slap khnang ba kin ioh ban khwai dohkha ha ki thliew ki syar jong kane ka surok kaba la tor.
“Kham shakhmat shuh shuh jong ka Khliehriat, ka surok la iohi kumba ban jah rngai noh syndon ha kaba ka la don ka jingujor kaba khah khah da ki nongshong shnong bad ki bor district bad wat da ka committee jong ki MLA sha ka NHAI, hynrei kane kam shym la seisoh satia," ong ka hukum ka iingbishar.
Kane ka mat ka la paw pyrthei hadien ka jingpynlong ia ka jingpynshai paidbah ban tip halor ki ain ia kaba la pynlong ha kaba kut taiew ba la dep hajan Khliehriat ha kaba ki trai shnong ki la ujor halor ka jingsniew palat pud jong ka surok shaduh Ratacherra.
Ki la don ruh ki khubor kiba pynpaw ba ka la don ka jingtohkit da ka tnat ka sorkar pdeng bad pynlong ka jingtohkit ia ki katto kane ki heh jong ka NHAI kumjuh ia kiba la mihkhmat na ki kontraktor, kaba la pynlong ia ka NHAI ba kan pynpaw khyndiat eh lane leh bym suitniew ia kane lynti surok ba kongsan kaba pyniasoh sha kiwei pat ki jylla jong ka thain Northeast, kata khamtam kum shapoh Barak Valley, Tripura bad Mizoram.
Ka iingbishar ka la ong ruh ba ym shym la iohi ba kam don ka jingmang pisa na ka byna ban maramot ia kane ka surok.
Kan jin da long ruh kaba kham biang lada u khliehduh ba dei khmih jong ka thain ne u regional head jong ka NHAI ha ka thain North East un wan jngoh da lade hi ia kane ka surok bad ban iaid lyngba na Jowai sha Ratacherra bad ai ia ka kaiphot, kata halor ka jinglong jingman jong ka surok bad halor ki sienjam ia kiba dei ban shim mardor.
Kane ka jinglong jingman kaba mynta ka la wanrah ka jingjulor ia ki kali kiba iaid ba ieng nalor ka jingsahkut kali kaba shyrkhei ha kane ka surok.
Ka iingbishar ka la hukum ruh ia ka kynhun ba mihkhmat na ka NHAI ban pynthikna ia ki hehduh jong ka NHAI kiba dei jong ka North East ba kin iaid lyngba kane ka surok hapoh ka shitaiew khnang ba kin lah ban ai ia ka kaiphot kat haduh kaba kut jong ka taiew kaban wan.
Kane ka jinglong jingman kaba mynta ka dei ka bym lah ban pdiang.
Na ka liang u Amse u la pyntip ha ka iingbishar ba ka tunnel ha Sonapur ka lyngkot palat bad la iohi hashwa ka jingtei ia ka ba kin don ki jingjia twa khyndew ba shyrkhei sha baroh arliang.
U nong ujor u la kdew ba wat hadien ba la pynmih hukum halor kane ka bynta, kata kaba kynthup ia kawei ia kaba la hukum ha ka 21 tarik Jylliew 2023, hynrei kam shym la don kano kano ka sienjam ba la shim da ka NHAI ban khmih bniah ia katei ka bynta jong ka tunnel ha Sonapur sha baroh arliang.
“Kane ka copy jong kane ka hukum kan leit sha u Chairman jong ki bor ba hakhliehduh jong ka NHAI na ka bynta ban shim mardor ia ki sienjam ha ryngkat ki jingpynshai balei ka thain North East kan hap ban mad ia kiba kum kine ki jingshah iehnoh bein," ong ka hukum ka iingbishar.
Ka Khliehmyntriang SC bad ka Rymbai Madanpynriang SC kidei ki ar tylli kynhun ki ban iaknieh iaka man lahduh haka jingialehkai Third Division Football Tournament kaba pynïaid da ka East Jaintia Hills District Football Association (EJHDFA) hadien ba Khliehmyntriang SC bad ka Rymbai Madanpynriang SC ki la khur jingjop haka jingiakhun semifinal kaba la long ha madan artificial turf Diengshynrum, Khliehriat haka sngi ba ar.
Haba phai shaka jingiakhun semifinal kaba nyngkong la rai hapdeng ka Khliehmyntriang pyrshah iaka Moosiang Lamare Old, iaka nam jop ka Khliehmyntriang la rai haka extra time.
Haka jingialehkai haka por kaba la buh ka jingialehkai kala wai khlem don mano mano ba ioh pynkhih iaka jar.
U Bring Dkhar (92) bad Arun Dkhar (102) ki la thep ia ki ar kol ka Khliehmyntriang kaba la biang pura iaka kan khur nam jop.
Haka jingiakhun semifinal kaba ar kala mih ar tylli ki red card pynshah iaki nongialehkai ka Rymbai Madanpynriang SC hynrei ka jingskhem ki nongap ba shadien jong ka, kala jop da 2-1 Moosiang Lamare New.
Ka Moosiang Lamare New kala tam shakhmat lyngba ka kol kaba la thep u Firstjoy Pariat (5′).
Ka Rymbai Madanpynriang SC kaba wan nadien kala pynphai kylla bad tam kylla da ka kol u Fighter Dkhar (16′) bad u Donaldo Dkhar (57′).
Ka Khliehmyntriang bad ka Rymbai Madanpynriang kin mih madan haka 23/09/2023 haka por 12.
00 mynsngi ban iakhnieh iaka nam lahduh.
Ha kawei pat ka khubor ka EJHDFA kala pynbna ban sdang noh iaka First Division Fooball haka sngi Balang.
Kane ka jingialehkai kan sdang da ka jingialehkai hapdeng ka Wahiajer Narpuh NYSSC pyrshah iaka Ladrymbai BSC haka por 12.
00 baje mynsngi, ka Lumshken SC pyrshah iaka Tpepswer SSWO haka por 2.
30 baje janmiet.
Ha kane ka lympung ialehkai la wan iashim bynta 16 tylli ki kynhun bad la phiah haki 4 tylli ki Pool ba kynthup ka Pool A, B, C bad D.
Ki kynhun kiba hap haka Pool A ki long ka Wahiajer Narpuh YSSC, Ladrymbai B SC, Mookhaialong SCSC bad Musniang SC.
Haka ka Pool B ki long ka Tpepswer SSWO, Lumshken SC, Shilliang Umshong SC bad Rangad SC.
Haka Pool C ki long ka Chiehruphi SYWSC, R.
Pohskur SC, R.
Synrang Shahkhain SC bad Pamrapaithlu SC.
Haka Pool D ki long ka Bataw YWSC, Lumputhoi SC, Khliehriat West FC bad Byndihati SC.
U Myntri Rangbah ka jylla u Conrad K Sangma haka sngi Balang u la ong ba na ka liang ka sorkar kan pynkhreh da ki policy treikam na ka bynta ban wanrah ka jingkylla ha kaba iadei bad ka thungkam thungjam.
“Ngi dang bishar bniah ha kaba iadei bad ki rukom thungkam thungjam.
Kumta ruh ngi la rai ba lada dei ban wanrah ia ka jingkylla, ai ba ngin leh shisyndon da kaba khmih halor baroh ki liang bad ban wan shakhmat ha ryngkat ki policy bad ki plan kiba biang," ong u CM haba jubab hapoh ka iingdorbar.
Kane ka jingpynpaw jong u CM ka la wan long hadien ba u nongthaw ain ka UDP na Mowkaiaw u Nujorki Sungoh u la kyrpad ia ka sorkar ba kan bishar bniah halor ka jingdonkam ban pynduh pyndam noh ia ki personal interview khnang ban pynthikna halor ka jinglong khuid ha ka jingpynrung kam.
U la kdew ruh ba na ka liang ka sorkar pdeng ka la dep ban pynduh noh ia ka personal interview naduh ka snem 2016 ha kaba hadien 23 tylli kiwei pat ki jylla bad 8 ki Union Territories ki la pyntreikam ia kane ka sienjam.
“Kumta Nga kyrpad ia u CM ba un bishar bniah halor kane ka bynta bad ban pynthikna ba ka jylla jong ngi ruh kan pynduh pyndam noh ia ki personal interview khnang ban pynthikna ba kan ym don ka jingnoh shiliang," ong u Bah Sungoh.
Halor kane na ka liang u CM u la ong ba u Myntri Rangbah barim ha u snem 2017 u la thoh sha ka sorkar India ban pyntip ba ka sorkar jylla kan ym pynduh noh ha kaba iadei bad ka jingpynlong ia ki personal interview.
“Watla katta ngi dang bishar bniah halor kane ka bynta namar ki don ki jingmyntoi bad ki jingbym myntoi lyngba kane.
Dei na kata ka daw na ka liang ka sorkar ka dang bishar bniah ha baroh ki liang khnang ban pynthikna ba kano kano ka rai kaba kin shim kan long na ka bynta ka bha ka miat jong baroh bad ruh ban pynthikna ba ka jingthungkam thungjam ka dei ban long kaba pynioh kabu ia baroh ki samla ka jylla," ong shuh shuh u Conrad Sangma.
Shuh shuh na ka liang u CM u pyntip ruh ba u Myntri Rangbah barim ha ka shithi ka jong u ha u snem 2017 ka la kdew shai halor ka jingdon jong kiba bun ki briew kiba don ha ki kyrdan pule bapher bapher kiba aplai ia ki kam bapher bapher, bad kumta ka jingpynlong ia ka interview kan ailad ia ka selection committee ban sngewthuh ia ka jingtbit bad lah pyniapher ruh hapdeng ki nongaplai kam bad ban khmih ia kiba biang tam na ka bynta ka kam.
“Dei halor baroh kine ki bynta ba ngi donkam ban bishar bniah.
Kam dei satia ka jingshim rai kaba rit, ka dei ka jingshim rai ka ban ktah ia ki samla, ngi dei ban long kiba husiar, ngi donkam ban leh shibun ki jingbishar bniah,"ong shuh shuh u CM ka jylla.
U Myntri Rangbah ka jylla u Conrad K Sangma haka Balang u la pyntip ba ka jingiakren halor ka kam kahppud bad ka Assam, kata ban weng noh ia ki jingeh na ki hynriew tylli ki jaka kiba mih ka jingiapher jingmut kan sdang ha ka taiew ba nyngkong eh taiew ba ar jong u bnai Risaw u ban wan.
Haba jubab ia ka zero hour notice ba la wanrah da u MLA ka VPP na Nongkrem u Bah Ardent Miller Basaiawmoit, u Sangma u la ong ba u CM ka Assam u Himanta Biswa Sarma dang shen u la wan sha Shillong na ka bynta ka jingialang ha kaba ka la don ka jingiakren bad u halor ki mat kiba iadei bad ki kam khappud.
“Ha katei ka jingialang ngi la shim ia ka rai ban pynlong biang ia ka jingiakren ha ka jingialang ka ban long ha ka taiew kaba nyngkong ne ka taiew ba ar jong u bnai Risaw u ban wan.
" la ong u Sangma bad bynrap ba hadien ka jingialang ki myntri rangbah jong ki ar jylla kin pynlong ka jingleit jurip sha Khanduli bad kiwei pat ki jaka kum ka dak ban phah ia ka khubor jong ka jingsuk.
U la ong ruh ba ka jingialang kaba la long dang shen ha ka nongbah Shillong ka la long kaba seisoh bad baroh ki ar jylla kila khmih shakhmat ban pyntreikam ia ki jingshim rai ba kongsan ha ka jingialang ka ban long ha u bnai Risaw u ban wan.
Kham hashwa na ka liang u MLA ka Nongkrem u la pynrem jur ia ka jingkren jong u nongialam ka Karbi Students Association (KSA) uba la ong ba ka lah ban jia kum hapoh Manipur lada kin duh noh ia ki jaka puta.
U Bah Ardent u la ong ba kane ka jingkren jong une u nongialam ka KSA ka la biang ban pyni halor ka jingthmu ban pynthut ia ka shongsuk shongshngain ha ki thain khappud.
U la ong ba u kwah ban tip ruh la ka sorkar jylla ka la rah ne em ia kane ka kam bad ka Assam khnang ban lah ban pynneh pynsah ia ka suk ka sain ha ki thain khappud.
Halor kane u CM ka jylla u la ong katba ki jingialang jong ki regional committee ki dang iaid shakhmat ha ka 16 tarik u Nailar ba la dep, ki nongialam ka KSA ki la wan ha ka jaka pynlong jingialang bad iakynduh ia ki dkhot ki committee hadien ba la kut ka jingialang hadien ba u president jong ka ula wan mih hakhmat ki lad pathai khubor bad pynmih ia kitei ki jingkren.
Hynrei, u la ong ba ia kane ka jingkren jong u ym shym la pdiang da u Myntri ka Assam u Piyush Hazarika uba la pynpaw ba ym dei satia ban pynmih ia kum kine ki jingkren kiba lah ban nang pynjur ia ka jingiakynad.
U Conrad ula ong ruh ba ha ka 30 tarik u Nailar ba la dep, ka seng na rilum Jaintia bad ka KSA ki la pynlong ia ka jingialang ha Diphu, East Karbi Anglong District, Assam ha kaba ki la iamir jingmut halor ki sienjam ban pynneh ia ka jingsuk ha ki bynta khappud ka Assam bad Meghalaya.
Ha kane ka jingialang la thaw ruh ia ka  Students Committee for Peace Initiative bad kane ka committee kan khmih kumno ban wanrah pat ia ka jingsuk ha kine ki jaka khappud bad ban tem ia ka jingiakynad na ka jingsngew iapher jaidbynriew.
Nalor kata ki la rai ruh ba ki nongmihkhmat na kine ki ar kynhun kin pynlong ka jingleit jurip ia ki shnong khappud ha ryngkat ki nongialam shnong, bad ki la rai ruh ba ia kum kane ka jingialang kin sa pynlong ha Jowai ha kine ki sngi ki ban wan.
Da kaba pynpaw ba ia ka jinglong jingman ha katei ka thain khappud la bishar bniah bha, na ka liang u CM u pynthikna halor baroh ki sienjam ba ki la shim ban tehlakam ia ka jinglong jingman, kata da kaba ong ruh ba ki bor pulit ki la long kiba peitngor bad pynlong ka jingiaid pahara ha kitei ki jaka.
Shuh shuh ula pyntip ruh ba ka jingbuh ia ki bor pahara ka la long kaba biang hapoh ka Khanduli, Lapngap, Saitsama Outpost bad Nartiang police station khnang ban lah ban tehlakam ia ka jinglong jingman ha kine ki jaka.
U Lamphang ka iingdorbar  Thomas A Sangma haka sngi Balang, u la weng noh ia ki jingkynnoh jong u Mukul Sangma pyrshah ia u CM ka jylla Conrad K Sangma halor ka jingkynnoh ba u don ka jingiadei kaba jan bad u snar nongkhaii drok na Mizoram na ka mat iatai ne proceeding jong ka iingdorbar namar ka jinglong pyrshah ia ki kyndon ain.
Haba kdew ia ki kyndon, u Thomas u la ong; “Kumta ruh ban pyntreikam ia kine ki kyndon ain Nga la weng noh ia kine ki jingkynnoh bala pynmih da u Mukul Sangma na ka mat iatai hapoh ka iingdorbar namar ki long pyrshah ia ki kyndon.
" Nalor kata haba pynkynmaw ba ka Meghalaya Legislative Assembly ka dei kaba la tip ha ka ri baroh kawei halor ka jinglong discipline ne ka jingiaid beit ha ka jingpynlong dorbar, u Lamphang u la ong; “Kumta ym dei ban shimbynta ha ki jingkynnoh khlem ki sakhi satar kiba biang.
" Kane ka jingpynpaw jong u Lamphang ka la wan long ruh hadien ba u Symbud Myntri Rangbah ka jylla uba dei ruh u in-charge parliamentary affairs u Bah Prestone Tynsong u la kyrpad na ka bynta ban weng noh ia kine ki jingkynnoh jong u Mukul pyrshah ia u CM ka jylla, kata da kaba kyntu ruh ia une u dkhot napoh Songak ba un kiar ban pynshongnia lyngba ki dur ki dar.
U Mukul Sangma haba pynpaw halor katei ka jingkren u la ong ba u Dy.
CM ula sngewthuh bakla halor ka jingmut jong kane.
“U briew uba ka kyrteng jong u ka la mih ha ki national media u dei u briew uba la shah kynnoh ym uba la shah rai pynrem.
Ngam shym la kynnoh halor kino kino ki kam bymman kiba la leh kumba la pynpaw ha ka dur.
Nga sngew ba ka long kaba donkam ban long kham husiar haba ngi don ha ka kam bad ka bor ba la pynkup katkum ki riti synshar khadar,’u la ong.
Nalor kata u la ong ruh; “Nga la pynpaw ha ka jingkren jong nga ba nga ai jingmut ia u CM ka jylla na ka bynta ban kiar ialade na ka jingdon jingiadei bad kiba kum kine ki briew ia kiba ym lah satia ban tip ki dei kiei.
Ka shong ha u CM ban buh ia ki ha ka jinghusiar, kane ka dei kaba nga ong.
Hynrei mynta balei ba Sorkar ka khuslai bad lynga na ka bynta ban iada ia ka" ong shuh shuh u Mukul Sangma.
Haba pynpaw ka jingsngewkhia ba la wanrah ia ka kyrteng jong u ha kane ka jingiatai ka bym da donkam, na ka liang u CM ka jylla u la kyntu ia une u nongialam ka AITC ba un wanrah ia ki sakhi satar kiba biang.
Ka sorkar Meghalaya mynta ka sngi Balang ka la pan ia ka jingkyrshan pisa jong ka sorkar pdeng na ka bynta ban wanrah bad pynkha sa palat 1500 tylli ki anganwadi centre ha ki shnong ki thaw hapoh ka jylla.
Haba jubab ia ka jingkylli ba la wanrah da ka MLA ka AITC na Ampati ka Miani D Shira hapoh Assembly, u Myntri ba dei khmih ia ka Tnat  Social Welfare u Bah Paul Lyngdoh u la ong, “Ngi la dep ban phah ia ka jingtyrwa sha ka Ministry of Women and Child Development na ka bynta ban kdup lut ia baroh ki shnong ki bym pat don ia ki anganwadi centre hapoh kine ki shi snem ar snem ki ban wan.
" Nalor kata u la ong ruh ba ki 1500 tylli ki shnong ki thaw ki bym pat don ia kine ki centre mynta ki la don hapdeng ka jingpynbeit hapoh ka Early Childhood Development Programme.
U la ong ruh ba khyndai tylli ki aplikeshon la ioh pdiang tang napoh East Khasi Hills ban buh noh ia ki main Anganwadi Centre bad 27 tylli na ka bynta  ki mini anganwadi centre.
Shuh shuh une u Myntri u la pyntip ruh ba un sa pynlong ruh ka jingialang bishar bniah ha kaba iadei bad ki  anganwadi centre kiba la dep don ha baroh kawei ka jylla ha une u bnai Risaw u ban wan.
Nalor kata u la pynthikna ruh ban khmih halor ki jingeh jong baroh ki dkhot ha kaba iadei bad kine ki centre ha ka jingialang pyrkhat kam ka ban wan.
Katba na ka liang u MLA ka Congress napoh Mawhati, u  Bah Charles Marngar u kwah ban tip ba kaei kaba jia ia ki rice cooker ba ai sha ki anganwadi centre khlem ka jingdon bording elektrik katba u MLA ka Umsning u Celestine Lyngdoh ula kyrpad ia ka jingdonkam ban pynthikna ia ka jingpynpoi umbam umdih sha ki centre, bad u MLA ka Amlarem u Bah Lahkmen Rymbui ula pynpaw halor ka jingdonkam ban don ka jingiatreilang hapdeng ka Tnat Social Welfare bad ka Tnat ka Koit ka Khiah lem bad ka Tnat Pule Puthi na ka bynta ka jingbit jingbiang bad ka jingheh jingsan jong ki khynnah hapoh ka jylla.
U samla Lincoln Dkhar u lah ioh ia ka kyrdan Doctor of Philosophy (PhD) haka Chemistry na ka skulbah North Eastern Hill University (NEHU), Shillong.
Ka thesis jong u samla Lincoln ka dei halor ka- “Synthesis, characterization and biological activity evaluation of d 6 metal complexes comprising ƞ 5 and ƞ 6 cyclic-π-perimeter hydrocarbons with nitrogen and sulphur donor ligands".
Ula pyndep iaka jingwad bniah hapoh ka jingialam jong u Professor K.
Mohan Rao.
U Lincoln Dkhar u dei u khun jong i (L) Frando Sungoh bad i Kong Delta Dkhar ba shong ba sah ha ka shnong Chilliangraij Jowai, West Jaintia Hills District.
Ula pyndep ia ka SSLC na ka skul Government Boys Higher Secondary School, Jowai kumjuh ruh ia ka HSSLC bad ka Undergraduate na St.
Edmund’s College, Shillong.
Mynta u trei kum u Assistant Professor bad kumjuh ruh kum u Head Department jong ka Chemistry ha Thomas Jones Synod College Jowai.
,.
Ka Seng FKJGP-East Jaintia hill District Unit ka pynpaw ka jingsngewkhia kaba jur ha kaba iadei bad ka jingjot rathai jong ka surok NH-6 bad ong ruh ba kane ka long ka daw bah kaba la wanrah ia ki jingjia tyngkhuh kali ba khah khah ha kane ka lynti surok bah.
Halor kane ka ai ruh ka jingkyrshan ka ba pura ia ki kynhun khamtam ia ka KSU East Jaintia Hills halor ka jingdawa ban maramot noh kloi ia kane ka Surok NH6 naduh Khliehriat shaduh Ratacherra namar kumba ka long mynta kam i iahap shuh ban ong ba ka dei ka surok National Highway.
Nalor ki jingjia tyngkhuh kali ba khah khah kiba wanrah ia ki jingjia ba sngewsih, ka seng ka la ong ba ka jingsniew jong kane ka surok ka la wanrah ruh ia ka jingshakut kali kaba shyrkhei wat ha ka thain Khliehriat kaba dei ka headquarter jong ka district bad kaba long shisha ka jingjah burom ia ka district hi baroh kawei.
Shuh shuh ka FKJGP ha u kyrwoh lyngba u Information Secretary u Bah Mishal Chyrmang ka la ong ruh ba kum ka seng hi ka la dep ban pynher shibun ki jingthoh sha ka NHAI lyngba u Deputy Commissioner ka East Jaintia Hills na ka bynta ban maramot ia kane ka surok NH6 hynrei ka NHAI kam shym la pynsngap bad kut tang ha ki jingkular thok.
Kumta na ka liang ka Seng ka kyrpad ia ki arngut ki MLA ka thain kata u Bah Kyrmen Shylla bad ka Kong Santamary Shylla ba kin shimkhia lem ha kaba iadei bad ki jingeh jong ki paidbah namar kum ki paidbah hi ki jied ia ki na ka bynta ba phin peit ban khmih halor halor ki jingeh kiba ki iakynduh.
Ka Seng Samla Shnong Umkiang (SSSU), East Jaintia Hills ka ai iaka jingkyrshan kaba pura ia ka baroh ki kynhun Seng  khamtam ia ka KSU -EJH Unit kaba la mih shakhmat  ban pynlong da ka jingiakhih halor ka jingjot rathai jong ka surok NH -6.
Na ka liang ka SSSU ruh ka pynpaw ka jingsngewkhia kaba jur haduh katta katta ha kaba iadei bad kane ka jing jingsniew palat pud jong kane ka surok bah naduh Tuber Shohshrieh shaduh Malidor namar ka la wanrah jingeh shibun ha kaba iadei bad la leit ka wan jong ki paidbah khamtam haba jia ka pang ka shitom.
Ka Seng Samla ka la ong ruh ba kane ka jingleh bym suitñiew jong ka NHAI bad ka sorkar ban maramot ia kane ka surok ka buh ia ki paitbah ba bun balang ha ka jingeh kaba khraw.
Kumta na ka liang ka Seng SSSU ha u kyrwoh lyngba u president u Bah Ellend Mynthlu ka ai ka jingkyrshan kaba pura ia ka ka KSU-EJHD Unit ha kaba iadei bad kane ka jingiakhih na ka bynta ban dawa maramot noh mardor ia katei ka surok NH-6 khnang ba kan long ka jingmyntoi ia ki paidbah babun balang.
U Myntri Rangbah ka jylla u Conrad K Sangma hynne ka sngi ba Ar u la pdiang sngewbha ia ka rai ka sorkar pdeng ban bhah kyrpang 33 percent ki seat na ka bynta ki kynthei parliament bad ki iingdorbar thaw ain ki jylla.
Haba kren sha ki lad pathai khubor, u Sangma u la ong; “Hooid ka long ka jingshisha ba kum ka jylla kaba ai jait sha ki kynthei bad kum u riew shimet uba don ia ka jingngeit halor ka jingpynkupbor ia ki kynthei, Nga da sngewkmen halor kane ka Bill bad Nga pdiang sngewbha ia kane ka Bill.
Nga thikna ba kane kan ialam sha ka jingpynkhlain ia ka jingmihkhmat jong ki kynthei hapoh ka iingdorbar Lok Sabha kumjuh hapoh ki iingdorbar thaw ain ki jylla.
" “Kum ka jylla hi baroh kawei kadei kaei kaei kaba Nga sngew thikna ba ka jylla hi baroh kawei kan pdiang sngewbha ia kane namar kadei kawei na ki khyndiat eh ki jylla hapoh ka ri kaba don ia ka jingngeit ia ka imlang sahlang kaba aibor ha ki kynthei, kata ka jingai jait sha ki kynthei kaba long shibynta jong ki riti dustur ka jong ngi," ong u CM ka jylla.
Da kaba pynpaw ba ka National People’s Party (NPP) ka jong u shen kan shim ia ka sienjam ban ai ka jingithuh da ka sorkar halor kane ka bynta, u Sangma u la ong; " Kum ka party, ka long ka jingshisha ba ngin shim ka jingpynskhem halor kane ka bynta, ngin khot ia ka jingialang bad hadien ba ngi la pynskhem ia kane ngin shim ia ka rai ban ai ka jingmynjur.
Kum u president jong ka party bad kum u riew shimet kalong kaei kaei kaba ngi da pdiang sngewbha.
" Halor ka jingkylli, u CM u la ong; “Phi iohi ba dei na kane ka daw balei ba u Myntri Rangbahduh ka ri u la shim ia ka rai ban rah ia kane ka mat bad kane ka dei kaei kaei kaba la dep ban iamir jingmut ha ki por kiba la dep namar ki jingshisha halor ka jingduna ki nongiashim bynta, hynrei mynta ka la don ka bhah kyrpang kumta mynta kan long ka daw na ka bynta ki kynthei ba kin wan shakhmat bad ong namar kiwei kim lah ban ia aireng, kumta ki kynthei kin hap ban iakhun bad kane ka dei ka jingthmu jong kane ka bhah kyrpang.
Ka Khun Hynniewtrep National Awakening Movement (KHNAM) haka sngi ba Ar ka la dawa ban pynlong ka jingtohkit pyrshah ia u Myntri Rangbah ka jylla u Conrad K Sangma halor ka jingshah kynnoh donkti bad u snar khaii drok na ka jylla Mizoram.
Kane ka jingdawa ka la wan long hadien ka jingkynnoh da u nongialam ka liang pyrshah AITC uba dei ruh u Myntri Rangbah barim ka jylla u Mukul Sangka hapoh ka iingdorbar Assembly haka sngi ba Ar.
Na ka liang u Mukul Sangma u la pyni ruh ia ka dur jong u Conrad, ka kurim jong u bad u Henry Lalremsanga uba la shah kem noh ha ka 23 tarik u Iaiong 2013 halor ka jingioh kurup ia u drok pseudoephedrine tablet ba la khein beain uba shongdor haduh hynriew klur tyngka.
“Kane ka jingpynpaw hynne ka sngi ha ka dorbar Synrai halor ka jingdonkti u CM jong ngi bad u snar nongkhaii drok ka buh ia ka jingkylli halor kane ka mat, bad katkum ka ain u CM ruh u dei ban ngat ha ka jingshah tohkit katkum katkum ki kyndon ain bad na ka bynta ka jingshngain jong ki nongshong shnong," ong u working president ka KHNAM u Bah Thomas Passah.
Nalor kata ka KHNAM ka la dawa ruh ba ka jingpynjulor noh ia u drok ba la ioh kurup da ki bor pulit ka jylla dei ban leh bad pyndep hakhmat ka jingsakhi lang da ki lad pathai khubor na ka bynta ka jingpynshisha kaba khuid.
Na ka liang u Bah Passah u la ong ruh ba kawei na ki jingkylli hapdeng ki riew paidbah ba bun balang ka long ha kaba iadei bad ka jingpynduh noh ia ki drok bad kiwei pat ki jait jingdih ba beain ba la ioh kurup ha ka jylla Meghalaya.
Shuh shuh une u nongialam ka KHNAM u la ong ruh; “Ban pynthikna ban lah ban rat dyngkhong ia u drok na kane ka jylla, ka sorkar jylla ka dei ban ai ka jingiatreilang bad ki paidbah, bad ban pynurlong ia kane ki paidbah ki donkam shwa ban ioh ia ka jingshaniah na ka sorkar.
Kumta ngi ai jingmut da ka jingsngewkhia ba ka jingpynduh noh ia kiba kum kine ki jait jingdih dei ban bud beit ryntih katkum ki kyndon ain bad hakhmat jong ki lad pathai khubor na ka bynta ban ioh ia ka jingshaniah.
".
Ka  North Eastern Hill University (NEHU) haka sngi ba Ar ka la ong ba ka jingmih jong ka jingiakynad hapdeng ki samla pule kiba shong hapoh ka hostel kaba la jia ha ka miet sngi Nyngkong ba la lah kam don satia kano kano ka jingiadei halor ki mat jong ka jingiakynad jaidbynriew.
Hynrei, kane ka jingiakynad kaba kynthup ia ka jingiania bad ka jingiaktahkti hapdeng ki samla pule kiba shong hapoh hostel ka don jingiadei halor ki jingbym ia mynjur ia ki kyndon shong hostel.
Hadien kane ka jingjia mardor la lah ban tehlakam ia kane ka jinglong jingman bad pynthikna ruh na ka bynta ka jingshngain jong baroh ki samla pule kiba ia don bynta ha kane ka jingjia.
La ong ruh ba u Dean jong ka Students Welfare, u Warden jong ka Hostel 19 bad u University’s Security Officer ki la wan poi mardor ha katei ka jaka ban tem ia ka jingiakynad.
Ki bor pyniaid ka skulbah ki pyntip  ba na ka liang ki bor pulit ruh ki la shimkhia halor kane ka jingjia bad wan poi ha katei ka jaka ban bishar bniah ia ka jinglong jingman bad iarap ban pynneh pat ia ka shongsuk shongshngain.
Na ka liang u Vice Chancellor ka NEHU u Prof PS Shukla hynne ka sngi ba Ar u la khot ia ka jingialang kaba kyrkieh ban iakren halor kane ka jingjia ha ka jingiadon lang u Registrar, u Dean uba khmih ia ka bha ka miat jong ki samla pule, u heh ka tnat pahara bad u Warden jong ka Hostel No.
19.
“Ka jingthmu jong kane ka jingialang ka long ban iamir jingmut halor kane ka jingjia bad ban pynthikna ban shim ia ki lad jingpynshitom katkum ki kyndon ain jong ka University," ong u PRO ka NEHU u Dr Davidson Pyngrope.
“Ka NEHU ka kwah ban pyntip ba la lah ban tehlakam ia kaj inglong jingman, bad kane ka jingjia kam don satia kano kano ka jingiadei halor ka mat jong ka jingiakynad iapher jaidbynriew kumba la pynpaw da kiba bun ki tyllong khubor ki bym shisha.
Na ka liang ka University ka iai bteng ban pynneh ia ka shongsuk shongshngain hapdeng baroh ki samla pule, bad kino kino ki jingleh kam bymman kin ngat ha ka jingeh katkum ki kyndon ain," u la ong shuh shuh.
Ha kawei pat ka bynta na ka liang ki bor pyniaid ka NEHU ki kyntu jur ia ki kynhun kiba ia don bynta, kaba kynthup ia ki staff, ki samla pule, ki kmie ki kpa bad ki riew paidbah ba kin shim ia ki jingpynshai ba la pynmih na ka liang ki bor ba dei khmih jong ka University khnang ban kiar na kaba pynphriang ia ki khubor hamsaia kiba ialam bakla.
U nongialam liang pyrshah ka AITC uba dei ruh u Myntri Rangbah (CM) barim ka jylla u Mukul Sangma mynta ka sngi ba Ar u la kynnoh ia u CM ka jylla u Conrad K Sangma halor ka jingdon ia ka jingiadei kaba jan bad u nongkhaii drok ba hakhmat napoh ka jylla Mizoram.
Haba iashim bynta ha ka motion kaba iadei bad ka mat halor ka jingshyrkhei jong u drok hapoh ka dorbar Assembly, u Mukul u la ong ba u Henry Lalremsanga uba la shah kem noh ha ka 23 tarik u Iaiong 2013, halor ka jingioh kurup ia u drok pseudoephedrine tablets ba beain uba shongdor haduh T.
6 klur u dei uwei na kiba don ia ka jingiadei kaba jan bha bad u CM Conrad Sangma.
U la wanrah ruh ha miej ha ryngkat ka dur bad ong; “Kane ka dei ka dur jong u CM ha ryngkat ka kurim bad u Henry, kata ha kawei na ki prokram ba kongsan ha Delhi.
" “Nga hap ban ai jingmut ia u CM ba un kiar ban pyniajan bad une u briew.
Hato u tip ia ki jingshisha,?" Buh jingkylli u Mukul da kaba bynrap “Kane ka dei ka jingialang kaba kyrpang ha Delhi.
Kumta Nga la pyrshang ban lap kumno une u briew (Henry) u la ioh jaka ha kaba kum kane ka jingialang kaba kyrpang bad ia shong lang ha kajuh ka miej, kata hadien ba la pyntip ha nga ba ia kane ka jingpynbeit la kyrpad da ka ophis jong u CM," ong u Mukul.
Nalor kane une u CM barim u la ong ruh ba ki lad pathai khubor ki la pynpaw ia u Henry Lalremsanga kum u snar ka kynhun runar khaii drok uba la shah kem noh ha ryngkat bad u khun jong u MLA barim ka seng Congress.
“U la wan na Mizoram bad ia don bynta ha ki kam khaii beain bad u Arvind Ahuja, u khun jong u MLA barim u Ashok Ahuja, bad u draibar jong u, u Manish uba la shah kem noh hynnin ka sngi na ka nongbah ha ryngkat 2,51,680 strip u dawai pseudoephedrine tablets.
Katkum u Additional Commissioner of Police (Crime) la ong ba kine ki laingut ki donkti ha kaba pyniaid iew ia une u drok hapoh Mizoram bad kiwei apt ki jylla ka thain shatei lammihngi (Northeast) bad Myanmar," ong shuh shuh u Mukul da kaba sot lyngba ki lad pathai khubor.
“Nga sngewkmen shibun ba Nga la ioh ban wanrah ia kane ha ka jingpyntip jong u CM, ailad ba un iaid lyngba, ailad ba un bishar bad Ngan ai jingmut, bad ka jingai jingmut lyngba u Lamphang ngin hap ban pynthikna ba ngin pynkut ia ka jingiadei bad kine ki briew.
Kumta ruh haba u briew u la shah kynnoh ba u dei u snar nongkhaii drok, kumta ruh ngi dei ban long kiba sian," ong shuh shuh u Mukul Sangma.
Haba pynpaw shuh shuh halor ka jingdonkam ban iakhun pyrshah ia ka jingshyrkhei jong u drok, une u nongialam ka AITC u la ong ba kane ka jingpynbna thma pyrshah ia u drok ka la kylla long ka jingpynbna da ka ri bad ym tang na ka bynta ka jylla Meghalaya.
Ka Sorkar Jylla kala pyndam noh ia ka jingpynbna jong ka Khasi Hills Autonomous District Council (KHADC) ha kaba iadei bad ka jingbuh kyndon ban pyrkhing ia ka jingpynlong ia ki kam iakop khwai dohkha hapoh u pud u sam jong ka Council.
Ia kane ka jingpynbna la pynmih da u Secretary ka Tnad District Council Affairs ka Sorkar Jylla Bah FM Dopth haka sngi ba Ar.
Kane ka jingbym lah ban bud iaki kyndon pyrkhing ia kaba iadei bad ka jingpynlong iaka iakop khwai dohkha la poi sha ka jingtip u Lat ka Jylla kaba la pynmih ha ka Part-II A jong ka Gazette ka Meghalaya ha ka 3 tarik Nailar 2023, hynrei kam shym la iaid satia katkum ka lynti kaba dei ha ka ban pynmih ia kane ka jingpynbna.
Kumta katkum ka jingpynbna No DCA.
33/2012/520 ka ong; “U Lat ka jylla u sngewbha ban pynbna ba ka jingpynbna No DC/RBF/XXXII/64/2023/171 ba 14 tarik Naitung 2023 jong ka Khasi Hills Autonomous District Council kaba la pynmih haka Gazette ka Meghalaya haka 3 tarik Nailar 2023 la pyndam noh.
".
Ka jylla Meghalaya ka la sakhi haduh kumba 5,196 tylli ki kam sniew kam bymman bapher bapher ia kiba la rejistar ha kine ki lai snem ba la dep, kata naduh u 2020 haduh u 2023.
Ia kane la pyntip da u Symbud Myntri Rangbah ka jylla uba khmih ia ka tnat Home (Police) u Bah Prestone Tynsong haba jubab ia ka jingkylli ba la wanrah da u MLA ka UDP na Nongpoh u Bah Mayralborn Syiem hapoh ka dorbar Assembly mynta ka sngi ba Ar.
Na ka liang u Bah Syiem u la pan ruh ka jingpynthikna na u Dy CM halor ka jingdonkam ban pynkloi ia ka jingtohkit bad ban pynngat ne chargesheet ia ki briew kiba donkti ha ki jingjia ne ki case kiba dang sahteng.
U la ong ruh ba ki la don haduh kumba 2,821 tylli ki kam sniew bapher bapher tang ha kine ki lai snem ba la dep ha kaba tang 84 tylli la lah ban pyndep ia ka jingbishar.
Haba jubab ia kane u Bah Tynsong u la pdiang ba ka long kaba i duh mynsiem namar ka jingshim por na ka bynta ban tian bisahr bad pynngat ia ki nongleh kam bymman.
Watla katta u la ong ba ki bor pulit ka jylla ki la shim ia baroh ki sienjam ban pyndep ha kaba iadei bad ka jingpynngat bad ban phah iakane shapoh ka iingbishar ban pyndep ia ka jingtian bishar.
“Nga kwah ban pynthikna ba ki bor pulit bad ka sorkar kin ym shong klikti halor kane ka phang.
Ngin shimkhia halor kane ka bynta bad pynthikna halor ki sienjam hapoh ki iingbishar ban pynkloi ia ka jingshim bishar," ong u Bah Prestone.
Ha kajuh ka por u la pyntip ruh ba ka sorkar jylla dang shen ka la thaw la ka jong ka directorate of forensic hapoh ka jingkhmih jong ka Tnat kam pohiing da ka jingthmu ban pynkloi ha kaba iadei bad ki jingtreikam kiba iadei bad kane ka bynta.
U la ong ruh ba ki don katto katne ki jingtyrwa ba la phah na ka bynta ban pynkhlain ia ka jingtreikam jong kane ka tnat bad na ka liang ka sorkar ruh ka la dep ban ai ka jingmynjur halor kane ka jingtyrwa.
U la ban ruh ba ki la dep ruh ban ioh pdiang ia ki katto katne ki kor ki bor ba donkam khnang ban pynthikna ban pynkloi ia ka case kiba dang sahteng bad ruh ba kin ym donkam shuh ban phah shabar ka jylla na ka bynta ka jingleh ia ki test khnang ban pynlong ia ka jingtohkit.
Ha kaba iadei bad ka jingduna nongtrei hapoh ka tnat pulit, u Bah Tynsong u la pyntip ba dang shen ki la pynlong ia ka jingialang hapoh ka jingialam jong u Myntri Rangbah ka jylla u Conrad Sangma ha kaba ki la shim ia ka rai ban pyndap ia ki jingduna hapoh ki SP office, police station kynthup jong ki kynthei bad ki police outpost ha baroh ki bynta jong ka jylla.
Na ka liang ka Khasi Students’ Union (KSU) EJHD Unit ha ryngkat ki nongialam shnong   ki la pynpaw pyrshah ha kaba iadei bad ka jingthmu jong ka NHAI ban pan jingbit na ka bynta ban sdang lum khajna haka Toll Plaza hapoh Lumshnong katba kam pat lah ban maramot ia ka surok kaba la jot rathai.
Kane ka jingshim rai ka la wan long ha ka jingialang kaba la long mynta ka sngi ba Ar hapoh ka Conference Hall jong u Dy Commissioner ka EJHD ban iakren ha ka jingiadei bad ka jingkwah jong ka NHAI ban plie Tollgate.
Ha kane ka jingialang la wan iashim bynta da ki ki katto katne ki nongialam shnong bad ki dkhot ka KSU EJHD Unit, ha kaba la pyniaid ia ka jingialang da u Additional Deputy Commissioner, Bah G Warjri.
Hynrei ym shym la don satia ki ban wan mihkhmat na ka liang ka NHAI.
Kumta na ka liang ka seng bad ki nongialam shnong ki la ieng pyrshah ia katei ka jingthmu jong ka NHAI, kata da kaba ieng skhem ruh ha ka nongrim ba katba ka jingpynbha surok kam pat dep, ka NHAI kam lah ban plie ia katei ka jaka lum khajna.
Na ka liang u Additional Deputy Commissioner ruh u la kular ban phah ia katei ka rai sha ki bor NHAI bad sha ki bor sorkar ba halor.
Shuh shuh ka KSU ka pynpaw ruh ia ka jinglyngngoh namar ka jingnang tharai ba ka sorkar kan khot ban iatai halor ka jingbym shimkhia ka NHAI halor kane ka surok, hynrei kam shym la long kumba la khmih lynti, kata ha  jaka ka surok la iakren pynban ban plie ia ka khyrdop lum khajna.
Ka sorkar jylla ka la pynthikna ban siew ia ka bai lutksan sha ki nongri masi hadien ba palat 9000 tylli ki masi kila shah ktah ha ka jingpang sniehdoh ba la tip kum ka Lumpy Skin Disease (LSD) hapoh ka jylla.
Haba jubab hapoh ka dorbar Assembly mynta ka sngi ba Ar, na ka liang u Myntri ba khmih ia ka tnat Animal Husbandry and Veterinary u Bah A.
L Hek u la ong ba ia mynta hi na ka liang ka sorkar kam pat shym la ai satia kino kino ki lad jingiarap pisa sha kine ki nongri masi kiba la shah ktah ha kane ka jingjia ia ki jingri jong ki.
Hynrei, hadien ba u nongmihkhmat liang pyrshah ka VPP napoh Nongkrem u Bah Ardent M Basaiawmoit u la pan jingtip la ka sorkar kan siew ne em ia ka bai lutksan sha kine ki nongri masi kiba la shah ktah bad kiba la hap ban khang khyrdep noh ia ki jaka ri ne farm namar ka jingshah syllad ha kane ka jingpang LSD, na ka liang u Bah Hek u la ong ba na ka liang ka sorkar kan siew ia ka bai lutksan sha kine ki nongri masi kiba la shah ktah.
Na ka liang une u Myntri u la ong ruh ba ki la don haduh palat 9000 tylli ki masi ha ka jylla kiba la shah ktah ha kane ka jingpang sniehdoh.
Ha kajuh ka por u la pyntip ba sawtylli ki veterinary hospitals bad 125 tylli ki dispensary ki la iarap ban ai dawai bad ai tika injek na ka bynta kine ki jingri ban ialeh pyrshah ia kane ka jingpang.
Shuh shuh ha kawei pat ka liang une u Myntri u la pyntip ba la siew ia ka bai lutksan kaba long T.
16,20,000 sha ki nongri jingri ha ka snem 2020-21 namar ka jingiap  jong ki 540 tylli ki sniang na ka jingpang African Swine Fever disease.
Halor ka jingkynnoh u MLA ka Nongkrem ba kane ka jingpang swine flu ka la wan jia naduh ba ka sorkar ka la sdang ban sam ia ki khun sniang kiba la wanrah na shabar ka jylla, na ka liang u Bah Hek u la ong; “Ngim pat dei satia ka jylla kaba lah ban pynbiang da lade hi ha kaba iadei bad ka jingpynmih khun sniang bad ngi dang hap ban shaniah na shabar ka jylla.
".
Ka jingialehkai Open to All Knockout Football Tournament 2023 kaba pyniaid da ka Dorbar Shnon Namdong-B kala sdang da ka namjop ka Tyrshang FC pyrshah iaka Modop haka sngi Nyngkong.
Kane ka namjop ka Tyrshang kala wan lyngba ka tiebreaker da 4-3 U kongsan uba la wan ban plie pyrda ia kane ka jingialehkai u dei u MDC JHADC na Ummulong Moodymmai Ma Jesse Suiam haka jingiadonlang u waheh shnong Namdong B U Damian S War bad kiwei kiwei ki riew rangbah ka thain.
Ka khusnam ha kane ka tournament kalong T.
1 lak ia ka lahduh, lahduh ba ar T.
60 hajar bad kaba wan balai T.
20 hajar bad ba saw T.
10 hajar.
Ka bai rung kalong T.
2000.
U Deputy Commissioner (Supply) ka East Jaintia Hills District, Khliehriat u pynbna paidbah ba la pyllait ia u khaw rashon NFSA na ka bynta u bnai Nailur hapoh East Jaintia Hills District, Khliehriat.
Ia u khaw AAY yn sam 35 kilo shi iing shibnai khlem da donkam ban siew pisa eiei , ia u khaw PHH yn sam 5 kilo shikhlieh shibnai khlem da donkam ban siew pisa eiei , katba ia u khaw Non- NFSA pat yn sam 7.
215 kilo shi iing- shibnai haka ka dor die lang ka ba long 12.
00/- tyngka shi kilo bad ka dor die khutia pat kam dei ban palat ia ka 14.
00/- tyngka shi kilo.
Lada don kano kano ka jingbymhun halor ka rukom sam ia u khaw da ki nongsam katkum ki jingthew ba la buh, ki paidbah ki lah ban ujor sha u Deputy Commissioner (Supply) ka East Jaintia Hills District lane ki lah ban phone sha u nombor bym donkam ban siew pisa (Toll free No.
), kata, u 1697 bad ki lah ruh ban ujor sha u District Grievances Officer ka East Jaintia Hills District, bynrap shuhshuh ka kyrwoh na u Deputy Commissioner.
U District Magistrate  ka South West Khasi Hills District, Mawkyrwat haka sngi Nyngkong u la pynmih ia ka hukum hapoh ki kyndon 144 CrPC kaba la khang pyrshah ia kino kino ki jait jingkop khwai dohkha ne kino kino ki jait jingialang paidbah hajan ki pung dohkha kiba don hapoh ka 500 mitar ka jingjngai ha ka surok PWD khnang ba kan ym don satia kano kano ka jingpynthud ha kaba iadei bad ka leit ka wan jong u paidbah.
Ka jingpynmih ia kane ka jingmaham ka la wan long ruh hadien ba kiba kum kine ki jingiakop khwai dohkha ki ju pynmih ia ka huri hura bad pynthud ia ka leit ka wan jong ki kali bad ki paidbah kumjuh.
Kane ka hukum kan treikam noh mardor naduh ba la pynmih ia kane ka jingmaham tad haduh ban da pynbna da kumwei pat.
Ka Khasi Students’ Union (KSU) haka sngi Nyngkong ka la dawa ia ka jingtuklar lem jong u Symbud Myntri Rangbah ka jylla uba khmih ruh ia ka Tnat PWD (Roads) u Bah Prestone Tynsong ha kaba iadei bad ka jingjot rathai jong ka surok National Highway-6.
Ha ka memorandum sha une u Myntri, ka  KSU-EJHD Unit lyngba u president u Streamly N Suchen ka la ong ba la jan hynriew taiew naduh ba ki heh jong ka tnat National Highway Authority of India (NHAI) ki la pynthikna ban sdang maramot noh ia kane ka surok NH-6 kaba la jot rathai, hynrei haduh mynta ruh kam pat shym la don satia kano kano ka jingpyni dak.
U la ong ruh ba ki thliew ki syar, ki jingorpait bad ka jinglong jong ka surok ym tang ba ka la wanrah jingeh ia ki nongleit nongwan hynrei ka wanrah ruh ka jingjulor ia ki kali bad ki jingjia tyngkhuh kali ba khah khah.
Ha ka jingshisha u la ong ba kum ka surok ba kongsan kaba pyniasoh ia ki jylla ba kongsan jong ka thain shatei lammihngi (Northeast) bad ka jingduh ba shyrkhei ha ka liang ka ioh la kot lada ym shim khia ban pynbha ia kane ka sruok NH-6, kata nalor ka jingpynthikna ha kaba iadei bad ka jingshngain jong ki paidbah nongleit nongwan.
Kumta ruh ka KSU ka kyntu ruh ia une u Myntri ba un tuklar lem mardor ban pynkloi ban phah maramot noh ia kane ka surok bad pan ruh ia ki jingtip kiba bniah ha kaba iadei bad kane ka bynta.
Ka KSU kala kyntu ruh ia ka sorkar ba kan aijingtip halor ka mangtyngka ba iadei bad ka jingmaramot ia kane ka sruok bad halor ka jingpynlut ban maramot ia ka khnang ban pynthikna halor ka jingbha bad ka jingneh jong kane ka surok.
U Streamly N Suchen u la ong ruh ba ka KSU kan jin da la pyrto lada ka sorkar kan lah ban kdew halor ka por ban pyndep ha kaba iadei bad ka jingmaramot ia kane ka surok bad halor ka jingbha bad ka jingneh ka jong ka khnang ban lah ban kyntiew ha kaba iadei bad ka roi ka par hapoh ka thain.
Nalor kata ka KSU ka la kyntu ruh ia ka sorkar ba kan khmih bniah halor ka jingdonkam kyrkieh ban don iaka tnat traffic hapoh East Jaintia Hills.
Ka KSU ka la ong ba wata na ka liang ka sorkar ka la shim ia ki lad ki lynti ban weng ia ki jingeh kiba iadei bad ka leit ka wan ha ki district bapher bapher, ka jingbym don ias ka tnat traffic hapoh EJH ka la pynmih ia kiba bun ki mat kiba wanrah ka jingsngewkhia na ka bynta ki nongshong shnong jong ka thain.
“Ka jingkiew sted ha ka jingbun briew bad ki jingtreikam bapher bapher hapoh ka district ka la wanrah ka jingeh ha kaba iadei bad ka leit ka wan jong ki kali, bad ka jingbym don ia ka tnat traffic kaba biang ka la wanrah ka jingkhapngiah ha ki lynti surok ba kongsan bad kaba pynthut ia ka leit ka wan jong ki kali bad ki riew paidbah.
Kumba ju long man la u snem, ka Balang Unitarian, Jowai kala rakhe iaka lyngkhuh snem ba 136 (1887-2023) bala seng iaka balang ha kaba ki khun ka balang kila shimbynta shitrhem haka jingiaseng naduh ka por step haka sngi Nyngkong.
Ka Balang Unitarian ha kylleng ka rilum Khasi Jaintia, Ri Bhoi bad Karbi Anglong kala rakhe pyndonburom ïaka lyngkhuh snem ka balang.
Ka matpdeng ka long “To ialap, to pyrta iaka Niam U Blei, ba jingbha kan synshar halor ka pyrthei".
Haka por step la pynlong iaka jingbuh syntiew ia u mot u Nongseng Rangbah ka Balang u Hajom Kissor Singh da u Moderator Chibordon S.
Shylla bad pynher ruh iaka lama.
Haka nohphai sngi ka la don ka jingiaseng paidbah ba la pyniaid da u Moderator Kiki Pakma uba la thang ruh iaka sharak katba iaka khubor Anniversary la sam da u Rev.
Sowat Laloo.
U Rev Sowat haba sam iaka khubor Anniversary, ula ong kane kadei ka sngi kaba kyntang jong ki riewngeit ka Balang Unitarian namar dei ha kum kane ka por ngi kynmaw ieid, kynmaw burom ia u Babu Hajom Kissor Singh bad ki nongbud jong u kiba la seng nyngkong eh iaka niam Unitarian haka Shnong Jowai haka 18 tarik Nailur 1887.
Ula ong ruh dei ha kum kane ka por ba ngi ai jingkhein sha U Blei, haduh katno ngi lah ban shakri iala ka jong ka niam bad haduh katno ngi lah ban ai ka jingshakri iaki para bangeit, ka iing ka sem bad iaka imlang sahlang.
Ula ong ruh ka Balang Unitarian ka hikai ban ngeit tang ha uwei U Blei, kum ki riewngeit ula kyntu ban bat ïaka soskular jong ka balang kata ban pynskhem ïaka jingngeit bad ban long kiba kylluid ka mynsiem bad ban shakri ïaki para briew bad ban synniang sha ka balang bad ka imlang ka sahlang ban roi ka par.
Haka nohphaisngi pat shuwa ban sdang ka jingïasengmiet la don ka jingïaid rah dongmusa da ki riewngeit ka Balang Unitarian.
Ka Khasi Students’ Union (KSU) ka la dawa ia ka sorkar jylla ba kan weng noh mardor ia ki ktem beain jong ki shipai BSF hapoh ka shnong Sonapyrdi, Ratacherra bad Hingaria bad ban thaw da ki khyrdop talasi bathymmai ne ka Infiltration Check Gate ha ka surok National Highway-6 hapoh  East Jaintia Hills District.
Ka KSU ka la ong ruh ba ka jingshah pyniap dusmon jong ka longkmie ha ki suba khar Bangladesh ha kine ki khyndiat sngi ba la dep ka la wan long namar ka jingbym lah treikam jong kine ki khyrdop talasi (check gate) hapoh ka thain ha kaba ki poiwir da kaba suk ki ioh ban wan rung laitluid, kata khamtam ka khyrdop hapoh Tongseng kaba la wanrah ruh ka jingsngewkhia kaba jur halor ki kam shongshngain hapoh ka thain.
Halor kane ka KSU ka la aiti ruh da ka memorandum sha u Symbud Myntri Rangbah uba dei u in-charge Home (Police) u Bah Prestone Tynsong ha ka sngi Nyngkong ka KSU-EJHD ba un shimkhia mardor halor kane ka bynta.
Ka KSU ha u kyrwoh lyngba u president u Streamly N Suchen ka la ong, “Ngi kyntu jur ban weng noh mardor ia kine ki ktem beain jong ki BSF bad pynkynriah noh sha ki thain khappud kiba pajih jong ka ri bad ruh ban shim ia ki sienjam pyrshah ia ki kam lehbor ki jong ki khnang ban weng ia ki jingeh jong ki paidbah nongshong shnong kiba shong ba sah hapoh u pud u sam jong kine ki ktem shipai BSF hapoh Sonapyrdi, Ratacherra, bad Hingaria.
" U la ong ba ka KSU ka la ioh pdiang ia shibun bah ki jingujor halor ki kam leh donbor bad ki kam jrongkti jong ki shipai BSF ha ki bynta ba marjan jong ka lynti surok NH-6.
U Suchen u la ong ba ha ka 2 tarik u Lber mynta u snem, ka kynhun ki shipai BSF kiba don ha ka uniform ki la thombor ia uwei u khynnah skul jong ka shnong Huroi katba u dang don ha ka lynti ban leit sha skul.
“Kane ka jingjia ka la pynlong ia ki nongshong shong ba kin don hapdeng ka jingsyier, bad kane ka la pynlong ruh ia ki nongshong shnong ba kin pynrem jur ia kane ka kam leh donbor jing ki BSF," ong u nongialam ka KSU.
Nalor kata u la ong ruh ba ki kam lehnoh jong ki BSF ki la wan jia ruh lyngba kiba bun ki kam lehbor, kata kynthup naduh ka jingtohkit ba khlem nongrim, ka jingtalasi ba khah khah ia ki kali bad ka jingpyntieng pynsmiej ia ki trai shnong kaba la buh jingsyier shibun ia ki paid nongshong shnong.
Ka KSU ka la dawa ruh na ka sorkar jylla ba kan thaw shuh ia ka khyrdop talasi ha ka lynti surok NH-6 khamtam hapoh Tongseng khnang ban lah ban tehlakam ia ka jingwan rung kyrthep jong ki mynder na ki bynta ba marjan ka Bangladesh.
Shuh shuh u Suchen u la ong ruh ba ka KSU Narpuh Circle dang shen ka la ioh ban kem noh ia kine ki khar Bangladesh kiba ioh ban wan rung laitluid na ki jaka khlaw ka Kuliang da kaba jam lyngba ia ki jaka khappud.
Kumta khnang ban aijingiada ia ki nongshong shnong jong ka EJH bad ban pyrkhing ia ki jaka khappud, ka KSU ka kyrpad jur ia une u myntri ba un tuklar lem da kaba buh ia ki khyrdop talasi kiba thymmai khamtam hapoh Tongseng kaba jur eh ka jingwan rung beain jong ki briew kiba na bar.
Ki pulit ha ryngkat ki pulit pynlip ding ka nongbah Jowai kila lap iaka metiap jong u nongniah ka trok kaba thungbaji ha ka synrang ha sor Jowai haka sngi Nyngkong.
Une u nongniah trok dei uba la tip kum u Khrawkupar Phawa (30) uba na ka shnong Sohmynting.
Kumban shu iathuh ba kane ka trok kaba don ia u registration number AS 01FC 8513 kaba niah da u Kharwkupar ka dei kaba kit dewbilat kala thung baji ha synrang hajan yingkieng moo ha Iawmusiang, Jowai haka miet Sngi U Blei (17 Tarik Nailur) haka por kumba 11:30 PM.
Ka jaka ba hap kane trok ka dei haka jaka kaba khun bha ka surok shuwa ban poi ka sor Jowai- ka bynta jong ka surok Shillong Jowai.
Kane ka jaka ka dei ruh kaba don hajan ka petrol pump Challam Syngkon.
Ha kane ka jingjia ka trok kala tynrah ruh iaka iing kaba dei ka dukan shna tyre bad ha ka por ba jia kane ka jingjia ym don mano mano.
Ki Pulit kila shimti iaka metiap bad ka jingtohkit halor kane ka jingjia kala iaid shakhmat.
Ka jingialang paidbah kaba la khot da ka Voice Of the People Party (VPP) Khliehriat Circle haka 18 tarik Nailur kala rai ban iatreilang bad ai ka jingkyrshan kaba pura iaka jingiakhih jong ka Khasi Students’ Union (KSU) ban dawa marmot iaka National Highway 6.
U president VPP Khliehriat u Damewanhi L Rymbai ula ong ba kane ka jingialang paidbah  da kawei ka sur kala rai ban iatreilang bad ai iaka jingkyrshan kaba pura iaka KSU kaba la pynbna ban iakhih paidbah pyrshah iaka NHAI kaba la leh mutlop ban maramot iaka surok bah NH6.
Ha kane ka jingialang paidbah kaba long ha madan Teilang Playground ha Dkhiah West la wan ban iashimbynta da ka nongialam bad dkhot ka HANM, HITO, East Jaintia Local Taxi Driver Association, East Jaintia Hills Driver Association.
Kumban shu pynkynmaw ba KSU kala dep pynbna ba kan pynlong iaka jingiakhih naduh 25 tarik Nailur da kaba thiah ha surok ha Khliehriat.
Kane jingiakhih kan neh shitaiew lynter.
Kawei ka trok kit dewbilat kala thung baji sha synrang hajan iingkieng moo ha Iawmusiang, Jowai.
Kane ka jingjia kala jia ha ka miet 17 tarik Nailur.
Ka jaka ba hap kane trok ka dei haka jaka kaba khun bha ka surok shuwa ban poi ka sor Jowai- ka bynta jong ka surok Shillong Jowai.
Kane ka jaka ka don ruh hajan ka petrol pump Challam Syngkon.
Ka khubor ka iathuh ba ha kane ka dukan shna tyre ym don mano mano.
U driber jong kane ka trok ruh ym pat lap satia ia u.
Ki pulit bad ki paidbah kin dang pynlong ka jingwad ia une u driber.
Lehse jan man ka sngi la sakhi ia ki khubor kiba iadei bad ka jingioh kurup drok na ki district bapher bapher kiba hap hapoh Khasi Jaintia Hills, hynrei kham niar ban iohsngew ha kaba iadei bad ka jingioh kurup drok na ki bynta jong ka Garo Hills, hynrei ka jingshah kem jong kawei ka longkmie na North Garo Hills ha ryngkat u drok heroin uba don 23.
93 gram ka pyni bad une u jait jingdih u la sdang ruh ban saphriang sa sha ki bynta jong ka Garo Hills.
