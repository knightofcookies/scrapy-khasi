Ha ka imlang shalang Khasi, ka sur kyrhuh u Bah Ardent, sur kyrkait ka Kong Angela, sur khñium u Bah K P Pangniang, ne sur pasiaw u Bah Gavin ne sur set-op ka KHNAM lane sur kyang shla ki sengbhalang ka kren kob ‘Mangi’  paw na shyllang katba ‘Manga’ rieh na lyngkdong ban pyrta ba dei tang ma ki ba biang tam, kiwei kim biang.
Ka sur paidbah ba shisha ka pyrta jam ‘Ko Khynriam, Ko Pnar, Ko Bhoi, Ko War, Ko Lyngam, Ko Haharam’ lada kita ki nongialam ki shahshkor ia kata ka sur ka ba ong ‘Ynnai byrngem ha rud dpei kum ka miaw, namar ym don rympei ban ksan bad ban rem ha dorbar dang pajih, namar ba tang ha tyngkong dorbar ruh ym ioh lad pura ba ia phngian lut baroh baroh; kumta to tehsong shitylli bad jied tang uwei u rangbah ban ialam ha khlieh duh’.
Na kata ka daw ka sur paidbah ba shisha ka pyrta ba baroh kita kiba la jer ki dei ban tyngkan la ka malade ha la shimet bad jynsur mynsiem ba iakdup lang shitylli ban tehsong ha kawei ka kynhun, wat lada dei ban kynthup ia kano kano ka seng saiñpyrthei ba dang don ka snap Khasi ba shynna.
Kat kum ki khubor la ong ba ka United States (US) ka la dep ai jingmynjur halor ka jingphah ia ki liengsuiñ ïapom F-16 kiba la poi kumba $619 Million baroh.
Katei ka song ka kynthup naduh ki ‘namding 100 AGM-88B High-Speed Anti-Radiation Missiles (HARM), 200 AIM-120C-8 Advanced Medium Range Air-to-Air Missiles (AMRAAM) bad kumjuh ruh ki ‘namding ban pynkilan bad ai jinghikai naka bynta ka tnat shipai ka Taiwan.
Kumta ruh la ong ba katei ka jingdie jong ka US ia kitei ki tiar thma sha ka Taiwan kan iarap ia ka Taiwan ba kan lah ban pynkhlaiñ ia ka jingiada naka bynta u pud u sam jongka bad kumjuh ruh kan nang wanrah ia ka jingiadei ba jan hapdeng ka Taiwan bad ka US.
Kane ka jingpynbna, la ong ba ka la wan ha kum kane ka por katba ka United States bad ka China, ki dang ia peit khma mar kylliang haba iadei bad ka Taiwan, namar kumba la iohi ba na ka liang ka China, kam shym kwah ia ki bor ba nabar khamtam ia ka United States ba kin leit ban iadon bynta ha ki kam ki jam jong ka Taiwan.
Ha kajuh ruh ka por la ong ba ha u bnai ba la leit, ka la mih ka jingïakynad hapdeng ka United States bad ka China halor ka jingleit her jong ka ‘Balloon’ na China shapoh u pud u sam jong ka United States, ha kaba ka US ka la kynnoh ba katei ka dei ka tiar syntiat jong ka China, kaba ka China ka la phah ha ka sngi shuwa ban mih u Antony Blinken na US ban leit jurip sha China.
U Myntri Rangbah jong ka Tamil Nadu u MK Stalin ha ka jingrakhe ïa ka lyngkhuh sngikha jong u kaba 70 snem ha ka sngi Balang u la pynbna ïa kiba bun ki skhim kiba la kot sha ka T.
225 klur na ka bynta ka jingmyntoi jong ki nonghikai.
U Myntri Rangbah u la pynbna ba ïa ki Tablet yn sa ai bad pynbiang sha baroh ki nonghikai jong ki Secondary bad Graduate.
Kane ka jingpyntreikam kan sa ïarap ïa ki nonghikai ba kin lah ban khmih bniah ïa ki buit kumno ba kin ai jinghikai, bad ban ïarap ïa ki ha ka ban nang pynbha shuh shuh ha kaba ïadei bad ki rukom ai jinghikai.
Shuh shuh, baroh ki nonghikai naduh mynta kin sa hap ban pyndep ïa ka jingshah khmih bniah ha ka liang ka koit ka khiah jong ki ha ki lai snem.
Shuh shuh u la ong, ba kum shi bynta ban nang pynkhlaiñ shuh shuh ïa ki rukom treikam jong ki nonghikai ha ka bor pyrkhat la pynmih ruh ïa ka Magazine ba shisien shi bnai ba la tip kum ka Kanavu Aasiriyar.
U Myntri Rangbah u la ong ba ki nonghikai ki ju trei shitom khlem thait na ka bynta ka jingmyntoi jong ki khynnah skul bad ki la trei borbah ha ka ban pynïoh ïa kiba bun ki skhim sorkar kum ka Illam Thedi Kalvi, Naan Mudhalvan, Pudhumai Penn, na ka bynta ka jingmyntoi jong ki khynnah ha ki skul sorkar.
Kum shi bynta ban ai mynsiem shuh shuh ha ka ban shim ïa kiba bun ki skhim katkum ka jingdonkam jong ki khynnah, ki nonghikai ki ban sa pynïoh jingmyntoi ha ka ban shim ïa ki skhim sorkar ba bun jong ki khynnah kin sa ïoh pdiang ïa ki khusnam da ka jingïohleit jingleit shabar ri.
U la pynbna ruh ba ka jingïarap pisa ha kaba ïadei bad ki jinglut ha ka pule-puthi jong ki khun jong ki nonghikai kiba kwah ban bteng ïa ki jingpule kiba kham shalor la nang pynkiew sha ka T.
50,000.
Ha kaba ïadei bad kane, kumba ka paw,  la ong ba ki nonghikai ki angnud ba ka sorkar kan don ka jingsngew ba kan khmih bniah ha ka ban pynurlong ïa ka jingdawa kaba la kham slem jong ki kaba long ban pyntreikam ïa ka Old Pension Scheme.
Ka Board of Secondary Education, Assam (SEBA) ha kane ka taiew kaba mynta ka la shim ïa ka rai ban pynkut noh ïa ka jingïadei bad ki 105 tylli ki skul  shimet (private/venture) na ka daw jong ka jingbymlah leh bha jong kitei ki skul ha ka eksam HSLC (High School Leaving Certificate) bad AHM (Assam High Madrassa) ba la pynlong ha u snem 2022.
Na ka liang ka SEBA la ïathuh ba ka la thaw da ka kynhun tohkit ban khmih bniah ïa ki jinglong jingman jong ki 394 tylli ki skul bad shem ba ki la don haduh 41 tylli ki skul kiba la hiar arsut ha ki lad ai jinghikai ïa ki khynnah pule ha ki 5 snem kiba la leit noh.
Na katei, ka SEBA ka la dep ruh ban phah da ki ‘show-cause notice’ sha ki 294 tylli ki skul ha ka 28 tarik u Jylliew bad ha ka 11 tarik u Naitung jong u snem 2022 bad pan jingshai ruh na ki bor pynïaid skul halor ka jinghiar arsut ki lad ai jingpule.
Halor katei ka jingphah byrta jong ka SEBA la ïathuh ba ki la don haduh 107 tylli ki skul kiba ym shym la lah ban ai jubab.
Kat kum ka rai jong ka SEBA, la ïathuh ba naduh ka 1 tarik u Ïaïong, 2023, kitei ki 105 tylli ki skul kiba ym don jingïadei shuh bad ka SEBA kin nym lah ban pynrung kyrteng ïa kino kino ki khynnah pule ha ka klas IX.
Kumba la sakhi, la ong ba da ka jingtrei shitom jong ki shipai ïada ri na ka bynta ban ai jingshngaiñ ïa ki nongshong shnong jong ka jylla Chhattisgarh na ki kam pyntriem jong ki lehnoh, la ong ba ki kam pyntriem jong kine ki riewkieng atiar ki la kham duna bad kane ka buh jingkyrmen ban lah shi syndon ban rat dyngkhong ïa ki kam pyntriem jong ki lehnoh.
Haba la wad bniah bad ïamir jingmut bad ki nongshong shnong ha kiba bun ki thaiñ halor ka jingïakynduh jingeh jong ki na ka jingdon jong ki lehnoh, ki nongshong shnong ki la ong ba kim ju ïohthiah ïohdem bad ki ju shah pynthut na ka por sha ka por bad kane ka long shi bynta ban pyntieng pynsyier ïa ki bad ban tehmraw ïa ki ba kin hap ban leh kumba ki bthah.
Kiba bun na ki nongshong shnong ki la ong ba tang ba kin lait im ki la hap ban kohnguh katkum ba la bthah ïa ki bad lada ki kyntait ban leh ei ei kin sa shah pynshitom ne shah pynïap.
Kane ka la paw, hadien ba ki pulit ki la buddien ha kaba ki la shem ba ka jingai jingkyrshan jong ki nongshong shnong ïa ki kynhun lehnoh, la ong ba ka dei ba ki dap da ka jingsheptieng ba ïoh ki shah pynïap.
Kumba 14 ngut ki briew ki la khlad, hynniew na Madagascar bad hynniew na Mozambique hadien ka jingkhie ka ‘Tropical cyclone’.
Ka jingdon jong kiba shah ktah na kane ka cyclone Freddy ruh ka la kiew sha ka 383,000 – 226,000 ha Madagascar bad palat ban 163,000 ha Mozambique, katkum ka khubor jong ka UN.
“Watla ka jingwan jong kane ka Cyclone Freddy kam da dei ba ngi mutdur, da ki spah ki hajar ngut ki briew ki donkam ka jingïarap.
Ka jinglah ban pynbha ïa kiei kiei baroh kan shim da ki bnai," la ong u Pasqualina Di Sirio, uba dei u World Food Programme representative hapoh Madagascar sha ki lad pathai khubor.
Ka Aam Aadmi Party (AAP) kan sa pynlong ïa ka jingïakhih ka ban long ha man ki thliew ïing ha Delhi ka ban sdang naduh ka 5 tarik, Lber kum ka jingai jubab halor ka jingshahkem jong u Manish Sisodia bad u Satyendar Jain.
Ki MLA jong ka seng AAP ki la pynkhreh ban ïathuh bniah shaphang ka jinghiar shuki jong u Sisodia bad u Jain.
U Myntri Rangbah jong ka Delhi u Arvind Kejriwal, hadien ba u la dep ban pynlong ïa ka jingïalang ha ka jaka sah jong u, u la bthah ïa ki nongïalam jong ka seng AAP ba ki dei ban sdang ha ka ban pynlong ïa ka jingpynsngewthuh paidbah haman ki thliew ïing ban pyntip paidbah ba u Sisodia bad u Jain ki la shah set patok hadien ba ka sorkar kmie ba la lam khmat da ka seng BJP ka la sngewthut na ka jinglah treikam jong ka sorkar ha ka liang ka koit ka khiah bad ka pule-puthi ha Delhi.
U Satyendar Jain u la bat ïa ka tnat Health bad Prisons bad u Sisodia u la long u Symbud jong u Kejriwal bad bat ïa ka kam ha ka tnat pla tyngka, bad ïa kiba bun kiwei pat ki tnat ha ka sorkar Delhi.
U Arvind Kejriwal u la pynlong ïa ka jingïalang bad ki MLA jong ka seng AAP bad ki Councillor jong ka MCD ha ka sngi ban ïakren ïa ki kynrum kynram ba la wan jia hapoh ka seng.
Ka jingïalang ka la long ha ka jaka sah jong u Myntri Rangbah, tang shi sngi hadien ka jinghiar shuki ki Myntri kata u Manish Sisodia bad u Satyendar Jain na ka kynhun Myntri hadien ka jingshahkemjong ki halor ka jingshah kynnoh donkti ha ka kam bamsap.
Hadien ka jinghiar shuki jong ki u Delhi Revenue Minister Kailash Gahlot u la hap bat shuh shuh sa ïa kiwei pat ki kam kynthup halor ka tnat pla tyngka bad bording, katba u Myntri ka Social Welfare u Raaj Kumar Anand u la hap ban bat ïa ki tnat ka pule-puthi bad ka tnat ka koit ka khiah tad haduh ban da dep ban jied da ki Myntri kiba thymmai bad thung ïa ki ha ka kynhun Myntri, la ong ki heh ka seng.
Ka kad liengsuiñ kaba don ha ka nongbah Guwahati, ka Lokpriya Gopinath Bordoloi International Airport ka dei kawei na ki kad liengsuiñ kaba kyrpang tam jong ka thaiñ shatei lam mihngi jong ka ri India kaba la lah ban ai ïa ki jingshakri kiba janai na ka bynta ki nongleit nongwan lyngba 32 tylli ki liengsuiñ ‘domestic’ bad 2 tylli ki liengsuiñ ‘international’.
Kat kum ka jingïathuh jong ki bor pynïaid jong katei ka kad liengsuiñ ki la pyntip ba tang ha u bnai Rymphang jong une u snem ba mynta ka kad liengsuiñ ka la lah ban ai jingshakri ïa haduh kumba 4 lak ngut ki nongleit nongwan – bun shah ban ïa kaba ïanujor bad u bnai Rymphang jong u snem ba la dep (2022).
Ki bor pynïaid jong kaei ka kad liengsuiñ ki la ïathuh ruh ba na kitei ki 4 lak ngut ki nongleit nongwan, haduh kumba 1,90,000 ki dei ki nongleit jingleit (departure passenger) bad kiba sah ki dei ki nongwan (arrival travellers).
Haba ïanujor bad u bnai Rymphang jong u snem 2022, ka jingdon jong ki nongleit nongwan lyngba katei ka kad liengsuiñ ha u bnai Rymphang mynta u snem ka tam da haduh 20%.
Na ka liang ki bor pynïaid jong katei ka kad liengsuiñ ki la ïathuh ruh ba ki jaka ha ri India kiba bun na ki nongleit nongwan ki ju leit lyngba katei ka kad liengsuiñ ki long ka nongbah Mumbai, Delhi bad Bengaluru; bad ki 2 tylli kiwei pat ki jaka shabar na ka ri ba ki nongleit nongwan ki ju shong liengsuiñ na katei ka kad ki dei ka nongbah Singapore bad Paro.
Ki bor pynïaid jong katei ka kad liengsuiñ shuh shuh ki la ïathuh ruh ba ha u bnai Rymphang mynta u snem ki don haduh 1,800 tylli ki liengsuiñ kiba kiew ba hiar lyngba katei ka kad liengsuiñ – kaba tam da haduh 24% ban ïa kaba ïanujor bad u bnai Rymphang jong u snem ba la dep.
Shuh shuh dang ha u bnai Kyllalyngkot jong une u snem u ba mynta, katei ka kad liengsuiñ ka la lah ban pynbiang ïa ki kam ai shakri ïa kumba 4 lak shiteng ngut ki nongleit nongwan.
Ka daw kaba la wanrah ïa ka jingkiew ha ka liang ki lad ai jingshakri jong katei ka kad liengsuiñ ka dei hadien ka jingsdang ban jah noh jong ka khlam COVID-19.
U Bah Brightstarwell Marbañiang uba dei u kyrtong ka Voice of the People Party (VPP) u la kylla long u kyrtong uba la wan shakhmat eh ban ïoh ïa ka jingjop kaba heh tam napdeng kiwei pat ki kyrtong kiba la ïoh ïa ka jingjop ha kane ka ilekshon MLA kaba dang shu dep shen hapoh Meghalaya.
U Bah Brightstarwell Marbañiang, ym dei tang ba u la ïoh ïa ka jingjop kaba heh tam, hynrei u la dei ruh uwei na ki radbah uba la lah ban pynliem syndon ïa u Bah Process T Sawkmie kyrtong ka UDP uba dang shu iehnoh kam MLA bad ïa u kyrtong ka NPP u Bah Teiborlang Pathaw uba dei u MDC ka Mawlai.
Hadien ka jingdep ban ñiew ïa ki vote ha ka sngi Palei, u Bah Brightstarwell u la ïoh haduh 24,262 vote na ki 40,747 tylli ki vote ba la thep ha Mawlai bad ban jop da haduh 15,648 vote pyrshah ïa u Bah Teiborlang Pathaw uba la wan ha ka kyrdan ba ar hadien ba u ïoh 8614 vote.
Ym tang katta, hynrei kane ka jingïoh vote jong u Bah Brightstarwell ka la dei ruh ka jingïoh vote kaba heh tam, namar wat lada kheiñ kyllum ïa ki vote jong baroh ki kyrtong kiba la ïakhun pyrshah ha kane ka ilekshon na Mawlai ruh kata kaba la poi sha ka 16,485; u Bah Brightstarwell u dang tam hi da 7777 vote.
Ha kawei pat ka khubor, u kyrtong ka BJP na South Shillong u Bah Sanbor Shullai u la dei pat sa uwei u kyrtong ban wan ha ka kyrdan ba ar ha ka jingjop bun, kata ha kaba u la ïoh ïa ka jingjop da kaba tam da 11,609 vote ïa u kyrtong uba wan ba-ar na South Shillong Konstitwensi.
Haba phai sha ka jingïoh vote, u Bah Sanbor Shullai uba la jop biang kum u MLA jong ka South Shillong, u la ïoh haduh 14,214 vote bad ban tam da 116,09 vote ïa u kyrtong ka VPP u Bah Danny Langstieh uba la wan ha ka kyrdan ba ar hadien ba ïoh 2604 vote.
Hangne ruh, wat lada kheiñ kyllum lut ïa baroh ki vote ba la ïoh da ki kyrtong kiba la ïakhun pyrshah, u Bah Sanbor u dang tam hi da 6805 vote.
Kumjuh ruh haba phai sha ka Pynursla Konstitwensi, u kyrtong ka NPP u Bah Prestone Tynsong u la jop ïa kane ka ilekshon da 8140 vote pyrshah ïa u kyrtong ka Congress u Bah Nehru Suting.
U Bah Prestone ha kane ka ilekshon u la ïoh haduh 13,745 vote katba u Bah Nehru Suting uba la wan ba-ar u la ïoh 5605 vote.
Ki paidbah ka 19-South Shillong Konstitwensi haduh kane ka sien kaba mynta ki dang ïai bat skhem ïa u Bah Sanbor Shullai uba dei u kyrtong ka Bharatiya Janata Party (BJP) ba un long kum u nongmihkhmat jong katei ka thaiñ bad ym tang katta hynrei ki paidbah ka South Shillong ki lah da pynjop donburom ruh ïa utei u kyrtong.
Hadien ka jingpynbna ïa ki vote ha ka 2 tarik ha Polo, u Bah Sanbor Shullai u la ïoh 14,213 vote katba u kyrtong ka Voice of the People’s Party (VPP), u Bah Danny Langstieh u la ïoh 2,604 vote ha kaba u Bah Sanbor u lah tam haduh 11,609 vote ïa utei u kyrtong.
Haba kren bad ki lad pathai khubor hadien ka jingïoh jingjop, u Bah Sanbor u la ong ba kumno ka seng BJP kan lah ban pynurlong ïa ki mat jingdawa jong ki paidbah haba ka BJP ha kane ka jylla ka ïoh jingjop tang ar ngut.
“Ki paidbah jong ngi ki la dei ban sngewthuh bad ki la dei ban ai kum hapoh Nagaland ha kaba ka roi ka par ka wan, ka ïoh kam ïoh jam jong ki samla ka don namar ha katei ka jylla ïa ka sorkar la ïalam da ka BJP," la ong u Bah Sanbor.
Shuh shuh u la ong ba ki paidbah ka jylla haduh lano kin sngewthuh bad lehse, kim don jingsngewthuh bad kim kwah ïa ka roi ka par, ka jingïoh kam ïoh jam na ka bynta ki samla bad kane ka pynsngewsih ïa u shikatdei eh.
U la ong ba kiwei kiwei ki jylla ki shaniah ha ka seng BJP bad ka roi ka par ka tuid sha ka jylla ka jong ki bad ki samla jong kitei ki jylla kim donkam ban leit wad kam shabar jong ka jylla, hynrei ka wad da ka kam ïa ki samla nadien jong ki; hynrei ki paidbah ka jylla Meghalaya pat kin ïai mad ïa kajuh shi kajuh ka jingjynjar ha ki 5 snem ki ban sa wan.
Haba kylli la hato ka seng BJP kan ïatreilang lang biang sa shisien bad ka seng National People’s Party (NPP) ban thaw ïa ka sorkar synroplang, u Bah Sanbor u la ong ba um pat lah ban rai ïa kata, hynrei yn sa lah ban rai tad haduh ynda la dep ka jingïalang bad u Himanta Biswa Sarma uba dei u Myntri Rangbah ka jylla Assam.
Ka seng BJP napoh ka jylla ka la lah ban jop tang na ki artylli ki konstitwensi, kata u Bah Sanbor Shullai na South Shillong Constituency bad u Bah Alexander Laloo Hek na Pynthorumkhrah Constituency.
Ka Kong Santa Mary Shylla ka la kylla long ka MLA kynthei kaba nyngkong eh na rilum Jaiñtia hadien ba ka la lah ban pynliem ïa u nongïalam ka Congress bad u MP ka Shillong u Bah Vincent H Pala bad kumjuh ruh ïa u Bah Shitlang Pale MLA kyrtong ka UDP na Sutnga Saipung Konstitwensi hadien ka jingñiew vote kaba long ha ka sngi Palei.
Ka Kong Santa ka la ïoh haduh 16,974 vote bad ban jop da 1828 vote ïa u Bah Vincent H Pala uba la ïoh 15,146 vote bad wan ha ka kyrdan ba ar, katba u Bah Shitlang Pale u la ïoh 10,453 vote.
Haba phai pat sha ka Khliehriat Konstitwensi u Bah Kyrmen Shylla na ka UDP uba la ïoh haduh 23,514 vote u la pynliem noh ïa u kyrtong ka NPP u Bah Nehlang Lyngdoh uba la ïoh 17,908.
Ha Amlarem Konstitwensi u Bah Lahkmen Rymbui uba dei u MLA ka thaiñ bad Myntri ka sorkar jylla u la wan phai biang da ka jingjop hadien ba u la lah ban pynliem noh ïa u kyrtong ka NPP u Bah Stephanson Mukhim tang da 57 vote.
Ha Nartiang Constituency u Bah Sniawbhalang Dhar u la wan phai biang kum u MLA hadien ba pynliem ïa u kyrtong ka INC u Bah Emlang Laloo da kaba tam da 2023 vote.
U Sniawbhalang Dhar u la ïoh vote 16,696, u Emlang Laloo INC u la ïoh 14,846 vote, u Genrous Paslein (IND) u la ïoh 7404 vote, u Dawan Lyngdoh ka UDP u la ïoh 893 vote, u Nota 433 bad u Rimiki Sari 282 vote.
Na Jowai Constituency u Bah Wailadmiki Shylla ka NPP uba la ïoh 14,079 u la jop da 2667 vote pyrshah ïa u kyrtong ka TMC u Awhai Andrew Shullai uba la ïoh 11,412 vote.
U Bah Moonlight Pariat (UDP) u la ïoh 10,260 vote.
U Allan K Suchiang (BJP) u la ïoh 326 vote bad u Daniel Dan (INC) ula ïoh 216 vote katba u NOTA 423 vote.
Na Mowkaïaw Constiuency u kyrtong ka UDP u Nujorki Sungoh u la jop biang da kaba ïoh 14,508 Vote.
Ba ar u kyrtong ka NPP, u Habahun Dkhar 10,607 Vote katba uba lai u Nehemayah Tyngkan naka Congress 10,290 Vote.
U Lasting Suchiang (TMC) 872 Vote, ba san u Currentis Rabon (BJP) 110 Vote katba u NOTA 360 Vote.
Na Raliang Constituency u Comingone Ymbon kyrtong ka Party NPP ula jop na ka 3-Raliang Constituency bad ka ula ïoh 13,626, wan ba ar u Lakhon Biam (BJP) 8289, J.
Treilang Suchiang (UDP) 5250, u Bah Richard S.
Lyngdoh (INC) 4154, u Shemhok Garod (PDF) 2513 bad u Robinus Syngkon (TMC) u la ïoh 1269 katba u NOTA ula ïoh 359.
Haba ïakren bad ki lad pathai khubor, u Bah Lahkmen Rymbui u la ong, ka jingjop election jong u kadei ka jingjop jong u paidbah la kadei ïa ki nongkyrshan ne ki bym kyrshan kam pher eiei hynrei dei ban don ka mynsiem ban ïeid iwei ia iwei.
“Kane ka ilekshon kaba mynta ka dei ka ilekshon kaba eh tam namar ka jingïakhun kam dei shuh tang para war, hynrei bun ki briew kiba nabar jong ka konstitwensi ki wan theh pisa", la ong u Bah Lahkmen bad u la ai ka jingïaroh ïa ki paidbah ka konstitwensi khamtam u duk u suk uba ïeng ha ka nongrim ban pynjop ïa ka lawei ki khun ki kti, ka konstitwensi bad ka shnong ka thaw.
U la bynrap ruh ba ka bor jong ka pisa ka khlaiñ bha ban pynliem ïa u, hynrei ka sur jong u paidbah ka Amlarem Constituency ka kren shai ba ym don ba lah ban thombor ïa ka hok jong u briew.
U Comingone Ymbon, u la ong ki paidbah ka Raliang Constituency ki dang shaniah ïa u bad kaba sah mynta kadei ka kamram jong u ban wanrah ïa ka roi ka par hapoh ka konstitwensi bad ka Jylla hi baroh kawei.
U la ong ka jingdawa kaba hakhmat eh na bynta ka konstitwensi ka dei ban kyntiew ïa ka pule puthi, ka koit ka khiah bad ban pynmiat pynbha ïa ki lynti synkieng.
U Wailadmiki Shylla u la ai khublei ïa ki para nongïakhun pyrshah bad khot ban wan ïatreilang na bynta u paidbah bad u la khot ïa ki seng sain pyrthei kiba juh kynthoh kynnoh bad kiba juh ïarap ïa u ban jop bad ban klet noh ïa ka ilekshon.
Ha kawei ka liang u Wailadmiki Shylla u la kular paidbah ba ïa ki mat kiba u la khlei ha ka por ïalap ilekshon un pynurlong noh bad ka mat kaba u kwah eh ban pynurlong ka long ban wanrah sa kawei ka Water Supply Scheme khamtam hapoh ka sor Jowai ban pynïoh um ïa man ki thliew ïing ka sor Jowai kumjuh ruh ban kyntiew kyrdan ïa ka Civil Hospital na ka District Hospital sha ka State Hospital bad u la buh thong ruh ban wanrah sa kawei ka Government College hapoh ka District bad ban wad lad wad lynti ban pyntreikam noh ïa ka BEd College kaba la pynkynriah sha Kiang Nangbah bad kiwei kiwei ki kam pynroi.
U Nujorki Sungoh u la ong ha ka jingïaid lynti kum u nongmihkhmat u la pyrshang katba lah ban pyndep ïa ki kam kiba sahteng hapoh ka konstitwensi.
Ka thong kaba hakhmat eh ba u kwah ban trei na bynta ka konstitwensi ka long ban kyntiew kyrdan ïa ka Laskeiñ C&RD Block sha ka Civil Sub Division.
Tang hadien ba la dep ïa ka jingñiew vote bad jop biang u kyrtong ka UDP u Bah Nujorki Sungoh kum u MLA ka Mowkaïaw Konstitwensi, ki nongkyrshan jong ka NPP ki la khie bitar bad ki la lun maw ïa ki ïing ki sem jong ki paid nongkyrshan ka UDP ha Sahsniang ha ka sngi Palei.
Ka tyllong khubor ka ïathuh ba ki nongkyrshan ka NPP ha Sahsniang ki la pakhang ïa ka surok bad ki lynti syngkien ïa ki nongkyrshan jong ka UDP bad pyni bor ruh wat ïa ki shipai CrPF kiba pahara ha katei ka shnong.
Dei hadien katto katne por ki la lun maw sa ïa ki ïing ki sem jong ki nongkyrshan ka UDP bad ka la don ruh ka jingthmu ban thang ïa ki trep kali motor.
La ïathuh shuh shuh ba ka jinglong jingman ka shongsuk shongsaiñ ha katei ka shnong ka la shah ktah bad kiba bun ki nongkyrshan ka UDP ki la hap ban phet rieh ïalade sha ki jaka ba shngaiñ.
Kane ka jingjia lun maw ha kane ka thaiñ kam dei shuh ka sien kaba nyngkong.
Kum ban shu pynkynmaw ha u snem 2019 ruh ha ka ilekshon MDC, ka la jia ha ka shnong Mowkaïaw hadien ba la jop u kyrtong ka UDP, ki nongkyrshan ka NPP ki la pynjulor ïa bun tylli ki ïing ha Mowkaïaw.
Halor kane ka jingkynad ha Sahsniang, u District Magistrate ka West Jaiñtia Hills District u Bah BS Sohliya, u la pynjari da ka korphiw katkum ka kyndon aiñ kaba la pynkup ha u katkum ka section 144 CrPC tad haduh ba pynbna da kumwei.
U District Magistrate u la pynjari da ka korphiw kum shi bynta ban tem ïa ka jingkulmar bad ban pynneh ïa ka shongsuk shongsaiñ ha katei ka jaka.
Ha kawei pat ka khubor, kum kane ka jingjia jong ka jingshah lun maw ka la jia ruh ïa ki ïing ki sem ha ka shnong Nangbah, West Jaiñtia Hills District ha ka 2 tarik u Lber, 2023.
Ka shnong Nangbah ka hap ha ka Raliang Konstitwensi kaba la jop da u kyrtong ka NPP u Bah Comingone Ymbon.
Kane ka jingjia shah lun maw ka la jia ha Ïawmusiang Nongbah ha kaba ki ïing jong ki nongkyrshan ka PDF ki la shah lun maw ha ki briew kiba ym lah satia ban tip.
Ka shnong Nangbah ka don ar ngut ki kyrtong na ka juh ka shnong kata ka BJP bad PDF nalor u kyrtong UDP, TMC, Congress.
Haduh ba la thoh ïa ka khubor ym don kano kano ka jingmynsaw.
Na ka liang ka bor synshar district ka la pynjari da ka korphiw ban tem ïa ka jingkynad bad ban pynneh ïa ka shongsuk shongsaiñ.
Ka jingpynkhreh ban thaw ïa ka Sorkar kaba thymmai ka la ïaid ha kaba ka Bharatiya Janata Party (BJP) kaba don 2 ngut ki MLA, ka la tyrwa ban ai jingkyrshan lang ïa ka National People’s Party (NPP) lada ka thaw ïa ka Sorkar.
Ka NPP ka dei kaba la jop bun eh na baroh ki seng saiñ pyrthei ha kane ka ilekshon, ha kaba ka la ïoh 26 ngut ki MLA.
Ka NPP ka donkam sa 5 ngut ki MLA ban thaw ïa ka Sorkar.
Na ka liang ka BJP ka la phah da ka shithi lyngba u President ka BJP Meghalaya, u Bah Ernest Mawrie sha u Conrad K Sangma, uba dei u National President ka NPP, bad u MLA uba la shahjied biang na South Tura konstitwensi ha kane ka ilekshon.
Ha ka shithi kaba la soi da u Bah Mawrie, la ong ba katkum ka jingbthah jong u National President ka BJP u JP Nadda, u phah ka shithi ai jingkyrshan na ka bynta ka jingthaw ïa ka Sorkar kaba thymmai hadien ka jingmih na ka jingñiew vote ha kane ka ilekshon MLA, 2023.
Ka tyllong khubor ka ïathuh ruh ba ki don ruh ki kyrtong shimet kiba kloi ban ai jingkyrshan lang ïa ka NPP ban thaw ïa ka Sorkar.
Na ka liang kiwei pat ki seng saiñ pyrthei, kum ka UDP, VPP, PDF, HSPDP kim pat shim ïa kano-kano ka rai kat haduh mynta la ki kloi ne em ban thaw Sorkar lang bad ka NPP.
Ka Voice of the People’s Party (VPP) kaba la jop haduh 4 ngut ki MLA, ha ka sngi Palei ka la pynpaw ba kan nym treh satia ban ïatreilang bad ka National People’s Party (NPP) na ka bynta ban thaw ïa ka Sorkar bathymmai.
Kawei na ki daw kaba hakhmat eh halor kane ka jingbym treh ban ïatreilang ka long halor ka nongrim ba ka la jur palat ka jingkynnoh bamsap pyrshah ïa ka NPP ha kine ki san snem ba la leit noh.
Wat la ka VPP kaba dang dei ka seng kaba thymmai, hynrei ka la jop haduh 4 ngut ki MLA bad ka la pynpaw ba ka jingkwah ba hakhmat eh ka long ban ïoh ïa ka Sorkar kaba ïalam da ki seng riewlum hapoh ka Jylla.
Haba kren sha ki lad pathai khubor hadien ba la shah jied biang kum u MLA ka Nongkrem, u Bah Ardent M Basaïawmoit uba dei ruh u President ka VPP, u la ong ba ka jingkylli ban ïakren bad ka NPP ban thaw Sorkar kam mih satia namar ka seng jong u kam don jingkwah satia ban ïatreilang bad ka NPP.
Haba kylli ïa ki daw halor ka jingpyrshah ïa ka NPP, u Bah Ardent u la ong ba ki jingkynnoh bamsap pyrshah ïa ka NPP ka la jur bha ha kine ki san snem ba la leit noh haba ka ïalam ïa ka sorkar Meghalaya Democratic Alliance (MDA).
“Kumno phi khmih lynti ïa ngi ban ïatreilang bad kum kane ka seng kaba don shibun ki jingkynnoh bamsap bad kam shym la don satia ka jingtohkit ïa kine ki jingkynnoh kiba pynhun ïa ki paidbah ka Jylla," la ong u Bah Ardent.
Haba pynpaw ban sa thaw ïa ka sorkar synrop hapoh ka Jylla, u Bah Ardent u la ong, “Ngin sa peit kiei ki kynhun kiba donkam ïa ka jingkyrshan jong ngi bad ngi ruh ngi la pynkhreh ïa ki katto katne ki kyndon ba ngin buh hakhmat jong kino-kino ki seng kiba kwah ban ïatreilang bad ka VPP".
Shuh shuh u Bah Ardent u la ong, la ka VPP ka shong ha ka Liang Pyrshah ne ha ka Sorkar ïa mynta hi ym pat lah ban ong “hynrei kam pher ha kano ka liang ngi shong namar ngin ïai bteng ban ïeng skhem ha la ki jong ki nongrim".
Halor ka jingkynnoh ba ka VPP ka dei kaba la bei tyngka da ka All India Trinamool Congress (AITC), u Bah Ardent u la ong, “Kane ka dei tang ka jingkynnoh ilekshon kaba mih na ka buit jakhlia jong ki seng kiba la suhthied hapoh ka Jylla".
Haba kylli, u Bah Ardent u la ong, ka jingkyrshan jong ki paidbah ïa ka VPP tang ha ka por ba lyngkot ka pyni shai ba ki la kwah ïa ka jingkylla hapoh ka Jylla.
Ki bor pulit jong ka jylla Arunachal Pradesh ha ka sngi Ba-ar mynta ka taiew ki la ïoh ban kem ïa uwei u dkhot jong ka seng NSCN-IM na ka thaiñ Tirap.
Ïa utei u dkhot ka NSCN-IM la ïoh ban kem na ka jingleit khynra ba la wan ban ïashim bynta lem da ki bor shipai ka Assam Rifles.
La ïoh ban kem ïa u na ka shnong Noglo.
U dkhot ka NSCN-IM u ba la shah kem ha katei ka sngi u dei u ba la tip kyrteng kum u Nali Homnyu Nyamtey.
Kat kum ka jingïathuh jong ki bor pulit, ki la pyntip ba utei u dkhot ka NSCN-IM u la wan rung sha ka jylla lyngba ka thaiñ khappud kaba don markhap bad ka ri Myanmar, ban wan lum pisa beaiñ na ki nongshong shnong kiba shong ba sah ha ki thaiñ khappud jong ka jylla – khamtam ha ka thaiñ Noglo bad Laju circle, Tirap district.
Ka United Democratic Party (UDP) ka la ïoh ïa ka jingjop ha baroh artylli ki konstitwensi jong ka South West Khasi Hills lyngba u Bah Renikton Lyngdoh Tongkhar na Mawkyrwat Constituency bad u Bah Pius Marweiñ na Ranikor Constituency.
Kum ban shu kdew u Bah Renikton Lyngdoh Tongkhar u la ïoh haduh 10,678 vote bad u la jop ïa u Bah Carness Sohshang kyrtong ka Congress da 1272 vote.
Katba u Bah Pius Marweiñ u la ïoh haduh 16,502 vote bad u la tam kput ïa u Martin M Danggo kyrtong ka BJP da 5649 vote.
U Bah Renikton Lyngdoh haba ai jingkren sha ki lad pathai khubor, nyngkong eh u la ai khublei kyrpang ïa ki paidbah ka Mawkyrwat constituency kiba la kyrshan bor bah ban pynjop biang ïa u ha kane ka ilekshon 2023.
U la ong ruh ba ka jingïaleh ha kane ka kynti ka long kaba sngewtynnad bha namar ka jingbun ki kyrtong bad kiba ïa biang bor baroh khoit.
Kumta u khot bad wer ïa ki paidbah ka Mawkyrwat constituency ba kin ai ka jingïatrei lang khnang ban wanrah ïa ka roi ka par hapoh ka konstitwensi da kaba bynrap ruh ba nangne shakhmat un long u nongmihkhmat jong baroh ki paidbah ka konstitwensi ym dei shuh tang u MLA ka UDP.
Katba na ka liang u Bah Pius Marweiñ pat u la ong ba ka jingjop kput jong u ïa u kyrtong ka BJP ka dei namar ba ki paidbah ka Ranikor konstitwensi ki dang shaniah ha ka jingïalam jong u ha kine ki snem ba la dep.
Kumta u la ong ruh ba kumba ki paidbah ki pynjop donburom ïa u, un trei shitom shuh shuh kham bun shah ban pyndep ïa ki kam kiba sahteng bad ban wanrah ïa ka roi ka par hapoh ka konstitwensi.
Ka Lana Del Rey ka la iohpdiang ia ka Billboard Women in Music Visionary Award 2023 ha kaba kane ka nongrwai ha ka jingleit shim bynta jong ka ha katei ka jingsam khusnam kaba la long ha Inglewood, California ka la pynpaw ka jingsngewkmen halor kane bad kyrmen skhem ba ha ki snem ban wan kan dang iohlad ban pynmih kham bun shuh shuh ki jingrwai ba sngewtynnad.
Ha ka jingleit pdiang ia ka Music Visionary Award 2023 ka Lana ka la ai khublei ia ka Olivia Rodrigo kaba la ai mynsiem ia ka bad ka Lana ka la don bynta ha ka kam rwai la kumba 14 snem mynta.
Kum ka nongrwai ka la iohlad ban pynmih haduh 9 tylli ki thup jingrwai bad la sam ia ka khunsam MVA sha la Lana da ka Olivia.
Ka Lana ka la pyni ia ka sap  kum ka nongrwai ha u 2008 bad shim bynta ha kiba bun ki jingsam khusnam  kiba iadei bad ka rwai ka siaw.
Lai ngut ki MLA na ki lai tylli ki konstitwensi hapoh ka West Khasi Hills; kita ka Mawshynrut, Nongstoiñ bad Rambrai-Jyrngam ki la liem lyndang ha kane ka ilekshon hadien ba la pynbna ïa ka risol ha ka sngi Palei.
Kine MLA kiba la liem ki kynthup ïa u Bah Gigur Myrthong kum kyrtong ka NPP na Mawshynrut uba la shah pynliem noh ha u kyrtong ka HSPDP u Bah Methodius Dkhar, u Bah KP Pangniang kyrtong ka HSPDP bad u Bah Kimfa S Marbañiang kyrtong ka NPP na Rambrai ki la shah pynliem noh ha u kyrtong shimet ne kyrtong khlem seng u Remington G Momin bad u Bah Macmillan Byrsat kyrtong ka NPP na Nongstoiñ u la shah pynliem noh ha u kyrtong ka Congress u Bah Gabriel Wahlang.
Haba phai pat sha ka jingïoh vote jong kine ki kyrtong, la ong ba u Bah Gabriel Wahlang uba la ïoh 13,847 vote u la jop ïa kane ka jingïakhun da 2624 vote ïa u Bah Macmillan Byrsat uba la ïoh 11,223 vote bad wan ha ka kyrdan kaba ar.
Katba u Bah Methodius Dkhar pat u la ïoh haduh 19,368 vote bad u la jop ïa kane ka jingïakhun da 5187 vote pyrshah ïa u Bah Gigur Myrthong uba la wan ha ka kyrdan ba-ar hadien ba u ïoh 14181 vote.
Katba u RG Momin uba dei u kyrtong khlem seng na Rambrai u la ïoh haduh 9057 vote bad ruh ban pynliem ïa u Bah Kimfa S Marbañiang, uba dang shu ieh noh ïa ka kam MLA bad ruh ïa u MLA barim ka HSPDP, u Bah KP Pangniang ka HSPDP.
U RG Momin uba la ïoh 9057 vote, u la jop da 110 pyrshah ïa u Bah KP Pangniang kyrtong ka HSPDP uba la ïoh 8947 vote bad ïa u Bah Kimfa S Marbañiang ka NPP uba la ïoh 7272 vote.
Haba kren sha ki lad pathai khubor u Bah Gabriel Wahlang, MLA ba thymmai ka Nongstoiñ ha kajuh ka por kum u MDC u la ong, “Ngan buh ïa ki paidbah hakhmat bad ngan ai ka jingshakri kaba bha tam sha ki.
"U Bah Methodius Dkhar uba la shah jied kum u MLA ba thymmai jong ka Mawshynrut u la ong ba ka jingangnud jong u paidbah Mawshynrut kata ka dei ka jingangnud kaba hakhmat ka jong nga.
"Shuh shuh u la ong ruh ba kaei ka thong kaba hakhmat jong u paidbah Mawshynrut kata ka dei ka jong u bad ki bynta kiba kongsan eh kaba ma u un shim haba u la shah jied kum u MLA ka long ba un buddien ïa ki kam ba ki MLA kiba rim ki la leh.
Ha kaba ïadei bad ka jingthaw sorkar, u Bah Methodius u la ong ba kumba u donlang ha ka seng un sa ïa peit ryngkat-ryngkat kaei kaba kan rai.
Katba u Remington Gabil Momin, MLA ba thymmai ka Rambrai-Jyrngam u la ong, “Haba u ïaleh ïa kane ka ilekshon, um shym la tip la un jop ne un nym jop, hynrei u shaniah tang ha U Blei ba u don ïa ka jingangnud ban shakri ïa u paidbah.
"Shuh shuh u la ong ruh ba hadien ba u la shah jied mynta un pyrshang ban rung bad ïatreilang bad kano-kano ka sorkar ka ban sa thaw namar lada yn nym don lang bad ka Sorkar kan long kaba eh.
Haba phai sha ka jingïoh vote jong kiwei pat ki kyrtong kiba la ïakhun ha kane ka ilekshon na Nongstoiñ ki long u Bah Diosstarness Jyndiang, kyrtong ka BJP u la ïoh tang 253 vote, u Bah Polesstar Nongsiej kyrtong ka UDP u la ïoh 7505, u Bah Macmillan Kharbani kyrtong ka TMC u la ïoh 1091, u kyrtong ka HSPDP u Bah Sanjied Kynsai Shangrit u la ïoh 1390, u Bah Bobby B Kharchandi kyrtong ka VPP u la ïoh 3755, u Bah Steinbinel Wanniang kyrtong shimet u la ïoh 209 bad u NOTA u la ïoh 95 vote.
Ha Rambrai-Jyrngam kiwei ki kyrtong ki kynthup ïa u Bah Fernandez Dkhar kyrtong ka TMC u la ïoh 1554, u Bah Goldenstar Nonglong kyrtong ka Congress u la ïoh 5805 vote, u Bah Spasterlin Nongrem kyrtong BJP u la ïoh 689 vote, u Sillash M Sangma kyrtong shimet u la ïoh 159, bad u Francis Pondit R Sangma u la ïoh 373 katba u NOTA u la ïoh 196.
Ha Mawshynrut Constituency kiwei ki kyrtong ki kynthup ïa u Bah Bejoy Kynter kyrtong ka BJP u la ïoh 286, Andrew Charles Gare kyrtong ka INC u la ïoh 220, u Justin G Momin kyrtong ka TMC u la ïoh 2065, bad u NOTA u la ïoh 311.
Ka khubor na Hollywood ka iathuh ba ia ka Deadpool 3 la rai ban leit ring mynta ki bnai pyrem ha kaba kane ka phlim yn direk da u Shawn Levy bad ha kajuh ka por yn pynmih da ka Marvel Cinematic Universe.
Ka Deadpol 3 kan sa pyniakynduh lang ia u Hugh Jackman bad u Ryan Reynolds bad naduh u snem ba la leit u Ryan ula pynbna ia ka kyrteng u Hugh kum uwei na ki dkhot katei ka phlim.
Ha ka Deadpol 3 u Hugh un ak biang ia ka bynta kum u Wolverine bad u Ryan pat kum u Mutant Anti Hero.
Ka khubor na Hollywood ka  iathuh ba la buh ia ka tarik ban leit ring ia kane ka phlim bad kane ka long ha ka 1 tarik u Jymmang.
U Hugh uba la ak khatduh eh ia ka bynta kum u Wolverine ha u 2017 ula soi ia ka Deadpol 3hadien ka jingshah pynbor ha u Ryan ha kaba um shim nud satia ban kyntait ia kane.
Ha kaba iadei bad kane ka bynta yn leit ban ring sha London, UK bad kumjuh ruh sha Vancou ver, Canada.
U Ryan ha kawei na ki jingiakren bad ki nongthoh khubor ha kaba iadei bad ka Deadpol 3 ula ong ba u da sngewkmen eh ban ioh ak phlim lang bad u paralok ba iajan bad u, bad kyrmen skhem ruh ba kane ka bynta kan khring ia ki paidbah kum ba long ki bynta ba sha khmat.
Ki khubor ki iathuh ba ka Disney kala bynnud bha ia ka jingduhnoh jong ka ia u Hugh ha kaba une u tyngshop ula ak nyng kong eh ia ka phlim jong katei ka kompani ha u 2000 bad ioh jingiaroh na kiba bun.
Kumba ka paw u Ryan bad u Hugh ki dei ki para lok kiba iajan bha bad kiba sngewtynnad ruh ruh mar kylliang.
U Hugh ha kawei na ki jingwan shim bynta ula kren halor ka Deadpol 3 da kaba ong ba lada ym dei da ka jingshah pynbor bad lada ym dei na u Ryan da lei lei ruh un ym treh ban ak bad shim bynta ha katei ka phlim.
Ha kaba iadei bad kane ka phlim lah ban pynmih haduh ka kut snem lane haduh u snem ban wan.
Katkum ka khubor ba la ioh lum ka iathuh ba ka kynhun ialehkai Test jong ka New Zealand ka la pynbna paidbah ia ki kyrteng jong ki rangialehkai kiba kam shym la pynkylla satia na ka bynta ki ar jing-ialehkai Test ki ban wan pyrshah ia ka Sri Lanka.
Kitei ki rangialehkai ki dei kiba dang shu dep shim bynta dangshen ha-la-iing ha ka jing-iakhun pyrshah ia ka England ha Wellington bad jop ruh da 1 ron ha ka jingiakhun ba-ar na ka bynta ban pyniakhaid jingjop da 1-1.
Shuh shuh ruh na ka liang jong ka New Zealand Cricket (NZC) ka pynbna mynta ia ki kyrteng jong ki 13 ngut ki dkhot ialehkai ka kynhun ki ban hap hapoh ka jingshah pyniaid ha u Tim Southee kum u kapten ka kynhun na ka bynta kitei ki jingiakhun ki ban sa long naduh ka 9 tarik u Lber.
Hynrei ka NZC  kam shym la jied satia ia u Jacob Duffy, leg-spinner Ish Sodhi bad Kyle Jamieson ban iadonlang bad ka kynhun.
Dang shen ka New Zealand ka lah kylla long ka kynhun ialehkai kaba saw ha ka khana-pateng jong katei ka jingialehkai ban rah ia ka jingjop hadien ba ka lah shah kyntu ban iai iaid shakhmat ka jingiakhun ha Wellington, ha kaba u Neil Wagner u lah khur wiket na u James Anderson na ka bynta ban ai ksai sha ka kynhun ban rah ia ka jingjop.
Shuh shuh ruh u  kapten barim ka kynhun u Kane Williamson  un iaisah kum u nongtied bahakhmat ka kynhun ryngkatlang bad u Tom Latham, Henry Nicholls, Devon Conway, Daryl Mitchell  bad Will Young; katba u Tom Blundell  un iai pyrto ia ka kam shakri ka jong u na ka bynta ban khur wiket katba ka kynhun ka dang iakhun pyrshah ia ka Sri Lanka.
Na ka liang jong ka NZC ka pynbna ruh ba ka kynhun ialehkai ka NZ kan ialehkai lai tylli ki jingialehkai T20Is pyrshah ia ka UAE ha u bnai Nailar  ha ka jingiaid lynti ka jong ka na ka bynta ban iakhun pyrshah ia ka England ha ka jngiakhun da ka bol  ronglieh.
Kan long ruh ka sien kaba ar ha kaba ka New Zealand kan ialehkai pyrshah ia ka UAE ha baroh kawei ka jingialehkai jong ka ha ka jingleit iakhun shabar-ri; kata hadien ka  World Cup ODIs 1996 hadien kitei ki ar kynhun kaba lah long ha Faisalabad, Pakistan.
Ki jingialehkai baroh  yn pynialehkai ha u bnai Nailar ha ka 17, 19  bad 20 tarik ryngkat bad ki madan pynialehkai ia kaba yn sa pynthikna ha ki sngi ban wan.
Ki rangialehkai ka New Zealand ki ban iakhun Test pyrshah ia ka Sri Lanka ki long:Tim Southee (C), Tom Blundell (Wk), Michael Bracewell, Devon Conway, Matt Henry, Tom Latham, Daryl Mitchell, Blair Tickner, Neil Wagner, Scott Kuggeleijn, Henry Nicholls, Kane Williamson bad Will Young.
Ka jingñiew vote ha ka sngi Palei haba ïadei bad ka ilekshon sha ka Ïingdorbar Thawaiñ kaba khatwei ka Jylla, ka la pyni ïa ka jingjop kaba pharia hapdeng ki seng saiñ pyrthei, ha kaba ka National People’s Party (NPP) ka la long biang ka seng kaba ïoh bun eh ki MLA, kata haduh 26 ngut, bad ka donkam sa 5 ngut ki MLA na ka bynta ban ïoh ïa ka jingbun paid ban thaw ïa ka Sorkar kaba thymmai.
Ka United Democratic Party (UDP) ka la jop bad ïoh 11 ngut ki MLA ha kane ka ilekshon, da kaba kiew na ka 7 ngut ki MLA kaba ka don ha kine ki snem, sha ka 11 ngut ha kane ka ilekshon.
Ka Congress kaba khlem don MLA shuh hashwa ba kan leit sha ka ilekshon, ka la jop tang 5 ngut ki MLA, katba ka All India Trinamool Congress (AITC) kaba pynpait ïa ka Congess da kaba rong noh 12 ngut ki MLA, ka la ïoh tang 5 ngut ki MLA ha kane ka ilekshon.
Ka long ka jingdiaw lehse ïa kine ki seng baroh ar tylli, ka Congress bad AITC, namar ka jingpynpait ïa ka Congress ha u snem 2021 ka la long pynban ka jingkyrkhu ïa ki seng kiba don ha ka Sorkar MDA khamtam ïa ka NPP ha Rilum Garo bad UDP ha Rilum Khasi Jaiñtia.
Ka NPP kaba la nang kiew ha ka jingdon ki MLA sha ka 23 ngut ha ka ilekshon shiteng samoi ha u snem 2021, mynta ka kynti ka la nang kiew artet ka jingdon ki MLA sha ka 26 ngut.
Ka Bharatiya Janata Party (BJP) bad ka Hill State People’s Democratic Party (HSPDP) kiba ïoh tang 2 ngut ki MLA ha ka ilekshon 2018, mynta ka kynti ki la ïoh biang mar 2 ngut ki MLA ha kane ka ilekshon.
Hynrei ka People’s Democratic Front (PDF) kaba ïoh 4 ngut ki MLA ha ka ilekshon 2018, ka la nang hiar arsut da kaba jop tang 2 ngut ki MLA ha kane ka ilekshon.
Ha ka ilekshon 2018, ki MLA shimet ki don lai ngut, hynrei ha kane ka ilekshon ki MLA shimet ki don tang 2 ngut.
Napdeng ki seng saiñ pyrthei kiba jop ha kane ka ilekshon, ka jingjop jong ka Voice of People Party (VPP) kaba dei ka seng kaba kham pynkyndit tam namar ka jop 4 ngut ki MLA, bad ka jingjop kput ha Mawlai konstitwensi ka la pynkyndit bad pynshaïong hi ngaiñ ïa ki paidbah, namar ym don kiba khmih lynti ba ka jingjop u kyrtong jong ka kan long da kaba tam kput.
U khlur ialehkai Tennis ba pawnam ka ri Spain u Carlos Alcaraz u la weng noh ialade ban shimbynta ha ka ATP 500 tournament ha Acapulco kaba la nang iaid shakhmat mynta na ka daw ka jingshitom jur ha ka kti-kamon.
Shuh shuh ruh nalor jong u, ka khubor ka iathuh ruh ba u Cameron Norrie ruh u lah kynran-dien noh na katei ka lympung ialehkai na ki katto katne ki daw.
Kumba ka long,  baroh arngut ki lah shah pynbeit prokram ialehkai ba kin iakhun para maki, hadien ba u Norrie u lah iai pynher shakhmat na ka bynta ban pynliem noh ia u Alcaraz da 5-6, 6-4, 7-5 ha ka jingiakhun jong ki ha ka phainal jong ka Rio Open.
U Carlos uba lah wanphai sha ka kam ialehkai da ka jingjop ka jong u ha Buenos Aires dang ha ka taiew ba la lah, da kaba pynkut noh ia ka jinghap ban iehnoh ia ka kam ialehkai ka jong u lah saw bnai kynthih.
Kumjuh ruh u Norrie uba lah shah pynliem noh  ha u Carlos Alcaraz ha ka jingiakhun phainal ha Buenos Aires, u la lah pat ban khur ia ka jingjop kaba khraw shalade ha ka Rio Open.
Ka khubor ka iathuh ruh ba ha ka jaka jong kitei ki rangialehkai yn sa pynmih bujli ha ka jingpyniakab da kiwei pat ki nongialehkai ki bym pat da pawkhmat bha; ha kaba kitei ki arngut ki phaikhmat mynta ban ioh ia ka met kaba koi tba khiah na ka bynta ka lympung ialehkai kaba pawnam ka ATP 1000 ha Indian Wells ka ban sa sdang ha ka 8 tarik mynta u bnai.
U rangïakura ka Jylla u Shanborlang Marbaniang un kiew rynsan ban ïakhun pyrshah ïa u Laishram Chinglemba Singh uba na Manipur ha ka Professional Boxing ka ban long mynta ka sngi Saitjaiñ ha Manipur.
Kine ar ngut ki rangïakura kin ïakhun ha ka Super Fly Weight jong ka 50.
802kg na ka bynta ban khur ïa ka jingjop.
Ïa kane ka rynsan ïakura la pynlong da ka Manipur Professional Boxing Council (MPBC) kaba hap hapoh ka jingkhmih da ka Indian Boxing Council (IBC), kaba la ïasoh sha ka World Boxing Council (WBC).
U Shanborlang ba dang 24 snem ka rta, u dei u khun ba phra napdeng ki shiphew ngut ki khun jong ka Kong Siplinda Marbaniang ba sah ha Pdengshnong, Umlyngka, Upper Shillong.
Kane ka long ka sien ba lai ïa u Shanborlang ba un leit ïakhun ha ka Professional Boxing naduh ba u la khur jingjop ha ka Marine Pro Boxing Promotion 2022 kaba la long ha Mumbai bad ka Professional Boxing 2022 kaba la long ha Manipur.
Haba ïadei bad kane ka jingleit ïashim bynta, na ka liang ka Meghalaya Professional Boxing Council (MPBC) ka ai khublei kitbok ïa u Shanborlang u ban ïashim bynta ha katei ka rynsan.
“Ngi sngewkmen ba ngi la lah ban sei ïa uwei u rangïakura u ban leit ïashim bynta ha ka Professional Boxing ka ban long ha Manipur," la pynpaw u Franky Momin, General Secretary ka MPBC.
“Ngi pynpaw ka jingsngewnguh ïa ka Kong Moralin Thangkhiew, kaba la ai sngewbha ïa ka jaka ban kilanmet ha kaba bun na ki khynnah ki la ïoh ban kilanmet ïalade man la ka step bad janmiet.
Kumta ngi khmih lynti ba kin dang mih shuh shuh ki nongïakura kiba kynsai na kane ka thaiñ bad ruh na ka Jylla hi baroh kawei.
"U Franky u la ïathuh ba la seng ïa ka Meghalaya Professional Boxing Council ha ka 11 tarik u Risaw, 2022.
“Mynta ngi dang sah sa tang ban pynrung kyrteng (register) namar ka jingwan ka ilekshon sha ka Ïingdorbar Thawaiñ ka Jylla bad ngi khmih lynti ban pyndep noh ha ki bnai ki ban wan.
".
Ka kynhun ïalehkai ka Jylla ka long ba la khreh ban ïakhun pyrshah ïa ka Karnataka ha ka jingïakhun final jong ka Santosh Trophy ha ka sngi Saitjaiñ ha King Fahd International Stadium kaba ha Riyadh, Saudi Arabia.
Kane ka long ka sien kaba nyngkong eh ïa ka Meghalaya ban ïoh rung sha ka final bad ruh ban ïaknieh ïa ka nam lahduh ha kane ka lympung, katba ka Karnataka ka la ïoh rung ha ka sien ba ar naduh ba ïoh rung teng ka aïom ïalehkai 1975-76.
Ha kajuh ka por kane ka lympung kan dei ka sien kaba nyngkong eh ba ka All India Football Federation (AIFF) ka la pynlong ïa ki jingïakhun final, third place bad final shabar ri.
U coach ka Meghalaya u Bah Khlaiñ Pyrkhat Syiemlieh u la pynpaw ïa ka jingsngewkmen eh ba ki rangïalehkai ki la lah ban pynurlong ban jam sha kane ka kyrdan bad ki long ba la khreh ban ïaknieh ïa ka nam lahduh ha ka Santosh Trophy.
Wat la kane ka kynhun ka la don hapdeng ka jingduh jingkyrmen, hynrei ki rangïalehkai na Garo bad Khasi Hills ki la ïakhun tyngeh naduh kaba sdang.
“Naduh ka jingïakhun jong ka jingïalehkai group, ka kynhun jong ngi ka la wanphai da ka jingkhlaiñ bor.
Ngi la shah rem da 1-2 kol ha ka Odisha ha ka jingïalehkai group bad lada ngi dang shah rem ngin ym lah ban ïoh rung.
Hadien ngi la shah rem ha ka West Bengal bad hadien ha ka Punjab, hynrei ki rangïalehkai ki don ïa ka mynsiem ïakhun," u la bynrap.
“Ngi tip bha ba ka Karnataka ka long ka kynhun kaba khlaiñ bad kaba don ïa ki rangïalehkai kiba kynsai kiba la ïalehkai na ki klob bapher bapher bad ki klob (reserve team) jong ka ISL.
Hynrei ngim don jingtieng.
Ki rangïalehkai ki tip kumno ban ïalehkai bad ngin ïai neh skhem halor kane ka rukom ïalehkai," la ong u Khlaiñ.
Utei u coach u la ai khublei ïa ki paidbah nongkyrshan ka Jylla bad u la kyntu ïa ki ba kin ïai bteng ban ai jingkyrshan pura haduh kane ka jingïakhun final.
“Ki khubor kiba ngi la ïoh lyngba ki mobile phone ki la shlei sa tang ki jingai khublei.
Wat ha ki rynsan social media, ngi la ïoh ki jingai khublei lyngba ki paidbah.
“Man la iwei-pa-iwei ki dap da ka jingsngewkmen halor ka jingïalehkai bha ki rangïalehkai bad ki la ai jingkyrshan na ka bynta jong ngi.
Kumta ngi donkam ban ïakhun tyngeh namar ngi thrang ban ïoh rah ïa ka trophy.
"U kapten kane ka kynhun u Brolington Warlarpih u la ïasoh bad kane ka kynhun naduh ka wat kaba khatduh, hadien ba um shym la ïashim bynta lang ha ki jingïalehkai group na ka daw ba u kwah ban pynlut por bad la kiba haïing hasem ha ka jingrakhe ïa ka khristmas ha u Nohprah jong u snem ba la dep.
Utei u rangïalehkai ba la 34 snem ka rta u la pynpaw, “Kane ka long ka kabu ksiar kaba khatduh kaba ngan ïakhun tyngeh namar ngan sa shongthait noh na ka kam ïalehkai.
Ngan ïaleh ban pynurlong na ka bynta ban kynjoh sha ka thong jong ka jingjop.
"Ha kawei pat ka liang u coach ka Karnataka u Ravi Babu Raju u la ai jingïaroh halor kane ka jingpynkylla ïa kane ka lympung ïalehkai namar ka dei ka jingïohi jngai da ka AIFF.
“Kane ka jingpynkylla thymmai ïa ka rukom ïalehkai ka la long ka jingïarap kaba khraw na ka bynta baroh ki kynhun bad kumjuh ruh ki rangïalehkai ba kin ïalehkai bha," u la bynrap.
“Kum ka kynhun ngi donkam ban ïalehkai bha na ka bynta ban rah ïa ka trophy.
Ngi la bishar thuh ïa ka rukom ïalehkai ka Meghalaya, hynrei ngi donkam ban ïalehkai bha.
"Kumba ka paw ha ka jingïakhun semi final, ka Meghalaya ka la lah ban pynliem ïa ka Punjab da 2-1 kol bad ka Karnataka ka la jop ïa ka Services da 3-1 kol.
Lighting: ka dei ba tbeh jingshai da ka dingshai lane da ka ba pynphalang da ki sla phyrnai katkum ba dawa ka jiapaw ha ka durim ne sawangka.
Kumta lah ban jer da ka Tbehdingshai (lighting) bad ka Laphalang (reflector) ka ba mut ka sla ba pynphalang na ka jingshai ba thaba ka sngi lane ba pynthaba da ka dingshai.
Ha ka ba iadei bad ka bor jong ka dingshai ka ba pynmih ha la ki rong lah ban jer Rongdingshai (temperature) ka ba ju thew da ka jingkheiñ ba katkum ka bor jingshai ka ba don la ka rong katkum ba thaba, ba lah ban sngewthuh thikna kum ka bor jong ka ba tyngshaiñ ka sngi.
Ka sngi ka ba mih dang phyrngab bad ka ba la jan sep shwa ban prem dum ka long rong saw byrtem, katba ka dang ieng ka kylla rong lam jngum bad ka lieh shaid ynda la shiteng sngi.
Kumta ia kata ka ba thew da ka jingkheiñ lah ban jer Thewdingshai (Kelvin) khnang ban iahap bad ka Rongdingshai.
Ha kata ka diengkot ba thew ia ka jingthaba bad ka rong ba mih na ka dingshai lane na ka sngi la ju nam ruh kum ka shaisyaidrong (warm colour light) bad shaitngenrong (cool colour light) bad lada shim thik da ka jingkheiñ 5600K lane 5600Kelvin ka dei kum ba shai lieh lam jngum ka sngi por shiteng sngi ba ju nam ruh shaisngi (daylight) bad ynda la kham kah lyoh ka kham jlah rong jngum shuh shuh ka ba la shim jingkheiñ hapdeng 5700K – 6000K ba ju nam ruh suiñ kahlyoh (cloudy sky).
Ka jingshai ka ba shiteng sngi khlem kah lyoh ba thaba pyrshah ka sngi lah ban nam Shaishahsngi (direct sunlight) ka ba buh jingkheiñ hapdeng 4800K – 5000K.
Ka jingshai ka ba rong  stem lamsaw la thew jingkheiñ hapdeng 3000K – 4000K.
Ynda ka jingshai ka la sawlaiñ lamstem kumba long ka rong soh la thew jingkheiñ hapdeng 2000K – 3000K bad la ju tip ruh ha ka ktien phareng Tungsten Light.
ka jingshai ka ba kham duna shuh shuh bad long rong sawlep lan ban jer shaibthing (candle light) ka ba la thew jingkheiñ hapdeng 1000K – 1900K.
kumta ki ktien halor ka jingshai na ka dingshai lane na ka sngi ryngkat bad ki atiar pynthaba la jer kumne harum:Lighting : TbehdingshaiLight Temperature: RongdingshaiKelvin : Thewdingshai, ka ba mut ba thew ka jingkheiñ jong ka rong ba thaba na ka dingshai ne na ka sngi.
Warm Colour Light : ShaisyaidrongCool Colour Light : ShaitngenrongDaylight : ShaisngiDirect Sunlight: Shaishahsngi, ka ba mut shai pyrshah ïa ka sngi.
Reflector : Laphalang, ka ba mut ka atiar sla ba pynshah khnang ia ka ba thaba na ka dingshai ne na ka sngi ka ban phalang ha ka jaka ba donkam ha ka jiapaw ne dhara ha ka durim ne ka sawangka.
Ha ka ba iadei bad ka jingkheiñ naduh 1000K ter ter katkum ba dei ka biang ban pynneh beit da ka jingkheiñ ka ba la tip ha ka ktien phareng Kelvin kumba la kdew.
Jar la katta ki kyntien ba la thawhi bad kiwei kiwei ki bynta kin long katkum ba bishai da ka iktiar ka ba biang ban rai halor kawei pa kawei na ki jingtyrwa ktien thymmai.
Negative: ka dei ka mar ba kyndiah jingshai ha ka ba ka jingshai ka ba rung ha kane ka mar ka long ban shna ia ka durneh (still image) jong kano kano ka bynta ba la pynshah khnang ban khring jingshai katba dawa.
Kane ka mar ka long khongpong na kaei ka ba dei ban mih ha ka ba shisha, ka ba mut ba ka ba dum rong dei ka ba shai, kumjuh ruh ha la ka bor jingshai ba la thew ka ba blad rong dei ka ba jlah, bad ka ba jlah rong dei ka ba blad.
Kumta ka mut ba ka bynta ba pyrshi (transparent) khlem rong ka dei khongpong ka ba dum ïong synñia bad ka ba rben dum rong (opague) dei ka ba shai lieh  phalang.
Kumta lah ban jer Rongkhongpong (Negative).
Ha kawei pat ka liang lah ban kdew ba ka dei ba len pyrshah markhongpong ia ka ba dei ban long shisha, kumta lah ruh ban jer Ronglenpyrshah (Negative) bad kane ka kham iajan bad ka sladur ba don rong (film) khamtam ka ba don pura rong (colourful).
Ha kane ka bynta ka rong jngum ka kylla rong stem, ka rong saw ka kylla rong jyrngam, ka rong lieh ka kylla rong ïong bad kumta ter ter.
Na kata ka daw lehse ka ktien Ronglenpyrshah kan kham biang ban ia ka ktien Rongkhongpong, bad ka shong ha ki paidbah ban jied da ka ba kham iahap.
Negative : Ronglenpyrshah, RongkhongpongColourful : PurarongOpague: RbendumrongTransparent : PyrshiColour Film : SladurongMonochrome Film : Slashirong, Slaïonglieh (Black & White)White Balance : Pansara Lieh, ka ba mut ba baroh ki rong ha ka mariang ki thew biang dor halor ka sladur ka ba lieh ban ioh ia ki laiphew rong ba shisha.
Kane ka rukom ka dei ba leh ha kata ka dur da ka ba pynshah ia ka kortandur (film/ video camera) lyngba ka ïitkemdur (lens) ha ka slakot rong lieh shaid shaid khlem thoh dak ne thohbria ha kata ka puddur (frame) ka ba khlem kynthup sharud shakiar na kata ka slakot rong lieh.
Kanae ka long na ka bynta ban pynlong ia ka tyllong jong ka kortandur ban pynbiang ki rong ba shisha ha ka mariang da ka ba pansara ha ka slakot balieh.
Colour Balance : Pansara Rong, ka syriem kum ka Pansara Lieh (White Balance) tangba ka dei ha ka martrei (software) jong ka korputar ha ka ba taithoh ia ki durneh bad durim durkhih.
Saturation : Rongjlahblad, ka ba mut ka ba thew ia ka ba jlah palat liam ne ba ih rong shaduh ka ba blad palat liam ne ba sep rong.
Lehse ia kawei pat ba bynta ba ih bad sep rong lah ban jer Rongsepih (Hue) ka mut ka ba thew ia ki rong ki ba ih bad sep ha la ka jingkheiñ.
Hadien ba la ïoh ïa ki dkhot ka Ïingdorbar Thawaiñ kaba khatwei ka Jylla, ka la dei sa ka pali jong ki seng saiñ pyrthei ban thaw ïa ka Sorkar kaba thymmai.
Ban thaw ïa ka Sorkar, la ka dei kaba synshar tang da kawei ka seng saiñ pyrthei, lane ka Sorkar kaba synrop lang da bun tylli ki seng saiñ pyrthei, donkam ban ïoh ïa ka jingbun paidbah.
Ha Meghalaya, ka Ïingdorbar Thawaiñ ka dei kaba don 60 ngut ki dkhot.
Na ka bynta ban thaw ïa ka Sorkar, kano-kano ka kynhun ka dei ban don ka jingbun paidbah kaba 31 ngut ki MLA, kata, palat ïa ka marshiteng na ka jingdon ki dkhot.
Ha ki snem kiba la leit, ha ka por ba ka Congress ka dang khlaiñ bad ka ju don ha ka bor synshar, kita ki seng riewlum kum ka United Democratic Party (UDP), Hill State People’s Democratic Party (HSPDP) bad kiwei, ki ju ïatreilang bad ka Congress kaba shah kynnoh ka seng na Rithor, bad kam pher, lada ïalam da u Myntri Rangbah na Rilum Khasi Jaiñtia lane u Myntri Rangbah na Rilum Garo.
Ym ju kham don kata ka jingïapher bad jingïakren namar ki Khasi ne Garo ki dei ki nong Meghalaya.
Ban sngew ïapher ïa kane, ka dei sa tang lada ïoh noh la kajong ka Jylla hapdeng ki paid Khasi bad ki paid Garo, ha kaba ym donkam shuh ban ïakhlehlang.
Ban thaw Sorkar lang hapdeng ki seng saiñ pyrthei, ka dei ka hok jong ki MLA kiba la shahjied bad ka seng jong ki, la ka dei ba kin thaw Sorkar bad ki seng saiñ pyrthei kiba na kane ka Jylla, lane ki seng saiñ pyrthei kiba shah kynnoh kum ki seng na Rithor bad na kiwei ki Jylla.
Ha Meghalaya, ki seng riewlum kim ju ïatylli haba thmu ban thaw Sorkar lang.
Lada ym dei ba ïaknieh ban long Myntri Rangbah, ki don da kiwei pat ki daw kum ka jingbym pdiang ïa u nongïalam, nalor ka jingïaknieh ban ïoh long Myntri Sorkar.
Ka Congress, BJP, NPP, UDP, TMC bad kiwei pat ki seng saiñ pyrthei, ki dei hi kiba ïalam da ki nongïalam kiba na kane ka Jylla Meghalaya haba ki treikam ha kane ka Jylla.
Ka jingdon bun tylli ki seng saiñ pyrthei ka la pynpharia bha ïa ki paidbah ban ai ïa ka rai ha ka por ba thep vote, namar ki paidbah ki ïoh jied bun tylli ki seng bad bun ngut ki kyrtong khamtam eh ha Rilum Khasi Jaiñtia.
Haba kwah ban ïoh ka Sorkar kaba skhem, donkam ban don ka seng saiñ pyrthei kaba skhem ka nongrim khnang ba ki paidbah kin shaniah bad ba kin lah ban ai ka rai kaba biang ïa kano ka seng kin phah synshar.
Katba ym pat ïoh bun paid tang kawei ka seng ban synshar, kam myntoi ban leh bunkam bad pynkulmar kai ïa ki paidbah khamtam ki duk ki rangli kiba mad jingeh haba mih ki jingpynthut ïa ka kamai kajih kaba man ka sngi.
Dei ban ailad ïa kino kino ki seng kiba kwah ban thaw Sorkar da kaba leit synrop lang namar ha ka synshar paidbah, donkam ban ïoh ïa ka Sorkar jong u paidbah kaba la jied da u paidbah ha ka ilekshon.
Ka shong ha kita ki seng saiñ pyrthei kiba ïasngewthuh jingmut ban thaw lang ïa ka Sorkar ne ban pynkhyllem Sorkar, ym da kiwei pat ki kynhun ki bym dei ki seng saiñ pyrthei.
Ki paidbah ki dei ban sngewthuh ba ym dei ban shah ïalam bakla ne shongshit tang namarba don kiba pynshit ban myntoi saiñ pyrthei bad ban myntoi shimet.
Ka Jylla ka donkam ban don ka Sorkar kaba la jied da u paidbah ha ka ilekshon kaba dang kham sngewthuh ban ïakren haba mad jingeh, ym da ka jingsynshar President lane ‘President’s Rule’ kaba la shu pynïaid lut da ka Sorkar Pdeng lyngba ka jingpeit jingkhmih jong u Lat ka Jylla.
Haba la jied ïa ki MLA ka dei ka kamram jong ki ban thaw ïa ka Sorkar bad ban shim ïa ka rai badno ki sngew ïahap ban ïatreilang.
Ka United States ha kane ka kynti ka la ong ba ka long kaba donkam ban iatreilang bad ka India khnang ban ioh ia pyrkhat bad thaw lad kumno ban pynsangeh noh ia ka thma Russia bad Ukraine.
Namar na ka liang jong ka US, ka la ong ba ka India ka kham don lad bad kham lah ban ïakren ne pynkohnguh ia ka Russia haba iadei bad ki liang bapher bapher.
Haba iadei bad ka jingkylli ba la buh bad ong ‘Hato ka India ka lah mo ban leh eiei naka bynta ban wanrah jingiasuk hapdeng ka Russia bad Ukraine?’, u Blinken u la ong ba ka India hapoh ka jingialam jong u Myntri Rangbahduh ka India- u Narendra Modi, ka don jingkyrmen shibun ban lah ban wanrah jingiasuk hapdeng ka Russia bad Ukraine namar ba ka India ka long ka paralok ba iajan eh bad ka Russia bad kumta dei sa tang ha ka India, ba ka Russia ka lah ban sngap ia ki jingai jingmut bad jingpynsngewthuh jong ka.
U Myntri Rangbah jong ka Bihar u Nitish Kumar la i kumba u la ngat ha ka jingshah thok na ka khubor lamler kaba la saphriang lyngba ka Social Media ha kaba ïadei bad ka jingshah pynïap jong ki nongtrei bar jylla ha kaba la ong ba ki la shah bom beiñ ha Tamil Nadu ha kaba ki la don kumba arngut kiba la duhnoh ïa la ka jingim.
U Nitish Kumar haba u la ïoh khubor halor ka jingshah pynïap jong kitei ki nongbylla u la phah khubor lyngba ka Twitter hynnin ka sngi ha kaba u la pynpaw ïa ka jingsngewkhia mynsiem halor ka jingjia ha Tamil Nadu.
U Myntri Rangbah u la hukum ïa u Chief Secretary bad u DGP ba un ïakren bad ki heh ba dei khmih kiba ha kajuh ka kyrdan ha ka jylla TN bad ban kren ruh halor ka jingshngaiñ jong ki briew kiba trei ha kane ka jylla kiba dei na Bihar.
Ha kaba ïadei bad kane, khyndiat kynta halor kane ka khubor, ki pulit jong ka Tamil Nadu ki la pynshisha da kaba ong ba ki Video ïa kiba la saphriang kylleng ha ka Social Media ha kaba ïadei bad ki nongtrei bar jylla kiba na Bihar kiba la shah pynïap ka dei ka bym shisha, ha kaba ki la mih ki jingkylli ba ha kano ka rukom u Myntri Rangbah ka Bihar u la ngat ha kane ka khubor thok kaba la saphriang kylleng.
Ha ka jingbuh ïa ka Video ha ka Social Media, u DGP jong ka Tamil Nadu u Shailendra Babu u la ong, “Ki la don kumba katto katne ngut ki briew ha Bihar kiba la buh da ki Video kiba la pynsngewthuh bakla ba ki nongtrei bar jylla kiba na Bihar ki la shah thombor ha Tamil Nadu.
Ki ar tylli ki Video ïa kiba la saphriang ha ka Social Media ha kaba ïadei bad ka jingjia ka dei kaba bakla bad ka bym dei ka jingjia kaba jia shisha.
Ïa ki jingshisha baroh kiba don ha kane ka Video la pynduh noh ha kaba ki la paw bad la i kumba ki nongbylla kiba sah ha Tamil Nadu ki la shah thombor.
"Kaba kham sngewshutia ka long, ba ïa kane ka mat la rah ha Bihar Assembly ha kaba ka seng BJP ka la kynthoh pyrshah ïa ka sorkar bad dawa ba ka la dei ban ïakren bad ïatyrko nia halor ban pyntikna ban pynbiang ki jingïada bad ai jingshngaiñ ïa ki briew kiba na Bihar kiba trei bad sah ha Tamil Nadu.
Ha ka por ba ka BJP ka la rah ïa kane ka mat ha Assembly, u Nitish bad u Symbud Myntri Rangbah u Tejashwi Yadav kim shym la don hapoh ïingdorbar.
Ka seng BJP ha Bihar ka la nud ruh ban kynthoh jur ïa u Tejashwi uba la leit sha Chennai  ha ka sngi Balang ban leit na ka bynta ka jingdon bynta ha ka jingrakhe sngikha jong u Myntri Rangbah jong ka Tamil Nadu u MK Stalin.
U Myntri ka tnat kam bar ri jong ka China, u Qin Gang ha ka jingiakynduh bad u Myntri kam bar ri ka India u S.
Jaishankar ha ka Sngi Palei, u la ong ba ka India bad ka China ki donkam ban wanrah ka jingiabeit haba iadei bad ka jingïakynad khappud, khnang ban wanrah ia ka shongsuk- shongsaiñ ha baroh arliang bad kumjuh ruh ban nang pynskhem bad pynkhlaiñ ia ka jingiadei para marjan ri.
Kumta la ong ba u Qin, u la iakynduh markhmat bad u Jaishankar ha katei ka Sngi Palei, da kaba leit ban iadon bynta ha katei ka jingialang jong ki Myntri ka tnat kam bar ri jong kitei ki ri bapher kiba long ki dkhot jong ka kynhun G20 bad ia katei ka jingialang kaba heh bha la pynlong hapoh New Delhi, ka long ruh hadien 34 bnai ka jingïakynad ba khlem sangeh hapdeng ka India bad China haba iadei bad ki kam khappud.
U Qin u la shimti ia ka shuki Myntri jong ka tnat kam bar ri ka China, dei ha u Nohprah, ha kaba u la shim bujli noh ia ka jaka jong u Wang Yi.
Namar na ka liang jong ka India, ka la ong ba, ka jingiadei hapdeng ka China bad India kan nym lah ban iaid beit- iaid ryntih da lei-lei ruh, lymda ymdon jingiasuk bad jingiabeit ha ki thaiñ khappud.
Kumjuh ruh na ka liang u Jaishankar, u la ong ba ka jingiadei hapdeng ka India bad China ha kane ka por ka long ka bym biang bad lah ruh ban ong ba ka la dkoh ne ‘anna’ naduh ba la mih ki daw iakajia khappud ha ki snem ba la leit.
Namarkata, u la kyntu ia ka China ruh ba kan ialeh katba lah ban wanrah biang noh ia ka shongsuk- shongsaiñ ha kitei ki bynta khappud bad kumjuh ruh ban pynbna biang noh ia ka jingiadei hapdeng ka India bad China ha kine ki sngi ban wan.
Dei ha kane ruh ka bynta ba u Qin u la ong ia u Jaishankar ba ka donkam ia baroh arliang ri ba kin ialeh shitom bad thaw lad kumno ban wanrah ia ka jingiabeit bad jingiasngewthuh jingmut markylliang khnang ban lait na ki kynrum- kynram bad ki jingïakynad kumba long ha kitei ki snem ba la leit.
Kum shi bynta ban rakhe pyndonburom ïa ka jingdap 65 snem jong ka All India Majlis-e-Ittehadul Muslimeen (AIMIM), u MP jong ka Hyderabad bad u heh jong ka seng u Asaduddin Owaisi u la pynshai ha ka sngi Palei da kaba ong ba ka seng jong u kan sa ïakhun ïa ka ilekshon ka ban wan ha Rajasthan bad Karnataka, bad thmu ruh ban ïakhun ha ka ilekshon Assembly ha Telangana, ha kaba la ai jingmut ïa ki briew jong ka seng ba ki la dei ban sdang noh ha ka jingpyntreikam.
Ha katei ka sngi rakhe ba la pynlong ha ka jaka treikam jong ka seng kaba don ha Darussalam, u Owaisi u la ong ba ka seng kan sa ïai btreng ha ka ban nang pynheh pynïar shuh shuh ïa ka seng ha man ki jylla.
Ka seng kaba ha Hyderabad ha ki snem 1950, ka AIMIM ka la nang kiew ha kaba ka la don arngut ki MP bad 7 ngut ki MLA ha Telangana bad uwei u MLA ha Bihar.
Ka la ïakhun ruh ha ka ilekshon ha Jharkhand, UP, Maharashtra, Tamil Nadu, Uttarakhand, West Bengal bad Gujarat.
U Chief Accountant jong ka Bengaluru Water Supply and Sewerage Board (BWSSB), u Prashanth Madal, u la ngat ha ka shrip jong ki heh ka Karnataka Lokayukta katba u dang pdiang ïa ka pisa ba la pynbam kaba long T.
40 lak ha ka sngi Palei.
U Prashanth u la long u khun jong u MLA ba mynta jong ka seng BJP na Channagiri Assembly Constituency, u K Madal Virupakshappa.
Ïa kane ka jingjia la lap ha ka por ba  ka liang pyrshah ka la kynthoh jur ïa ka sorkar BJP ha Karnataka da palat  40 per cent ka jingïohnong bad siew ha ki Tender jong ka sorkar.
Kumba la ïathuh ka tyllong khubor, la ong ba u Prashanth u la dawa da kumba T.
80 lak ka pisa na ka bynta ban pynkhuid ïa ki rukom pyntreikam ha kaba ïadei bad ka Tender.
La lap ïa u ha ka por ba u dang kner ïa ka pisa kaba T.
40 lak ha ka jaka treikam jong u bad ïoh ruh ban kurup T.
6 klur na ka ïingsah jong u.
U Prashanth u la don ha kti jong ki pulit ka Lokayukta ha kaba ki la ithuh shai bad pyntikna ïa ki kot donkam.
Ïa ka jingmudui la phah ha kaba ïadei bad ka jingmang ïa ki Tender na ka bynta ban pynbiang ïa ki tiar pyndonkam sha ka Karnataka Soaps and Detergents Limited (KSDL).
U kpa jong u Prashath u dei u Chairman jong ka KSDL.
Ki heh ba dei khmih kin sa kylli jingkylli bad tohkit ïa u MLA jong ka BJP u Virupakshappa naba ïa ka pisa la shim ha ka kyrteng jong u Chairman jong ka KSDL na ka bynta ka Tender ban pynbiang ïa kitei ki tiar.
Ki nongïalam bad ki dkhot jong ka Scheduled Tribe Demand Committee of Manipur (STDCM) kiba bun na ki ki dei ki ‘riew kynthei ha ka 2 tarik mynta u bnai ki la la pynlong da ka jingïaïaid paidbah ha ki 2 tylli ki jaka bad pyrshang ruh ban leit ïaid shaduh ka khyrdop jong ka Ïing Dorbar Thaw Aiñ jong ka jylla Manipur kaba don ha ka nongbah Imphal.
Ïa ka jingïaïaid paidbah jong ka STDCM la pynsangeh noh da ki bor pulit ha Lamphel Super Market, Imphal, bad ha Wangoi, Imphal West district.
Ïa katei ka jingïaïaid paidbah la pynlong kum shi bynta ban dawa pynrung noh ïa ka kynhun jaitbynriew Meetei/Meitei ha ka thup Scheduled Tribe (ST) jong ka Konstitushon.
Ha katei ka sngi na ka liang ka nong-aiktien jong ka Lamphel Super Market Nupilup (Women’s Vigilante Group) – N Ibemcha Devi ka la ong ba na ka liang ka seng ka kwah ban kyntu ïa ka sorkar jylla ba kan leit ai noh ïa ka kaiphod sha ka Sorkar Pdeng ban pynmih ïa ka rai halor katei ka mat jingdawa.
Katei ka nongïalam ka la ïathuh ruh ba watla ki la don katto katne ngut ki MLA kiba la ai ïa ka jingkyrshan halor katei ka jingdawa, pynban na ka liang ka sorkar jylla ka la pynsahteng ïa katei ka kaiphod la bun bun snem mynta.
Ha katei ka jingïalang na ka liang ka dkhot jong ka STDCM – Chaoba Meitei ka la ong ba ka jingpynrung ïa ka kynhun jaitbynriew Meetei/Meitei ha ka thup ST ka dei tang kawei na ki lad ka ban lah ban pynbiang ïa ki lad jingïada na ka bynta ka jaitbynriew Meetei.
Ka kynhun ki samla na ka jylla Uttar Pradesh hapoh ka jingkhmih jong ka Ek Bharat Shrestha Bharat Mission’s Yuva Sanga ha ka 2 tarik mynta u bnai ka la leit ban jngoh ïa ka Raj Bhavan, Shillong ban ïakynduh ïa u Lat jong ka jylla Meghalaya, u Phagu Chauhan.
Ha ka jingïalang bad katei ka kynhun jong ki samla, na  ka liang u Lat jong ka jylla u la ai jingkren halor bun tylli ki mat kiba ïadei bad ka ‘Ek Bharat Shrestha Bharat Mission’ ha ryngkat ka jingpdiang sngewbha ïa kitei ki samla kiba la wan naduh Uttar Pradesh.
Ha ka jingai jingkren jong u Lat, u la pynpaw ïa ka jingsngewkmen kaba khraw bad pyntip ruh ha kitei ki samla ba ka thaiñ shatei lam mihngi jong ka ri India ka dei ka thaiñ kaba riewspah ha ka liang ka riti ka dustur bad kumjuh ruh ha ka liang ka rukom im rukom sah jong ki paidbah nongshong shnong bapher bapher.
U la ong ruh ba ka long kaba sngewsih ba bun na ki paidbah nongshong shnong jong ka ri kim shym la don satia ïa ka jingtip kaba kham bniah shaphang ka thaiñ shatei lam mihngi.
U la ïathuh ba lyngba ka rynsan ‘YuvaSangam’ kaba la pynsdang hapoh ka jingïalam jong u Myntri Rangbahduh jong ka ri, kan ïarap ïa kiwei kiwei ki nongshong shnong jong ka ri ba kin tip kham bniah shaphang ka riti ka dustur jong ka thaiñ shatei lam mihngi.
Kumjuh ki paidbah nongshong shnong jong ka thaiñ shatei lam mihngi kin ïoh ïa ka lad ban tip kham bniah shaphang ki riti ki dustur jong ki nongshong shnong jong ki jylla kiba shabar na ka thaiñ.
Ha ka jingwan jngoh jong kitei ki samla la ïathuh ba kin ïoh lad ban phai khmat sha ki 5 tylli ki mat pdeng jong ka rynsan YuvaSangam – ka Paryatan (Tourism), Parampara (Traditions), Pragati (Development), Prodyogik (Technology) bad ka ParasparSampark (People-to-people connect).
Ïa katei ka kynhun YuvaSangam na ka jylla Uttar Pradesh kaba la ïalam da ka Babasaheb Bhimrao Ambedkar University, Lucknow la pdiang sngewbha da ka skulbah North-Eastern Hill University, Shillong.
Kane ka jingleh ka KHADC ka long shu thom da ka bor ia ki khun Khasi paka ban pynduh syrnod (Certificate) ST ia kiba ai jait kpa kam don nongrim.
Ka long thik kum ka jingleh donbor ki nongsynshar Taliban ha Afghanistan ban khanglad ia ki kynthei ban leit sha ki skul pule bad ki skul bah (University) ba kin leit pule ban nang ban stad.
Kane ka jingleh khyllah ka KHADC kam dei ka rukom pynneh ia ka dustur ka riti u barim bajah.
Ka dei ka jingiuhroit ia ka hok longbriew manbriew u khun Khasi Khara.
Haba shim jait khein jait Khasi balei hap khang ia ka mon jong u briew ne ka briew.
Lada ki shim jait bym dei ka jait Khasi kata ka dei kein ban khang ia kiba kum kita ki jingleh khyllah bym ia hap bad ka dustur ka riti u Khasi.
Hynrei haba ki shim jait Khasi la ka dei na u kpa ne ka kmie ba kha ba pun ka dei ka hok bad ka mon jong ki khun ki kti.
Namar ki sngew ieit ia la u kpa bad ka kmie.
Ia kaba kum kane ym dei ban khanglad na ka bynta ka jingbha ka ri bad ka jaitbynriew u Hynñiewtrep Hynñiewskum.
U President ka Ukraine, u Volodymyr Zelensky ha ka Sngi Balang u la kyntait war halor ka jingpharep jong ka Russia ba dei ma u, uba phah thombor ban shim ia ka jingim jong u President ka Russia, u Vladimir Putin.
Kane ka wan jia ha kaba ki shipai ka Russia ki la ioh ban siat pynhap ia 2 tylli ki drone kiba thmu ban leit thombor ia u Putin hapoh ka nongbah Kremlin.
Kumta, u Zelensky ha katei ka sngi u la ong ba ka Ukraine kam shym don jingthmu eiei ban thombor ne ban shim ia ka jingim jong u Putin, namar ka Ukraine ka dang iakhun shitom katba lah ruh ban iada ia la u jong u pud u sam na ka jingwan tur jong ki shipai ka Russia shapoh Ukraine.
Shuh shuh ruh u Zelensky u la ong ba ka Ukraine kam shym la leit thombor ia u Putin lane ia ka Moscow, namar kam da don bun ruh ki tiar ba kan leh ia kata.
Ka Russia ha ka Sngi Balang, ka la pyntip ba ka la ioh ban siat pynbthei noh ia 2 tylli ki drone kiba leit poi sha ka jaka sah jong u President ka ri ha Kremlin, ha kaba ka Russia ka la kynnoh bad ong ba katei ka long ka jingthmu thombor jong ki lehnoh Ukraine.
Wat la katta, la ong ba ka long kaba donbok ba ki bor pahara ki la lah ban siat pynbthei noh ia kitei ki drone bad ia mynta hi, kam don shuh kano kano ruh ka jingma ia u Putin ne ia katei ka jaka.
Hadien 60 snem ka la jylla Nagaland sa shisien ka la ïoh biang ïa ki nongmihkhmat kiba dei ki ‘riew kynthei.
Ki ar ngut ki ‘riew kynthei kiba la shah jied ban long ki nongmihkhmat jong ka Ïing Dorbar Thaw Aiñ jong ka jylla ki kynthup ïa ka Salhoutuonuo Kruse bad ka Hekani Jakhalu, kiba dei baroh 2 ngut ki kyrtong jong ka seng Nationalist Democratic Progressive Party (NDPP).
Ka Kruse ka la ïoh rah ïa ka nam jop na ka Western Angami Assembly constituency katba ka Jakhalu pat ka la ïoh ïa nam jop na ka Dimapur lll.
Halor katei ka nam jop, la ïathuh ba na ka liang u Myntri Rangbah ka Nagaland – Neiphiu Rio bad kumjuh ruh u Myntri Rangbah ka Assam – Himanta Biswa Sarma ki la ai ïa ka jingkhublei kit bok kaba khraw ïa kitei ki 2 ngut ki nongmihkhmat ba thymmai jong ka jylla.
Kat kum ki jingïoh lum jingtip la ïathuh ba ka Jakhalu ka dei ka nongïasaid aiñ bad kumjuh ruh ka nonghikai jong ka skulbah Delhi University, bad kumjuh ruh ka nongseng jong ka YouthNet.
Ka la ju ïoh teng ruh ïa ka khusnam ‘Nari Shakti Puraskar’ na u President jong ka ri India ha ka sngi ba la rakhe ïa ka “International Women’s Day" ha Rastrapati Bhavan.
Kat kum ka mat treikam jong ka, la ïathuh ba ka la buh thong hakhmat eh ban trei na ka bynta ka bha ka miat bad ka roi ka par jong ki khynnah samla, ban pynkup bor ïa ki ‘riew kynthei, ban ïakhun na ka bynta ki hok jong ki jaitbynriew rit paid bad kumjuh ruh ban wanrah ïa ka ‘model constituency’ ha ka thaiñ Dimapur III.
Kat kum ki jingïoh lum jingtip la ïahtuh ba ka Rano M Shaiza ka dei tang ma ka ka ‘riew kynthei kaba la shah jied ban llong ka MP Lok Sabha jong ka jylla Nagaland ha u snem 1977 bad ka S Phangnon Konyak pat ka dei ka ‘riew kynthei kaba nyngkong eh ka ban ïoh bat ïa ka shuki Rajya Sabha na ka jylla Nagaland ha u snem 2022.
Kat kum na ka result jong ka ilekshon ïing dorbar thaw aiñ jong ka jylla Nagaland, ka jingïatreilang hapdeng ka seng NDPP bad ka BJP ka la ïoh rah ïa ka nam jop ha ka liang ka jingbun briew ha kaba ka la ïoh jingjop haduh 37 na  60 tylli ki konstitwensi.
Ka BJP ka la ïoh rah ïa ka nam jop na ki 12 tylli ki konstitwensi katba ka seng NDPP pat ka la ïoh ïa ka jingjop na ki 25 tylli ki konstitwensi.
Ka White House ha ka Sngi Balang ka la kyntait halor ka jingpharep jong ka Russia ba ka United States ka iadon kti lang na lyndet haba iadei bad ka jingthmu thombor ia u Putin hapoh ka nongbah Kremlin ha ka sngi ba la leit.
Katei ka jingkyntait jong ka White House ka long hadien ba u Dmitry Peskov jong ka Russia, u la kynnoh ia ka United States halor ka jingai mynsiem bad ai jingkyrshan ia ka Ukraine ba kan leit ban thombor ia u Putin ha katei ka jingjia.
Kumta ruh ka United States ka la ong ba kam shym don jingthmu eiei ban ai mynsiem ne ban kynshoit ruh ia ka Ukraine ha kum kitei ki kam bad namarkata ruh ka White House ka la kynnoh kylla ia u Peskov ba u la shu kren lamler tang ban pynbud nam ia ka US.
Ka Russia ha ka Sngi Balang, ka la kynnoh ba ka Ukraine ka phah ia kitei ki drone sha ka jaka sah jong u Putin, da ka jingthmu ban thombor bad ban shim syndon ia ka jingim jong u ha ka miet Sngi Ba-ar.
Hynrei u Peskov, u la ong ba kum kitei ki rai, kim dei na ka Ukraine, hynrei ki long ki jingthmu bad jingai jingkyrshan na United States.
Kumta ruh u la ong ba ka Ukraine ka shu leh ia kaei kaba la bthah ia ka.
Katei ka jingjia ka long hadien bun tylli ki jingbthei hapoh ki thaiñ kiba long ki jong ka Ukraine hynrei kiba la shah knieh noh ha ka Russia.
Kumta, la ong ba ki heh ka United States haba kren bad ki lad pathai khubor ha ka Sngi Balang, ki la pynpaw ba kim shym don jingthmu bad kim shym don bynta eiei ha katei ka jingthmu thombor ia u President ka Russia.
Ki lanot kiba la ïakynduh jingeh na ka jingshah klun jaka ha Goa ki la pynpaw ba ki la don hapdeng ka jingdumbuit ba ka la jan don shi snem naduh ba ka kynhun SIT ka la shimti ban pynlong ïa ka jingtohkit ha kaba ïadei bad ka jingjia, hynrei haduh mynta ka la paw ba kam pat lah ban pynshisha ei ei ruh em ne bamn ïoh kino kino ki jubab ha kaba ïadei bad ka jingtohkit jong ki.
Khyndiat bnai hadien ba la shimti ban pynlong ïa ka jingtohkit, ka kynhun SIT ka la pynshisha ba ka jingpyntreikam ka la ïaid shakhmat ha kaba ïadei bad ka jingpynlong ïa ka jingtohkit ba bniah halor ka jingdon jong ki kam beaiñ kiba la mih na ki jingkam trai halor ki jaka puta ne ka jingklun jaka.
Naduh ba u Myntri Rangbah jong ka Goa u Pramod Sawant u la dep ban pynbna ba ka sorkar jong u ha ka sien kaba nyngkong ka la buh ïa ka kynhun Special Investigation Team (SIT) na ka bynta ban tohkit ha kaba ïadei bad ka jingkam trai beaiñ ïa ki jaka puta hapoh ka jylla ka jingpyntreikam ka la sdang.
“Ha kaba ïadei bad ka rai kaba kongsan ba la dep ban ai ka sorkar jong ngi ka la rai ban buh da ka kynhun Special Investigation Team (SIT) ha ka jylla ha ka sien kaba nyngkong na ka bynta ban tohkit bniah halor ka jingkam trai beaiñ ïa ki jaka puta ne ka jingai sha kiwei pat da ka lynti kaba long beaiñ.
Ka Goa ka la long kawei na ki jylla kaba la donkam eh hadien ka jingïaid lynti ban buddien halor kine ki kam beaiñ ba la long lyngba ka jingkam trai beaiñ ïa ki jaka puta.
Ngin ym ieh noh ha kaba ïadei bad kane ka jingpyntreiakm na ka bynta ban ïada ïa ka khyndew jong ka Goa bad ka jingkwah jong ki nong Goa.
Ngi la ïaid lyngba kiba bun ki jingjia kiba kum kine ha kaba ïadei bad ka jingai jaka sha kiwei pat da ka lynti kaba beaiñ, kumta ngi la buh da kane ka kynhun na ka bynta ban pynstet ha ka ban leh ei ei ha kaba ïadei bad kine ki jingjia.
Nga buh ka jingkyrpad ïa ki briew ba ki dei ban mih shakhmat ha kaba ïadei bad ban leit hakmat ka kynhun SIT na ka bynta ban ai jingtip lada don ki jingjia ba ïadei bad ka jingkam trai beaiñ ne ai nongkynti sha kiwei pat lyngba ka lynti kaba beaiñ," la ong u Sawant.
Kane ka kynhun SIT ka dei hapoh ka jingïalam jong u Superintendent of Police, Crime branch, Nidhin Valsan, bad don ruh ïa hynriew ngut kiwei pat ki dkhot, kynthup u Deputy Collector jong ka South Goa, u Snehal Prabhu, bad u Deputy Superintendent of Police u Braz Menezes bad ki nongmihkhmat na ki tnat jong ka Archeology bad State Registrar, ïa ka hukum halor kane la pynmih da u Secretary (home) u Girish G Sawant, la ong u Sawant.
U Myntri ka tnat ki kam jngohkai pyrthei u Rohan Khaunte, u MLA na Porvorim, u la dawa ruh ban phah pynlong ïa ka jingtohkit ha kaba ïadei bad ka jingdon jong ka jinglong trai da ka lynti kaba beaiñ ha kaba ïadei bad ki jaka puta bad ong ba ha kaba ïadei bad kane, un sa ïakren bad u Myntri Rangbah.
Ki pulit jong ka Ludhiana ki la pynshisha ba ka jingpyntreikam jong ki ka bym shym la shongthait, ka la khanglad ïa ki koidi ba kin pyndonkam ïa ki Mobile hapoh ki patok kumba ju long ha ki por ba la leit.
Ka jingpyntreikam jong ki heh pulit ha kaba ïadei bad ka jingleit jurip bniah ïa ki patok na ka por sha ka por kiba don ha kylleng ki jaka jong ka jylla ka la ïarap ban khanglad halor kane ka jingpyndonkam Mobile ki koidi.
Kane ka jingpyntreikam ka dang ïai bteng ha kaba kumba ka long mynta la ong ba kane ka jingpyntreikam ka la ïarap shibun ban khanglad ïa ka jingpyndonkam mobile jong ki koidi kaba long kawei na ki jingma kaba pynjur ïa ki kam pyntriem hapoh ka jylla bad ka jingwad lad jong ki snar ban phet na patok.
Hadien ba la ïoh ban kurup ïa kiba bun ki Mobile phone na ki koidi, ki heh pulit jong ka Punjab ki la ïaleh ban pyntreikam ha ka ban lah ban khanglad ïa ki koidi ba kin pyndonkam ïa ki Mobile bad la ong ba lada lah ban leh ïa kane, ka Punjab kan long ka jylla kaba nyng-kong ha ka ri ka ban lah ban poi ha kane ka sienjam.
Kumba la jia ha kine ki bnai ba la lah, ka la don ka jingleit jngoh ha ka por bym poi pyrkhat ïa ka Ludhiana Central Jail,  ha kaba ïadei bad ka jingjurip bniah ïa ki rukom pyntreikam hapoh ki patok.
Wat lada ki la don ki jingbuh bad pyntreikam ïa ki CCTV Camera la ong ba ka long kaba eh ban khanglad ïa ki koidi ba kin ïoh ïa ki Mobile, naba ki nongïarap jong ki ki ju kawang ïa ki Mobile Phone hapoh ki patok lyngba ki kynroh kiba jrong.
Mynta ïa kum kine ki briew yn sa lah ban wad ban lap da kaba suk ha kaba yn sa khmih bniah ruh lyngba ki SIM Card jong ki trai bad ban pynshitom da kaba tyngeh pyrshah ïa ki ruh.
Tang ha ki khyndiat bnai ba la lah, la ïoh ban kurup palat 1,000 tylli ki Mobile Phone na ki patok.
Ki heh ba dei khmih, ki la phah pynkhlaiñ ïa ka jingpahara ha ki patok ba bun kiba don hapoh ka jylla.
Katkum ki khubor la iathuh ba 8 ngut ki la khlad bad 13 ngut kiwei pat ki la mynsaw na ka jingshah synreit kuli hajan Belgrade ha ka miet Sngi Palei.
Kane ka jingjia ka long tang hadien shi sngi ka jingkhlad jong ki 9 ngut na ka jingshah siat hapoh ka Elementary School ha Serbia.
La ong ba ha katei ka miet, uwei u runar ha ryngkat bad ki atiar kiba u la kit bad kieng ialade, u la leit poi ha katei ka jaka hajan Mladenovac bad u la synreit kuli napoh jong ka kali ba u shong sha katei ka jaka ba iabun briew bad hadien kata u la phet krad noh na katei ka jaka.
Tat haduh jong ka step Sngi Thohdieng, ki pulit ki dang thwet bad bud dien ia utei u runar katba ki dang wad bniah ia ki jingtip shaphang jong u.
Kumta ruh ha katei ka miet, ki bor pyniaid ki la pyntip sha ka tnat ba dei khmih bad la phah ruh da ki ‘helicopter’ ban swait kylleng sawdong jong katei ka thaiñ, ha kaba la ker kut noh ruh ia katei ka thaiñ baroh kawei.
Ki pulit ki la khang kut noh ruh ia ka surok ka ban leit sha ki shnong Malo Orasje bad sha Dubona, kum shi bynta ban ker kut ia utei u runar lada u pyrshan ban mih bad phet noh na katei ka thaiñ.
Kumta, la ong ba ki bahaiing hasem jong kitei kiba khlad bad kiba mynsaw baroh, ki la pynpaw ka jingsngew khia kaba jur halor jong katei ka jingjia ka bym poi pyrkhat bad naba kim shym la don jing-ithuh eiei ruh ia utei u runar uba la synreit kuli sha ki ha katei ka miet.
Ki bor pyniaid ki la pynrem jur halor katei ka jingjia bad ki la ong ruh ba katei ka long ka kam thombor jong ki kynhun ehrang.
Namarkata ruh lada ioh ia utei u runar, yn pynngat ia u hapoh ki kyndon pynkheiñ aiñ katkum ki jingleh pynkheiñ aiñ jong u hi.
La ong ruh ba ka Balkan ka la ioh mad lypa ia shibun tylli ki jingjia synreit kuli ba shyrkhei ha kawei ka skul ha ka Sngi Balang, ha kaba uwei u khynnah 13 snem u la siat iap ia 8 ngut ha katei ka skul.
U Myntri Rangbah jong ka jylla Mizoram, u Zoramthanga ha ka Sngi Palei mynta ka taiew u la phah da ka shithi sha u Myntri Rangbah jong ka jylla Manipur – N Biren Singh ban kyrpad na u ba un shim ïa ki lad ki lynti kiba kyrpang khnang ba yn lah ban tehlakam bad pynsangeh ïa ki jingkulmar kiba la jia ha kylleng ki bynta jong ka jylla bad kumjuh ruh ban pynneh pynsah ïa ka shongsuk shongsaiñ ha ka jylla Manipur.
Na ka liang u Myntri Rangbah ka Mizoram u la pynpaw ruh ba u dap da ka jingsngewsih kaba khraw halor ki jingkulmar bad jingïaumsnam kiba la jia ha kylleng ki bynta jong ka jylla Manipur bad kumjuh ruh halor ki jingthuh ka shongsuk shong saiñ hapdeng ki jaitbynriew Meitei bad ki nongshong shnong trai muluk jong ka jylla Manipur.
Ha ka jingpyllait kyrwoh jong u Myntri Rangbah u la ong ba kum u Myntri Rangbah ka Mizoram kaba dei ka jylla kaba don ïa ka jingïadei kaba jan bad ka jylla Mannipur la ka long ha ka liang ki riti ki dustur bad kumjuh ruh ha ka liang ka histori, u dap da ka jingsngewsih kaba khraw ban ïohi ïa ki jinglong jingman jong ka jylla Manipur ha kine ki sngi ba mynta.
Na ka liang u Zoramthanga u la kyntu ïa u N Biren Singh ba un lum un lang ïa ki tnat treikam bapher bapher jong ka jylla na ka bynta ban pynkut noh ïa ki jingïakynad bad jingkulmar kiba la jia ha ka jylla Manipur.
Na ka liang u Zoramthang u la pyntip ruh ba ma u lem bad ka sorkar jong u lem bad ki nongshong shnong jong ka jylla Mizoram kin ïatreilang na ka bynta ban wanrah biang ïa ka suk ka saiñ ha ka jylla Manipur.
U la kynpad shuh shuh ïa u N Biren Singh bad kyntu ba un shim ïa ka lyngkor ban pyndonkam ïa ka iktiar kum u Myntri Rangbah u ba ïalam ïa ka jylla – ban wer ïa ki lad treikam ba kin ïatylli kawei khnang ban pynkut noh ïa ki jingïakynad bad jingïakulmar baroh.
Na ka liang u Zoramthanga u la kyntu ruh ba man la uwei pa uwei u nongshong shnong u dei ban shim ïa ka kamram na ka bynta ban wanrah biang ïa ka shongsuk shongsaiñ ha ka jylla bad ba kin kiatr na kino kino ki kam pynmih jingkulmar – ban ïa pynbeit noh ïa baroh ki jingïasngewpher jingmut lyngba ki lynti kiba jai jai na ka bynta ka bha ka miat jong ka jylla bad ki nongshong shong baroh khlem da peit shiliang ïano ïano ruh.
Kum ban shu ïathuh hangne, la ong ba ki paid Kuki lane ki Zo thnathlak kiba shong ba sha ha ka jylla Manipur ki don ïa ka jingïadei kaba ïajan bha bad ki paid Mizo kiba shong ba sah ha ka jylla Mizoram.
Ha ka jingpyllait kyrwoh jong u Zoramthanga, u la pyntip shuh shuh ba u la ïakren ruh ba ki heh sorkar jong ka tnat Kam Pohïing jong ka Sorkar Pdeng – kiba la ai ruh ïa ka jingmynjur ban phah shuh shuh ïa ki kynhun pahara jong ka Sorkar Pdeng sha ka jylla Manipur.
Na ka liang u Myntri Rangbah ka Mizoram u la kyntu ruh ïa u Myntri ka Tnat Kam Pohïing jong ka jylla – Lalchamliana bad ïa u home commissioner & secretary – H Lalengmawia ba kin pynlong ïa ka jingïalang kaba kyrkieh na ka bynta ban shim ïa ki lad ki lynti kiba donkam na ka bynta ka suk ka saiñ ka jong ki paid Zo hnathlak kiba shong ba sah ha ka jylla Manipur.
U Myntri Rangbah jong ka jylla Assam, u Himanta Biswa Sarma ha ka 4 tarik mynta u bnai u la leit ban plie mawnongrim na ka bynta ban pyntrei ïa haduh 46 tylli ki projek ba shongdor T.
2,500 klur ha ka thaiñ Karbi Anglong district.
Ha ka jingïalang kaba la pynlong ha ka shnong Diphu, u Myntri Rangbah u la pyllait ïa kitei ki projek ki ban pyntrei hapoh ka tnat Public Works Department (PWD), Public Health Engineering (PHE), Health & Family Welfare bad kiwei kiwei.
Haba ai jingkren ha katei ka jingïalang, na ka liang u Myntri Rangbah u la ong ba ka jingplie mawnongrim ïa kitei ki projek ka dei shi bynta na ka jingkular sha ka thaiñ Karbi Anglong District ba ka sorkar ka la pynbna paidbah hashwa ban pynlong ïa ka ilekshon ha u snem ba la dep.
U la ong shuh shuh ba ki projek surok ki ban pyntrei shen kin long ka jingkyrkhu na ka bynta ki nongshong shnong baroh jong ka thaiñ Karbi Anglong.
U Myntri Rangbah u la pyntip ba katto katne na kite ki projek ki kynthup ruh ïa ka jingpynbha ïa ka surok kaa pynïasoh ïa ka shnong Hamren bad ka shnong Howraghat (T.
922 klur na ka bynta 75 km) bad kumjuh ruh na ka bynta ban tei ïa ka shlem treikam kaba thymmai jong u Deputy Commissioner ha ka jingpynlut pisa kaba T.
26 klur.
Kiwei kiwei ki projek ki kynthup ïa ka jingpynshna ïa 130 tylli ki Model Anganwadi Centre (T.
300 klur) bad kumjuh ruh ka jingpyntrei ïa ka skhim Jal Jeevan Mission ha ka jingpynlut pisa kaba haduh T.
895 klur.
Hadien ka jingplie mawnongrim, na ka liang u Myntri Rangbah u la leit ruh ban ïashim bynta ha ka General Meeting kaba 50 jong ka Central Executive Committee jong ka Karbi Students’ Association (KSA) kaba la pynlong ha ka shnong Dillai – marjan bad ka shnong Diphu.
Ha katei ka jingïalang, na ka liang u Myntri Rangbah u la ïaroh ïa ka KSA kaba la don bynta ban trei na ka bynta ka bha ka miat bad ka roi ka par jong ka imlang sahlang ki paid Karbi.
Kumba la paw,  la ong ba ka jingpyntreikam hapoh ka seng BJP kum shi bynta ban pynkhreh ïa ka ilekshon Assembly ka la nang khlaiñ ha kaba ka seng ka la don ka jingkyrmen ban ïoh rah ïa  ka jingjop ha ka jingïakhun.
U nongïalam ba ratbah jong ka seng BJP ha Karnataka u B S Yediyurappa u la ong ba un sa leit ban jngoh ïa ki bynta ba bun jong ka jylla na ka bynta ban nang pynkhlaiñ shuh shuh ïa ki jingpyntreikam jong ka seng hashwa ban sdang ka ilekshon Assembly.
U Yediyurappa u la dep ban ïakynduh ïa u Myntri Rangbahduh u Narendra Modi, u Myntri ka tnat ki kam pohïing jong ka sorkar kmie u Amit Shah bad u President jong ka seng BJP u J P Nadda bad ha katei ka jingïakynduh jong ki, ki la ïakren bad ïamir jingmut ha kaba ïadei bad ki jinglong jingman ha ki kam saiñ pyrthei ha ka jylla bad ki jingpynkhreh na ka bynta ban ïakhun ïa ka ilekshon Assembly 2023.
Ha ka jingïakren bad ki nongthoh khubor, u Yediyurappa u la ong ba ka jingshah kynthup jong u hapoh ka BJP Parliamentary Board, kaba long ka kynhun kaba hakhlieduh ban ai ïa ka rai halor ki jingpyntreikam jong ka seng, u la phah ïa ka khubor kaba bha kaba ong bay m tang ha Karnataka un leit ban jngoh hynrei ha ki bynta ba shaphang Shathie jong ka ri baroh kawei.
Kum shi bynta ban pynpaw ka jingsngew-nguh ïa u Myntri Rangbahduh u Narendra Modi bad ïa ka kynhun nongïalam jong ka seng, u Yediyurappa u la ong ba un sa ïai bteng ha kaba ïadei bad ka jingtrei jong u ïa ki kam ha kaba un sa leit ban jngoh ïa ki jaka ba bun hapoh ka jylla, ban leit ruh sha baroh ki distrik khnang ban lah ban nang pynkhlaiñ shuh shuh ïa ka seng BJP bad ïa ka kynhun nongïalam jong ka seng.
U Myntri Rangbah barim jong ka Karnataka, ha kaba ïadei bad kane u la pynshai da kaba ong ba un ym ïakhun ha ka ilekshon.
Ha ka por jong ka jingleit jngoh jong u ïa kiba bun ki jaka hapoh ka jylla ha ki lai bynta, u  Yediyurappa u la ong, ba un sa khmih bniah ha kaba ïadei bad ki jinglong jingman haman ki jaka, ban ïakren bad ïaphylliew jingmut bad ki nongbud jong ka seng bad ban ithuh ïa ki nongïalam ki ban sa wan.
Ki bor pulit ka nongbah Dibrugarh ha ka 4 tarik mynta u bnai ki la leit ban kem noh ïa ka nongtrei ‘accountant’ jong ka Sarva Shiksha Abhiyan (SSA) na ka daw jong ka jingdonkti jong ka ban sei tuh ïa ka pisa na ka ‘fund’ jong ka SSA.
Ka nongtrei ‘accountant’ kaba la shah kem ha ki bor pulit ka dei kaba la tip kyrteng kum ka  Dhanti Gogoi Saikia kaba trei ha ka shlem treikam jong ka SSA kaba don ha ka nongbah Dibrugarh.
Kat kum ka jingïathuh jong ki bor pulit, ki la pyntip ba ka Dhanti Gogoi ka la donkti ban sei tuh ïa haduh T.
30 lak ka pisa na ka ‘beneficiary fund’.
La ïoh ban kem ïa ka Gogoi hadien ba ki bor pulit ki pynlong ïa ka jingtohkit hadien ka jingïoh ïoh ïa ka jingujor FIR na u  Inspector of Schools.
Ka Gogoi hadien ka jingshah kem ka la shah pynngat ruh hapoh ka Section 406/409 jong ka IPC.
Ka Khasi Jaiñtia Presbyterian Assembly ha ka Sngi Thohdieng ka la pynpaw ïa ka jingsngewsih halor ki jingjia ha jylla Manipur ha kaba kumba 24 tylli ki ïingmane ki la shah pynjulor kynthup ïa kiba bun ki skul bad kiwei ki jingtei.
Ha u kyrwoh khubor, u Rev.
SR Dkhar, Senior Administrative Secretary ka KJP Assembly, u la ong ba kane ka la wanrah ïa ka jingïaumsnam bad la don ruh ka jingduh ei ki mynsiem bakordor.
U Rev.
Dkhar u la ong ba kane ka jingsngewpher hapdeng ki paid nongshong ka lah ban ktah ïa ka thaiñ Shatei Lam Mihngi baroh kawei lada ym lah ban teh lakam ïa ka.
U la ong ba ka jingïakhih ban ïoh ïa ka hok ka dei ban long da ka lynti kaba dei.
Shuh shuh ka KJP Assembly ka la kyrpad ïa ki Myntri Rangbah ka jylla Manipur, Mizoram, Assam bad Meghalaya ba kin ïatreilang ban ïoh wanrah ïa ka jingshongsuk.
Ha kajuh ka por, u Rev.
Dkhar u la ong ba ka seng saiñ hima kaba synshar ha Manipur ka dei ban kiar na ka jingïashah liang khnang ban ïada ïa ki rit paid kiba long ki Khristan ha Manipur.
U la ong ruh ba ka jingduwai ka long na ka bynta kito kiba la ngat ha ka shitom bad jingduh ïa ki jingdon jingem bad ïa ki baieid bathoiñ ba u Blei un kyrshan bad ïarap ïa ki ha kaba kum kane ka por ba sngewsih.
Hadien ka jingmih khubor kiba shu antad bad ki khubor kiba la ïoh jingtip tikna ha kine ki khyndiat sngi bad taïew, ka General Council (GC) jong ka People’s Democratic Front (PDF) ha ka sngi Thohdieng da kawei ka sur ka la pynurlong ïa ka jingangnud ban leit ïalong kawei bad ka National People’s Party (NPP), ha kaba yn pdiang burom ïa ki 2 ngut ki MLA ka PDF lem bad ïa ki nongkitkam kane ka seng ha ka janmiet sngi Saitjaiñ.
Lyngba ka rai ka General Council ban leit ïalong kawei ka PDF bad ka NPP, ka PDF ka la wai noh kum ka seng saiñ pyrthei ha Meghalaya, katba ka NPP kaba don 26 ngut ki MLA, mynta kan kiew ha ka jingdon ki MLA jong ka sha ka 28 ngut.
Ïa ka General Council ka PDF la pynlong ha Shillong Club ha kaba la wan ban ïashimbynta lang da ki nongkitkam kane ka seng na kylleng ki konstitwensi ha ka jingdonlang ki ar ngut ki MLA, u Bah Gavin Miguel Mylliem (MLA ka Sohra) uba dei u President ka PDF, bad u Bah Banteidor Lyngdoh u MLA ka Mawkynrew konstitwensi.
Haba kren sha ki lad pathai khubor, u Bah Gavin u la ïathuh ba ka seng ka la rai ban ïaid shakhmat ha kaba ïadei bad ka jingthmu ban ïalong kawei noh bad ka NPP.
U la ong ba hashwa ban poi sha ka rai kaba la shim da ka General Council, ka PDF ka la rah shwa ïa kane ka mat hakhmat ka CEC ha kaba la ïatai ïathir bad kiba bun ki la kham noh sha ka NPP.
U la ong ba ka jingkhot na ki seng saiñ pyrthei ka la don hadien ka ilekshon, hynrei ka PDF ka sngewdei ban ïatai shwa ha ka CEC hashwa ban shim ïa ka rai.
U Bah Gavin u la ong ruh ba kam don ka jingpyrkhat kaba myntoi shimet, hynrei ka dei ka mat kaba la wanrah haba shai haba shit ha ka jingïadonlang jong baroh ki dkhot ka seng.
U la ong ba lada ka dei tang na ka bynta ka jingmyntoi jong ki 2 ngut ki MLA, lehse kan nym don ka jingïatai hapoh ka seng.
Halor ka jingjied ka General Council ban leit ïalong kawei bad ka NPP, une u President ka PDF u la ong ba kum ka seng kaba la dep don lypa bad ïatreilang bad ka NPP ha ka Sorkar MDA-I, ki nongkitkam ka seng ki la pynpaw ba ka kham suk ban leit sha kane ka seng namar ki nongrim jong ka NPP bad ka PDF ki long kumjuh.
Katba u nongbishar ka Meghalaya High Court u dang ai hukum ha kaba ïadei bad kawei ka mukotduma halor ka jingpynlip bording ba khah-khah, ka la don ka jingthut ba hapdeng khyndiat por ha ka bording bad kane ka la pynlong ïa u nongbishar ban kdew ba ka lah ban dei ka dak ka shin ba ka sorkar jylla kan hap ban ai ïa ka jubab ba pura halor ka jingthut ka bording.
Uwei u nongshong shnong ba la tip kyrteng kum u Flaming B.
Marak, u la leit ujor da ka mukotduma sha High Court halor ka jingpynlip bording ba khah-khah ha ka jylla.
Na ka liang u muktiar jong u Chairman ka Meghalaya Energy Corporation Limited u la pynpaw ba ka jingdonkam bording kaba man la u bnai ha ka jylla ka long kumba 200 Million Unit katba ka jingdon bording pat ka long tang 88 Million Unit.
Sa uwei pat u muktiar uba la mihkhmat ïa kawei pat ka liang u la kdew ba ka jingduna bording ka dei namar ka jingthut ha kawei na ki shlem pynmih bording kaba don ha Tripura bad ka sorkar Meghalaya kam don lad ban thied bording na kiwei pat ki tyllong.
Ka High Court ka la ong ba ka dei ka kamram jong ka sorkar jylla ban pynthikna ba ka bording ka don katkum ka jingdawa bad dei ban pynkhreh ïa ki saiñdur khnang ba yn lah ban pyndap ïa ka jingdonkam bording hadien habud.
Ka la ong ruh ba ka sorkar ka lah ban thied bording na ka ‘Open Grid’ bad ban poi sha ka jingïasngewthuh jingmut bad ki kompani pynmih bording ban pyntikna ba ka bording kan don na ka bynta ki paidbah lada ki paidbah ki kloi ban siew.
Ka High Court ka la bthah ïa ka sorkar jylla bad ïa ka MeECL ba kin ai jingthoh sha ka bad ban pyni kiei ki lad ki lynti kiba mynta bad kiba hadien kiba don bad ban kheiñ antad katno ka jingdonkam bording bad ha kajuh ka por ban pyni kaei ba kin leh lada don jingthut ha ki shlem pynmih bording bad kiei kiwei pat ki tyllong bording ba lah ban pynbiang ïa ka jingdonkam.
Shuh shuh ka ïingbishar ka la kdew ba ha ki jingthoh, dei ban pyni ba ki kynta pynlip bording ki dei ban long mar katjuh bad kiei ki jingpynkhreh ban pynbiang bording na ka bynta ki shlem kiba donkam kum ki Hospital, Airport bad kiwei.
Ki ar tylli jaitbynriew kiba na Manipur – Meitei bad Kuki ki la ïalum lang ha ka jingïakynduh ha ka sngi Thohdieng kaba la khot da u DGP ka Meghalaya, Dr LR Bishnoi ha ryngkat ki pulit ophisar ka East Khasi Hills district ha kaba la kular bad shimlang ïa ka rai ban pynneh ïa ka suk ka saiñ bad ban nym mih kano kano ka jingïakynad namar ka jinglong jingman ha Manipur.
Ïa kane ka jingïalang la pynlong ha Naga Community Hall hajan Nagaland House ha kane ka nongbah.
Haba kren sha ki lad pathai khubor, na ka liang u DGP ka Meghalaya, Dr Bishnoi, u la ong ba la ïakren da ka jingsngewkhia halor ka jingjia ha Manipur kaba lah ban wanrah kano kano ka jingbym shaniah para jaitbynriew bad la rai lang ban shim ki lad kiba lah ban ïakhun bad jop ïa kano kano ka jingsngew bad jingbym shaniah.
U DGP u la ong ba baroh la mynjur lang ban pynneh ïa ka suk ka saiñ bad ka jingïadei bad jingïajan hapdeng ki ar jaitbynriew kiba dei na Manipur.
U la ong ba kiba la shah rah ha ki pulit ha ka miet sngi Palei namar ka jingïakynad kaba malu-mala, la ïoh ban pynsngewthuh bad sneng da kiba la heh ka san kiba dei na baroh ar tylli ki jaitbynriew bad kita kiba la donbynta ban ïakynad ruh ki la kubur ba ka dei kaba bakla ban leh kumta da kaba kular ruh ba kan nym jia shuh.
Haba kylli la yn weng noh ïa ka ‘case’ ïa kiba shah rah ha ki pulit ha Shillong, u DGP u la ong ba ban poi shaduh u pud ban rai pynrem ïa kiba shah rah, kan nym jia satia bad kito kiba shah rah ha ki pulit ki la kular ruh ba kan nym jia shuh bad kum babe ïa kaba la jia.
U DGP u la ong ruh ba ki pulit kin pahara ha nongbah Shillong khamtam ha ki jaka ba shong ba sah ki jaitbynriew Manipuri ban tehlakam ïa kino kino ki jingïakynad, bad la mana ruh ïa ki jaitbynriew Manipuri ba kim dei ban shim ïa ka aiñ ha la ki jong ki kti, bad lada ki donkam jingïarap, ki dei ban pyntip sha ki bor pulit.
U la ong ba ki don ruh kumba 6 tylli ki jaka kiba donkam ban kham peitngor ha nongbah Shillong.
Na ka liang u Adviser ka Agriculture and Allied Sector, NEC Shillong, u M.
Iboyaima Meitei, uba dei ruh u ’riew rangbah na Manipur, u la ong namar ka jingjia kaba jia ha Manipur ka don ruh ka jingjia kaba malu-mala ha nongbah Shillong ha ka miet sngi Palei.
Dei na kane ka daw ba u DGP Meghalaya u la lum ïa ka jingïalang bad ki briew kiba kham hakhmat na ka jaitbynriew Meitei bad Kuki ban ïakren bad ban tehlakam ïa kino kino ki jingjia kiba lah ban pynmih ïa ka huri hura.
U la ong ba hapdeng ka jingïadonlang ki ’riew rangbah bad samla na baroh ar jaitbynriew lem bad ki pulit ophisar, la kular ban shimkhia lang ban tehsong ïa ka jingïajan bad ïadei parabriew bad para Jylla na Manipur.
U la ong ruh ba kaei kaba jia ha Manipur ka dei kaba sngewsih haduh katta katta, bad ka shong ha ki bor bahalor ka Sorkar Manipur kumno ban tem ïa kane.
La don ka jingsngap jar shi minit ban sngewlem ïa kaei kba ïadei bad ka jingjia ha Manipur  khamtam ka jingduh ïa ki mynsiem briew.
ka jingïalang la ïohi ïa ka jingkhublei kti lang para maki bad shondur lang lem bad ki pulit nalor ka jingshisha lang.
Ka ïing jong u Rangbah Shnong ka Nongagang Marngar, u Bah O Binong, ka la ing khong khait ha ka miet jong ka Sngi Palei kaba la wanrah ïa ka jingduhnong kaba khraw ïa ka katei ka longïing naba ki jingdon jingem baroh ba kynthup naduh u kba, ki tiar thir ksai, ki kot ki sla donkam lem bad kiwei kiwei ki la duh lut.
Kumba la ïoh jingtip, la ïathuh ba katei ka jingjia, ka la ka jia ha ka por kumba 10 baje eiei mynmiet katba ki dang leit ban shong pynshngaiñ sha ka ïing jong ka samla Walinda Binong (Bam kwai ha dwar U Blei) kaba don marjan bad ruh kiba dang ïadei shi ïing shi sem.
La ïoh jingtip ruh ba ka daw jong ka jingkem ding katei ka ïing ka long namar ha ka por ba ki mih ban leit shong pynshngaiñ sha katei ïing ïap briew, ki la kum klet ban pynlip ïa u mombati.
La ïathuh ba ki para marjan tang mar ïa ïohi ïa katei ka jingjia, ki la mih ryntih ban ïakhun pynlip ïa katei ka ding kaba la klang bad sdang bam duh ïa ka ïing.
Haba ïoh ban ïakren bad u Bah O Binong, u la pynpaw ïa ka jingsngewsih kthang halor katei ka jingjia kaba kim shym la poi pyrkhat satia.
U la ïathuh ruh ba hashwa ba kin mih na la ïing ban leit shong pynshngaiñ sha katei ka ïing ïap briew, ka la don ka jingpynlip ïa ka bording ilektrik (load shedding) bad namar ba ki dang hap treikam, kumta ki la shu pynmeh noh da u mombati.
Shuh shuh u Bah Binong u la ïathuh ba tang mar ïa dep kam, hapdeng ka jingkyrkieh ban leit shong pynshngaiñ sha katei ka ïing ïap briew, la kum klet noh ban pynlip ïa u mombati.
U la ïathuh ba ka jingduh na ka jingbam duh jong ka ding, kam duna shuh ïa ka T.
5 lak.
Halor kane ka jingjia, na ka liang u Bah Binong kum u kpa jong ka ïing, bad kiba dei na ka longïing ba duna ha ka ïoh ka kot, u la buh ka jingkyrpad sha ki bor sorkar bad ruh sha u MLA ka Nongpoh ban pynïoh lem ïa ki lad jingïarap khnang ba kum ka ïing kan lah biang ban ïeng sa shisien pat.
Kumba 67 ngut ki samla pule kiba dei na Meghalaya ki la poi ha Guwahati na nongbah Imphal da ka liengsuiñ kaba la pynbeit da ka Sorkar Jylla.
Haba ïakren bad ka Myntri Sorkar ka Kong Ampareen Lyngdoh ka la ïathuh ba ki don 67 ngut ki samla pule ka Jylla kiba la wan phai na Imphal da ka liengsuiñ sha Guwahati.
La pdiang ïa kine kiba wan phai ha Guwahati da ka kynhun kaba la phah kyrpang da ka Sorkar Jylla ban peit ïa ka jingbit jingbiang jong kito kiba wan phai sha la ka jong ka Jylla.
Kine kiba wan phai na Imphal ki kynthup lang ruh ïa ki nongïalehkai phutbol ka Shillong Lajong FC.
Ha kawei pat ka liang, ka Sorkar Jylla ka la pynbeit da ki bos ban kit ïa kine kiba wan phai na Imphal kiba kynthup kawei ka bos kaba leit sha Rilum Garo bad 3 tylli ki bos kiba leit sha Rilum Khasi Jaiñtia.
Na ka liang u Myntri Rangbah u Conrad K Sangma u la dep pynbna ba ka Sorkar ka la pynkhreh ban phah wan phai ïa ki nongshong shnong ka Jylla kiba sahkut ha Imphal khamtam ha ki jaka pule bad la shim ki lad ki lynti ban pyntikna ba ki lait na ka jingma namar ka jingïakynad bad ka jinglong jingman kaba syier ha Manipur.
Ka Sorkar Jylla ka la ïathuh ba ki briew ka Jylla kiba sahkut ha Manipur ki kynthup ïa 50 ngut ki samla pule kiba dei na ka Agriculture University, 10 ngut na ka Food Technology Institute, 25 ngut ki dkhot bad nongïaleh ka Shillong Lajong nalor kiwei kiwei.
Ka Sorkar Jylla da kaba sngewthuh lang bad ka PMO, Ministry of Home Affairs, DG Assam Rifles, Ministry of Civil Aviation bad ki nongpynïaid liengsuiñ shimet, ka la shim ki lad ban ai jingshngaiñ ïa kiba wan da ka liengsuiñ na Imphal.
U Emilio Estevez u la kyrmen skhem ba un ioh ban ak biang kum u Billy the Kid ha ka Young Guns ha kaba une u tyngshop uba la don mynta 60 snem u sngew ba kane ka phlim ka dei kaba itynnad bha ha ki por bad snem ba la leit bad u kyrmen skhem ba yn iohlad ban shna sa ia kiwei kiwei ki bynta jong ka.
Ha ka jingiakren u Emilio bad ki lad pathai khubor ula pynpaw ba u kwah ban shna ia ka Young Guns sa ka bynta ba 3,4 bad 5  bad u tip shai beit ba ki paidbah kin kwah ban peitkai ia kine ki bynta lada pynmih.
U Emilio ula iathuh ba la ioh jingbit ban shna bad pynmih sa kiwei kiwei ki bynta jong ka Young Guns bad lada don kiba treh ban thoh khana halor kine ki bynta ka long kaba biang eh.
Ha ki snem ba la leit ia ka bynta banyngkong bad ba-ar jong ka Young Guns la pynmih da ka 20th Century Fox ha ryngkat ka Warner Bros bad u Estevez  ula ak ia ka bynta ba sha khmat.
Ki lad pathai khubor ki iathuh ba u Emilio u lah ruh ban shimti kum u direktor jong ki bynta ba shadien jong kane ka phlim.
Haba iakren halor ki phlim  u Emilio ula ak ha ka The Way kaba yn pynmih ha ka 16 tarik mynta u bnai.
Ka iingbishar jong ka Kerala ka la kyntait ia ka jingdawa jong kiba bun ba dei ban khang ia kane ka phlim ban ym pyllait paidbah ha kaba bun ki sngew ba kane ka phlim ka ktah bha ia ki.
Naduh ba la pyllait paidbah ia ka trailer jong katei ka phlim bun ki la pyrshah jur halor kane bad dawa ba ym dei ban ailad ban pynmih ia ka.
Katkum ka khana jong kane ka phlim la iathuh halor ka jingjah rngai jong ki katto katne ki kynthei kiba ym shim dei satia ki muslim bad kiba la leit ban pyniasoh bad ka Islamic State.
Ha ka sngi thohdieng ka Kerala High Court  ka la kyntait ia ka jingujor jong ki katto katne ba dei ban khang ia kane ka phlim ha kaba  u  Justices N Nagaresh bad Sophy Thomas kiba la shim khia ban peit bad bishar ia katei ka phlim bad shem ba kam don kano kano kaba sniew ha kaba iadei bad kane ka phlim bad dei ruh na kane ka daw ba ki la rai ba ailad ban pynmih beit ia ka.
Shuh shuh ha ka jing iakren jong kine arngut ki nongbishar bad ki lad pathai khubor ki shem ruh ba kane ka phlim kam da kaba thew ia ka niam Islam lane ia ki Muslim hynrei ka pyni ia ka jingleit pyniasoh jong ki riewkynthei na kiwei kiwei ki kynhun niam ban long ki dkhot ka Islamic State.
Kine ki nongbishar kila pynpaw ruh ba kito kiba pyrshah ia kane ka phlim ki dei kiba ym pat shim la iohi ia ka bad lehse ynda haba ki la ioh lad ban peit kin sa sngew lehraiñ pynban.
Ka iingbishar ka la ai jingbit ia ka CBFC ban pynmih ia kane ka phlim ha kaba kam shim don kano kano kaba sniew halor jong ka bad kaba ym don jingktah satia ia ki nongpeitkai.
U Ranveer Singh uba la shim bynta ban leit peitkai ia ka Premier League u la pynpaw ia ka jingsngewkmen ban ioh ka lad ban iakynduh markhmat bad ki nong ialehkai kiba paw jong ki por bad snem ba la leit bad kumjuh ruh ki khlur ialehkai jong ki Club bapher bapher.
Na ka liang une u tyngshop u sngew ba ka long ka burom ia u ban leit peitkai ia ka Premier League namar ba u long ialade u briew uba sngewtynnad bha ia ka Football.
Ha ka jingleit peitkai ia ka Premier League u Ranveer ula ioh ruh ban shong ha ka jingialang kaba la pynlong da u Manager barim jong ka Club Aston Villa, u nong ialehkai sha khmat jong ka Leicester City u  Kelechi Iheanacho bad kumjuh ruh bad u  Fulham Winger Willian.
Nalor kane u Ranveer ula ioh ban iakynduh markhmat bad u Carlton Cole uba dei uwei na ki nongialehkai ha ka Premier League bad ioh lad ruh ban peitkai ia ki dkhot ka kynhun West Ham ha ka por ba ki dang don ha ka jinghikai.
U Ranveer uba long u nongrah ktien jong ka Premier League ha India, u sngew ba ka don ka jing myntoi bad jingioh nong ia u ban shah thung kum u nongrah ktien namar ba u ioh ia ka lad ban iakynduh bad ki khlur ialehkai Football jong ki kynhun bapher bapher ka England.
Ha ka jingwan peitkai ia ka Premier League u Ranveer u la ioh ia ka lad ban sakhi ia ka jinglehkai kaba la long hapdeng ka Fulham bad Manchester City,  Leicester City bad  Everton bad hadien kane ula leit sha Emirates ban peit ia ka jingialehkai kaba la long hapdeng ka Arse- nal pyrshah ia ka Chelsea.
Da ki spah ngut ki paidbah ki la tuid sha ka phyllaw jong ka Nongpoh Town Shopping Complex ha Nongpoh ha ka Sngi Thohdieng kum shi bynta na ka jingthang mombati ban pynpaw ïa ka jingsngewlem halor ka jingkhlad ba syndet jong ka samla Walinda Binong ha ka 27 tarik Ïaïong hapoh ka jaka sah ka jong ka ha skulbah Mody University kaba don ha ka jylla Rajasthan.
Ïa kane ka jingthang mombati ban kynmaw ïa katei ka samla pule, la pynlong da ka Dorbar Shnong Nongagang ryngkat bad ki samla shnong ha kaba la wan ban ïashim bynta ruh da ki seng ba kynthup ïa ka Nongpoh Area Women Welfare Association (NAWWA), ka Hynñiewtrep National Youth Front (HNYF) Northern Region, ka kynhun ki nongthoh khubor ka Ri Bhoi lem bad ki riew paidbah.
Haba kren ha kane ka sngi, ki nongïalam ba kynthup ïa ka Kong Meristella Lamare, President ka NAWWA, u Bah Marcus Marten, President ka HNYF NR lem bad u Bah Cornelius Laloo ki la pynpaw ïa ka jingsngewsih bad sngewkhia halor ka jingkhlad ba kyndit jong ka samla Walinda Binong.
Ki la pynpaw ruh ïa ka jingsngewlem sha ki bahaïing hasem jong katei ka samla ba kin ïoh ïa ka jingpyntngen mynsiem na u Blei nongbuh nongthaw kiba mad ïa kane ka apot sepsngi.
Na ka liang kitei ki nongïalam kiba la ïakynduh bad ïakren ruh bad u kpa katei ka samla bad ki bahaïing hasem, ki la pynpaw ba na ka liang ka jong ki ruh kim sngewïahap satia halor ka jingkam jong ka Mody University ba katei ka samla kan shim ïa la ka jingim, hynrei ba ka sorkar jylla bad ka sorkar Rajasthan ki dei ban shimkhia ban pynlong ïa ka jingtohkit kaba khuid ba suba khnang ba ki bahaïing hasem kin ïoh ïa ka jingbishar kaba hok.
Hashwa jong katei ka jingïalang thang mombati, la pynlong ruh ïa ka jingduwai ba kyrpang na ka bynta ka mynsiem jong ka samla Walinda ba kan ïoh ïa ka jingjahthait kaba shi junom.
U kyrtong ka Congress na Sohïong konstitwensi, Bah S.
Osborne Kharjana, u la ther tyngeh ba dei ka seng UDP kaba shet kylla haduh bym ïoh shuh da u Khasi ban long kum u Myntri Rangbah ka jylla kumba la angnud ki paidbah ka jylla.
Ïa kane u la pynpaw haba ai jingkren ha ka jingïalang ïalap ilekshon mynta ka sngi ha ïew Sohïong ban pan jingkyrshan na ki paidbah ynda kin leit thep ïa ka vote ha ka 10 tarik mynta u bnai.
Ha kane ka sngi la ïadonlang u President ka MPCC, Bah Vincent Pala bad u MLA ka Mawhati, Bah Charles Marngar.
Nangta, u la ong ba ki paidbah ki la shaniah ha ki seng riewlum kiba kam ba ieid jaidbynriew, hynrei hadien ka jingñiew ïa ka vote ki la die lilam ïalade sha ka seng BJP, khamtam ka UDP kaba ki paidbah ki la ap khmih lynti, hynrei kane ka seng ka la leit ïatreilang bad ka NPP.
U la ong biang ba ka ilekshon ha Sohïong ka jingïakhun ka long beit hapdeng ka Congress pyrshah ïa ka seng BJP namar ka UDP, NPP, HSPDP ki la leit ïasoh bad ka BJP ha kane ka sorkar kaba la ïalam da u Conrad Sangma.
“Nga kyrpad ïa ki nongthep vote ba kin pyrkhat ïa ka ri bad ka jaidbynriew namar ka shi vote jong phi ka pyllait im ïa ka jaidbynriew" u la ong.
Nalor kata, u la ong ba ki paidbah ha Sohïong konstitwensi ki donbok palat ban thep vote marwei namar ki seng riewlum kiba ieid jaidbynriew hadien ba la ñiew vote ki la die ïalade sha ka BJP.
Shuh shuh u la ong biang ba ka jaidbynriew ki la angnud ban ïoh long Myntri Rangbah ka jylla da u Khasi bad ka dei ban bat da ka seng UDP, hynrei jia aïu ki MLA ka HSPDP kiba thmu ban leit kyrshan ïa ka NPP ki la shah thang tyngshop.
Ynda ki la mut wanphai, u President ka UDP, Bah Metbah Lyngdoh u la leit sop-sop bad u Conrad Sangma ban thaw ïa ka sorkar MDA-2.
Kumta u la ong biang shaei ka jaidbynriew kan leit haba ki paidbah ki jied ïa ki MLA ki bym lait kren.
Dei na kata daw ïa ka kam Myntri Rangbah la hap ban shimti noh da ki jaidbynriew Garo.
U Bah Vincent H Pala, MP ka Lok Sabha na Shillong bad President ka Meghalaya Pradesh Congress Committee u la ther tyngeh ïa ka sorkar ba la synshar da ka BJP ha Manipur namar bun tylli ki ïingmane ki la shah thang ha kine ki sngi ba la don ka jingïakynad ha ka jylla Manipur.
Ïa katei, u Bah Vincent u la kren ha ka jingïalang ïalap ilekshon na ka bynta u kyrtong ka Congress, u Bah S.
Osborne Kharjana kaba la long ha ïew Sohïong ha ka Sngi Thohdieng.
U Bah Vincent u la hap ban kren nyngkong ha kane ka jingïalang namar u la hap ban wanphai sha Shillong ban ïashim bynta ha ka jingïalang ban ïakren halor ka jingshah thang ki ïingmane ha Manipur.
U Bah Vincent u la ong ruh ba ka don jingma hapoh ka jylla Meghalaya na ka jingsynshar ka sorkar MDA kaba don lang bad ka seng BJP.
Na ka liang u MLA bad MDC ka Congress na Mawhati konstitwensi, u Bah Charles Marngar, u la kynnoh ba dei u Bah Samlin Malngiang bad u Bah Synshar Lyngdoh kiba la pynliem ïa u (L) Bah HDR Lyngdoh ha u snem 2018 ha ka por ba u la ïakhun na ka seng Congress.
U Bah Charles u la ong ba dei ha ka por u Bah HDR u la jop na ka Congress uba la wanrah ïa ki kam pynroi hapoh Sohïong konstitwensi bad u kyrmen ba ki paidbah kin jied ïa ka seng Congress ha kane ka ilekshon.
U Bah Charles u la ïathuh ba ha ka ilekshon ba la dep, u kyrtong ka NPP ha Mawhati konstitwensi u la kit briew palat 20,000 ngut haduh bym lait shuh ban ïaid ki briew.
Hynrei ynda la ñiew ka ‘vote’, u kyrtong ka NPP u la ïoh tang 7,000 ‘vote’ bad ma u kum u kyrtong Congress u bym ju pynlong jingïalang paidbah, u la ïoh haduh 13,000 ‘vote’.
U la pynpaw ka jingkyrmen ba ki paidbah ha Sohïong kin sa pynlyngngoh ha kane ka ilekshon namar u kyrtong ka Congress um ju pynlong jingïalang paidbah, hynrei ki shu rung ïing ban pan jingkyrshan na ki paidbah.
Ha kajuh ka por u Bah Charles u la ong lada jop ilekshon da ka jingjied, sngewbang ban shakri ïa ki paidbah bad ïa ka jaitbynriew.
Katkum ka khubor ba la ioh lum ka iathuh ba ka lympung ialehkai Kriket jong ki bym shym lah ban iaid/mareh kata ka India-Bangladesh Wheelchair Cricket Series, 2023 la pynlong mynta da ka Differently Abled Cricket Council of India (DCCI) ka ban sdang naduh mynta ka sngi (7 tarik) haduh ka 9 tarik jong une u bnai  ha Kolkata.
Kumta ha kaba iadei bad katei ka bynta, ka jingpynlong ia ka jingjied nongialehkai na ka bynta ka kynhun ialehkai ka ri (Ind), la pynlong ruh ia ka ktem jied nongialehkai ia kaba lah pynlong da ka Uttar Pradesh Wheelchair Cricket Association (UPWCCA) naduh ka 29 tarik u Iaiong haduh ka 1 tarik u Jymmang.
Kumta ha ka jingjied nongialam na ka bynta ka kynhun ialehkai ka ri, ka khubor ka iathuh ba u Somjeet Singh uba long ruh u kapten jong ka kynhun ialehkai ka ri un ialam ia ka kynhun kum u kapten wat ha katei ka lympung ialehkai ba mynta ruh kumjuh.
Kumta u nongpyniaid jong ka kynhun u Sonu Pandey   ryngkatlang bad kiwei pat ki lem bad ki nongialehkai ki lah ioh ia ka lad ka lynti na ka bynta ban shimbynta ha kiba bun tylli ki Zonal  & National Tournaments  jong ka aiom ialehkai 2022-2023.
Kumta ruh ka kynhun ialehkai ka ri kan shimbynta ha ki lai tylli ki jingialehkai T20 pyrshah ia ka Bangladesh naduh ka 7-9 tarik mynta u bnai.
Katei ka lympung ialehkai ym tang ba ka ai mynsiem ia ki nong-ialehkai ka Divyang ha baroh kawei ka ri na ka bynta ban jam shakhmat, hynrei ruh ban mihkhmat ha ka lad ka kabu ksiar ka jong ki na ka bynta ban iai pynkhlain shuh shuh ia kata ka jingiadei kaba jan hapdeng ka ri India bad Bangladesh lyngba kum kitei ki lympung ialehkai Kriket jong ki nongialehkai na ki ar ri kiba don jingduna ha ki dkhot met jong ki.
Ka kynhun ialehkai ka ri na ka bynta katei ka jingiakhun bad ka Bangladesh ka kynthup ia u:Somjeet Singh (C), Sandeep Kundu, Saurabh Malik, Sagar Gowda, Kabeer Singh, Veer Sandhu (WK), Sahil Syyed, Santosh R, Jeyan, Shailesh Yadav, Umesh Kaushik, Ajay Yadav, Sukhwant Singh, Raja Babu, Prashant Singh  bad Sunil Rao.
Standby: Bhima Khunti, Rohit Anotra bad Golu Chaudhary.
Katkum ka khubor ba la iathuh da ka synjuk ba ha khlieh duh ha ka pyrthei jong ka jingialehkai iakob niah Saikel ka Union Cycliste Internationale (UCI), ka long ba katei ka synjuk kan sa shah mynta ia ki nongialehkai na ka ri Russia bad Belarus ba kin shim bynta ha ki lympung ialehkai bar-ri, hynrei pat kum ki kyrtong ialehkai kiba pdeng (khlem sha kano kano ka liang) hadien ba ki nong-ialehkai ki lah shah khang ban shimbynta ha ki lympung iakhun naduh u snem ba lah dep.
Na ka jinghiar thma jong ka ri Russia pyrshah ia ka Ukraine ha kaba ka ri Belarus ka lah shah pyndonkam kum kata ka ri ka ban kyrshan nadien ia ka Russia ha ka jinghiar thma ka jong ka, kiba bun na ki synjuk bapher bapher ha ka pyrthei ki lah pyntreikam ruh ia ka jingmynjur bad ka jingbthah da ka International Olympic Committee (IOC) na ka bynta ban ym shah ialehkai ia ki nongialehkai jong kitei ki ar ri ha kino kino ki lympung iakhun.
Hynrei ha u bnai ba lah dep, ka IOC ka lah pynkylla khongpong noh ia kata da kaba bthah  bad pynpaw ba ki nongialehkai jong kitei ki ar ri yn shah noh ia ki ban wanphai biang sha ki kam ialehkai ha ki lympung bapher bapher kum ki kyrtong iakhun ki bym shym la hap sha kano kano ka liang jong ki ar ri.
Ia ki nongialehkai yn shah ban shimbynta ha ki jingialehkai  tang  lada kim don sha kano kano liang ne ka jingiadonbynta ka jong ki ne kano kano ka jingiadei bad ka Russian Federation ne bad ka Republic of Belarus, ki National Federation jong ki ne   bad ka National Olympic Committee jong ki ar ri.
Katei ka synjuk ka iathuhruh ba kan iai pynneh ia ka jingkhang ia ki rynsan ialehkai ha Russia  bad Belarus  bad ruh ha ki shab jong ki ar tylli ki ri kaba kynthup naduh ki lama bad ki jingrwai ieid-ri na ka bynta ban pyndonkam ha ki lympung ialehkai jong ka UCI.
Shuh shuh ruh ki jingialehkai Table tennis, Pentathlon, Fencing, Judo, Taekwondo, Archery bad Canoeing ki long napdeng kiwei pat ki jingialehkai Olympic  kiba lah shah biang sa shisien ia ki nongialehkai jong kitei ki ar ri ban shimbynta ha ki lympung ialehkai bapher bapher ha kylleng ka pyrthei.
Na ka bynta ka aiom ialehkai kaba saw jong ka Ultimate Table Tennis (UTT) ka ban sa long shen, ka khubor ka iathuh ba ka Chennai Lions kaba dang iai bat kum ka lahduh jong ka lympung, ka la jied mynta ia u Somnath Ghosh (Indian) bad u Jorg Bitzigeio na Germany ha ka sngi ba la pynlong ia ka jingjied nongialam na ka bynta katei ka aiom ialehkai ka ban wan.
Kumta nalor ka jing-ioh ia kitei ki arngut, na ka liang jong u  trai ka Lions u Harini Yadav  bad Karishma Yadav ki pynpaw ia ka jingsngew ka jong ki , ha kaba ki lah ong ba ka jingioh mynta ban pyniatreilang ia u Somnath  bad  Jorg kan iarap shibun ia ka kynhun ialehkai na ka bynta ban jied ia ki nongialehkai kiba tbit kiba sah ka kyrteng jong ki ha ka jingpyniakab.
Kumba ka paw  mynta ka long ba katei ka lympung ialehkai ka lah ioh ha ka ban wanphai biang sa shisien ha ka ban pynlong ia ki lympung ialehkai, bad ka ban sdang naduh ka 13-30 tarik u Naitung 2023 ha Balewadi Sports Complex, Pune.
Ka thup kyrteng jong ki nongialam (Coaches; kiba na India bad na Shabar ruh kumjuh) kiba lah shah jied ha ka sngi jied ki long:Chennai Lions – Somnath Ghosh bad Jorg Bitzigeio.
Bengaluru Smashers – Sachin Shetty & Vesna OjstersekDabang Delhi TTC – A Muralidhara Rao  & Slobodan GrujicU Mumba TT – Anshul Garg & Francisco Santos.
Puneri Paltan TT – N Ravichandran & Zoltan BatorfiGoa Challengers – Parag Agrawal & Elena Timina.
Ka samla Lorenza Songthiang ka la ïoh khur ïa ka takma rnong na ka bynta ka India ha ka lympung kaba la tip kum ka Pankration World Championship kaba la long ha Tashkent, Uzbekistan naduh ka 2 tarik haduh 4 tarik mynta u bnai.
Kane ka jingïalehkai Pankration ka dei kaba ïadei dur bad ka jingïalehkai mixed martial arts jong kane ka juk kaba mynta, wat la ka kyrteng jong ka, ka dei kaba la buh naduh ki por hyndai hynthai.
Ka samla Songthiang, kaba dei kaba dang pule kolej ha ka ‘fourth semester’, ka dei kawei na ki khyndai ngut ki nong India ban ïashim bynta ha kane ka lympung, ha kaba ka India ka la jop haduh saw tylli ki takma rnong.
Ka samla Songthiang ryngkat bad uwei pat u nongïakhun na ka Ri, ki la ïoh rung bad shah jied na ka bynta ka lympung World Combat Games ha ka Pankration, ka ban long ha Riyadh, Saudi Arabia ha u bnai Risaw mynta u snem.
Ki khynnah shynrang bad khynnah kynthei jong ka Wapung Block kiba ha-poh ka rta 12 snem ki la long ki lahduh ha ka final jong ka lympung ïalehkai District Level Chief Minister Football Tournament ba la pynlong ha ka sngi Saitjaiñ.
Ïa kane ka lympung ïalehkai la pynïaid da ka ophis District Sports Officer (DSO) jong ka East Jaintia Hills District ha madan ïalehkai ha Deiñchynrum.
Ha ka jingïakhun final jong ki khynnah kynthei, ka Wapung Block ka la lah ban pynliem noh ïa ka Tluh Zone (Saipung Block) da 1-0 kol bad ïa kane ka shi kol la thep da ka Larisha Lyngdoh ha ka minit kaba 37.
Haba phai pat sha ka jingïakhun jong ki khynnah shynrang, ka Wapung Block ka la lah ban pynliem noh ïa ka Lum-shnong Block da 3-1 kol.
Ïa ki 3 tylli ki kol jong ka Wapung Block la ïoh ban thep da u Lazio Dkhar ha ka minit kaba 10 bad 46, bad u Khro-bormi Sutnga ha ka minit kaba 10.
Katba ïa ka shi kol jong ka Lumshnong Block la thep da u Enno-cent Mylliem ha ka minit kaba 17.
Ïa kane ka lympung la wan ban pynhap pyrda ïa ka da u Additional Super-intendent of Police jong ka East Jaiñtia Hills u Bah Banraplang Jyrwa kum u kongsan ha ka jingïadonlang u Bah Willbert Nongtdu kum u symbud kongsan.
Ka Shillong Lajong Foot-ball Club ka la sdang ïa ka jingïalehkai jong ka lympung Second Division League ka All India Foot-ball Federation da ka jingjop hadien ba ka la lah ban pynliem noh ïa ka United Sports Club kaba na Kolkata da 2-1 kol ha ka jingïalehkai kaba la long ha ka sngi Saitjaiñ ha madan SSA Stadium, ha Polo, Shillong.
Kine baroh 3 tylli ki kol, ki la wan lut ha ka kylla step jong ka jingïa-khun, kata ïa ki ar tylli ki kol jong ka Shillong Lajong la ïoh ban khyrwit da u Hardy Cliff Nongbri ha ka minit kaba 33 bad u Figo Syndai ha ka minit kaba 45’+2 katba ïa ka shi kol jong ka United SC pat la thep da u Sajib Mondal ha ka minit kaba 38.
Kine baroh ar tylli ki kynhun, kiba dang khmih lynti ban ïoh rung biang sha ka lympung I-League, ki dei kiba la dep ban ïakynduh haduh ar sien shwa kane ka jingïalehkai ha ka group stage jong ka jingïaknieh rung sha kane ka lympung, ha kaba ka jingïakhun ha Shillong ka la kut ha ka jingïakhaid, katba ka Lajong ka la shah rem noh ha ka jingïakhun ha Kolkata.
Ka United SC ka la ïoh rung sha ka final round hadien ba ka la don hakhliehduh ka miej ïakheiñ point ha ka Group-B, katba ka Shil-long Lajong pat ka la ïoh rung kum ka ‘best second-placed club’ napdeng ki saw tylli ki group.
Kane ka jingïalehkai kan dei ruh kaba nyngkong eh ban ïalehkai ha ka madan jong ka Shi-llong Sports Association Stadium kaba ha First Ground hadien ba la dep ban siang da u phlang plastic.
Ha kane ka jingïa-khun, na ka liang jong u Coach ka Lajong u Bobby Lyngdoh Nongbet u la bujli tang uwei u rangïalehkai na ka kynhun kaba la jop da 5-0 kol ïa ka East Bengal Reserves ha ka jingïalehkai ba khatduh jong ka group, da kaba wanrah ïa u Figo Syndai ha ka jaka jong u Amon Lepcha.
Na ka liang jong ki rangïalehkai ka United SC kin sa ïai kynmaw ïa kane ka jingïalehkai namar ka jingpynlehnohei ïa kiba bun ki kabu ksiar ba ki la ïoh bad khlem lah pynurlong.
Ka kol kaba la thep da u Nongbri ka la wan lyngba ka jingshut free-kick, kaba la pynshoh biej ïa ki nongkyrshan kiba la wan ban ai mynsiem ïa la ka jong ka kynhun, ha kaba u nongap kol ka United um shym la lah ban leh eiei hynrei ban shu peit kai ïa ka bol kaba la rung jlang shapoh ka kol.
Na ka liang ka United ruh ka la pynphai ïa kane ka shi kol lyngba ka free-kick kaba kham itynnad shuh shuh, ïa kaba la shut da u Mondal.
Hadien kane ka jingjop, mynta ka Lajong kan ïoh por san sngi shwa ban ïakhun ha kawei pat ka jingïalehkai, ka ban long ha ka 11 tarik mynta u bnai pyrshah ïa ka Delhi Football Club.
Ha kine ki sngi, ngi la ïohi ïa ka jinghap ban wanphai ïing jong ki samla na Meghalaya kiba pule ha Manipur na ka daw jong ka jingïakynad kaba jur kaba la khie hapdeng ki ar tylli ki kynhun.
Da ki hajar ngut ki nongshong shnong ka Manipur ki la hap ban mih noh na ki ïing ki sem bad ban sah shipor ha ki shlem ba la pynkhreh da ki shipai bad ka sorkar namar ka jingbym shngaiñ ka jinglong jingman.
Nalor ka jingduh noh ïa ki mynsiem bakordor, ka la don ruh ka jingthang bad jingpynjulor ïa ki ïing ki sem, ïingmane bad ki jaka paidbah kaba la pynshong synjor ïa ka suk ka saiñ bad ka bha ka miat.
Ngi sngewthuh ba ka long ka jingduhnong kaba khraw ïa ki nongshong shnong ka Manipur bad kiba na kiwei ki jylla kiba don ïa ki jingpule bad ki kam ki jam ha kane ka jylla na ka daw jong ka jingbym don ka jingshngaiñ bad ka jingsuk.
Hangne ha nongbah Shillong, ka la don ka jingïakynad kaba mih hapdeng ki ar kynhun, hynrei ki pulit ki la lah ban tem ïa ka bad ka la don ruh ka jingïalang hapdeng ki nongshong shnong ka Manipur kiba sah ha Shillong kum shi bynta ban pynsngewthuh ïa ka jingdonkam ban pynneh ïa ka suk ka saiñ ha kane ka jaka.
Ka Manipur ka ju long kawei na ki jylla kaba mad bha ïa ki jingeh namar ki kam lehnoh.
Hynrei na ka snem sha ka snem, ka jinglong jingman ha kane ka jylla ka la nang bha bad ka jingsuk ka la wanphai.
Tangba ki ju mih beit ki jingïakynad hapdeng ki nongshong shnong kiba sah ha them bad kito kiba sah ha ki jaka lum.
Myn ha kane, ka jingïakynad ka la long namar ka jingbthah ka High Court jong ka Manipur ïa ka sorkar jylla ba kan peit bniah halor ka jingdawa jong kawei ka kynhun jaitbynriew ban ithuh ïa ka kum ki riewlum lane ki Scheduled Tribe (ST).
Kane ka dei ka kam pohïing jong ka Manipur bad ka shong ha ka sorkar jylla bad ka Sorkar Pdeng ban rai.
Hynrei kaei kaba ngi kwah ban pynsngew hangne ka long ka jingduhnong kaba mih na ka daw jong ki jingïakynad.
Ha Meghalaya ruh ngi la mad ïa kiba kum kine ki jingïakynad naduh ki snem ba mynshwa watla mynta, ka jinglong jingman ka la jai-jai bad ka shongsuk shongsaiñ ba shongneh ka la don.
Ngi sngewthuh bha ïa ki jingeh kiba mih na ki jingïakynad.
Kat shaba phai, ïohi sa tang ki jingduhnong kiba bun rukom bad kiba ktah pat ïa uba bun ba lang.
Lada jia eiei hangne, ki nongshong shnong kiba dei na ki jylla ba marjan ki shah ktah lang namar ki don hangne ban trei ban ktah lane ban pyndep ïa ki jingpule.
Kumba ka long ha Manipur mynta, ki samla na kiwei pat ki jylla ki la hap ban khie khohreh ban leit phai noh sha la ïing la sem bad ka jingduhnong ka long na ka bynta jong ki.
Kin hap ban ap da ki sngi bad ki taïew tat haduh ba ka shongsuk shongsaiñ kan wanphai.
Ha ka juk kaba mynta, ki jingmih na ki jingïakynad ki kham kloi ban pur na ka daw jong ka jingdon ka bor Internet.
Namarkata, ki sorkar jylla ki ju phah pynsangeh lane khang ïa ka bor Internet ha ka por ba mih ki kam huri-hura khnang ban khanglad ïa ki nongshong shnong ban pynsaphriang ïa ki dur lane dur khih ne jingthoh kiba lah ban ai ding pynban.
Ka long shisha kaba ma haduh katta katta lada saphriang ki khubor kiba bakla lane kiba shu thaw nang lane ba shu pynheh namar kan nang pynjrong ïa ka jingïakynad.
Hangne ha Meghalaya ruh ngi la mad ïa kaba kum kane ha kine ki snem bad ka sien bakhatduh ba ka sorkar kan khang ïa ka Internet ka dei ha u snem ba la dep ha ka por ba ka la don ka jingshah siat ïap jong ki nongshong shnong ka Mukroh, West Jaiñtia Hills ha ki bor jong ka sorkar Assam.
Ka jingkhang ïa ka Internet ha kum ka juk kaba mynta ka long kaba wanrah ïa jingeh ïa ki paidbah.
Naduh ki khynnah skul haduh kiba trei ba ktah ki donkam ïa ka jingkyrshan jong ka Internet khnang ba kin lah ban pyndep ïa ki kam ki jam jong ki.
Ki briew mynta shisien ba la don ki jingïakhih ne jingïakynad, ki kynmaw beit shwa ïa ka Internet bad ka jingkylli kaba mih ka long la ka sorkar kan khang ne em ïa kane ka bor kaba khlaiñ.
Namarkata, ngi sngewdei ban kyntu ïa ki nongshong shnong ba kin long kiba adkar ha ka jingim bad ban kiar katba lah na ki kam ïakynad namar ki wanrah tang ïa ki jingduhnong kiba laiphew jait.
Kiba shah jingeh bha na ki jingïakynad ki dei ki nongbylla namar ki duh lut ïa ki lad kamai jong ki shisien ba la don ki jingpakhang bad jingpyrkhing.
Ha ka pyrthei hiran, ngim lah ban shu lehkai ïa ka shongsuk shongsaiñ kaba la wanphai hadien bun phew snem.
Ki la don bun bah kiba la trei shitom ban wanrah ïa ka jingsuk, hynrei kita baroh kin long lehnohei lada ngi bret ïa ka jingsuk sharud bad pdiang da ki kam ïakynad.
Khlem da kdew kti ia kiba byllai ki kam pynroi kiba noh shiliang ha jylla, lah ban bishar tang na ka shlem synshar khliehduh ha jylla (secretariat) ha ka ba ka snap na ki thaiñ Khasi Jaintia ka la nang ngen suki suki bad la nang rasong da ka snap na thaiñ Garo ha baroh ki shnat treikam jong ka sorkar jylla.
Ha kane ka liang ruh ym shym la riej ban pynpaw ia ka jingshisha namar ba ka pylla ka la khun ranab palat liam bad lada ka pansara ka dang biang, ym don ban ujor kumno kumno ruh.
Ka jingkiew irat ha ka roi ka par ka dei ban long kaba ryntih ha satlak ka jylla khnang ban ym don kiba shah iuhroit na kano kano ka liang, bad ka jingkiew ha ka imlang sahlang kan long ha kata ka rukom ban ia kyrshan markylliang ban poi sha ka thong.
Lada bishar ia kata la iohi shai kdar ba ka pylla jong ka bhah kam ha jylla ka la noh shiliang palat liam na ka daw ba ki rangbah ha ka por ba dang ioh jylla Rilum bathymmai ki la pynkjeh palat ia ki Garo da ka ba ailad haduh ba ki la shim kabu kylla mynta ka kynti.
Na ka liang jong ki Garo ki la pynpaw katkum ka jingsngewthuh lajong kum kiba la shah iuhroit namar ba ym shym don ba la buddien ban pyndap ia ka bhah ba duna naduh kita ki snem ba la leit.
Toi, ha ka jingshisha kam shongnia shuh ban dang khyllie biang mynta, hynrei la iakhun tyngeh ban leh jubor katkum ba la paw ha ki kaiphot thungkam ha kine ki sngi ba la lah na ka daw ba la lamkhmat ia ka sorkar da u myntri rangbah na kata ka thaiñ.
Ha kane ka rukom ka la lam shaduh u pud ba la mih ha rynsan paidbah ka jingsngew pher jaitbynriew hapdeng ki paidbynriew Khasi bad Garo.
Ym shym la kut tang katta, ka la nang pur nang klang ruh ha ka thaiñ Khasi namar ba la phiah raij-bah (district) ar tylli ka Khasi Hills bad Jaintia Hills.
Ha ka jingshisha ki paidbah traimuluk na kine ki artylli ki raijbah ki dei kawei ka jaitbynriew, hynrei naduh ka por jong ka sorkar Bilat la phiah khnang Khasi bad Jaintia na ka bynta ban suk ka synshar khadar.
Kane ka don artylli kiei kiei kiba la ktah mationg ia ki paid Khasi baiar.
Kaba nyngkong ka long ba ka sorkar Bilat kam suitñiew bad leh thurmur ha ka ban jer kyrteng ia ki raijbah ha kata ka khep, khlem da kheiñsnep ia ka rhemynsiem (temperament) jong ki paidbah salonsar.
Ka ba ar ka long ba ka khanamynnor ka shai ba ka sorkar Bilat ka la knieh syndet ia ka kyrdan longsyiem jong ka Hima Jaintia bad aiti ia ka synshar ha ki khatar elaka jong ki Doloi; ha kaba la pynkhlad na ki hima Syiem na kiwei ki thaiñ Khasi ki ba dang iaineh arphewsan hima.
Ym lah ban len ba ka phalang ruh ia ka buit treikam jong ka sorkar Bilat ban synshar bad phiah hima.
Kine kiei kiei ki la phrung ha ki samla ka juk mynta ban phiah ia ka jaitbynriew hapdeng kiba na ka thaiñ Pnar bad kiwei kiwei pat ki paidbynriew Khasi salonsar.
Ñiuma, kaba iakhun ban ioh ka bhah ba biang lang da kaba phiah ia ki thaiñ katkum ki raijbah Khasi bad Jaintia, kam dei ban ktah ia ka jinglong shitylli ki paidbynriew naduh thaiñ Lyngam shaduh thaiñ Jaintia.
Ki samla ka juk mynta ki dei ban sngewthuh shai ba ka khanatang u Sohpetbneng ka dei ka thymmei ba la parpaiñ kylleng ban nam ia ka hiarpateng ka longbriew manbriew Hynñiewtrep Hynñiewskum, kaba ha ka ktien shnong na thaiñ Pnar ki jer Ynñiawwasa Ynñiawwasung.
Shuh shuh, ha ka por ba la seng ia ka Dorbar Hima Ri Khasi kaba kynthup ia ki arphewsan hima Khasi, ym shym la don shuh ka hima Jaintia ka ba tip mynshwa kum ka Hima Sutnga.
Hynrei hadien la mih ka Jaintia Dorbar ka ba la syllok lang ha ka thup jong ki Dorbar Hima Khasi na ka bynta ban iakhun ia ka daw jong ka jaitbynriew salonsar, pyrshah ia ka sorkar India, hadien ba la mih noh ka sorkar Bilat.
Ki paidbah bad samla ka juk mynta ki dei ban sngewthuh shai ia kne ka bynta ba ki Khynriam, ki Pnar, ki Bhoi, ki War, ki Maharam, ki Lyngam baroh lang ki dei ki paid Khasi baiar.
Kumta ka long ka ba donkam ban phiah katkum ki thaiñ, khnang ban lah ban bate ia ki bhah ban ioh myntoi katkum ka jingbun paid ha kita ki thaiñ, khnang ba ki jingmyntoi ha kano kano ka liang kin long kiba la bhah ryntih sha satlak ka jylla.
Horkit hordang ki paidbynriew ka Bri Hynñiewtrep kim dei ban phiah ia ka jaitbynriew ka ba don kajuh ka tyllong longbriew manbriew.
Tang ka riti kheiñkur kheiñkha tynrai ka la biang ban tehsong shitylli namar ba don ki kur ki jait ki ba jyllei ha ka thaiñ mihngi ki dei ki ba ka tyllong dei na ki thaiñ sepngi bad ki ba jyllei ha sepngi ki dei ki ba mih na ka tyllong na ka thaiñ mihngi.
Nalor kata ki don ki kur kiba dei na ka juh ka thymmei bad ki la saphriang kylleng ka Ri Khasi bad ki ba dang ia kheiñ kur kheiñ jait na u juh u mawbah.
Baroh la tip shaphang ka Iawshibdi ka ba kynthup ia ki kur Laloo, Lamin, Diengdoh, Marngar bad kiwei kiwei kiba la saphriang ka longkur longjait kylleng.
Ka riti bat khyndew ka dei ka juh bad ka ktien na baroh ki thaiñ ka dei na ka thup stadsaiñktien (linguistic) ba la tip kum ka Mon-Khmer, khlem da kdup lang ia kiwei kiwei kiba saphriang kylleng ka dewbah Asia ba shathie.
Kata ka mynsiem shitrhem ka la sdang kyrsoi ha ka KSU ha ki snem 1979 ter ter, hadien la mih shuh shuh da ka Federation of Khasi Jaintia & Garo People FKJGP, Hynñiewtrep People Social Organisation (HPSO), Hynñiewtrep National Youth Front HNYF,  Jaiñtia Students’ Union (JSU), Ri Bhoi Youth Federation (RBYF), Synjuk Seng Samla Shnong (SSSS), Civil Society Welfare Organisation (CSWO), bad kiwei kiwei.
Hapdeng kine ruh la don sa ki synjuk synrop ba thmu ban iatylli lang halor ki mat ba ktah ia ka imlang shalang ba la jer People’s Rally Against Corruption (PRAC), Confederation of Meghalaya Social Organizations (CoMSO) bad kiwei kiwei ki jingpyrshang ban tehsong.
Shuh shuh la mih sa ka Hynñiewtrep Youth Council (HYC), Hynñiewtrep Indigenous Territorial Council (HITO), Hynñiewtrep Achik National Movement (HANM) haduh ba ym lah shuh ban buddien ia kita ki sengtit ki ba kharoi ban pharia ia ka imlang sahlang.
Man la ka seng ka ba mih thymmai ki don la ki nongrim ba ki ieng na ka bynta ban shakri ia ki paidbah, hynrei ka jingshisha ka long ba ki la ia kawang ktieh bad ialeh markynti bad jyllei khlem lah ban poi sha ka thong ban tehsong ia ki paidbynriew salonsar.
Ha kajuh ka rukom ka la jia ia ki seng saiñpyrthei ki ba la mih la jah ne la mih bujli biang da kawei pat ka kyrteng bad la nang kharoi haduh ba la phyllung kita ki lumrit khlem lah ban tei da u lumbah u ban aireng pyrshah ia ki pyntha baiar ka rithor.
Ha jylla Meghalaya la shem ba ki paidbah ka Ri Khasi ha kane ka kynti ki la noh ka mon sha ki seng riewlum, hynrei ka pylla ka la khun ranab than eh na sha Rilum Garo, haduh ba ym lah ban ieng skhem shitylli kum ka jaitbynriew.
Lehse ki seng riewlum kin dang lah shuh shuh ban kamai ka namjop, lymda dei ba kiwei ki sengheh ki pah da ka pisa ka ba la lyngkien ha man la ki longiing longsem.
Ym lah ruh ban kynnoh ia ki paidbah, namar ka dei hi ka jinglong briew kyllum ban rhah pisa ha ba ioh kabu; tangba la kumno kumno ka dei ban don la u pud u ban kynto ia ki paidbah na ka bynta ban ri burom ia la ka longrynñieng kumba long lem ki katto katne ha ka imlang sahlang.
Kata ka donkam ka sneng ka kraw na ki tymmen ki san ban marmlien ha ka nongrim ban kiar na ka spah bym hok.
Kane ka lah ban long tang ha kito ki longiing ki ba don kum kata ka rukom pyrkhat wat lada dei ki ba duk ne kiba riewspah.
Don ki ba duk ha la ka kyrduh, hynrei kim pynhiardor ia la ka long-rynñieng ban kner ia ka spah ba ym dei hok, bad ha kajuh ka rukom ki don pat ki ba riewspah ki ba pohdor ka jinglong ban rhah spah khlem pud.
Lehse ki dienjat ba la shon shab ka VPP ka la phrung ha ka pyrkhat jong ki paidbah ba la don ka jingkylla ha ba kheiñ kyllum ha Ri Khasi.
Kane ka long ka dak ka ba bha ba ki sengbhalang bad seng saiñpyrthei ki dei ban ñiewkor, khnang ba kita ki ba dang ngop ha ka shrip jong ka spah bym hok kin lah ban lait ha ka nam jong ka mynsiem ieit Ri.
Kawei ka bynta ba dei ban sngewthuh ruh ka long ba ka saiñkylla saiñkhieim (revolution) kam lah ban urlong shikhyllipmat bad kan don la ka pali ban jam suki jai shwa ban poi sha ka thong jong ka hok.
La kumno kumno ka dei ka hok jong ka seng VPP ban ioh ka nam iaroh ha ka liang ban kyrsoi ia ka mynsiem ieit Ri bad ban iengskhem ha ka ba kamai ia ka hok bad im tipbriew tipblei.
Lehse ka KAM ruh ka pyrshang ha kajuh hi ka lynti ban iada ia ka hok jong ki paidbah ha ka imlang shalang.
Kiwei kiwei ki seng saiñpyrthei te baroh lah ban bishar ba ki dei ki seng khwan myntoi bad apthap ban ioh kabu ban pynroi ia lade shimet bad ia ka kynhun artat.
Ym lah ban len ba ka seng VPP ka la aiti met bad mynsiem ban shakri hok ia ka imlang sahlang ha ka nongrim jong ka synshar paidbah, hynrei ka dei ban long ka ba la khreh ban iaineh barabor bad ban iaishah ia ki kynpeiñ jong ka juk shaipyrthei.
Ka la dei ban bishar ia kiei kiei ki ba la jia ia ka PDIC, PDM, KHNAM bad lehse ym shim por shuh ba ka HSPDP bad ka PDF ruh kin hap lang ha ka juh ka apot sep-sngi.
Ñiuma, ka VPP ka la don la ka kpait-saiñkam ka ba shynna ban jied da ki kyrtong ki ba shongkun ban shimti ia u lakam synshar bad ka longrynñieng jong kita ki kyrtong ka long ka ba khlem thohbria bad ka ba dapmaiñ da ka snap shemphang katkum ba dawa ka kam.
Ka nongmuna ba tyngshaiñ ha kane ka kynti jong ka jied-lamkhmat sha dorbar thawaiñ ka dei na u Bah Adelbert Nongrum bad u Bah Brightstarwell Marbañiang.
Na ka jylli-synshar (constituency) ka ba khleh khawlang bad ki dkhar kum ka North Shillong, u Bah Adelbert Nongrum u la ai ka juban ka ba shai bad sngur mynsiem khlem da pynmong lane khlem da khlei ki ‘tien jali jaum tang ban pynbieit briew bad ki paidbah ki la ai ka jubab ka ba shonghok katkum kata ka juban rangbah.
Na ka jylli synshar Mawlai, ka kyrdan bad ki juban jong u Bah Brightstarwell Marbañiang ki la phrung ha ka dohnud bad janor jong ki paidbah ban pynlong ia u ym tang ban pynkhyllem ia ki radbah ki ba dang bat la ka iktiar ha la ki rynsan synshar lajong la ha ka Dorbar Thawaiñ Jylla (State Legislative Assembly) bad ka Dorbar Thawaiñ Dalariti (District Council), hynrei ban jop thong ruh haduh palat lai shah saw shah ki nongbud.
Ka long shisha ka nam ka burom bakhraw ia kine ki arngut ki kyrtong ryngkat bad ka seng baroh kawei, khlem da klet ban pyrto ia kiwei pat ki ba la jop bad ki ba shahrem makna namar baroh lang ki la len lade da shisha ban wanlam ka jingkylla ha ka imlang sahlang.
Ka China ha kane ka por ka la pynbna ia ka jingplie biang ia baroh ki khyrdop khappud naka bynta kiba na bar kiba kwah ban leit ban wan sha China bad kumta ruh la sdang ban plie biang ia ki ‘Visa’ naka bynta ki bar ri ba kin leit ban rung sha China hadien 3 snem ba ka China ka la khang khyrdep noh ia baroh ki khappud jong ka ri, kum shi bynta ban iada bad ban tehlakam ia ka jingpur bad jingsaphriang kulmar jong ka khlam Covid-19 hapoh ka ri.
Kane ka khubor ka long hadien ba ki bor pyniaid ka China ha u bnai ba la leit, ki la pynbna ia ka jingjop jong ka China pyrshah ia ka khlam Coronavirus bad kumta ruh namar ka jinghiar jong ka China ha kiba bun ki liang, la donkam ban plie bad pynkhie im biang noh ia ka ioh- ka kot bad ia ki liang ba bun ha kane ka kynti.
Ki don pat katto katne ki jaka hapoh China ki bym donkam ‘Visa’ bad ia kum kitei ki jait jaka, ka China ka la pynbna ba kin long ki jaka ki ban ioh rung ei khlem da donkam ban siew ne ban rah ia kano kano ka jait syrnod.
Kumjuh ruh ka tnat kam bar ri jong ka China ka la pynbna ba kito ki nongleit- nongwan ba nabar ka China bad kiba don ia ka ‘Visa’ kaba la ioh hashwa jong ka 28 tarik, Lber jong u snem 2020 bad kaba dang treikam, ki lah ban rah bad ban pyndonkam da katei hi kajuh ka ‘Visa’ ba kin ioh ban rung bad ban leit ban wan shapoh China.
Napdeng jong baroh ki ri kiba ka China ka la buh hapoh ka thup jong ki ri kiba la lah ban leit ban wan bad ban rung- ban mih sha China, ki katto katne tylli ki ri ki bym shym la don pat ha katei ka thup jong ki ri ba bun ki long ka Japan, South Korea, Australia bad ka United States.
La ong ruh ba hapoh jong u snem 2022 ba la leit, ki la don palat 115.
7 million  ki jingiakam khappud hapdeng ka China bad kiwei pat ki ri.
Ha kaba 4.
5 million ka dei ka jingleit rung jong kiba nabar shapoh ka China bad kaba tam ka dei ka jingmih jong ki nong China shabar jong ka ri.
Haba shim jingkheiñ kyllum, ka China ka la don kumba 670 million ki jingleit- jingwan hapoh u snem 2019 hashwa ka jingwan mih pyrthei jong u khñiang jingpang Covid-19.
Ha kaba 97.
7 million ki dei kiba nabar bad kiba leit ban rung shapoh China.
Dei ruh ha u Nohprah jong u snem 2022 ba la leit, ba ka China ka la phai dien noh na ka thong ‘Zero Covid Policy’ ba ka la buh thong naduh kaba sdang jong ka khlam Covid-19.
Kumjuh ruh ha u Kyllalyngkot pat, ka China ka la weng noh ia ka jingpynshong pynkyrpang ia kito kiba wan poi nabar jong ka ri, ha kaba la ailad ia ki pat ba kin shu pyn kyrpang hi noh ialade hapoh ki jaka sah jongki hadien ka jingwan poi jongki shapoh ka ri.
Ki heh ka China ki la iathuh ruh ba ka la shim por tang kumba 2 bnai duna ia ka China ba kan pyniaid beit- pyniaid ryntih ia ki kam ki jam bad ia ka jinglong- jingman hapoh ka ri naduh ba la weng noh ia ki kyndon pyrkhing ba ju pyntreikam ha baroh shi katta ki snem.
U Myntri Rangbah jong ka Tamil Nadu u MK Stalin u la phah da ka shithi sha u Myntri Rangbahduh ka Ri u Narendra Modi ha ka lah Sngi U Blei, ha kaba u la kyrpad ïa u ba u la dei ban shim ki sienjam kiba donkam na ka bynta ban pyntikna ha ka ban phah pyllait ïa ki 16 ngut ki nongtong dohkha bad ïa ki 102 tylli ki lieng tongdohkha ba la shah kem bad shah bat ha ki shipai duriaw jong ka Sri Lanka.
U Stalin u la ong ba ka jingkem ïa ki 16 ngut ki nongtong dohkha na Pudukottai bad Nagapattinam ka dei ka jingjia kaba ha ka sien kaba lai kaba la jia halor ka jingthombor bad ka jingkem ïa ki nongthong dohkha jong ka ri India da ki shipai duriaw jong ka Sri Lanka ha une u bnai.
U Stalin u la pan ka jingtuklar na u Myntri Rangbahduh ba un pyntikna ha ka ban ïada ïa ka hok jong ki nongtong dohkha jong ka ri bad ba kum kine ki jingjia kim dei ban jia shuh.
Hashwa kane, u Stalin u la dep ban thoh da ka shithi sha u Myntri korbar ri u Jaishankar ha kaba la kyrpad ïa u ba un leh ïa kaba donkam.
“Nga pang ka mynsiem haba nga kren shaphang ki jingïai bteng jong ki kam thombor jong ki nong Sri Lanka.
Kumta, nga buh ka jingkyrpad ba ka sorkar India kan shimkhia halor kane bad ban pynkloi ha ka ban ïakren bad ki heh sorkar jong ka Sri Lanka khnang ban lah ban tehlakam bad ban pyntreikam pyrkhing halor kum kine ki jingjia ba la leh da ki nong Sri Lanka, khnang ba kum kine ki kam kin ym wan jia shuh ha ki por ban sa wan," la ong u Stalin.
Ki pulit jong ka Jammu & Kashmir ha ka lah sngi U Blei ki la lah ban pynpulom bad pyntroiñ ïa ka ktem jong ki lehnoh LeT bad ïoh ruh ban kurup ïa kiba bun ki tiar siat bad pynbthei ha ka thaiñ Rakh Momin jong ka Anantnag distrik kaba don ha South Kashmir.
Ha ka jingthoh ba la phah, u nongaiktien jong ka tnat pulit u la ong ba ha ka miet shiteng synñia jong ka 12 bad ka k13 tarik, jong u Lber hadien ba la ïoh jingtip kaba bniah shapanng ka jingdon jong kine ki lehnoh ba la phah da ki pulit ka Anantnag, ka kynhun ba la ïatreilang bad ka kynhun shipai CASO hua ryngkat ka kynhun shipai 1RR ki la pynlong ïa ka jingleit thwet lehnoh kaba jur ha ka thaiñ Rakh Momin Dangi kaba don ha Bijbehara.
Kumba la ong ka jingthoh, la ïathuh ba ka la don ka jingleit thwet kaba jur ha kane ka thaiñ ha kaba la lah ban pyntroiñ ïa ka kynhun bad ïoh ruh ban pynjulor ïa ka ktem jong ki lehnoh ha kaba la ïoh ban kurup ïa shibun ki tiar siat bad ki tiar pynbthei bad kumjuh kiwei pat ki tiar ba ju pyndonkam ha ka ban hiar thma.
“Ha kaba ïadei bad kane ka jingjia, ka la don ka jingbuh jingujor ejahar jong ka Case FIR No.
58/2023 hapoh ka jaka treikam jong ki pulit ka Bijbehara bad pynngat ha kiba bun ki kyndon aiñ," la ong ka jingthoh.
Kane ka dei ka jingjia kaba lai ha ka ban ïohlad ban pyntroiñ ïa ka jingthmu bad ïoh ruh ban pynjulor ïa ka ktem jong ki lehnoh da ki shipai ïada ri ha ki 24 kynta ba la leit ha Jammu & Kashmir ha ryngkat ka jingïoh ban kurup ïa kiba bun ki tiar siat bad ki tiar pynbthei bad kumjuh ruh u drok.
Ngi kum ki briew ka Bri u Hynñiewtrep Hynñiewskum ngi dei ban da husiar na ki kam sniew kam smeh kiba wan ber bih kylleng hapoh ka Ri Khasi ba ieid jongngi na ki bor ba nabar.
Lada ngi lah ban iada ia ka jingsniew kata ngi la lah ban iada ia ka Jaidbynriew.
Kumno kein ngin iada ia ka jaitbynriew haba ngim lah ban pynduh ia ki kam sniew ha ka imlang ka sahlang.
Ka jaitbynriew kaba la satah tang ki kam sniew ka long thik kum kta ka Sodom bad Gommurah ha ki por hyndai hynthait.
Kumta ngi dei ban kiar katlah katiai na kino kino ki kam sniew kiba lah ban pynthohbria ia ka Ri bad ka jaitbynriew.
Ka dei namarkata ba ngin ialeh shi-tom ban pynduh jait ia ki kam sniew kam smeh kiba wan ha ka kyrteng pynioh spah ioh phew ia ngi da ka lynti ka  bym hok kum ka kam ri thlen bad ka kam ai ksuid ai khrei bad kiwei kiwei.
Kum kata ka bamsap bampong kaba la ktah mationg ia ka ri jongngi.
Ki jingsniew kiba bun ngi lah ban la kynduh ha ka jingim jongngi kum ki briew, bad kum ki kam sniew kiba eh ba ngin hap ban ieng ban iada ki long naduh ka kam thok kam shukor, ka sakhi lamler ka kwah rhah spah bym dei ka leh beijot ia ki bym don bor ban iada, ka kam pom pynjot ia ka mariang kaba u Blei u la ai bad ka tih pynjot ia ki lum ki wah bad rkhiang ia ki marpoh khyndew tang ban ioh lum spah ialade.
Ngi khlem peit shuh ia ka jingjot ka mei mariang kaba long kum ka kmie kaba ai buin ia ki khun.
Lada ngi lah ban ieng ban iada ia ki jingsniew kata ngi la lah ban jop ha kiba bun ki jingeh ba ka ri bad ka jaitbynriew ka ia kynduh na ka por sha ka por.
Lada ngi la lah ban pynuh jait ia ki kam sniew kam smeh ngi la lan ban iada ia ka ri bad ka jaitbynriew.
Ka jaitbynriew ka kmen haba ym don shuh ki kam sniew kiba pynthoh bria ia ka jinglong shida ka jaitbynriew.
Ka jaitbynriew ka roi ka kiew ha baroh ki liang ha bym don shuh ki kam sniew kiba pyntroin ia ka jaitbynriew.
Ka jaitbynriew kaba lait na ki jingsniew kata ka long ka jaitbynriew kaba la kyrkhu u Blei.
Ieng ban iada ia ka jingsniew ban im ka jaitbynriew.
Ha kaba ïadei bad ka jingïohlad ban pynpulom ïa ka kam beaiñ, ki pulit jong ka Odisha ki la ïohlad ban pynpulom ïa ka jingthmu shalan tuh ïa ki dawai jyrhoh ha Balangir shi bynta jong ka jingpynlong ïa ka “Mission Cough Syrup" Campaign.
Ki pulit jong ka Balangir ki la ïoh ban kem haduh kumba 35 ngut ki briew kiba don bynta ban die bad shalan tuh ïa ki dawai jyrhoh.
Ki pulit ki la bynrap shuh shuh da kaba ong ba kiba la shahkem ki la don ïa ki bitor dawai “Eskuf" kaba dei ka dawai jyrhoh ha kaba la kot sha ka T.
35 lak ïa kiba la kurup noh.
Ka dawai jyrhoh Eskuf ka don ïa ka Codeine, ka Category C Medication kaba lah ban ktah ïa i khunlung ba dang pun ha kaba la khang pyrshah ban pyndonkam ne dih ïa ka ha ka por ba ki longkmie ki armet.
Katkum ka jingïathuh jong ki pulit, la ong ba u Sana Negi bad u Prashant Kheti ki dei kiba la shah ithuh ba ki la long ki snar nongïalam ha kaba ïadei bad kane ka kam sniew.
Ki pulit jong ka Bolangir ki la ong ba kum shi bynta jong ka jingpynlong ïa ka ‘Mission Cough Syrup’ Campaign, kaba la ïakhun pyrshah halor ka jingdon jong ki runar kiba ju die tuh ïa ki dawai jyrhoh, ki la lah ban pynpulom ïa ka jingthmu ka kynhun runar ha ka sngi U Blei.
Kumba la ïathuh u SP jong ka Balangir u Nitin Kushalkar, la ong ba ki pulit ki la lah ban pyntroiñ ïa ka kynhun kaba la don bynta ha ka ban thied beaiñ ïa ki dawai jyrhoh bad die ïa ka dawai Eskuf ha Balangir bad ha ki distrik ba marjan bad la lah ban pynpulom noh ïa kane ka jingthmu pyntreikam naduh Bolangir shaduh West Bengal.
Nalor ki 12,960 tylli ki bitor dawai Eskuf, la ïoh ruh ban kurup kawei ka pistol shna hi, 17 tylli ki Mobile Phone, kawei ka kali Mahindra XUV, ar tylli ki Mahindra Pick UP Van, kawei ka Tata ACE Vehicle, ar tylli ki kali arshaka bad ka pisa kaba T.
7,500, ki jingdeng ksiar bad kiwei pat ki tiar ba bun.
Ka pisa kaba T.
2 klur kaba dei jong ka kompeni ba ju shalan mar, ka M/s.
Daffodil Drugs Pvt.
Ltd, Kolkata, ka la shah kurup, la ïathuh ka tyllong khubor.
Haduh 66 ngut ki runar ki la shah pynïap bad 158 ngut kiwei pat ki la shah pynmynsaw ha ki bor pulit jong ka jylla Assam naduh ba u Himanta Biswa Sarma u la shimti ïa ka shuki Myntri Rangbah jong ka jylla ha u bnai Jymmang jong u snem 2021.
Ïa katei ka jinglum jingtip la pynbna da u Myntri Rangbah ka jylla – Himanta Biswa Sarma u ba dei u Myntri ka Tnat Kam Pohïing jong ka jylla.
U la pyntip hapoh Ïing Dorbar Thaw Aiñ hadien ka jingshah kylli jingkylli ha u MLA jong ka seng AIUDF – Ashraful Hussain.
Haba ai jingkren ha Ïing Dorbar Thaw Aiñ, na ka liang u Myntri Rangbah u la pyntip ba hapdeng ka 10 tarik u Jymmang jong u snem 2021 tad haduh ka 28 tarik u Rymphang jong u snem 2023 ki la don haduh 35 ngut ki runar ki la shah siat ïap bad 12 ngut kiwei pat ki la shah pynmynsaw na ki jingjia ïather kuli bad ki pulit ka jylla.
U la ïathuh shuh shuh ba ki la don ruh hadu h 26 ngut ki runar kiba la khlad bad 146 ngut kiwei pat kiba la ïoh ïa ki jingmynsaw hadien ka jingshah siat ha ki bor pulit jong ka jylla.
U la pyntip ruh ba nalor kitei, ki la don ruh 5 ngut ki runar kiba la khlad shah tynrah kali na ki daw jong ki jingpyrshang phet jyndat hadien ba ki la shah kem.
Ha ka kylla ba la pynlong ban ïatai halor ka ‘Motion of Thanks’, na ka liang u MLa ka AIUDF – Aminul Islam u la bu jingkylli bad ong ba balei ki bor pulit jong ka jylla kim ju lah ban tehlakam halor ki jingjia lait phet jong ki runar; bad ong ruh ba ha man la ka por ba ki runar ki lait phet, ki bor pulit ka jylla ki ju shim beit tang da kawei ka lad ban pynsangeh ïa ki, kata, ban siat ïap/pynmynsaw.
U MLA ka AIUDF u la kynnoh ruh ba ka tnat pulit jong ka jylla ka jur bha ha ka liang ka ‘fake encounter’ bad u Lat ka jylla u dei ban tip bad khmih bniah halor kitei ki kam beaiñ.
U Bah Disparsing Rani, uba ju wad jingtip ha kane ka Jylla, u la ïathuh ba katkum ka jingïoh jingtip jong u lyngba ka aiñ wad jingtip lyngba ka aiñ (RTI), la lap ba ki la don 10 tylli ki longïing longsem ki bym pat ïoh ïa ka jingsiew ba ki dei ban ïoh hadien ba ki la duh noh ïa ki bahaïing hasem namar ka khlam COVID-19 ha ki snem kiba la dep.
Haba kren sha ki lad pathai khubor ha ka sngi ba-ar, u Bah Disparsing u la ïathuh ba ïa ka jingwad jingtip, u la leh la kham slem, hynrei ïa ka jingtip u dang shu ïoh ha ka 7 tarik Rymphang mynta u snem.
U la ïathuh ba wat hadien ka jingbthah jong ka ïingbishar kaba hakhlieh, kata, ka Supreme Court ha ka 30 tarik Jylliew, 2021, ba ïa ka National Disaster Management Authority lyngba ka State Disaster Response Fund dei ban siew mar T.
50,000 sha ki longïing kiba la khlad noh na ka daw ka khlam COVID-19, hynrei kitei longïing ki khlem pat ïoh satia ïa ka pisa kaba la mang sha ki.
U la ïathuh ba lyngba katei ka jingtip, la lap ba ka Revenue & Disaster Management, ka la dep ban siew haduh T.
6 klur 66 lak  sha ki lanot kiba shah lynshop ha ka khlam COVID-19.
“Na ka liang ka Disaster Management jong ka sorkar jylla, ka la pyntip ba ïa ka T.
50,000 la dep ai sha baroh kito ki longïing jong ki briew kiba khlad na u COVID- 19 bad ka pisa baroh kaba la mang sha kitei kiba ïap ka long T.
6 klur, 66 lak, hynrei ki don kiba pyntip ba bun bah kim pat ïoh ïa katei ka T.
50,000," la ong u Bah Disparsing.
Shuh shuh u Bah Disparsing u la kyrpad ba ki longïing kiba khlem pat ïoh ïa katei ka jingsiew, ki lah ban pyntip sha u ba un ïoh ban leh ïa kaba donkam namar kiba bun ki longïing ki la pyntip sha u ba kim pat ïoh ïa katei ka pisa kaba ki dei hok ban ïoh.
U Bah Disparsing u la ïathuh ba ki longïing longsem jong kito kiba khlad na ka khlam COVID-19 ki la pynpaw ba ki khlem pat ïoh eiei hadien ba ki la leit ban kam ïa katei ka pisa bad na ka liang ka ophis treikam ka la shu ai daw da kumne da kumtai.
“Ki daw ba ki la ai ki long ba ka tnat kam pat phah ïa ka pisa sha ka account “, la ong u Bah Disparsing.
U Bah Sniawbhalang Dhar uba dei u nongïalam ka National People’s Party (NPP) bad ruh u Symbud Myntri Rangbah ka jylla, u la ong ba ka NPP kan hap ban tih bniah ïa ka daw halor ka jingleh sniew jong ka seng ha kane ka ilekshon MLA kaba dang shu dep ha ri-lum Khasi.
Haba kren sha ki nongthoh khubor, u Bah Sniawbhalang u la ong, “Kum ka seng kin sa shong jingïalang hadien da la kut ka Dorbar Mang Tyngka ban wad bad tih ïa ki daw tynrai jong ka jingbym lah ka NPP ban leh bha ha ri-lum Khasi.
"Ha kane ka ilekshon MLA kaba la dep, ka NPP ka la jop tang 8 ngut ki MLA na Ri-lum Khasi-Jaiñtia bad haduh 18 ngut na ri-lum Garo.
Ka NPP ka la jop tang 2 ngut ha baroh kawei ka East Khasi Hills, 2 ngut ha Ri-Bhoi bad 4 ngut ha Jaiñtia Hills, katba kam shym la ïoh  jingjop sha West Khasi Hills, South West Khasi Hills bad Eastern West Khasi Hills.
U Bah Sniawbhalang u la ong, “Watla ha ri-lum Khasi ka seng kam shym la leh bha, hynrei haba phai sha ri-lum Jaiñtia ka la leh bha namar ngi la kheiñ hapdeng 4 haduh 6 seat.
Ngim shym la poi pyrkhat pat ba ha ri-lum Khasi ngin hiar kynsan ka jingjop ki MLA, kaba ngi la khmih lynti ban jop ha kiba bun tylli ki konstitwensi.
"Haba kylli ba hato dei ka jingsngew pyrshah jur u paidbah ïa ka NPP ha ka Ri-lum Khasi, u Bah Sniawbhalang u la ong, “Ka long kaba eh ban ong namar ngim pat tip ïa ka daw tynrai balei ba ngi rem na bun tylli ki konstitwensi ha Ri-lum Khasi.
Namarkata, ngin sa tih tynrai ïa ki daw tang mar syn kut ka Dorbar Mang tyngka khnang ba ngin lah ban leh bha ha ka ilekshon ban wan".
Shuh shuh u Bah Sniawbhalang u la ong ba kawei na ki daw kumba ka la paw hi ka dei namar ba ha rilum Khasi la don bun palat ki seng saiñ pyrthei ba ïakhun ilekshon kata nalor ka NPP, don ka UDP, PDF, TMC, VPP, HSPDP, Congress bad BJP nalor kiwei kiwei.
Haba kynthoh ïa ka jingïakhih ban dawa Myntri Rangbah na rilum Khasi-Jaintia, u Bah Sniawbhalang u la ong, “Ban dawa Myntri Rangbah da u Khasi nga sngew ba ka long kaba bakla namar ngi hap ban burom ïa ka rai u paidbah".
U ong ba lada ki paidbah ki kwah ba u Myntri Rangbah un dei na ri-lum Khasi Jaintia, ai ba kin vote ïa kawei ka seng ha ka thaiñ.
“Ai ba kin vote tang ïa kawei ka seng na ri-lum Khasi-Jaiñtia.
Ki lah ban vote ïa ka UDP ne NPP lada ki kwah, hynrei ki la vote ïa ki seng bapher bapher.
Ngan ong aïu shuh," u la ong.
Ka Voice of the People Party (VPP) kan pynlong ïa ka ‘rally’ sngewnguh ka ban long ha madan Polo ha ka 18 tarik mynta u bnai ha ka por 11 baje mynstep.
Ha ka kyrwoh khubor ba la pyllait da u nongaiktien ka VPP u Dr.
Batskhem Myrboh u la ong, ha kane ka rally yn ïoh ïa ka jingkren sngewnguh ïa ki paidbah ka jylla kiba la kyrshan borbah ïa ka seng na u Bah Ardent M Basaïawmoit kum u President ka seng uba long ruh u MLA.
Ha kane ka sngi kan don ruh ka jingpynkup burom ïa u nongthaw bad nongrwai ïa ka jingrwai “Kongdeng Kongnah ha U Prah".
Kumta la khot ieit ïa ki nongkyrshan ka VPP ban ïa poi sha katei ka rally.
U President ka Voice of the People Party (VPP) uba dei ruh u MLA ka Nongkrem u Bah Ardent Basaïawmoit, u la ong ba lada don bun ngut ki kyrtong kiba pan tiket na ka seng VPP yn hap ban shu khalai nusip khnang ban long kaba khuid.
Ïa kine ki kyntien u Bah Ardent u la kren ha ka jingïalang shah pynkupburom ha ki nongkyrshan ha Smit hadien ba u la ïoh jingjop ha ka ilekshon MLA kaba la long ha ka Sngi Ba-ar.
U Bah Ardent u la ong lada don bun ngut ki kyrtong kiba don ïa kajuh ka jinglong ban shakri ïa ka jaidbynriew hap ban shu khalai nusip ïa ka tiket khnang ban nym don ka jingnoh tarajur ïano-ïano ruh.
Nangta u la ai khublei ïa ki paidbah ka Nongkrem konstitwensi namar ki la pynsah jingkynmaw naba dei tang ma u mynta uba la jop lai sien na kane ka konstitwensi.
Nalorkata, u la ong ba na ka jingjop jong saw ngut ki MLA ha kane ka ilekshon ka la pynlong ïa ka VPP ban shah ithuh kum ka State Party ne ka seng riewlum hapoh ka jylla.
U la pynkynmaw ha ka por ba u rem ha ka ilekshon ha u snem 2018, ki nongkyrshan ki la ïam bad ka jaidbynriew ruh ka la ïam lang, hynrei ha kito ki por um kwah ban ong eiei namar ba u dang shu rem.
Shuh shuh u la ïathuh ba don bun ki briew ki la kwah ïa u ban thaw seng thymmai, hynrei um kwah.
Ta ka daw u la rung sha ka UDP, nangne pat u la rung sha ka HSPDP bad khatduh haba u la mih na kane ka seng u la thaw ïa ka VPP.
U la ong haba ki stad kheiñ jingkheiñ ha ka ilekshon ki buh nod ne uwei ban jop ha kane ka ilekshon, hynrei baroh ki lyngngoh ba ka VPP ka jop haduh saw ngut ka la pynkulmar lut ïa kito kiba ju kheiñ ha man ba wan ka ilekshon.
Ka Myntri ka tnad ka koit ka khiah, ka Dr.
M.
Ampareen Lyngdoh ka la ong ba ka jingbym pynjlan ha ka jingïoh khun ka long kawei na ki daw kaba ïalam sha ka jingduh noh ïa ki longkmie ha ka Jylla.
“Ngi sngewthuh ba ha ka Jylla jong ngi khamtam, ka jingduh noh jong kiba bun ki kmie hadien ba ki ïoh khyllung ka long ba kam don kata ka jingpynjlan.
Ki ïoh khun khah-khah, iwei hadien iwei bad ki don bun jait ki jingpang kiba ban ïa kine ki longkmie," la ong ka Myntri haba kren sha ki lad pathai khubor ha ka Sngi Ba-ar.
Ka la ong ruh ba ka long kaba donkam ban ai mynsiem ïa ki kmie ha kylleng ka Jylla ba kin pun khun ha ka por kaba biang naba kane ruh ka long ka dawbah jong ka jingduh noh ïa ki longkmie ha ka por ba ki kha khun.
“Kine ki mat kim dei kiba thymmai ha ka Jylla, lehse kim pat don ki teknoliji kiba ngin khmih bniah ïa ki.
Nangne shakhmat ngin pyrshang ban khmih bniah ïa ki, ban teh ban phikir noh, ban peit ba ngi shim ïa ka sienjam kaba donkam ha ka por kaba biang khnang ba kan ym poi ka jingsngewsih ne ka jingduh ei ïa ki mynsiem ba kordor," la ong ka Dr.
Lyngdoh.
Haba kylli, ka la ong ba kam don ïa ka jingtip kaba tikna halor ki kynthei kiba shongkha khynnah bad kiba la duh noh la ka jingim na ka jingïoh khun kloi palat.
Haba pynsngew ba ka tnad ka koit ka khiah ka la dei ban kynthup noh ïa ki bor shnong haba ïadei bad katei ka bynta, ka Myntri ka la ong ba ka tnad kan sa thaw ïa ki ‘Village Level Committee’ (VLC) ha ka jingpynïaid jong ki Seng Kynthei, Rangbah Shnong ryngkat ki ASHA, ki nonghikai ban pynsaphriang ïa ka khubor, kata ban pyrshah ïa ka jingshongkha khynnah.
Haba kren shaphang ka aiñ POCSO, ka Dr.
Lyngdoh ka la ong ba kane ka aiñ ha kawei ka liang ka pyntieng pynban ïa kito ki kynthei kiba shongkha khynnah ban pyntip halor ka jingarmet jong ki bad ka long ka jingtynjuh kaba khraw.
Haba ban jur ba ka kamram jong ka tnad ka long ban pyntikna ïa ka jingïada ïa ki longkmie, ka la ong ba ka ‘Mother App’ kaba la pynmih da ka tnad ka pyntip lypa sha ki nongshong shnong ha kano-kano ka shnong – katno ngut ki kmie ki ban kha khun ha kata ka shnong, katno ngut ki longkmie kiba ka jingarmet kaba don jingma, katno ngut kiba donkam kham kloi ban leit sha ki jaka sumar bad katno ngut ki kmie ne ki khyllung ba don ha kpoh ka kmie kiba don jingma na ki jingpang.
Bun tylli ki aiñ-rew lane Bill, kiba la wanrah da ka Sorkar Pdeng ki dang sahkut ha ki ar tylli ki ïingdorbar ka Parliament, kata, ha Rajya Sabha bad Lok Sabha bad ki don katto katne kiba lah ban ïoh jingmynjur noh ha kane ka Dorbar Mang Tyngka jong ka Parliament kaba la bteng biang mynta.
Ka Dorbar Mang Tyngka jong ka Parliament ka la sdang biang ha ka 13 tarik mynta u bnai bad kan kut ha ka 6 tarik Ïaïong.
Katkum ki jingthoh kiba la buh lypa, la pyni ba ki don kumba 26 tylli ki aiñ-rew (Bill) kiba dang sahkut bad ap ban ïoh jingmynjur da ka Ïingdorbar Rajya Sabha, bad kumba 9 tylli ki aiñ-rew ki dang sahkut bad ap ban ïoh jingmynjur na ka Ïingdorbar Lok Sabha.
Napdeng kiba bun ki aiñ-rew kiba dang sahteng ban ïoh jingmynjur na baroh ar tylli ki Ïingdorbar ka Parliament, ka aiñ-rew kaba dei halor ka jingpynkylla ïa ki kyndon ka Khyrnit Bahynriew (Sixth Schedule) ka dang sahteng haduh mynta.
Ha ka jingshisha, ki MP kiba dei ki dkhot ka Parliamentary Standing Committee ki la dep wan sha Meghalaya bad sha kiwei ki Jylla ha ka Thaiñ Shatei Lam Mihngi ban twad jingmut bad ïasyllok na ka bynta ban sngewthuh shuh shuh haba ïadei bad ka jingpynkylla ïa ka Khyrnit Bahynriew jong ka Riti Synshar ka ri.
Ka Khyrnit Bahynriew ka dei ka aiñ kaba don hapoh ka Riti Synshar ka ri India haba ïadei bad ka jingthaw ïa ki Autonomous Council bad Territorial Council khamtam ha ki Jylla kiba ha kane ka Thaiñ Shatei Lam Mihngi, kum ha Assam, Meghalaya, Tripura bad Mizoram.
Ha Meghalaya ki don lai tylli ki Council kiba kynthup ïa ka Khasi Hills Autonomous District Council (KHADC), Jaiñtia Hills Autonomous District Council (JHADC) bad Garo Hills Autonomous District Council (GHADC).
Ka jingpynkylla ïa ka Khyrnit Bahynriew haba ïadei bad ka Meghalaya, ka dei halor ka jingbsut shuh shuh ïa ki dkhot ha kine ki lai tylli ki Council, nalor ka jingweng ïa ka kyntien ‘District’ bad ka jingpynrung ïa ki kyndon kiba don ha ka Khyrnit Bashiphew (Tenth Schedule); kata ban khang da ka aiñ ïa ka jingkyntiap ki MDC na kawei ka seng saiñ pyrthei sha kawei pat hadien ba ki la dep shahjied.
Uwei u briew ïa uba la tip kyrteng kum u Augustine Momin ba ju khot sin ruh kum u Rajesh G Momin, u la shah rai pynrem ha ka ïingbishar u Special Judge (POCSO) West Khasi Hills ban shah set patok ha ryngkat bad ka kuna.
