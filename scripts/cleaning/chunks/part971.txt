Haba sneng bakraw ia ki paidriewngeit u ong ba kane ka snem ka dei ka snem ban rakhe ia ki longiing longsem bad u kyntu ia baroh ki longiing longsem  ki khun jong ka Balang ban im ka jingim kaba bha ka ban tei ia ka longiing longsem ha ka jingiaieid ha ka jingiatylli hapdeng ka kmie, u kpa bad ki khun, hapoh ka Balang bad ha ka jaitbynriew hi baroh kawei.
U pynkut ia ka jingkren sneng kren kraw da kaba ong “To ngin im ka jingim kaba bha ha ka ban shakri ia u Blei bad iala ki para briew wat hapdeng ka jingkynthoh jong kiwei ia u Pope Francis, u Nongialam ba iohi jong ka Balang".
Hadien ka jingknia Mass Bakhuid u Bishop u la pynllait paidbah ia ka kot jingthoh sahkynmaw (Souvenir) jong ka Balang Sakhain –Moolimen ha kaba la thoh ia ka jingiaid lynti jong ki riewngeit ha ki shispah snem  bad ia ka Kaset jingrwai kaba la ai kyrteng “ Ha Pyrthai"Ha ka nohphai sngi la pynlong ia ka Iukharist proseshon ha kaba la khlieh da u phadar Hilarius Lamare (Diocesan Administrator ka Diocese Jowai) ka jingkren bad ka jingkyrkhu da ka Sakrement bakhuid tam ka Duwan da u Lyngdohsohblei bathymmai phadar Manbha Pakem bad ia ka jingkren sngewnguh bad  pynwai la ai da u ma Hermis Suja, Chairman ka Sakhain-Moolimen Centenary Celebration Committee.
Shillong, 19 Rymphang:Ka CSWO hapoh ka jingialam jong ka kong Irene Hujon kum ka President ka la pynpaw ia ka jingbym sngewhun halor ka jingpynrung kam pulit ha u snem 2013, bad ka la kynnoh ba ka don ka jingsuba eiei halor katei ka thung kam kaba lehse ka lah ban don ka jingleh thok.
Ka seng ka la lap ba ki don ki samla kiba la thep kam pulit ha ka kam Unarmed Branch Constable katba hadien ba ki la pass ia ka interview bad jadien ba ki la ioh ia ka shithi thungkam la pynkynriah ia ki sha ka Armed Branch Battalion, ka seng ka la ong ba kane ka long pyrshah ia ka rukom pynrung kam.
“Ha ka jingshisha, shisien ba la ioh appointment letter ban trei kum ki UB, la dei ban pynneh beit ia ki ha kata ka post, namar ba ia ki UB, ka kyrdan pule ruh dei ban long ia kito kiba lah pass ia ka klas 12 shaneng bad ia ki AB constable pat ka kyrdan pule ka dei ban long ia kito kiba pass ia ka klas 8 haduh klas 11" ong ka kyrwoh na ka President ka CSWO ka kong Irene Hujon.
Halor katei ka nongrim ka seng ka la leit ban pan jingtip lyngba ka RTI naka tnad pulit ban ioh jingtip halor katei ka jingpynrung kam.
Shillong,18 Rymphang:Kum ka dak ka jingpyrshah ia ka jingbym khein snep ka sorkar ban pynbha ia ka surok kaba pyniasoh ia ka Maw-eit bad ka nongstoin, ki paidbah jong ki 8 tylli ki polling station kiba hap hapoh ka shnong Maw-eit West Khasi Hills ki la pynbna ba kin ym treh thep vote ha kane ka elekshon MDC 2014 bad kumjuh ruh ha ka elekshon MP 2014.
Kitei ki 8 tylli ki polling station ki kynthup ia ka  Risiang, Mynraw, Nongtraw, Maweit, Maw marin, Miangshang, Nong shyrkon bad  Porkhadoh.
Ki paidbah ki la shim ia ka rai ban kyntait thep vote ha ka ingialang paidbah kaba la long ha Maweit kaba la pyniaid da ka Western Youth Welfare Council (WYWC), Nongtre Lyngngam Achik Youth Federation (NLAYF)  bad ka Federation of Khasi Jaintia & Garo People (FKJGP) Maweit circle  ha ryngkat ka Synjuk Ki Nong syn shar Shnong Maweit Area mynta ka sngi.
Ha katei ka jingialang la wan ban ia shim byngta kumba 500 ngut ki paidbah.
U president ka NLA YF u bah SK Dew saw, u la ong ba ki paidbah ki la mad jingeh haduh 50 snem mynta na ka jingsniew palat ka surok kaba pyniasoh ia ka Maweit bad ka Nongstoin bad u la ong ba kane ka jingdawa la dawa na ak por sha ka por hynrei ka sorkar kam shymg la patiaw ia ki.
U la ong ba wat na ka liang ka synjuk ki Nongsynshar shnong bad ki sengbhalang ki phah ia ka mat jingdawa sha ka por la bun bun sien hynrei ym don ba leh eiei.
Shillong,18rymphang:Shisngi hadien ba ka GNLA ka la pyllait khubor ba ka kloi ban wan sha ka miej jingiakren lada ka sorkar kan pyllait ia u chairman jong ka u Champion R Sangma, u Myntri Rangbah ka jylla u Dr.
Mukul Sangma u la ong ba ka sorkar jylla kan peit bniah shuwa ia mynta bad kan shim ia ka rai kham hadien.
“Ngi hap ban peit bniah shuwa ha shuwa ba ngin khot ia kren ia ka GNLA" ong u Dr.
Mukul ha kawei na ki jingialang ba u la plie ia ka Multi Centre ha Williamnagar mynta ka sngi bad u la ong ruh ba ka sorkar kan da janai bha shuwa ban shim ia ka rai.
U Dr.
Mukul u khlem kynthoh eiei halor ka jingdawa ka GNLA ban pyllait ia u Champion lada khot ia kren.
Lah ban kdew ba ka GNLA mynhynin ka sngi ka la pyllait khubor ba ka kwah ban ia kren ia suk bad ka sorkar bad kata ruh lada ka pyllait ia u chairman jong ka uba dang don ha phatok, bad ka la kam ba khlem u chairman kam lah ban pynlong ia ka jingiakren.
Shillong, 18 Rymphang:Ka UDP ka la pynlait paidbah ia ki mat elekshon ha kane ka MDC ban long ha ka 24 tarik Rymphang.
Ban wanrah ia ka synshar kaba khuid bad ban iada ia ka mariang, ki dei ki mat ba kongsan ka party ha kane ka elekshon ba la pynlait ha kane ka sngi Hatmajai.
Haba pynlait ia ka mat elekshon jong ka party, u working president ka UDP u Bah Bindo Mathew Lanong u la ong ba ka Executive Committee ka la kut jingmut ban wanrah ia ka synshar kaba khuid bad kaba lait na ka bamsap bampong ha ka district council.
“Ngi kwah ban matphang ia ki rukom treikam ka Council ha ka rukom kaba iaid bad kaba larkam", la ong u Bah Lanong.
U working president kma UDP u la ong ruh ba kan shim ia ki lad ki lynti ban pynneh bad ban iada ia ka mariang.
“Ngin pynsngewthuh ia ki paidbah halor ka jingdonkam ban iada ia ka mariang.
Ngin thung bun ki dieng hapoh ki khlaw ka Council", la ong u Bah Lanong.
U bah Lanong u la pynpaw ia ka jingsngewkhia halor ka jingpynkhyllem bad ka jingpom pathar ia ki dieng jong ka Council kum ha Lai Lad, Ri-Bhoi bad ha Aradonga ha West Khasi Hills.
“La iathuh ia nga ba ki dieng teak kiba heh ha khlaw Aradonga  la pynkhyllem lut,", la ong u Bah Lanong.
Ka Executive Committee barim ba ialam da u Bah HS Shylla,  ka la tyrwa ban sdang ban thung dieng jri ha jaka ki dieng teak ha khlaw ka Council.
“Hynrei kane ka jingthmu ka khlem urlong, lada ngi ioh ban thaw ia ka EC ngin sa peit ban leh ne em ia kane", la ong u Bah Lanong.
U working president ka UDP u la ong ruh ba ka party kan pyrshang ban pynneh bad ban treikam katkum ka Sixth Scheduled.
“Ngin pyrshang ban iada bad pynneh ia ki riti dustur bad ki rukom synshar trai jaka trai muluk", la ong u Bah Lanong.
U la ong ba ka la don ka jingkynnoh halor ka jingbym lah ka Council ban pyntreikam katkum ki kyndon jong ka Trading by Non-Tribal Regulation, 1954.
“Ka jingai trading licence ka Council ka la long ka jingiatainia ha ki Kashari bapher bapher wat ha Supreme Court,", la ong u working president  ka UDP.
U la ong ba ka party kan shim ia ki lad ki lynti ban pynkhlain ia ka synshar ka khadar da kaba buh ki kashari shnong ha man ki shnong ban bishar ia ki kam barit baria.
“Ngin pynkhlain ruh ia ka jingtreikam jong ki Hima, ki Raid, bad ki Dorbar Shnong", la ong u Bah Lanong.
Shillong, 18 Rymphang:U kyrtong shimet na Nongthymmai Konstiwensi ha kane ka MDC elekshon Bah Vicky S Lyngdoh u la ong ba ba ka daw ba kongsan ba u la rai ban mih madan ha kane ka kynti ka long ban ialeh ban pynduh ia ka jingioh khaii ki bar jylla da kaba pyn donkam da ki lok kynthei Khasi.
U Bah Lyngdoh uba duh tiket na ka Congress, u dei u para trai jong u MLA ka Mylliem u bah Ronnie V Lyngdoh ula ong ia kane ha ka jingiakren bad u Rupang hynne ka sngi Hatmajai halor kaei ka nongrim ba u la mih madan ha kane ka elekshon.
“Bun ki dkhar kiba shongkurim ia ki kynthei Khasi, kim da dei ba ki ieit hynrei tang ban ioh ban leh ia ki kam khaii ban lait na ka jingsiew khajna katba ia ka spah u kit sha lade", la ong u Bah Lyngdoh.
U Bah Lyngdoh, u la ong ba lada un shah jied kum u nongmihkhmat sha ka District Council, ka jingthmu ba hakhmat eh jongu, ka long ban iasaid ban thaw ia ka ain ban tehlakam halor kane ka rukom shongkha shongman kaba ktah jur ia ka jaitbynriew rit paid.
“Ngan iasaid ban thaw ia ka ain ha kaba kan long kum ka jingioh bhah lang ha kaba ka kynthei khasi haba ka shong kurim ia u dkhar, kam dei ban long tang kaba shu shah pyndonkam hynrei kan ioh jingmyntoi lang", u la ong.
U la ong ba shisien ba la don ka ain ban tehlakam halor kane, kan pynlait ia ka jaitbynriew na ka jingshah khnoit ha kiwei ki briew kiba nabar haba ki poi kha bad ki thei khasi.
Ha kaba iadei bad ka jingduh tiket na ka congress, u la ong ba kam don eiei ka jingktah namar ba ka la long pynban kum ka lad ia u ban kham ioh jingmyntoi.
“ka jingpynduh tiket ka party jong nga, ka long kum ka jingkyrkhu na shalyndet ba ngan jop don burom ha kane ka elekshon MDC", u la ong.
U la kam ba bun ki nongialam jong ki party bapher bapher naduh ka congress, UDP, HSPDP, KHNAM bad ki sengbhalang ki don bad u ban ai jingkyrshan ha kane ka elekshon.
Katkum ka jingong u bah lyngdoh, lada don ka mon ban shakri shisha ia u paidbah, ym da donkam eh ban long EM, CEM hynrei tang ka bor kum u MDC la biang ban shakri bha ia ki paidbah.
“Ngan pyrshang ban iasaid ban pyntreikam da ka e-govrnance ha ka tnad trade ka district council ban wanrah ia ka jinglong shai bad khuid ha ka rukom treikam kane ka tnad", u la ong.
Shuh shuh, u la ong, lada ka jingjop ka wan ha u ha kane ka kynti, un pyntreikam ia ka skhim ha ka rukom kaba shai bad khuid ban iatippaidbah lang baroh.
Ka Nongthymmai ka don 22 hajar tam ki nongthep vote na ki 18 tylli ki shnong.
“Nga la ialap iawer sha ki paidbah da ka jingleit rung ha man ki thliew iing ban iakren ia khana bad ia phylliew jingmut bad ki paidbah", u la ong bad bynrap, haba nga la iaid ha ki 13 tylli ki shnong kumba 3000 iing, nga la iakynduh bad nga la iohi ia kiba bun ki longiing kiba shem jingeh kiba duk ba donkam ia ka jingiarap na ka bynta jongki".
Shillong, 19 Rymphang:Ka HNLC ha ka kyrwoh ba ka la pyllait paidbah da u Publicity secretary jong ka u bah Sainkupar Nongtraw ka la kam ba nalor u Bah Fredrick Kharmawphlang Vice President KSU bad ki 13 ngut kiba la leit ban pyniasoh bad ka seng, ki la don ruh bun ngut ki sengbhalang kiba la leit pyniasoh bad ka na ka bynta ban iada ia ka jait bynriew Hynniewtrep.
Ka HNLC ka la pdiang sngewbha ia ka jingwan pyniasoh jong ki samla kiba la shah thwet ha ki pulit namar ka jingiakhih jong ki ban pyntreikam ia ka ILP ha ka jylla.
Ka kyrwoh ka la ong ba ki bahaing jong kito ki samla kiba la leit ban pyniasoh sha ka seng ki dei ban sngewsarong na ka bynta ki khun jong ki kiba la wan ban iakhun na ka bynta ka jaitbynriew.
‘ka HNLC sa shisien biang ka plie ia ka jingkhang na ka bynta kito ki samla kiba don ka jingsngewkhia na ka bynta ka jaitbynriew Hynniewtrep ba kin wan ban pyniasoh sha ka seng’ pynkut ka kyrwoh na ka HNLC.
Shillong, 19 Rymphang:U Sengdilberth Ma rak u la pyniap ia la ka jong ka tnga ka Annoritha Arengh, katei ka jingjia ka la jia ha ka sngi nyngkong  ha ka shnong   Chibongga kaba don ha  North Garo hills district.
Ka tyllong khubor ka la iathuh ba u Marak u la pyniap ia la ka jong ka lok da ka jingiarap ki ar ngut ki paralok jong u kiba la tip kyrteng kum u  Skolline Arengh bad Allina Arengh.
La iathuh ba haduh mynta ym pat shym la ioh kem ia kitei ki lain gut kiba la phet rieh hadien ba ki la leh ia katei ka kam.
Hadien ba la ioh ka jingujor na u kpa jong katei ka longkmie u  Preenithson Sangma uba la ujor sha ki pulit ka Kharkutta police out post, ki pulit ki dang khynra bad kthong ban ioh kem ia ki.
Shillong, 19 Rymphang:Ka seng Khun Hyn ñiewtrep National Awakening Movement (KHNAM) ka khot bad wer sngewbha ia baroh ki nongshong shnong jong ka Mawlai Constituency ba kin iamih paidbah ha ka 22 tarik mynta u bnai ban ia shim bynta lang ha ka jingiaid rally ba la pynbeit da ka seng.
Katei ka jingiaid rally jong ka KHNAM kan sdang naduh ka por 11.
30 mynstep bad la kyrpad ia ki paidbah ban ia poi lang ha katei ka por ha ka ïing jong u kyrtong u Bah Process T Sawkmie kaba don ha Mawlai Nongpdeng bad ha kaba nangne yn sa sdang ia ka jingiaid rally bad ha kaba yn pyrshang ban iaid ha baroh ki shnong kiba hap hapoh ka Mawlai Constituency.
Shillong,16 Nailar:Mynta ka sngi ki tylli ki sengbhalang bhalang, ki la shim ia ka rai ban pyn long ia ka jingiakhih kaba radbah lada ka jingiakren jong ki bad u Mukul ha ka 29 tarik kam long khaw.
Toi ha ka jingshisha kitei ki sengbhalang, ki la thmu ban pynlong ia ka proseshon kaba heh bha mynta ka sngi, hadien ba la wai ka jingialang, hynrei na ka daw ba la khot ia kren ia ki da u Myntri Rangbah ki la hap ban pynsangeh shuwa ia katei ka jingiaiaid paidbah.
Na ka jingialang jong ki seng kaba la mih mynta ka sngi, la sngewthuh ba ha ka 29 tarik, ki nongialam sengbhalang  kin leit ia kynduh ia u Mukul ryngkat ki jingiakren tang, na ka bynta ka ILP, ym da kiwei pat ki ain,  ne ki mat ia kren mynder bad lada u Myntri Rangbah u pyrshang ban pynshad shrieh ia ki da kiwei pat ki jingiakren kin ym treh satia ban ia kren bad kin bteng beit ia ka jingiakhih.
“Lada ka sorkar kam lah ban ai rai ban pyntreikam ia ka ILP ha ka 29 tarik ngin pynlong ia ka jingiakhih kaba khlem sangeh haduh ba ngin lah ban pynkohnguh ia ka sorkar" ong ka sur na ki sengbhalang.
Katkum ka jingkren jong ki nongialam sengbhalang bapher bapher la sngewthuh ba ka 29 tarik ka dei ka rai ia ka sorkar ba kan ong em-ne-ho,oid ia ka ILP bad la sngewthuh ruh na katei ka jingialang ba lada ka sorkar ka ong em bad ka kyrngah lehse  naduh ka 30 tatrik shajrong kan long ka jingiakhih kaba  heh tam ha ka jylla, ha kaba ki sengbhalang kin ia khih khlem pud bad khlem jingsangeh haduh ban da lah ban pynkohnguh ia ka sorkar ba kan pyntreikam ia ka  ILP.
Shillong,18 Nailar:Ka Garo Students Union (GSU), Western Zone, ka la khotia ka pa khang shnong kaba 12 kynta ha Dandengre bad katto katne ki jaka jong ka South West Garo Hills District.
Ka GSU ka la khot ia katei ka pakhang shnong ha ka sngi nyngkong ka 19 tarik mynta u bnai.
Katei ka pakhang shnong kan sdang naduh ka por 5 baje mynstep haduh ka por 5  baje janmiet, katei ka pakhang shnong kan treikam ruh ha ki surok bah National highway 51.
Ka GSU ka la khot ia ka pakhang shnong kum ka dak ka jingdawa ban weng noh ia u BDO ka Salsella u Dr.
Roy bad ha kajaka jong u ka la dawa ba dei ban wanrah biang da u Albert G Momin u BDO barim katei ka Block.
U President ka GSU Western Zone u Rupa Marak u la pyntip ba la pynlong ia katei ka pakhang shnong ban pynbor ia ka sorkar ban pynurlong  ia ka jingdawa jong ki ban weng noh ia u Roy bad ban wanrah da u Momin.
Halor kitei ki jingdawa ka seng ka la pan ruh ka jingkyrshan kaba khlain na ki paidbah.
Ka seng ruh ka la ong balda ka sorkar kam sngap ia ki jingdawa jong ka kan iai bteng ia ki jingiakhih bad ki jingdawa ban pynkohnguh ia ka sorkar.
Shillong,18 Nailar:Saw ngut ki pulit ki la mynsaw jur bad khadar tylli ki kali kynthup ia ki kali pulit ki la julor ha ka jingjia kaba la jia ha ka miet 16 tarik ha Smit, ong ka khubor ki pulit.
Ki pulit ki la iathuh ba haba ki la ioh jingtip ia ka jngjia ha Smit mar-mar u Majistor bad ki heh pulit na Shillong, ki la hiar sha katei ka jaka ban tem ia ka jingkulmar ba la mih ha katei ka shnong, hynrei ki la ong ba mar ia poi ha Smit ki paidbah,  kiba la don kumba 2 hajar ngut tam ki la ther maw kylla pynban sha ki pulit ha kaba saw ngut ki pulit ki la mynsaw jur.
Hadien ba ki pulit ki la lah ban pynthanda ia katei ka jingjia ki la ioh ruh ban wanrah ia ka metiap jong ki lai  ngut sha civil hospital ban leh ia ka Post Mortem.
Ki saw ngut ki pulit  kiba la mynsaw ki kynthup ia u SP(Crime) Bah Vivek Syiem, u Bah Rani OCka Madanrting bad ar ngut ki pulit langrut u J Ch Sangma bad  Puron G Momin- ka kali pulit kaba la julor ka dei kaba don ia u nombar ML 02-0101.
Shillong, 18 Nailar:U dkhot jong ka seng lehnoh ka Garo National Liberation Council (GNLA) u la lait phet ha kane ka sngi Saitjain na phatok na Tura.
U Kennedy Sangma uba kam kum u Area Commander ka Chokpot u la lait phet na patok na katei ka sor ha ka por 8 baje ei ei janmiet ka sngi Saitjain.
U la pyndonkam da ki jingthiah ban kiew shalor ka phatok bad phet syndon bak.
U Kennedy Sangma u la shah et ha ruh MPDA.
Uwei u nongap bathung shipor u la shah beh kam halor kane ka jingjia, katba arngut kiwei la suspen na ka kam.
U DG (Prison)  u Prem Singh u la ong ba ki pulit ki dang pynlong ia ka jingthwet kaba jur ia utei u dkhot ba la lait phet.
U la iathuh ba ki pulit ki pyrshang ban wad namar ha kano ka rukom u la lait phet na phatok da kaba pyndonkam da ka jain siang jong ka jingthiah.
Ka long ruh ka jinglynngoh kumno utei u lehnoh, u lait phet da kaba ioh ban pyndonkam haduh shibun bah ki jain siang thiah ban kiew ia katei ka kynroh.
Ka long ruh kaba phylla bay m don ba iohi haba u kiew ia ka kynroh jong ka phatok kaba jrong bha ha katei ka por kumba ha ka por 8 baje janmiet.
Ka jingkylli kumno ki nongtrei ka patok ki leh ha katei ka por haduh bym iohi shuh ia ka jingkiew jong utei u lehnoh.
Shillong, 18 Nailar:Kum shi bynta ban khanglad ia ka jingrung kyrthep jong ki bar jylla bad mynder ri shapoh ka ri Hynniewtrep, ha ka 12 bad 13 tarik mynta u bnai, ka KSU Narpuh Circle hapoh ka jingialam u President jong ka U samla Syrosse Lamare bad u General secretary U Samla Kwilness Suchiang ki la ioh kem ia kumba 271 ngut ki mynder ri  ha Sonapyrdi kaba don hajan ka jingkieng Lukha (EJHD).
Ha ka jingtohkit ia kid a ki dkhot ka seng, la lap ba, kumba 128 ngut na ki kim don ia ki kot ki sla kiba biang ban shah ia ki ban iaid lyngba kitei ki thain.
Ha kane ka sngi, la khynra ia ki kali ba wan na ki thain Silchar, Kalain, Hailakandi, Badarpur bad kiwei de ki thain khappud bad ka Bangla nangtei kum ki sumo, ki night super, ki trok thylli bad kiwei de ki kali.
Ka seng ka pympaw ia ka jinglyngngoh ia ka jingioh wan laitluid  ki mynder ri khlem da tehkyndon ia ki da kita ki bor ain ka sorkar khamtam ba baroh kine ki mynder ri ba ioh bat ki dei kiba hap iaid lyngba ka Infiltration Check Gate(ICG) kaba don ha ka shnong Ratacherra.
“Ka jingdon ka ICG ha Ratacherra ka long ka bym myntoi namar kim shimkhia ban bniah ia ki mynder ri kiba iaid lyngba katei ka jaka shapoh ka jylla khlem  ki kot ki sla ba biang “, la pynpaw u samla Syrosse Lamare.
“Ka seng ka kynthoh jur ba kane ka jingiohlaitlan ki mynder ri ban rung shapoh ka ri  Hynniewtrep jong ngi ka long namar ba ka Infiltration Check Gate kaba don ha Ratacherra ka dei tang ka khyrdop lum pisa jong ki pulit ka ICG", la pynpaw shuh shuh u samla Syrosse Lamare.
Halor kane ka seng kan sa leit shen ban dawa na ka sorkar ban pynkhlain ia ki Infiltration Check Gate kiba la don lypa bad ruh ban dawa na ka sorkar ban buh kawei hapoh ka Narpuh Elaka.
Shillong, 18 Nailar:Katba ka jia, katei ka jingiakynad ha Smit, la lah ban pynjem, da jingleit poi biang por jong U Bah Lambor Malngiang, MDC bad U Martin Danggo, ha kaba ki leit poi ha ka por 11.
30 eiei mynmiet.
Ia katei, la iathuh hi da U Sordar Shnong, ha ka dorbar, kaba la long hynnin ka sngi, ha kaba u ong, ba ka dei lyngba ka jingwan poi biang por jong U bah Malngiang bad U Danggo, ba la lah ban pynthanda ia katei ka  jing ia kynad bad ha kajuh ka por, ba la ioh ban sei noh ia ki samla kiba la shah thep ha kali jong ki pulit, kiba dei ban kit sha thanat Madanryting.
U bah Lambor, uba don lang bad U Danggo, ha kati ka dorbar, haba kren,  ula ong “U lathi na motphran, ym ioh bom briew, dait ka kti, wan bom briew pat shane".
Ki don kiba iathuh, ba ha katei ka miet jong ka jingjia, ki la phone ia U MLA, Bah Ardent Basaiawmoit, hynrei, ym shym la shim satia ia ka phone bad ym shym la iohi ruh ia u, hynnin ka sngi, ba un don ha ka dorbar jong ka katei ka Shnong.
Shillong,18 Nailar:Ki nongtrei jong u Ma Ngaitlang Dhar, myn ha katai ka  sngi saitjain ba ladep, ki la ia khluit tar bad ki BSF kiba don ha Lad Umsyiem sharum pynursla, hadien ba ka la mih ka jinghukum na ki BSF ba kin pyntrei ia ki jaka ba hap hapoh ka jingpeit jong ki.
U sordar jong ka Dhar Kompeni u la ong  ba  katba ki nong trei jong u Ma Ngaitlang ki dang maramot ki dang maramot ia kisurok ba la sniew palat ki ba hap hapoh ka jingpeit jong ka PWD kabala kyrpad ia ki ban pyndep tang hapoh ka shi sngi kynsan kynsan ki BSf ki la wan ban ai da ka order kaba tyngeh ia ki ba kin treilang ia ka jaka jong ki hynrei haba la kyntait ki la byrngem pynban da kaba kynnoh ba kitei ki nongtrei ki la khar pathar ia ki mar kum ki khyndew bad ki maw na ki jaka jong ki.
“Toi ha ka jingshisha ngi la pyndonkam ia ki maw bad ki khyndew ba dei ha ka surok PWD" ong u Bah Mylliemngap  Sordar Dhar Kompeni.
Utei u sordar u la ong ruh ba  katei ka jaka ka dei kaba kila shu pyntreikam sngewbha hynrei khlem kano kano ka jingsiew namar ka jingkyrpad u paidbah shuwa ka sngi laitluid hynrei u la pynpaw pat ba lada long kumne ka wanrah pynban ka jingsngewsih ia ki.
Ki nongtrei u Ma Ngaitlang ki la dawa ruh na ka tnad PWD ba kan leh eiei halor katei ka ajingsahah thobor jong ki ha ki BSF.
Shillong,16 Nailar:Ka kynhun Peitngor jong ka Lumparing  ki la kynnoh ba u Syiem ka Hima Mylliem u la leh sting halor ki kam khyn dew, kam shyiap bad ki kam synshar khadar, katei ka jingkynnoh ka la wan hadien ba katei ka seng ka la lap da kaba kynnoh ba ka Seng Raid Laban, ka la iuh roit ia ka riti ka synshar jong ki para trai muluk trai jaka.
Ka seng Peitngor ka la kynnoh ba ka U  Lum Mawjneh ba kane ka seng ka ju ai wai ha ka dorT.
3 Klur ne shi lak ar phew san hajar shibnai  kane ka jingioh ka ka leit beit sha ka Seng Raid Laban hynrei katei ka seng ka la kynnoh ruh ba baroh shi katta ym pat ju ioh sngew ba ka Seng Raid Laban kan iarap sha ki shnong ki thaw, hynrei la pynlut pynban ia kitei ki pisa  ha ka ban ia leh mukotduma pyrshah ia ka shnong Lawsohtun.
Ha kaba ia dei bad katei ka phang ka Kynhun Peitngor ka la kyntu jur ia u Syiem a hima Mylliem bad ka Dorbar ba ki dei ban shimkhia noh lym kumta ka seng kan shim ia ka lynti kaba tyngeh, ong ka kyrwwoh na u BahTeibor Dkhar President Kynhun Peitngor Upper Lumparing.
Shillong,18 Nailar:Hadien ba la jia ka jingjia kaba sngewtriem ha ka miet 16 tarik mynta u bnai ha kaba lai ngut ki la shah bom iap ha u paidbah ha Shnong Smit na ka daw ka jingiakynnoh Men-shohnoh, katei ka shnong ka la lum ia ka Dorbar Pyllun shynrang bad kyn thei ban ia sei la ki nia ki jutang ha kaba ia dei bad katei ka jingjia.
Shi bynta na ka jingiakren ha katei ka Dorbar , la ia kren ia ka jingjulor jong ki kali kiba la pynieng ha Stand Smit ha kaba ka jingjulor ka la poi da ki phew lak tyngka.
Ka Dorbar ka la pynrem jur ia katei ka ka jingleh ki pulit kiba la shu bom pathar ia ki kali kiba pynieng ha iew Smit.
Ka Dorbar ka la shim ia ka rai ban ujor syndon sha ka Myntri ka kam pohing ka jylla kong Roshan Warjri ia katei ka jingpynduh pyn-um jong ki pulit ia ki kali bad kumjuh ka jingbom bad shoh pathar ia ki paidbah.
Shuh shuh shuwa ban shim rai halor ka jingiap jong ki lai ngut, ka shnong ka la pynlong ka jingiatai kaba jrong ha kaba bun na ki nongkren kiba la ai jingkren, ki la  ban jur ba ka rukom thmu pyniap jong ki runar ia u Lambha Nongrum ka long ha ka juh ka rukom kumba  ki la leh ia kiba la shah pyniap ha ki snem kiba la leit ha kaba ki runar ki la law lyngkhuit bad bret ia u.
Hynrei watla ka la don ka jingpynbor na ki paidbah ban shim noh ia ka rai ban pynshitom ia ka ing jong kitei ki lai-ngut  kumba la phla  u Lambha (24) snem ha kiba haing jong u, ia u Pasan jong u.
Ki nongialam shnong ki dang lah pat ban pyn jai jai ia u paidbah ban iai ap haduh ba uta u samla ba la lait im un phla ha ki nongialam shnong bad hadien kata kashnong kan sa leh ia kaba donkam.
Ha katei ka Dorbar pyllun jong ka shnong Smit la wan ban ia shim bynta da ki samla, khynnah, kynthei bad ki rangbah kaba la pyndap mam ia ka madan  Syiem.
Baroh ki dukan ki la khang dam lut ha katei ka kynta jingialang.
La ia donlang ruh u Bah Lambor Malngiang ,MDC Nongkrem, Martin M Danggo, MLA Ranikor , U Syiem Balajied Sing Syiem  bad kiwei.
Shillong, 18 Nailar:Ka sorkar jylla ka la ioh rejister tang 13,331 ngut ki nongbylla ba wan nabar sha kane ka jylla, bad kane ka long tang ha duh u Lber, 2013.
“Ka jingthmu jong kane ka jingbuh kyrteng ne register ia kito kiba wan bylla nabar, ka long ban buh rekod ia ki kam jong ki.
Lyngba kane ka jingbuh kyrteng, lah ban buddien ia ki da kaba suk lada jia ei ei ne ki leh ei ei", la ong u Principal Secretary (Home) u KS Kropha.
Hynrei ha kajuh ka por, u la ong ba khlem ai permit ei ei ia ki bad la shu buh kyrteng ne rejister.
“Ia mynta, ngi la ai jingbthah ba ki kontraktor ki dei ban rejister ia ki nongbylla ba la wanrah nabar", la ong u Kropha.
U la ong ba ka sor kar ka la buh ia ka istrict Task Force ban lap bad ban pynphai biang ia ki nongwei bar ri kiba wan baeain sha kane ka jylla.
“Ka kam jong ka District Task Force ka long ban leit jurip ia ki nongbylla man ka por ban lap ia kiba shu wan beain, ban khynra man ka por", la ong u Kropha.
Ha kajuh ka por, u president ka seng All Meghalaya Contractors and Suppliers Associations (AMC&SA) u Bah Gilbert G Laloo u la ong ba ki kontraktor ki la kut jingmut ban rejiter ia ki nongbylla ba wanrah nabar jylla.
’Hynrei ka jingeh ka long ba ka rukom ka long kaba jrong bha", la ong u Bah Laloo bad bynrap ba lada rejister ia ki nongbylla kan shim por da ki bnai ba kin pynshisha ia ki nongbylla.
“Da dep ban rejister, ki nongtrei bylla ki la dep ia ka jingtrei", la ong u president ka AMC&SA.
Ha kajuh ka por, u la ong ba ki kontraktor ki kyrshan ia ka jingthmu ban wanrah ia ka Inner Line Permit (ILP) ha kane ka jylla.
(Bah RM Shabong& K Mawkon)Smit, 18 Nailar:Ha ka janmiet sngi thohdieng, lai ngut ki rang bah briew, kiba kyrteng u Bah Yesly Mawthoh 70 snem ka rta,  U bah Besly Mawthoh (65) u para jong u Yesly bad U bah D Nongdhar (30), ki la shah pyniap ha Iew Smit, ha ka por 9.
30 eiei mynmiet.
Ha katei ka miet ba sniewbok, kitei ki 5ngut shi iing, ki la leit sha iing U Bah Lam Nongrum, uba don 24snem eiei, na ka bynta ban leit iakren, halor ka jingmih ka khubor hamsaia, ba katei ka iing, ka kynnoh ia U bah Yesly Mawthoh lem bad ka iing jongu, ba ki donkti ha kaba leh menshohnoh bad pynmynsaw ia utei u samla, uba don mynta ha ka jingshah sumar ha Nazareth Hospital, Shillong.
Kiba shong marjan bad ka iing U bah Lam, ki iathuh ha u nongthoh khubor, ba katei ka jingleit jong kitei ki 5ngut, ba kynthup ia U bah Yesly, ka dei ha ka por 6baje eiei janmiet, hynrei, mar kumta hi, la wan tur puk u paidbah, ha katei ka iing, ha kaba ki la mut ban rung sha katei ka iing, kaba don ha Nongmadan, ha Iew Smit.
Ki trai iing, lem bad ki para marjan, ki la khang tyngeh, ia utei u paidbhur, ban rung shapoh iing, hynrei ki paidbah, kim shym la ailad satia bad ki la patan ia ka jingkhang bah; ki la pynpait ia ki iit jong ka jingkhang iit bad ki la iuh bad pynpait ia ki khiew syntiew kiba don hangtei ha rud iing.
Katba nang slem, u paidbah, ula nang bun nang bun, ha kaba uwei u rangbah, uba shong hangtei hajan iing,u iathuh ba u paidbah, ula ia lum da ki phew hajar ngut.
La ong biang utei u rangbah, ba haba u paidbah, ula mut ban rung shapoh iing, ki la pyrshang ban khanglad, hynrei, kim shym la lah ban khang slem, namar ka jing ia tur jubor jong u paid,  uba la ker kut ia katei ka iing baroh sawdong.
Iwei i meirad, i iathuh ha U Rupang “Nga la khang ia ki, ba kin rung sha iing, hynrei ki byrngem bad ki mut patan pynban ianga ruh shabar".
Ha ka jingbym ailad bad ia tur jubor jong u paidbah, kumta hadien ar kynta shiteng ba la pynshong hangtei ha poh iing, la pynmih noh ia kitei ki 5ngut ki rangbah, bad mar kumta, u paidbah, uba la khie bitar jur, ula patan ia ki lai ngut, sha la ka jong ka jong ka lynti bad tang kumba khyndiat por, la pyniap syndon ia kitei ki lai ngut, katba ia arngut kiwei pat, ym shym la tip satia,la ki la lait phet ha kano ka dur.
Na ka jing iathuh jong ki trai shnong, la pyniap ia kitei ki lai ngut ha basa doh, ha Nongmadan  bad hadien ba la pyniap, la wan rah pat ia ki, ha kajuh ka jaka, da ka jingthmu ban thang syndon da ka ding.
Hynrei, da ka jingwan poi biang por jong ki pulit, la lah ban khang ia katei ka jingthmu bad pynpra ia u paidbah, uba don ha katei ka jaka.
U nongthoh khubor, ula leit jngoh ia ki ar tylli ki jaka ba la shah pyniap, ha ka step sngi saitjain bad ym shym la lap satia ia kino kino ki tiar ba pyndonkam bad kumta la antad, ba ia kitei ki briew, la pyniap, da kaba shoh, ba kyrdem, haduh ba kin da iap syndon.
[Bah RM Shabong]Smit, 18 Nailar:Hynnin ka step, mar ia poi tiap ha Smit, U Rupang, ula lap ia ki phew tylli ki kali, antad kumba 20tylli kiba la julor lut khait, kiba ieng ha arliang surok jong ka Iew Smit.
Don bun phew tylli ki kali, kiba la pait ki iit na shadien bad na shakhmat, don kiba la them ka met bad kitei ki kynthup naduh ki kali thymmai, ki taksi kamai bad kiwei de kiba la shah bom bad shah pynpra ha ki pulit ha ka miet jong ka sngi thoh dieng.
Ki trai kali, kiba dang iakren para ma ki, ki la wan iakren bad u nongthoh khubor, ha kaba ki la pyni, ia ki kali kiba pait ki iit, na shadien bad na shakhmat, kiba la them ha katei ka jingshah bom, ha kaba la antad, ba ka jinglut ban maramot biang kan shongdor kumba T.
5lak eiei, namar katei ka jingshah pynjot.
Haba iakren bad u paidbah, uba ia lum ha Iew Smit, la iathuh ba katei ka jingjia, ka dei hadien ba ki pulit, ki la wan phai na katei ka jaka, ba shah pyniap bad hangta hi, ki la wan mareh sha surok bah bad mar kumta, ki la bom da ki lathi bad ki tdong suloi ia kitei ki kali, kiba ieng ha arliang surok.
Ym tang katta, ki la don bun ngut ki samla kiba la wan pyni ialade, ba ki la shah sop spain bad ka daw, ka long ba don kiba la shah kura, shah bom na khlieh, don kiba shah bom na kjat bad don kiwei pat kiba shah bom na ki kti bad kitei ki pyni, ia ka met kaba la lang snam, namar katei ka jingshah bom shah shoh ha ka miet sngi thohdieng.
Kam dei tang katta, hynrei ki longkmie, ki samla, ki iathuh ba kitei ki pulit, kiba la buaid kyiad, kiba kren da ka sih ka sang, ki leit rung sha ki iing briew, ki sei ia ki kynthei, ia ki samla bad ki shoh ki bom khlem salia satia.
Uwei u rangbah, U bah S Wankhar, uba la don kumba 70snem antad, u iathuh ha U Rupang, ba katba ki dang ia wan jingwan bad U Sordar Shnong, Bah KM Syiem, hynrei, ki lap pynban, ba ki wan ki pulit, kiba wan beh thong ia ki, haduh ba ki hap ban phet sha phyllaw iing ki briew, ban lait na kitei ki pulit khie bhur.
Ym tang katta, U Sordar Shnong, U bah KM Syiem, ula kren hi ha ka dorbar, kaba long hynnin ka sngi ha Smit, ha kaba u ong “Pyn ithuh Sordar, ym don ba sngap, shah ngit, shah dung lathi", ha kaba batai ia ka jingjia kaba sniewbok, kaba la jia ha katei ka miet.
Na ka jinglap u nongthoh khubor, la iohi, ba ka jingbom briew,ha katei ka miet, ka dei da ki lathi plastik, ha kaba u don uwei u lathi, uba la dkut lyngkhot, ha katei ka jingbom briew bad tied pynjot ia ki kali ha Iew Smit.
Ym tang katta, la lap shuh shuh, ba ka la don ruh ka jingsiat da ki kuli jri, namar ba la lap ia ar tylli ki jri, kiba jrong kumba shi tda antad, kiba don ha katei ka jaka ha Iew Smit.
La iathuh da ki nongshong shnong, ba ki pulit, kiba don kumba 12 Gypsy eiei, ki la wan poi sha Smit, ha ka por kumba 10baje eiei, haba la don lang U Officer In charge jong ka Madanryting bad U SP City, Bah Vivek Syiem.
Tang ki kali kiba ba u Rupang u la ioh ban shim jingkhein ki la poi haduh kumba 15 tylli ki kali kiba la julor ba kynthup ia ki kali kamai (Maruti), Trok, kali Private bad ki ar shaka.
Ha ka step 17tarik bun na ki kali ba ki trai ki la pynkynriah noh na katei ka jaka ieng kali ha Smit, hynrei katto katne tylli ki kali kiba dang don ha katei ka jaka ki long kiba don ia u Registration Nombar ML-05 K-4158 (Alto-800) kaba dei trai da U Bah S.
Wankhar , ML-05-K3663.
Kiwei pat ki ki kali  ML-05 F 6218,ML-05-C 0177, ML-05-E 0317,ML-05 K 8264, ML-05 J 6951, ML-05 J4992(Dumper), ML-05 G 8359, ML05E 6216, ML-05 H 8624, ML-05 J 0704, ML-10A 0371, ML05 J5088(Alto), ML-05 F 0637, ML-05 G 4344.
Kiba mynsaw nalor kiwei pat ki long ka kong Pralin kharbangar, kaba la mynsaw jur bad   phlei snam na khlieh, u Bah Handyness Lymba ruh u la mynsaw na khlieh, na ka jingshah bom ha ki lathi pulit bad u Khrawboklang Kharbamon u la shah syngngeit da ka ktang suloi na ki bynta jong ka met jong u.
Shillong, 19 Nailar:Ka myntri kam poh iing ka jylla ka Kong Roshan Warjri ka la ong ba ka jingtorti jong ki nongtrei ka phatok ha Tura District Jail, ka la pynlong ia u Area Commander ka GNLA u Tenndy D Sangma ban lait phet na phatok.
‘Katkum ka jingtohkit ba nyngkong, ka jinglait phet utei u dkhot ka GNLA ka dei na ka jingleh torti ki nongtrei ka phatok kiba don hapdeng ka por 5 haduh 8 baje janmiet", la ong ka Kong Roshan.
Ka la ong ba kumba hynniew ngut ki koidi naduh ka Ward number 3 ki la thmu ban phet tuh.
“Hynrei la lah noh ban tem ia kane da kiwei ki nongtrei ka phatok bad tang u GNLA u la lait phet" la ong ka myntri kam pohiing ka jylla.
Katkum ka jingong ka Kong Roshan, ar ngut ki nongtrei u Sushil Ch Boorah bad u Elington Nongsiej la suspen na ka kam katba uwei uba shu trei shipor u Rajesh Kumar Balmiki la weng noh na ka kam.
Ka la iathuh ba ki pulit ki dang pynlong ia ka jingthwet kaba jur ban kem biang ia utei u lehnoh uba la lait phet.
Shillong, 19 Nailar:Ha ka jingthmu ban teh lakam ia ka jingwan rung beain jong ki briew ha kane ka jylla u Lat ka jylla u KK Paul u la mynjur ia ka jingtyrwa jong ka sorkar ban buh noh da ka Anti Infiltration.
Kane ka jingpynmih jong ka sorkar ia ka jingpynbna ka long sa shitaiew shwa ba ki sengbhalang kin leit iakren ban dawa ban pyntreikam noh ia ka Inner Line Permit (ILP).
Ha ka kywoh khubor ba la pyllait da u Commissioner & Secretary jong ka Home department ka jylla Meghalaya la ong ba ia kane ka tnad un khlieh da u Ophisar uba bat ha ka kydan Additional Director General of Police (Addl.
DGP) ne Inspector General of Police(IGP) bad ka Headquarter kan don ha Shillong.
Lah ban kdew ba ka sorkar jylla ka la pynbna ba mynshem snem kala ong ba ka thaw noh da ka Directorate ba kyrpang ia ka Anti Infiltration khnang ban pynkhlain ia ka rukom treikam ban khang lad ia ki briew kiba wan rung beain ha kane ka jylla.
Kane ka tnad Infiltration ka dei kawei kaba shah kynthah jur ha ki seng bapher bapher namar ba kam lah ban pyntreikam bha ha kine ki snem ba la dep.
Kham mynshwa na ka liang ka UDP Youth Wing ka la kynthah jur ia ka jingtreikam jong ki Infiltration check gate kiba don ha Byrnihat jong ka Ri Bhoi District bad ha ka thain Umkiang-Ratachera ka East Jaintia Hills District.
Ka UDP ka la ong ba ki Infiltration check gate ki long tang ki dukan die sha namar ba kim ju kem ia ki briew kiba wan rung beain sha kane ka jylla.
Kumjuh ruh na ki sengbhalang bapher bapher ki ju takrain ia kane ka tnad namar man ka por ki ju lap ia ki briew ba wan ban rung beain ha kane ka jylla hynrei kim ju leh eiei.
Shillong, 19 Nailar:Ha ka jingiawad daw bad ia thir nia, kaba jur bha ha ka dorbar Shnong ha Smit, ban lap ia uba donkti ha ka jing rahbor bad pynmyn saw ia U Bah Lam Nong rum, uba don 24snem, la ioh sngew ia ka jngkren kaba kham shai, na ka meinah jong U bah Lam, kaba la ong “U Lam shu ong beit Pasan ‘En iap re".
Katei ka longkmie, ka iathuh ia kaei kaba ka iakren bad utei u samla, uba don mynta ha ka jingshah sumar ha Nazareth Hospital, Shillong.
Haba iakren bad U Rupang, ka iathuh bniah shuh shuh “Ula mynsaw na tyrpeng, na snier ruh mong, na ryndang ruh mong, ka snier, ka long kumba trud.
Ka kjat ruh mong.
La shu law lyngkhuit baroh shi rynieng.
Tang kawei ka sopti poh ruh ym don shuh".
Ka kmie nah jong U bah Lam, ka iathuh ba utei u khun ruid jongka, u jah ha ka 14tarik mynta u bnai bad haba la ia wad ym don ba lap satia, hynrei ka dei ynda haduh ban da miet, ba la don ba lap ia u, na madan Umphrup.
Ka dei hi ruh naduh katei ka miet, ba um lah shuh ban kren, kat haduh ha kine ki sngi, ba u dang shah sumar ha Hospital.
Haba u nongthoh khubor, ula kylli la ki don ne em, na kitei kiba shah pyniap, kiba dei ki pasan jong U Bah Lam, ka kmie nah jongu, ka iathuh “Baroh arngut, ki dei ki Pasan".
La iathuh da ki nongshong shnong, ba ha katei ka miet jong ka 14tarik, hadien ba la ot bad pynmynsaw ia U bah Lam, la leit bret ha Wah Umiew, hynrei, namar ba ka um ka jyndong ha katei ka sngi, ula lait ban mih nangtei napoh Um bad ynda, ula poi sha ryngkew, ki sa don kiba iohi bad iarap lem ban leit ialam ia u sha la iing sha Smit.
Shillong, 19 Nailar:Mynta ka sngi ka NSS Unit jong ka Christian Academy College, Shillong ka la pynlong ia ka prokram kaba shisngi halor ka nongrim  “Training on Food Processing and Life Skills" ha ka ME School kaba don ha Lum Marboh, Nongrah naduh ka por 10 baje mynstep haduh ka por 2 baje janmiet.
Ka jingpynlong ia kane ka prokram ha kane ka sngi ka long ban ai jinghikai ia ki samla lane ki rangbah shynrang bad kynthei ba kin seng hi ia la ki jong ki kam bad ba kin kyrshan hi dalade ialade ha ka jingim.
Ka la don ruh ka jingpynshai halor ka jingdonkam ia ka bam ka dih kaba biang bad kaba thikna da ki riewstad kiba kham tip bniah khnang ban wanrah ia ka koit ka khiah ia ka longiing longsem bad kumjuh ruh ka shnong ka thaw.
Ha kane ka prokram u Dr Jemino Mawthoh, MLA ula long kum u Kongsan bad ka Kong LS Wahlang, Demonstration Officer na ka Ministry of Women and Child Development, ka Sorkar India ka la long kum ka Symbud Kongsan.
Kum u Kongsan uba long ruh u nongmihkhmat jong kane ka konstitwensi ula pynpaw ka jingsngewsih kaba jur halor ka jingkyrduh kam duh jam jong ki samla ha kane ka por kaba mynta watla ki don ia ki kyrdan pule kiba shajrong.
Ula pynshai ruh ba kum ki samla kynthei ne shynrang ki dei ban ieng hi ha la ki jong ki kjat na ka bynta ka lawei ka jong ki bad kane lehse kan lah ban kham pynduna ia ka jingwan buhai shnong jong ki mynder.
U Bah Mawthoh ula pynshai ruh ba kum ka sorkar ka don ia ka bynta ban ai jingkyrshan pisa ia ki samla kiba don ia kane ka jingthmu.
Ka Kong Wahlang pat ha ka jingkren jong ka ka la pynshai ia ka jingdonkam jong ka bam ka dih kaba khuid bad kaba thikna na ka bynta ka koit ka khiah jong ka iing ka sem.
Kum ka riewshemphang ha ka jingpynkhreh ia ka bam ka dih kaba bha bad kaba tei ia ka met ka phad, ka la pyni ruh ia ka rukom shna ia u achar na ki jhur kiba pher bad kiba suk ban ioh ha iew ha hat.
Ka la pyni ruh ia ka rukom pynkhreh ia ka umsoh na u sohtrun da kaba khleh bad ki katto katne ki jingpynbang pynshngiam.
Kane lehse ka long tang ka jingpyni nuksa kaba rit halor ka rukom shet ia ka bam ka dih kaba khuid hynrei lada pynjanai shuh shuh ia ka da kaba leit sha kum kine ki prokram kiba kham kyrpang ki briew kin ioh ia ki buit ki stad ym tang ban shet ha iing ka sem hynrei wat ban die ruh ia ki kaba long shibynta ban plie ia ka ioh kam ioh jam jong ki samla lane rangbah.
La ioh ruh ia ka jingkren na u Rangbah Shnong uba la kyntu bad pyni ba baroh ki dei ban ieng ha la ki jong ki kjat na ka bynta ban bsa ia ka iing ka sem.
Ha kane ka prokram, la iadon ryngkat ruh ki rangbah ka shnong, ki samla bad khamtam ki longkmie jong kaneka jaka kiba la pynlong ia ka prokram kaba iphuh iphieng.
Shillong, 19 Nailar:Ka result thungkam ia ki nurse ka la slem hadien ba la tular da u Myntri Rangbah ka jylla.
Ka thymmei khubo ka iathuh ba ka eksamin written kaba la long ha ka 10 tarik Nailar, la dei ban pynbna ha kane ka sngi Nyngkong hynrei la pynsangeh shwa.
‘Na ka daw ka jingtuklar da ki myntri sorkar, ka la pynslem ban pynbna ia kane ka result.
Ia ka phai (file) ia mynta dang don ha Secretariat," la ong ka thymmei khubor.
Haba suba ioh kan don ka jingleh tuh ia ka result, ka thymmei khubor ka iathuh ba ka long kaba bakla lada ki kandidet ki bym pas ia ka written eksamin, hynrei kin mih pat ha ka resultWhile suspecting there is an attempt to manipulate the result.
“Ia ki mark dei ban pdiang katkum ka jingphah ka Selection Committee.
Lada tang ki briew ki iajan bad ki myntri sorkar kin ioh ia ka kam, kan long ka jingshah rem jong ka jingshisha bad kam don jingmut ban khot interview ne ban pynlong eksamin" la ong ka thymmei khubor.
Kham mynshwa, la mih ka jingkylli halor ka rai jong ka tnad ka koit ka khiah ban pynialeh eksamin ar rukom hapdeng ki kandidet kiba pule na ka bhah sorkar bad kito ki bym pule na ka bhah sorkar.
Katkum ka jingpynbna ban rungkam ba la pynmih ha ka sngi Thohdieng ba la dep, don haduh 360 tylli ki kam ba lait ha ka nursing ha ki district hospital bad healthcare centre bapher bapher ha ka jylla bad na ka liang ka tnad, ka la pynlait noh ia ki kandidet kiba pule na ka bhah sorkar ban thoh ia ka wriiten test katba kiti ki bym pule na ka bhah sorkar,kin hap ban thoh ia ka written test.
“Ki kandidet kiba pule na ka bhah sorkar kin hap ban leit iakhun tang ia ka screening test," la ong ka thymmei khubor bad bynrap ba kito ki bym pule na ka bhah sorkar, kin hap ban iakhun ia ka written bad ka personal interbiw.
Kane ka jingleh ka sorkar, ka long ka jingpynkhein ia ka polis thungkam ka jylla ne ka State Reservation Policy.
La kdew ba wat ki doktor kiba pas ia ka MBBS na ka bhah jong ka sorkar, ki hap ban iakhun ia ka written bad ka personal interview  ba ju pynlong da ka MPSC.
Shillong, 19 Nailar:“Wat ju shim ia ka ain ha la ka jong ka kti" ka dei kaba la ju kren borabor.
Sa kawei pat ka kyntien, ka ong shuh shuh “Ym don uba long halor ka ain".
Hynrei, haba U Rupang, u iohsngew ia ka jingiakren dorbar ha ka sngi saitjain ba ladep ha Smit, u kum pyrkhat, la ka long ne em kaba shisha, ba ym don uba long halor ka ain.
Haba sngap ia ka jingiakren dorbar ha katei ka sngi, la sngewthuh ba ki la don kumba 4,5 ngut ki riew rangbah, kiba la shah pyniap bad shah trud tari, ha ki bun snem ba ladep, ha katei ka shnong Smit, hynrei, kaba pynlyng ngoh ia ki nongkren dor bar, ka long ba haduh mynta ym don satia, uba shah kem ne uba shah pynsaja, wat tang uwei ruh, na bynta kitei ki jingjia.
Don na ki nongkren , kiba jaw ummat, ha katei ka sngi shong dorbar, haba ki poi kynmaw biang ia kaei kaba la jia ha la iing la jing bad la kumba ong kawei ka longkmie “Tang kiba thar u shiah, ki sngewthuh ia ka jingpang".
U bah Easter Kharumnuid, uwei na ki riew rangbah, haba kren ha ka dorbar, u iathuh ba u para jongu, ula shah pyniap ha katei ka dur, da kaba shah law lyngkhuid bad shah trud tari, la slem bha, hynrei, um tip, iano ba la kem ne la pynsaja.
I Kong BL Kharumnuid, haba kren, i iathuh ba na ka iing jongi, arngut ki la shah pyniap ha katei ka dur bad u para kynsi u dang shah pyniap dang 4snem mynta.
U Maharar Mawroh, u iathuh ba u paduh jongu, u dang shah pyniap ha ka pomblang ba ladep, kaba long ha u bnai Naiwieng ba ladep.
Kawei ka longkmie, ka kong Aisidora Kharkongngor,  kaba dei ka President Seng Longkmie Umlynthong, ka iathuh ba dang lai snem mynshwa, u lok jongka, ula shah pyniap ha katei hi ka rukom.
Na jan baroh ki jingjia, ba la iathuh da kitei ki riew shem lanot, ha la ka jong ka jong ka longiing, ki kdew, ba kitei kiba shah pyniap, ki shah trud da ka tiar ba nep ia ki met jongki, ki shah law lyngkhuid bad hadien, ba la pyniap, ki sa bret shapoh Um.
La sngewthuh ruh, ba haduh mynta, ym shym la ioh kem satia iano iano ruh, ia kiba donkti ha katei ka kam pyniap ia kitei ki 5ngut ki nongshong shnong jong  ka Smit.
Shillong, 19 Nailar:Hadien ka jingjia ba shah pyniap jong ki lai ngut ha ki paidbhur ha Smit, ka dorbar shnong Smit ka la ong ba kam pat ju ioh kano kano ka jingtip ba ki lai ngut kiba shah pyniap dusmon ha ki paidbhur kin don bynta ha ki kam sniew ha ki por ba la dep.
Ha ka sngi Thoh dieng, lai ngut ki rangbah kynthup u Bah Yesly Maw thoh (70 snem) u khun jongu Bah D.
Nongdhar (30 snem) bad u Bah Besly Mawthoh (65 snem) ki la shah pyniap dusmon ha ki paidbhur halor ka jingshah kynnoh kum ki menshoh noh da kaba kynnoh ba ki la thmu ban pyniap ia u Bah Lambha Nongrum (25) bad ban leit bret ia u harud wah Umiew  ha ka 14 tarik Nailar.
“Na ka liang ka shnong kam don kano kano ka jingtip ban pynshisha ba ki lai ngut kin don kti ha ki kam sniew ha ki por ba la dep.
Ngim pat tip ia ki jingkynnoh ba la pharep ia ki lai ngut kiba la khlad", la ong u sordar ka shnong Smit u Bah Kynsai Manik Syiem ha ki nongthoh khubor hadien ba la mih na kamra ba iakren bad u Myntri Rangbah ka jylla u Mukul Manda Sangma hynne ka sngi Nyngkong.
Katkum ka jingong ki pulit, ha ka 14 tarik Nailar, u Bah Lambha u la shah shoh bad shah bret ha katei ka rud wah Umiew, bad ha ka step ba bud, ki nongshong shnong ki la lap ba u la thiah lyngkrang khlem tip briew harud wah Umiew bad la rah ruh wut wut sha Nazareth Hospital ban shah sumar.
Watla ia kiba shoh ia u, ym pat lah ban lap, ki nongshong shnong ki la suba ba kane ka jingjia ka dei kaba leh ki menshohnoh, la ong ki pulit.
Ha ka miet sngi Thohdieng, saw ngut kynthup kitei kiba shah pyniap ki la leit sha iing u Bah Lambha bad u paidbhur u la bud ia ki.
La kynnoh ba ki paidbhur ki la bthah ia kiba haiing jong u Bah Lambha ban aiti ia u Bah Yesly, u khun jongu Bah D Nongdhar bad u Bah Besly bad kiwei.
Hadien kane, kitei ki lai ngut ki la shah tied shah bom ha ki paidbhur haduh ba kin da khlad syndon katba kiwei ki la lait phet da ka said.
U Bah Kynsai u la ong ba ka ain kan buddien ia kiba leh ia ka kam sniew halor katei ka jingjia.
“Ngi iatreilang bad ki pulit ban lap ia kito kiba donkti ban leh ia katei ka kam runar halor katei ka jingjia," la ong u bah Kynsai.
U la ong ruh ba ki paidbhur kiba la khiewahleng ha katei ka miet, kim ailad shuh wat ia ki riew rangbah ka shnong ban tem ia ka jingjia.
U la kdew ba kum kane ka jingjia ka la don teng ha ki snem ba la dep, bad u Bah Kynsai u la ong , kaba donkam mynta ka long ban pynsngewthuh ia ki paidbah ban kiar ia ka jingngeit kaba ialam sha ka jingjia ba sngewsih.
“Ka dei kaba donkam eh ban pynsngewthuh ia ki paidbah ban sngewthuh ba kim lah ban shim ia ka ain ha kti jongki" u la ong.
Ha ka shithi sha u Myntri Rangbah, ka shnong Smit ka la kwah ba ka sorkar kan ai bor ia ki shnong bad ki pulit bad ki majistor ban pynneh ia ka shong suk shongsain.
Ha kajuh ka por, la ai jingmut ba dei ban buh ia ka kynhun ban peitngor ia kane ka jingjia bad ban wan tem wut wut lada don.
Kane ka kynhun kyrpang kan don ha Madanrting police station bad kan peit ia ka thain Mawkynrew block, bad ki shnong jong ka thain Mawryngkneng bad Mylliem block jong ka East Khasi Hills.
La ai jingmut ruh ba ka sorkar ka dei ban pyntreikam thikna ia ki Village Defence Parties (VDP) ban pynlah ia ki ban tem haba don ka jingjia ban iarap ia ka dorbar shnong haba mih ka jingkhie wahleng na ki paidbhur.
Ha kawei ka liang, haba pynrem ia kane ka jingjia, ka kur Mawthoh kaba la shong pyrkhat hynne ka sngi ka la pynpaw ia ka jingsngewsih kthang.
Ka kur Mawthoh ha ka kyrwoh ba la pynlait da u Bah R.
Mawthoh ka la ong ba ka jingjia ha Smit ka long kumba la jia ia u Ajmal Kasab.
“Lada ia u Kasab, uba la tip ba u dei u lehnoh uba wan ban pynma bad ban pyniap briew ha Mumbai, la buh ha ka jingbishar shwa ban phasi ia u, balei pat ia kitei lai ngut la shu pyniap khlem ka jingbishar ban lap ia ka jingshisha?" la kylli ka kur Mawthoh.
Shillong, 20 Nailar:Ka dorbar Shnong jong ka Smit Pyllun, kaba iakynduh mynta ka sngi, ka pynshai ba kam long kaba shisha, ba ki paidbah jong ka Shnong Smit, ki long kiba thrang snam, kumba la mih ha ki kotkhu bor ha kine ki sngi.
La ong shuh shuh, ba halor katei ka jingjia, ka don ka jing bitar bad ka jingsngew syier jong ki paidbah nongshong shnong, namar ka jingshah pyniap khah khah jong ki nongshong shnong ha kajuh ka rukom.
“Ka la don ruh ka jingsuba kaba jur, da kiba bun ki nongshong shnong ia kane ka longing" ong ka kyrwoh khubor, ba la soi da U Sordar bad U General Secretery ka Dorbar Shnong Smit Pyllun mynta ka sngi.
La ong pat ba kam shym la don ka jingpyrshang ban thombor lane ban shim ia ka jingim jongki, khlem da don ki sakhi ki sabut kiba biang.
Ka khubor, kaba la mih na u samla Lambha Nongrum, uba la shah shoh bad pynmynsaw, da ka jingthmu ban shim ia ka jingim jong u, da uta U Pasan jong u, ka la pynkhihwin ia ki paidbah bad la ong shuh, ba ban pyniaryngkat ia kane ka jingjia bad kiwei pat ki jingjia, ha kiwei ki shnong, ka long ka bym don nongrim satia.
“Ym dei u paidbah Smit, uba leit sei jubor ia ki na iing, hynrei dei ma ki hi, kiba la leit sha iing jong une u khynnah uba la mynsaw.
Mangi ruh kum ki nongialam shnong, ngim lah ban shemphang ia ka jingmut bad ia ka jingthmu jong ki".
Ka Executive Committee jong ka Smit, ka pynrem ia ka jingleh jong ki pulit, ha kaba ki la leit ban kem briew, khlem da kynjoh ktien bad pyntip ia ki nongialam Shnong.
Kane ka pynpaw ba ki pulit kim burom ia ka jingtyrwa jong ka shnong ban iatreilang, ha kaba iadei bad kane ka kam.
Ka Executive Committee, ka pynrem ruh ia ka jingktah kti ia U bah Michael Thangkhiew, uba don hapdeng ka jingshitom bad ka jingshah sumar.
Ka komiti ka kwah ruh ban pynshai ba ka daw bah, kaba la pynlong ia ka bor shnong Smit Pyllun, ba kam lah ban teh lakam ia kane ka jingjia, ka dei namar ba kane ka jingjia ba sngewsih, ka dei ha ka sngi iew Umni, ha kaba kiba bun bah ki paidbah jong kiwei pat ki shnong, ki ia don lang hapdeng u paidbah, ym shuh tang u paidbah ka Shnong Smit.
“Khatduh khatwai ka komiti ka pynpaw ba kam mynjur ia ki kam pyniap briew hapoh u pud u sam jong ka shnong bad ka pynrem jur ia ki nongshim kabu, ha kaba iadei bad kane ka jingjia" pynkut ka kyrwoh na U bah KM Syiem bad U bah GL Nongbri jong ka Dorbar Shnong Smit.
Shillong, 20 Nailar:Ka Confederation of Ri Bhoi People (CORP) Eastern Zone ka la pyn long ia ka jingjurip ia ka surok na Bhoirymbong sha Mawlasnai ha kane kine ki sngi Balang ban lap ia ka jinglong jingman jongka namar ka jing sniew palat.
Ka CORP ka ai por hapoh 20 sngi ia ka tnad PWD ba kan maramot ban pynbha noh ia katei ka surok bad kumjuh ula kyntu jur ia ki arngut ki MLA jong ka Umroi bad Mawhati konstitwensi ban shimkhia lem na bynta ban pynbha ia ka surok Bhoirymbong shaduh Mawlsnai kaba long u budlum ia ka roi ka par jong ki paidbah ka thain naduh Block-II.
“Lada kim leh, ka seng kan sa pyrkhat ban leh da kiwei ki lynti", la ong u bah Bandary Ryntathiang uba dei u president ka CORP Eastern Zone.
U la ong ba ha kane ka jingleit jurip, la lap ba kane ka surok kaba dei u budlum ka iaid ka ieng bad ka ioh ka kot jong ki paidbah katei ka thain, ka long kaba sniew palat shisha.
Ki nongialam ka seng ki la lap ba la bun ki thliew ki syar ha kane ka surok bad ka long ka jingeh ia ki paidbah ha ka iaid ka ieng.
U Bah Bandary ula ong ba ka seng ka la pynlong ia kane ka jingjurip hadien ba la ioh ia ka jingud jingnam na ki paidbah ka thain.
U la ong ba ha kane ka jingjurip ia katei ka surok la lap ba ka la sniew shaba palat, kaba la buh jingeh ia ki paid nongleit nongwan na ka jinglong thliew jong ka surok.
“Ka jingleh sting ka tnad PWD ka la ktah ia ki paidbah ne ki nongkhaii ba kim lah shuh pyndep ia ki kam namar ba ka shimpor da ki bun kynta ban iaid lyngba katei ka surok,"  ula bynrap.
U la ong ba ki paidbah na ka thain kynthup ia ka shnong Mawbri, Thadnongiaw, Liarbang, Liarkhla, Khlieh Umstem, Mawlasnai haduh Umtngam bad kumjuh na thain Block-II, haba ki wan ban pyndep ia ki kam ki jam ha Shillong, mar iapoi sha Bhoirymbong ki sngew kumba ki lait ksuid ban iaid na ka surok Bye pass,  hynrei ynda ki la wanphai tang mar ia poi ha Bhoirymbong ki jew slew ka mynsiem ban iaid ia ka surok kaba khohruh khohram bad shimpor da ki kynta ban poi sha la iing.
Jowai, 20 Nailar:Ka seng Meghalaya Peoples’ United Front, Central governing body (MPUF-CGB) hapoh ka jingialam jong u president u samla D.
wanmi Laloo ha ka 17tarik Nailar 2013, ka la ioh kem kumba khyndai phew lai ngut  ki bar jylla kynthup ia san ngut ki driber, saw tylli ki Max bad ka wei ka Sumo ki ba mut ban leit bylla dewiong sha ladrymbai East jaintia bad shi bynta na ki ne ki briew ki dei ki ba trei bad ki kontraktor surok PWD, hadien ba ka seng ka la ioh jingtip na ki para member ki ba sah ha ki thain border  Meghalaya bad Assam.
Hadien ba ka la ioh jingtip, ka seng ka la ap baroh shimiet ban ioh kem ia kine ki briew tad ha ka por kumba 5baje mynstep la ioh  ban kem ia kine ki briew bad la leit ialam ia ki sha office treikam jong ka seng ban tohkit iaki  ka seng ka la lap ba kine ki briew ki dei ki muslim bad la kumba baroh naki kim don kot don sla satia  ki ba biang bad ha kajuh ka por la lap ruh ba ki kali jong ki kim don permit, te kumta na ka liang ka seng ka la pynieng shong iaki ryngkat bat ka jingong ba ngin ym leit trei shuh khlem da biang ki kot ki sla bad hadien kata ka seng ka la pynphai noh ia ki sha  border Assam.
Shuh shuh  ka seng ka dawa jur na ka sorkar jylla ba kan pyntrei noh mardor ia ka Inner line permit( ILP) khnang ban dup lah ban teh lakam ia kine ki bar jylla ki ba wan buhai shnong sha ka jylla jong ngi pynkut ka khyrwoh na u president ka seng.
Shillong, 20 Nailar:Ka jaka buh ia ki khynnah shynrang ba hapoh 18 snem ne ka Observation Home (Juvenile) ka don hapdeng ka jing long kaba ijot bha.
U nongthoh khubor u la ioh ban iaid lynti ha kane ka sngi Palei ha katei ka thain, u la iohi da ki khmat ba ia kane ka jaka kaba don ha Cleve Colony kaba don ha syndah ka Mizoram House, la shu ker da ka tin (CGI sheet).
Kane ka iing kaba la shu shim shong wai na u Bah Shro Marbaniang (bam kwai ha duwar u Blei), ka la irim bha kaba shna da ka iing dieng bad tap da ka tin.
Namar ka jingbym biang ka jingker, la ioh jingtip ba la don ki khep ba ki khynnah ba set ha katei ka jaka, ki lait phet.
Dang shen, ki pulit ki la ioh FIR na ka bor pyniaid jong kane ka Juvenile Home hadien ba ar ngut ki khynnah ki la lait phet.
Hynrei uwei na ki, la ioh bat biang na thain Jaintia Hills, katba uwei pat ba na thain Nongstoin ym pat ioh kem haduh mynta naduh ba la lait phet.
Ka jinglaitphet jong kitei ki khynnah ka dei lehse namar ka jingbym biang ka jingker, namar ba la shu ker da ka tin kumto.
Na jrong iing jong ki briew, lah ban iohi synna ia kane ka jaka buh ia ki khynnah bad ka long ka jaka bym don shuh ka jinglong kyrpang ne  privacy.
Najrong iin briew, haba peit ia kane ka jaka, la iohi ba ka phyllaw ka dei da ka khyndew khlem pat siang dewbilat.
Kane ka jaka ka heh kumba 3580 sq ft.
Ha kane ka jaka, kaba shu shong wai, ka ngiam ban buh haduh 40 ngut ki khynnah ba hapoh 18 snem hynrei don ki por ba la palat bad don kiba duna ruh.
Namar ka jingbym don ka iing lajong, ka sorkar ka la hap pynlut T.
25 hajar man u bnai ban siew bai iing bad mynta la ioh jingtip ba ka la pynkhreh ban shna sha Mawdiangdiang ha ka jingheh kaban long haduh 3 akar.
La dep mang tyngka ia kane ka Juvenile Home ha Mawdiangdiang ha ka dor kaba T.
2.
79 klur bad mynta yn khot tender noh ban sdang ia ia ka kam bad la buh thong ban pyndep ia kane ka iing kaban biang nadoh shadong ki jingdonkam hapoh san snem.
La iathuh ba mynta kane ka tnad ka la don la kajong ka Juvenile Justice Board kaba pynlong ia ka jingbishar man ka taiew ia kitei ki khynnah ha katei ka jaka hi.
Ia kane ka Board la khlieh da u Principal Magistrate, bad ar ngut ki dkhot bad ki ju pynlong ia ka jingbishar ia ki kes (case) hangtei man ka taiew.
Katkum ka kyndon, ia kano kano kes dei ban pyndep baroh hapoh saw bnai lait noh tang kito kiba dei ki kam runar ba pyniap briew ne kiba heh.
Ki khynnah kim dei ban sah palat ia ka saw bnai katkum ka ain, bad ym tang katta, ki jingtohkit ruh dei ban pyndep lut shwa ka saw bnai.
Shillong, 20 Nailar:Ka Youth Hostel Association of India (YHAI) Meghalaya Branch kan pynlong ia ka jingiatyrko halor ka phang, ka RTE ha ka 26 tarik Nailar por 1 baje janmiet ha Youth Hostel.
U DC ka East Khasi Hills un long u kongsan ha kane ka sngi.
Shillong, 20 Nailar:Ka sorkar Meghalaya ka la pan nongbishar shuh na ka sorkar kmie na ka bynta ka Meghalaya High Court na ka bynta ban pynsted ia ka jingbishar ia ki mukotduma.
U Symbud Myntri Rangbah ka jylla u Bah Rowel Lyngdoh u la ong ba ka sorkar jylla ka la thoh sha ka sorkar pdeng ban ai shuh sa uwei u nongbishar ha kane ka Kashari ha jylla khnang ban pyniaid kham sted ia ka jingbishar.
Kumba ka long mynta ka High Court ka Meghalaya kam pat ioh ia u Chief Justice hadien ba ka T Meena Kumari ka la shong thait ha u bnai ba la dep.
Haba kren sha ki nongthoh khubor hynne ka sngi, u bah Rowel u la ong ba ka sorkar ka la dep phaha ia ka shithi sha ka sorkar pdeng ban wanrah shuh sa uwei u nongbishar ha ka High Court ha kane ka jylla.
Ka High Court  mynta ka don ar ngut ki nongbishar u Justice T.
Nandakumar Singh uba shimti shipor kum u Acting Chief Justice namar bym pat thung ia u Chief Justice bad sa uwei u Justice Sudip Ranjan Sen.
Katkum ka jingong u Bah Rowel ka sorkar jylla ka dang ap ia ka jingthung ia u Chief Justice na ka sorkar pdeng bad na ka liang ka tnad kam ain ka jylla, ka dang buddien ban pynsted ia kane ka kam.
Shillong, 20 Nailar:U bah WHD Syng kon Rangbah Shnong ka Mawkhar, uba long ruh U Additional Advocate General, ula pynpaw ba ka jingmutdur hamsaia ne ngeit bieit halor ki ksuid ki khrei, ki jingai bih ai sniew bad ka jingdon thlen ne menshohnoh, kim ia dei shuh bad ki por kiba mynta, namar kitei baroh, kum ban shu ong, ki la rung lut khoit ha man la ka met, ka mynsiem bad ka jingmut jingpyrkhat jong uwei pa uwei u briew.
Ban iakhun bor bah ia kum kitei ki jingjia ba sngewsih, ula pynpaw, ba dei ban don noh shisyndon ia ka ain kaba pura, kaba yn lah ban teh lakam ia kum kitei ki jingjia ba sngewsih, kiba ju jia khah khah man la ki por ha ka bri jong u hynniewtrep.
Ula pynpaw ruh ba lyngba katei ka ain, dei ban ai bor  ha ki nongpyniaid shnong, ba kin ioh lad ba kin ia khun pyrshah bad ban teh lakam ia kum kitei ki briew, kiba shim kabu ia kiwei pat tang halor ka jingmutdur bad ka jingkynnoh, ba dei ki menshohnoh ne ki nongai ksuid ne ki nongai bih ai sniew.
U bah Syngkon, u pynrem jur ia kitei ki riew thrang snam, ki riew khlem khein snep shuh ia ki mynsiem briew bad u pynpaw ruh ia ka jingkyrpad ba sngewrit, na ka liang ka jongu, sha ki tnat treikam jong ka jylla, kiba dei ban peit ha katei ka bynta, ba ki dei ban ai ka jingpynshitom kaba tyngeh, kat kum ka lynti jong ka ain, ba kan long ka nuksa ia kiwei pat hadien ha bud.
Shillong, 20 Nailar:Ka jingjia namar ka jingsuba menshohnoh bad men aiksuid ha kine ki sngi ka la paw ha ki kat to katne ki jaka bad la mih ruh ka jingjia ba sngew sih namar ka ne ka jingjia kumba la paw ka shnong Smit bad ha ki katto kat ne ki jaka.
Halor kane ka jingjia na ka liang u Rupang u la ioh ban iakren bad u Pastor NS Phawa jong ka Synod, uba la pynpaw ba ki jingngeit ia ki menshohnoh bad ki menaiksuid ka don shisha ha kane ka ri Khasi.
Haba kren hynne ka sngi Hatmajai bad u Rupang, u Pastor Phawa u la ong ba kane ka jing kynnoh menshohnoh ka long kaba eh bha ban lap, namar ba lada kynnoh ka shem jingeh ban lap ia ka jingshisha ba uta ne kata ki dei ki menshohnoh ne menaiksuid.
“Lada ym lap ia ka jingshisha ba ki leh shisha ia ki briew, ka long kaba eh ban shu kynno ia u briew", la ong u Pastor ka Synod.
U la ong, “lada ym dei ba ym don menshohnoh ne menaiksuid shuh, balei ka la paw wat ha kine ki sngi ba kham shai ki briew".
Na ka liang u Pastor Phawa u la ong ba katkum ka jingsngew jong u, ka jingkynnoh menshohnoh ka ju don tang ha kane ka ri Khasi bad ym ju ioh sngew sha kiwei ki jaka.
“Ka jingngeit ba don menshohnoh ka don tang ha kane ka ri Khasi jong ngi ha ka jingioh sngew jong nga haduh mynta, hynrei ka kam aiksuid te, ha kiwei ki jaka ruh kum sha dkhar la ju ioh sngew", la ong u Pastor.
U la ong ba teng teng tang namar ka jingriewspah, ki briew ki la shah kynnoh menaiksuid bad kane ka kham jia ha ki por mynshwa.
Na ka liang u Pastor Phawa u la on ba donkam ban pynsngewthuh ia kane ka jingngeit kaban ialam sha ka jingbakla.
Kham mynshwa, na ka lian u Rev Phadar Sngi Lyngdoh uba dei u phadar rangbah ka Balang Katholik ruh, u la ong ba ki menshohnoh bad ki nongaiksuid ki don ha kane ka ri Khasi hynrei kan long kaba ma ban shu pharep kulmar ia ki briew khlem da lap ia ka jingshisha.
Shillong, 20 Nailar:Ka seng Hynniew Trep Achick National Movement (HANM)  East Khasi Hills  District ka pynpaw  ba ka dap da ka jingsngewkhia jur halor ka jingud jingnam jong ki paitbah namar ka jingshim kabu palat jong bunbah ki Ophisar bad nongtrei sorkar hapoh nongbah Shillong bad shabar ka nongbah ruh, ha ka jingiadei kam dei jam bad ki paidbah.
Ha kaba iadei bad katei ka phang  na ka liang u Bah Gilbert G Khar-raswai , President ka HANM- EKH, lyngba ki lad pathai khubor u  pynpaw ha ki lad khubor ba ka seng ka ju ioh shibun bah ki jingujor na ki paidbah kiba mad jingeh haba ki iadei kam dei jam bad ki babu sorkar ne nongtrei sorkar  ha ki katto katne tylli ki  tnat treikam , kaba la long beain sha ba palat.
U Bah Kharraswai, u pynpaw ba ka jingujor bunsien eh ka long, ba bun ki nongtrei sorkar ki ju pyndonkam da ki ktien bakhor ia ki paidbah, kaba pynduh noh ia ka mynsiem iatrei lang, ka ba-ar pat ka long ba bunsien ki ju pynthut ia ka kam jong ki , da ka buit ban ioh baisha.
Ym tang katta don ruh kiba  pynmih ia ki ktien  ba ki donkam baisha , wat nalor ka tulop kaba ki la ioh.
Ha kaba iadei bad kane ka phang, na ka liang u President ka Seng, u pynpaw ba ka long ka kam khlem rain , kaba pynjah burom khait ia ka Ri bad ka jaidbynriew.
Kumta na ka liang u Bah Kharraswai, kum u President u pynpaw ba ka seng ka sngewkhia jur halor ka jinglong jingman kaba mih hapdeng ki nongtrei sorkar kiba niew bein bad dang  rah ban lute sa na ka pisa u paitbah, da kaba pan baisha.
Halor kane na ka liang u Bah Kharraswai  u pynpaw ba ka Seng ,ka kyntu jur ia ki ophisar bad ki nongtrei sorkar ban iatreilang bad u paidbah, ym ban shim kabu haba ki don ha shuki ne haba ki paidbah ki donkam ia ki, namar la thung  khnang kam iaki ban trei namar u paidbah.
Shillong, 21 Nailar:U Myntri Rangbah ka jylla u Mukul Sangma u la pynlait paidbah ia ka “Mission Green- Youth for Energy Conservation" ha ka jingrakhe ia ka Rajiv Gandhi Akshay Urja Diwas ha ka sngi kha ba 69 jong u Myntri Rangbahduh ka ri barim u Rajiv Gandhi ha kane ka sngi Hatmajai ha ka jingialang ba la pynlong da ka Meghalaya Non Conventional and Rural Energy Development Agency (MNREDA) ha U Soso Tham Auditorium.
Ka phang jong kane ka jingrakhe ka long “Ki bor jingshai na ka bynta ka lawei".
Ha kane ka jingialang la iadon lang u myntri kam ialehkai ka jylla u Zenith Sangma, u BK Dev Varma u ba dei u additional chief secretary, u Bah Jopthiaw Lyngdoh, u Commissioner bad secretary uba dei ruh u director ka MNREDA, nalor ki nonghikai bad ki khynnah skul jong ka East Khasi hills district.
U Mukul u la iaroh ia u Rajiv da kaba ong ba une u nongialam ka ri, u la long u nongsain dur ia ka ri da ka jingwanrah ia ka jingmut ban pyntreikam da ka jingstad saian.
Ia kane ka “Mission Green- Youth for Energy Conservation", u Mukul u la khot ia ki samla khamtam ki khynnah skul ban iatreilang bad ka sorkar ban pynsngewthuh ia ki paidbah ia ka jingktah ka jingkylla ka mariang.
Hadien kane, u Mukul u la sam ia ki light LED Solar Lantern sha ki khynnah skul bapher bapher.
Ha kane ka Phase – I, LED Solar Lantern yn sam ei sha ki 2424 ngut ki khynnah klas X jong ka East Khasi hills district.
Ha kane ka sngi, la pynlong ruh ia ka jingiakop thoh ese, dro dur, bad kiwei ban ialap ban pynneh ia ka bor ba la ioh na ka mariang.
Shillong, 21 Nailar:U bah HS Shylla, MLA barim ka Nongkrem, haba pynmih khubor mynta ka sngi, u pyn paw, ia ka jing sngewkhia jong u, halor ka jingjia ba dang shu jia ha ki khyndiat sngi ba ladep ha Smit.
Ha ka tei ka jingpynmih khubor, utei u rangbah, ula ong “Ka jing pyn iap briew lane ka jingpyn mynsaw lane wat tang ka jingkren bein kren meng ruh, ka long ka kam kaba ijli ha khmat u para briew bad khamtam ha khmat u Blei.
Hynrei kaei kaba la jia ha ka 16 tarik u Nailar 2013 ha Smit ka dei ka jingbthei kaba la lah iohi lypa.
Ka long thik kum ba i phylliah ding ba rit i hap ha u langiap ba la tyr khong ha khlaw bad ka jingklang jong ka ding pat ka long kaba khraw palat ia kaba ngi lah ban mutdur" ong utei u rangbah.
" Ka jingiap ba khlem sangeh ha Wah Umiew ka la pynlong ia ki nongshong shnong ka Smit bad ka thain Smit baroh kawei ban shong syier.
Katba nga lah ban tip kiba la iap ha Wah Umiew ki la long haduh san ngut ki mynsiem ba kordor jong kawei pa kawei ka longing longsem.
Uba khadduh u dei u paralok ba ieit eh jong nga , u Bah Rit Blister Nongkynrih.
U Bahrit Blister u dei u briew uba baroh ka shnong Smit bad ki shnong ba marjan ki tip ia ka jinglehrit jong u , uba ia leh tang ban pynlong paralok badno badno ruh, bad uba shu phuh samrkhie linter".
La ong biang U bah Shylla, ba ka jingpyniap ia U bah Rit Blister, kam dei  namar ka jingiashun, kata, ka long kaba thikna, ka jingshah pyniap jong u ka dei na kiwei pat ki daw kiba rieh ki ban sa paw.
U lyngdoh Nongkynrih , ha ka sngi ba leit on thang ia u Bahrit Blister, u iathuh kumno ba ki mut ban mih na smit ryngkat bad u Bahrit Blister, da ka jingkmen jingsngewbha haba la dep ka pomblang Syiem, bad u Bahrit u mareh biang sha ophis ka Hima Khyrim bad ong ia ki ban ap khyndiat, hynrei tang kat ban shem pat ia ka met jong u ba la leit bret ha Wahumiew ha ka step kaba bud.
Kumta, ka jingshong syier jong ki briew ha Smit bad ki thain Smit , ka long kaba jur, ki briew ki la suba ba don ka jingtrei byman kaba rieh bad kaba da triem haduh katta katta namar ym ju lah ban lap dien wat haduh ka jingiap jong u Bahrit blister.
Uwei na ki saw ngut ba la iap ha shwa jong u u bahrit blister, i la iap haba u dang leit mareh kai step katba nga lah ban ioh jingtip, kata, ha Wah Umiew, khlem da ia kren hangne ia kiba iap sha kiwei kiwei pat ki jaka, hynrei beit thik tang ia kiba iap ha WahUmiew.
Ki bor sorkar kim lah , bad kin ym lah hi kum ia kine kiei kiei , ngim don ei-ei ban kynnoh ia ki.
Tang u Blei uba iohi ia kaei kaei kaba la leh ha kaba rieh, uba lah ban pynpaw shai kdar.
“U Samla Lambha Nongrum, uba la shah pyniap kumba la shah kitei ki san ngut ha Wah Umiew, u dei uba la ri pynim khnang ia u da u Blei! Namar nga ngeit ba ki don ki briew ha Smit kiba la duwai jur miet bad step , ba u Blei ha ka bor jong u, u la ri pynim ia u samla Lambha wat hadien ba la pyniap ia u da ki nongpyniap kiba shyrkhei, kiba dei ki thrang snam ba shisha, ia kiba ngin sa ioh sngew na ka shyntur jong u samla Lambha nongrum, ynda u la koit bha bad mih na Nazareth Hospital" ong ka kyrwoh.
“Nga shim ia kane ka lad ban thoh kumne ba ka sorkar kan tohkit kyrpang ia kane ka jingjia ha Wah Umiew ka bym shym la paw baroh katta ki snem.
Hynrei da ka jingri pynim jong u Blei ia u samla Lambha , ka long ba yn ioh pynshisha ba ka jingmane ksuid da ka snam briew ka don ha kane ka jaitbynriew jong ngi.
Ka jingtohkit ia ka jingjia ha ka 16-8-2013 kan iaid shakhmat katkum ka ain tangba dei ban tip balei ka leit jia katto kumba ka la jia; wat pat shim ia ki kum ki briew shit khlieh, hynrei kum ki briew kiba la bthei ka mynsiem,kata tad haduh ba la ioh sngewshai bha kdar na u samla Lambha Nongrum.
Haba ym pat ioh sngew na u u samla Lambha , nga sngewsynei ia ki lain gut kiba la shah pyniap, nga phah ruh ia ka jingsngewlem sha ka ing ka sem jong ki.
Ka jingkyntu Ia  ki paidbah ka long ban pyntip sha ki bor pulit haba don ka jingiap briew sha lum sha wah ba ki pulit kin ioh buddien, bad ban kiar na kaba shim ia ka ain ha ka kti la jong, dei ruh ban burom ia ka ain katba long".
Ha ka jingiakren pat bad U Rupang, U bah Shylla, ula ong ba ka dei ban don ka jingsumar kaba kyrpang bha ia u samla Lambha Nongrum, ba un ioh noh ia ka met kaba koit ba khiah bad kumjuh sa ka jingai jingiada kaba biang ia u, namar ba u khmih lynti, ba ka jingshisha, kaba bun, kan sa mih, ynda haba utei u samla, ula koit la khiah bha bad ba un lah ban kren ia kaei kaba la jia u, haduh ban da bret ia u ha Wah Umiew.
Shillong, 21 Nailar:Ka Meghalaya Board of School Education (MBOSE) ka la ong ba ka jingpynlong ia ka eksamin internal ia ka klas khyndai (klas IX) ka long ban pynthikna ba ki skul ki dei ban pyndep ia ka  course kumba la pruid ha ka syllabus.
Haba iakren hynne ka sngi Balang, u Controller of Examination ka MBOSE u Bah FL Lyngkhoi u la ong ba bunsien ki skul kim ju shim khia ia ka klas IX bad ki shu pynkynthih ia ki khynnah ban ialeh ia ka klas X, bad na kane ka daw, ban wanrah ia ka jinglong ryntih, ka Board ka la rai ban dei ban pynlong ia ka eksamin klas IX ha kaba ia ki jingkylli yn set na ka Board.
“Ki khynnah tang mar ia pas klas phra (klasVIII)  ki la shu ia kynthih kulmar sha ka klas X",la ong u u Bah Lyngkhoi bad dei na kane ka daw ba ka MBOSE ka la pyntreikam biang kum ba ka long mynshwa ban set ki jingkylli ha ka eksam.
Ha ka jingshisha ka MBOSE ka la pynlong ia ka eksamin internal ia ki klas IX ha u snem 2000 da kaba shimti ban set ia ki jingkylli hynrei ha utei u snem, ki jingkylli ki la lait lypa noh shwa ban poi ka sngi thoh eksamin na ki katto katne ki skul.
Namar kane ka jingjia, ka Board ka la pynsangeh noh ban pynlong eksamin ia ki klas IX bad la aiti ha ki skul ba kin pynlong hi ia ka eksamin.
U Bah Lyngkhoi u la ong ba hadien ba la iohi ia ka jingbym long ryntih jong ki skul ha ka rukom pyniaid eksamin ia ki klas IX, mynta u snem ka la rai ban shimti biang  ban set ia ka jingkylli na ka bynta ka eksamin jong ki klas IX ha kane ka kynti.
“Ka jingkorek ia ki jingthoh jong ki khynnah skul, yn leh hi ki skul bad ka MBOSE kan shu set tang ia ki jingkylli", la ong u Controller of Examination ka MBOSE.
U la ong ba kito ki skul ki bym bud ia kane ka jingbthah ka MBOSE, ka Board kan ym ailad ban kin pynkiew klas ne promotion ban ialeh ia ka eksamim matrik.
U la maham ruh ba ka Board kan sa shim ia ki jingpynshitom lada ki skul kim treh ban kohnguh ia kane ka jingpyniaid.
" Ia kito ki khynnah ki bym siew ia ka bai eksam kin nym ioh ban kiew sha klas X", u la ong.
Haba kylli halor kumno yn leh lada lait lypa ki jingkylli, u Bah Lyngkhoi u la ong ba ka Board kan pynshitom ia ki bor pyniaid jong ki skul.
La ong ba ia ki jingkylli yn pynpoi ha ki center bapher bapher bad yn pynpoi lypa ia ki jingkylli shitaiew shwa ka eksam bad ki nongpyniaid skul ki dei ban leit shim na ki center ba la pynpoi ia ki jingkylli.
Ka Board ruh ka la buh ia ka dor T.
150  ka bai eksam ba ki khynnah ki dei ban siew bad lada kim khynnah kim lah ban siew ka Board kan nym shah ba kin kiew klas.
Ha kawei ka liang haba iakren bad ki katto katne ki nonghikai ki la ong ba ka bai eksam jong ka MBOSE ka la rem than bad ka jingset jingkylli jong ka MBOSE ka long ka bym ler kam namar ba kham mynshwa ka MBOSE ka la set ia ki jingkylli hynrei ka wanrah pynban ia ki jingkynrum kynram ha ka eksam.
Shillong, 21 Nailar:Ki nonghikai bym dei sorkar ha kane ka jylla, ki la pynbna ia ka jing iakhih naduh ka 27 tarik Nailar hadien ba u Symbud Myntri Rangbah ka jylla ba peit ia ka tnad pule puthi u Dr RC Laloo u shu sngap mynthi ban khlem khot iakren ia ki nonghikai.
“Ngim kwah ban ia kren bad ka shakri ba phah u Symbud Myntri Rang bah", la ong u chairman ka JACATAM u Bah ED Nongsiang haba kren hynne sha ki nongthoh khubor hadien ba la wai ka jingialang.
Ka JACATAM (Joint Action Committee of All Teachers’ Associations of Meghalaya) ka dei ka shatri jong baroh ki nonghikai skul bym dei sorkar ha kane ka jylla kiba don 10 tylli naduh Lower Primary haduh Higher Secondary school bad Kolej ruh.
U Bah Nongsiang u la ong ba u Symbud Myntri Rangbah kumba ka paw um kwah ban iakren ia ki nonghikai bad u la khein bein ia ki da kaba phah iakren bad ka Commissioner bad Secretary ka IR Sangma kaba dei tang ka shakri jong ki myntri sorkar.
U la iathuh ba ka sorkar ka la phah ia ka shithi ban khot iakren ia ki nonghikai ha ka 16 tarik Nailar, 2013 hynrei kaba lyngngoh ba ki pynpoi ia ka shithi ha ka 20 tarik Nailar, 2013.
“U secretary ka JACATAM u la ioh pdiang ia ka shithi ha ka 20 tarik Nailar katba ia ka jingialang la buh ban long ha ka 16 tarik Nailar", la ong u Bah Nongsiang bad bynrap ba ki nonghikai kim ym leit iakren bad ki shakri sorkar namar ba kim ju don bor ban shim rai ei ei.
“Ngi kwah ban iakren beit bad u myntri ba peit ia kane ka tnad", la bynrap u Bah Nongsiang bad ong ruh, ba watla ka sorkar ka la khot biang ban iakren bad katei ka Commissioner bad Secretary ha ka 23 tarik, ki nonghikai hapoh ka shatri ka JACATAM kin ym leit satia.
Ha kajuh ka por, u Bah Nongsiang u la iathuh ba ka jingialang jong ka JACATAM ka la shim ia ka rai ban ssdang ia ka jingiakhih ba nyngkong ha ka 27 tarik Nailar da kaba leit hikai ryngkat ka jingdeng lama iong kum ka dak ka jingpyrshah ia ka jingleh mynthi bad bym khein snep u Myntri ka peit ia ka pule puthi.
“Ha ka 27 tarik ngin pynlong ia ka jingiakhih da kaba deng lamaiong, hadien kane ha ka 29 tarik Nailar ngin leit sha skul tangba ngin ym shim klas bad ha ka 3 tarik Nailar, 2013, ngin shim shuti paidbah bad lada um pat khot iakren, ngin pynlong ia ka rally ha ka  tarik Nailur", la pynbna u chairman ka JACATAM.
U la ong ba ka jingiakhih mynta kam dei shuh ia ka jingdawa ia ki jingeh jong ki nonghikai kumba ju long mynshwa hynrei kan long shwa pyrshah ia ka jingleh kuman u Symbud Myntri Rangbah ba peit ia ka pule puthi u Dr RC Laloo.
Ia ka jaka ban pynlong rally yn sa pynbna hadien ba la shong jingialang, la ong u bah Nongsiang.
Haba pynpaw ka jingsngew lyngngoh ia ka jingleh u myntri, u Bah Nongsiang u la ong ba ka long kaba lyngngoh ba u Dr Laloo u shu sngap wat ha ka jingshisha ki nonghikai ki la dep kyrpad ia u ban buh sngi ban iakynduh ia ki nonghikai naduh mynshem snem.
La dep pynkynmaw ia u ruh hynrei khlem sngap ei ei bad ngim banse ban shim ia kane ka sien jam ban khot noh da ka jingiakhih, u la ong.
“Ngi kwah ban iakren ia ki jingeh jong ki nonghikai skul, ka jinglong ka pule puthi ha kane ka jylla, ngim mut ban leit iakren ban iashoh iadat", la ong u chairman ka JACATAM.
U la ong ba lada u Lat u khot sngewbha ban iakren, lada u Human Resources Minister u khot sngewbha ban iakren, kaei ka jingeh jong u Education Minister ka jylla ban khot iakren", la buh jingkylli ki nongkitkam ka JACATAM bad bynrap ba u myntri u dei u shakri ba la jied da ki paidbah bad u dei ban sngap ia ka jingeh jong ki paidbah.
U Disparsing  RaniKa  jingsniew   lane  lada u don uta  u Ksuid/Thlen   ruh  barabor hi ka leit   rieh bad kham hajan  bad kito  ki briew   kiba duna kam.
Ki briew kiba duna kam ki don por ban   peit   lorni bad iathuh  khana   tang iaki kam ki jam jong  kiwei  hynrei   ialade pat   wat lai tylli ki kti ki kdew shalade , kim  iohi ei ei.
Kumta, ka khana lorni  khamtam ka khana   tharai sniew  ia kiwei ka mih    khambun na ki briew  ha ki thaiñ nongkyndong palat na 7 mer,Laitkor, Nongmynsong,Mawïong.
Haba kine ki  briew   watla  ki la leit sah sha Shillong  ruh   hynrei   ki bih phongrai ia  baroh   kawei ka dong.
Ha  u  12 bor   kane ka jait   khana ka duna bha  namar ma ki ha ka wad bam ki hap tur  ia ka rai-lum  rai-wah  bad  kim ngeit    hi  ruh   iakata ka jingsniew   ba shait   iathuh ki kynthei.
Ki kynthei  shibor  pat   ki hap ri bha  ialade bad teng  teng ha ba ri  bha  palat   khih sa  ka mynsiem  la sngew kumba  don  ba bud   nadien, Jia  ryngkhat  ba beh  ka lyer   hynrei   haki pat  namar ba tieng  palat,   la shu iohi kumba   don briew  ha utei u Lyngmuh.
Mar  iapoi  ha ïing    la thnam  shait  ka iathuhkhana   wat  u longkpa   ba iaid  lynti   barabor nangta   ruh u la sah haka dum,  ka lyngngoh   iakata   ka khana  i memkmie.
Wat  une u  nongthoh  ruh haka por  khynnah  ba la sdang  nang  ban  sngap ia ka  khana  jong kiwei , la iohsngew   tang kata ka khana  ba kawang  maw  uta  u  Nongshohnoh   ia ki riew  kynthei  hynrei   haba kum kynmaw  ialade   pat, u sah haka dum ka lyngngoh   namar ha ka por  long khunlung   khynnah   iam-baid, ba bud  ia  i Meikha/pa-men sha Mawsadang.
Marwei   marwei  nga poi  sha Mawsadang   ha lynti  khlaw kaba   3 Kms  na  ka jaka  sah  ha Tyrsad.
Haba  la khamheh   ruh, la ka  leit  ap blang,   la ka leit khar  ñiangphlang   shaduh   sha Didum/Riwar ba sah  i Pamen hynrei  ym ju tip ba don kum kita ki riewsniew  kumba iathuhkhana   ki riewkynthei.
Dashisha  ka jingduna kam  bad  katla i bor ki riewkynthei   ki ioh ia ki kam  ba sting, ki don por  bha ban iathuhkhana   lai phewjait  bad bunsien   bunsien  ki iohi tang ia ka jinglehbha  u lok  ki briew   hynrei   ia u lok lajong    te  ki  sngewrem   ban rah jek wat tang shi-tret.
Kumta  ka jingbunktien   jong ki   ka pynlong  iaki ba kin stad   hynrei  ka jingstad jong ki  ka dei kaba sniew  ne ba bha,  tang ma ki kiba  lah ban   jubab  hynrei  ka jingshihsa  pat  ka ong,  “haba  don ka jingkiew, hangta  ruh  rieh ka jingsniew".
Kumta  , ka  jingkiew  ki riewkynthei   khambun  hi ki dei  ka  jingkiew  haka kam iathuhkhana iaki kam ki jam kiwei ha ryngkat   ialade  kum  ka shibor  kumno  kaia tyngkhuh ha ka jingim.
Lada  phin ngeit   iakane,  une u nongthoh  u shu  ai jingmut   ia ki riewpaidbah  lada phi donpor   leit peit kai   ia ki kynthei  haba ki  trei  shispahsngi  lyngba  ka  skim  MGNREGS phin  iohi ba kin iashong kai shi khrui shikhrui  ha ryngkat   ka rkhie   shait shi shait   hynrei u shynrang    pat tang bad ka Smuk.
Kane ka pynpaw  ba ki kynthei  ki shait nangbha   ban pynproh   ia ka jabieng   lyngba  ki  khana ba bunjait.
Kumta  haba  trei ruh kumne  tharai leilei  lada kim don kam bad tang ma ki hi kiba sngewthuh ia kata.
Ka  jingsngewhok   ialade  ruh ka dei kawei ka daw bah kaba pynlong   iaki ba kin sah marwei.
Shishien ba u briew   u long marwei  um tip   shuh iaka bha ka sniew bad iaka jinglong babha jong kiwei bad dei  kane  ka ba  pynlong   ia u briew   ban shu peit   sniew  beit tang  ia ka kam  kiwei.
Kum kine  ki  briew ,  ia uba duk  ki kynnoh  Nongtuh  ia uba riewspah kin kynnoh  Nongshohnoh.
Haba  kine ki briew   kin  ia kynduh lok  sabad u riew khlem   kam ne riewjaituh   te la kylla ksuid da shisha.
Ka  Bishni   ka pihuiñ ka leit lut sha kine ki  briew     haduh   ba kata ka jingsniew  kam lah  shuh  ban shong  hapoh  bad ha kaba  kut  ,  pyniap  syndon   ia kita  ki  briew.
Haba  kumne  ka jia,  mano  ba lah   ban bah jamin   ia ki kam sniew  jong ki lait   satang  ka  puriskam  u khasi  shaphang  u Nongaiksuid  bad u Thlen.
Wow!  Ko Mei,  Sniew la ka jinglong   la jong,  pynkit  ha ka kyiad  haba  jia  ka kam sniew  pyrshah  ia ki kynthei  ne ia shoh briew.
Sniew la ka jinglong   hynrei  haba kiwei kila iap  sa kynnoh  kylla pat iaki, ba ki dei ki Nongshohnoh   ne  Nongaiksuid.
Haba  kumne   ka jia mano ba ri theln  bad ka jubab kaba shai, ka dei ba  kita   ki pyniap  ki ri thlen ym kita  kiba shah   kynnoh.
Shispah   snem   mynshwa  haba ki briew  ki leit  da ka   kjat   kylleng  sawdong   ka ri khasi  ym ju don kata  ka khana pateng   ba  bun   ki Nongshohnoh   kumba long mynta, hynrei ha  kane  ka juk  shipda maw la poi ïing briew    u Nongshohnoh  u dap shibneng   shibneng.
Ka long  da shisha   ka jingjah  burom  kaba khraw  tam ia ka jaidbynriew   khasi namar ha ka jaka  ba kin sngewdonbok  ialade,  ba ki  ioh ban  im   ha kane ka   pateng   (Generation)   mynta  hynrei ki la pynrung   pynban  ialade da ka mynsiem  ksuid  suda.
Kiwei ki jaidbynriew   ki la sdang  leit sah sha kiwei pat ki met-bneng   hynrei   ma ngi  pat  ha  I  Mohkhiew   pok shi pok  haduh  uta u Mohkhiew   u la puh kylla  ia ngi.
Ha ka bynta   jong  ki briew   kiba   sngewdon  bok    ialade   ba ki im  mynta   hynrei   ki dang sngewsniew  bok   pat namar     haduh  mynta  wat ialade  kum u Bynriew  kim  tip  nangno  ki wan   long briew,   ha  ryngkat  ka sngewsniewbok   namar  la shu  pynlut  kai  ka spah  ka phew ban wad   ia ki  ksuid   bad ia u Blei.
Niuma, long lehnohei  lut  kata ka jingwad   namar  ym lap  sakhi   ba don kum kita.
Kumta,  lada  ka Puriskam   khasi   kalah ban pynshisha   ba don uta  u  jingthaw  uba lah  ban  kylla  dur ialade   laiphewjait, tharai  kan dei ka khusnam  kaba khraw tam ba ka pyrthei  ka ai  iaka jaidbynriew   khasi  jong ngi.
Namar   haba lah ban  pynshisha  ba don u Ksuid   ne u Thlen,  u Blei  te la tikna  beit ba u don.
Haba don u Blei,  don ka  jingtieng  ban pynjot  ialade bad ban pynjot  ia kane  ka pyrthei  kaba tang ma ka hi kaba   bsa bam ia  ngi.
Halor kata,  ka lynti  ba dei kan synshar   ia ka pyrthei   jumon la junom  hynrei kaba sngewsih ka long   ba kita kiba sngewhok   bad ki bym  donkam  ki kylla  ksuid  pynban ialade   da kaba klet ia ka  jingkieng poi Blei.
Lada  kim kylla   ksuid  balei pat ki pyniap   ia kita ki Nongshohnoh   haba  maki  ki long  ka lynti  sha  u Blei  namar   ki ri ia uta u Thlen uba ka bor  jong u ka long, ‘Next  2   God’.
Kumta,  kumba  la pynpaw  shakhmat  ba ka jingsniew   ka rieh  ha ki  briew  kiba   duna kam bad kiba sngew hok  ialade kum ka jingsngew,ba ka jingngeit jongki kadei ka lynti sha u Blei bad khambun   na kine ki dei   kiba sah sha ki thaiñ Nongkyndong.
Ka jingshisha   halor kata  pat   ka wan na ka jingduk bad  naka   ka jingkheiñ ka sorkar   la shem ba  66%   ki  nongshong shnong   ka jylla   ki dei ki  briew  kiba  im  hapoh  u pud  ka jingduk.
Haba   ban ka jingduk  , ban  sa ka   duna  kam,  ban  sa ka sngewhok   ialade ter ter  poi  sha ka   iadei   lok  para ba kumta.
U  ba ioh lad ha ryngkat ka trei  shitom, um tip aiu  kiwei ki kren   ia u namar   ba ma u um don por  tang   ban ia shongkai.
Haba  la sngew  biang  utei  sa ka  ïing Bangla   ar mala   lai mala   hynrei kyndit  kumba   ioh  ïuh  tdong    bseiñ  ban ioh  sngew   ba kiwei  ki tharai   Nongrithlen   ia lade.
U ba trei  shitom   bad uba hok  shisha  um juh tieng  iano iano   bad  wat iaka jingiap  ruh namar   ka jinghun ka mynsiem   ka dei ka Paradise  haka jingim   jong u.
kumta thriang  un ïeng   kum u Diengbilat  ban  iakhun  pyrshah  ia kita   ki  briew   kiba pynjah   burom  ia u hynrei haba   la kylla ksuid   ki briew  te,  ka jingiap   ka la ap  ha khmat  lait satang  ka jingim  bymjukut   ha bneng   lada   uta u Blei  u  don.
Ia mynta  kane ka mynsiem  sniew   jong  ki briew   ka la sdang   sar   naphang   wat ha jylla Maharastra   ki paid-ngeitbiej   kila pyniap  ia u  wei u briew  uba  la ialeh   pyrshah  la kumba  18 snem    la ka jingngeit   mat lah ki briew  ha  ri India.
Ha ri  khasi   jong ngi  pat  la shu ia  ia pynbam eit  ia kita  kiba    shah  kynnoh  ai ksuid,  la shu  pyniap   ia kita  kiba  shah kynnoh   Nongshohnoh  kumba jia  ha Smit   haka 16 tarik  Nailar 2013  ha kaba   lai ngut  la shu shah pyniap  ei.
kumta   haba la kylla ksuid ki briew  kiba bha ka la  dei imat ka por   ba ka sorkar  kan iarap  noh ia kita  ki Nongrithlen ha ryngkat kajingphla ba kan samih na u Lam Nongrum 24 snem ba don mynta ha Hospital khnang ban   lap ia ka lynti  sha u Blei.
Kum  u bynriew  ngi la pynlut  da ki hajar  klur  ban  wad  ksuid   bad wad Blei , hynrei  sepei put   kata  ka pisa   ka la dei ka   por ban pynlut   noh ban  iada iaki Nongrithlen   da kaba thaw  iaka  aiñ kaba ngin  sa tip  kum ka “Anti-Black Magic  and  Superstitious   Belief “  khnang  ba ki briew  kiba  la kylla   ksuid  kin  nymlah   shuh ban pyniap  iaka lynti sha u  Blei.
Damascus, 21 Nailar:La ngeit ba ki don haduh 1,300ngut ki briew, kiba la iap, ha ka jinghiar thma bad siat ka Syria, da ki dawai ba long bih, ha ki rud nong jong ka Damascus mynta ka sngi balang bad la shim ba katei ka dei ka jingpynhiar kput kaba jur, ha kaba ki liang pyrshah, ki shim ba dei ban tohkit mardor da ki ri jong ka pyrthei.
Ka Bilat, ka kren shai, ba ia katei ka kam, kan leit rah mar mar sha United Nations, ba kan tohkit, wat la ka Syria, ka kyntait, ba ka siat ia ki paidbah, da ki dawai bih ba pyniap briew.
La iathuh ba katei ka jingjia, ka dei ha ka por 3baje mynta mynstep, ha ka por ba ki paidbah, ki briew, ki dang ia don ha la ki jong ki iing.
Na ka liang jong ka Syrian National Coalition, ka  shim ba ka jingiap, ka poi sha ka 650ngut.
Ka jingiap jong ki briew, la iathuh, ba ka dei, da kaba kim lah shuh ban ring mynsiem, mar ia siat ia kitei ki lyer bih.
La iathuh da ki riew ialeh pyrshah, ba la siat da ki roket, ia kitei ki lyer bih, ha kaba la siat ha ki bynta jong ka Ain Tarma, Zamalki bad Jobar, mynta dang step phyrngab.
Ha katei ka jingiap mynta ka sngi, la iathuh, ba ki don shibun ki khynnah ruh, kiba la iap, ha kaba ka jingiap jongki, ka long ba ka met jongki ka pjah sam sam, nangta ka mih sa ka tyrtho na shyntur bad katei ka dei ka rukom iap jong ki briew, kiba don ha ki hospital bapher, kiba leit shah sumar.
Shillong, 22 Nailar:Ka Hynniewtrep Achik National Movement (HANM) jong ka West Khasi Hills ka la dawa na ka sorkar ba dei ban pynkynriah noh ia u Bah SylverstarKharlyngdoh kum u Deputy Commisioner jong ka West Khasi Hills hapoh shiphew sngi.
Ka HANM ka la byrngem ba lada ka sorkar kam weng hapoh ka shiphew sngi ka HANM kan pynlong da ki jingiakhih.
Ha ka Dorkhas ba la aiti mynne ha u Chief Secretary u Bah WMS Pariat ka HANM West Khasi Hills ka la ong ba u Bah Kharlygdoh u la ieh bein ia ki khynnah ki ba la pas ia ka eksam jong ka DSC bad ia kane ka jingjia la ki khynnah ki la rai ban pynlong da ka jingiakhih.
Ka seng ka la ong ruh ba ha kine ki por ba long ma u kum u DC um ju wanrah iaka jingkiew ha ka roi ka par ha ka district.
“Katkum ka kyndon ba la buh ka sorkar, ka la long lai snem bad ka la dei ban pynkynriah noh ia u kum u Deputy Commissioner namar ba ka por jongu ka la kut lai snem", la ong ka HANM.
Ka seng ka long ruh ba u Bah Kharlyndoh um iarap ia ki khynnah samla bad kane ka pynlong ia ki samla ba pas ia ka eksamin DSC ban mih da ki jingiakhih.
“Ha ka por ba ki samla DSC ki leit ban iakren u la leh mynleh kum u mawdur", la ong shuh shuh ka HANM.
Shillong, 22 Nailar:Ki Pulit ka jylla ki la ioh ban kem hynriew ngut ki nongtuh ki ba dei na ka thain Madanrynting hynne ka sngi.
Napdeng kine ki dei arngut kiba dang rit snem.
Kine kiba shah kem la tip kyrteng kum u Deepak Thapa 29 snem, Dilbar Ali 24 snem, Rahidul Amin 34 snem and Liakat Ali 42 snem kine baroh ki ba iohkem ki dei na ka jylla Assam.
U SP (city) u la iathuh ba ia kine la ioh kem na Mizo Veng Happy Valley ha kaba la ioh jingtip ba kine ki la wan phet rieh sha kane ka nongbah Shillong.
U SP u la iathuh hynne ka sngi Palei ba kitei ki runar ki la donkti ha kiba ba bun ki kam runar bad kawei ka kam runar ba kitei ki nongtuh dang shen ki la lute ia u wei u nongkhaii uba na Assam.
Katkum ka jingiathuh jong u SP, u Liakat Ali u dei uwei nongialam jong ki.
Shillong, 22 Nailar:U President ka Meghalaya People United Front (MPUF) u bah Dapoiwanmi Laloo (23 snem) u la shah kem ha ki pulit ha kane ka sngi Palei hadien ba u la ujor da u Inspector jong ka CI Jowai Bah GU Wahlang ha Jowai Police station.
Ki pulit ki la ong ba ha ka step ka 17 tarik Nailar une u nongialam ka seng u la bat naphang ia ki dkhar  kiba wan da kali na ka thain Karbi Anglong ka Assam sha kane ka jylla.
Ia u Bah Dapoiwanmi la kem halor ka nongrim ba u la ialam ia ki dkhot jong ka  Meghalaya People United Front (MPUF) ban pynieng naphang  ia ki kali ba wan na thain Karbi Anglong District, Assam ha 8th Mile (WJH) ha katei ka step.
Katkum ka khubor na ki pulit, ki dkhot katei ka seng ki la bat bakla ia 90 ngut ki bar jylla kiba dei ki nongbylla khlem kano kano ka jingpyndik na ka liang jongki.
Ia kine ki bar jylla, ka seng ka la ialam ia ki sha ophis ka seng ban ai jingsneng ha Jowai.
Bad hadien,ki la pynlait noh.
Halor kane, na ka liang ki pulit ki la kem noh ia u Bah Dapoiwanmi hynne ka sngi.
Shillong, 22 Nailar:Ka Shillong Press Club bad ka ICARE kin pynlong ia ka jingiaphyl liew jingmut halor ka phang, ka dor kaba ki hap siew na ka jingsuba sniew ne jingngeit bieit, kum ka jingngeit menshohnoh, aiksuid, bad kiwei kiwei ki jingeit kiba don ha ka jaidbynriew Khasi.
Ia kane ka jingiaphylliew jingmut yn pynlong ha Khasi National Durbar Hall ha ka 24 tarik mynta u bnai naduh ka por 11 baje mynstep.
Ka jingthmu jong kane ka jingialang ka long ban wad jingmut na ki riewpawkhmat, ki riewshemphang bad na ki paidbah ia ki lad ki lynti ban iada ia ka jingduh ei ki mynsiem briew, ki iing ki sem, ki jingdon jingem, tang namar ka jingsuba sniew iano re iano.
Ha kane ka jingialang la khotlang ia ki nongialam niam na ki Balang bapher bapher, ki Rangbah Shnong, ki Seng Kynthei, ki Sengbhalang, ki Pulit bad kumjuh ruh lyngba kane, la khot sngewbha ia ki paidbah kiba don ka jingsngewkhia halor kane ka phang ba kin ia wan sha kane ka jingialang phylliew jingmut.
La khmih lynti ba lyngba kane ka jingiaphylliew jingmut lah ruh ban shim ia ki katto katne ki rai bad ban sa phah pat sha ki bor sorkar ban leh ia kaba donkam.
Jowai, 22 Nailar:Ka lehniam Behdein khlam ka Raij Mukhla ka la poi shaka bakut mynta ka sngi da kaba 9 tylli kirot la wan poi sha aitnar ka RaijMukhla kaba don haka shnong Mukhla  na kine ki 9  tylli ki Rot 8 tylli kibawan rah  na ki dong bapher bapher ka shnong mukhla, katba u wei na   na u Daloi ka Elaka Nongbah u ba dei peit iaka Raij Mukhla.
ka Behdeinkhlam ka Raij Mukhla ka long ka wei napdeng ki hyniew tylli ki jinglehniam Behdeinkhlam ha Ri lum Jaintia bad kane ka long ka jinglehniam Behdeinkhlam kaba khadduh jong ka snem,iaka Behdeinkhlam ka Raij Mukhla la sdang naduh ka 19tarik Nailar, da ka kñia ka khriam ka duwai ka phirat ha ki bynta bapher bapher jong ka Raij Mukhla bad ka ne ka jinglehniam ka la poi sha kaba kut mynta ka sngi 22 tarik da kaba ki knia ha khlo Blai mynne mynstep bad ki pynbud pat sa ka choh tyndai ha manla ki thliew ieng ki khun Raij  bud sa ka bamdoh knia, ynda la dap 12:00 baje  pat ki lawan rah lang shi jaka ia ki Rot bapher bapher ha madan Slot masi nangta pat ki wanrah pat iaki Rot sha Aitnar banpynshad bad ynda ladep ki sabret pat iaki kum kadak ka jingpynkut ia ka lehniam Behdeinkhlam ka raij Mukhla,iaka ne ka behdeinkhlam ka Raij Mukhla lawan sakhi rah dau Dr RC Laloo Myntri ka kam pulekot,u Ma Sniawbhalang Dhar Myntri ka tnad PWD,u Ma Stephan Mukhim Parlimentary Secretary ka tnad Sport,laia donlang ruh u Ma M.
B.
Rymbai.
CEM JHADC u ma S.
M.
Suna MDC Mukhla,u N.
Munish Singh Regional Director ICCR,u Daloi nongbah ,u daloi Raliang bad ki khun ka Raij Mukhla,.
ka Sein Raij mukhla ka pynpaw ka jing sngewnguh kaba khraw ia kito kiba donkti baniarap haki kam bapher bapher banyniaid beit iaidryntih ia ka behdeinkhlam,ka Sein Raij Mukhla  kada aikhublei kyrpang ruh ia ka tnad sorkar kum iaka Art & Culture, PHE Jowai,MECL Jowai, ICCR,DIPR,bad Polic department.
bad PHE.
Shillong, 22 Nailar:Ka All Meghalaya Contractor & Suppliers Association (AMCSA), ka la ujor tyngeh, halor ka jingthmu jong ka Asian Development Bank (ADB), halor ka rukom pyniaid jongka, ia ki skhim kiba dei ban pyntreikam ha ka jylla Meghalaya.
Ka ADB, ka don jingthmu ban tei pynbha ia ki skul, ha ka Jylla bad lyngba katei ka jingthmu, ka don ka jingkhmih lynti, ba katei kan ailad ia ki samla trai shnong, ba kin ioh ia ka kam ka jam, lyngba katei ka skhim jong ka sorkar jylla bad ka ADB.
Ka seng, ka ong ba lyngba katei ka jingtrei, dei ban ailad ia ki kontraktor trai shnong, ba kin trei ia katei ka kam, lane kaba long ba uwei u kontraktor, un trei ia kawei ka skul; hynrei na kaei kaba la paw ha ki kotkhubor, la pyni, ba katei ka jingthmu jong ki kontraktor, kam shym la urlong satia bad kumba la iakren hapdeng ki kontraktor bad katei ka kompeni, ha ryngkat ka jingdon lang jong ki bor jong ka PWD jong ka sorkar jylla.
Halor kane ka phang, ka seng ki kontraktor, ka dawa ba de ban pynbeit ia katei ka jingthmu kaba mynta jong ka ADB bad lada jia ba kim lah ban leh da kumwei, ka seng ka byrngem, ba kan leit sha kashari, na ka bynta ban pan ia ka rai, lyngba ka iingbishar, ong ka kyrwoh na  U bah BL Nongbri General Secretery, AMC&SA.
Shillong,22 Nailar:Ka Greater Laban Community Development Society ka la pahah ia ka jingujor jong ka sha u director ka Urban affairs ban dawa na u ba dei ban pynshitom ia u Manas Choudhury MLA barim ka Mawprem uba long ruh u Chairman ka Implementation Committee ka 21-Mawprem konstitwensi ryngkat bad ar ngut kiwei pat kiba kynthup ia U Pinak Gupta, Secretary bad U AK Bhattacharjee Treasurer namarba ki la pyndonkam bakla ia ka pisa na ka bynta kiba bun ki jingtrei ba ka sorkar ka la mang ban pyntrei na ka jingmyntoi u paidbah.
Ka jingjah klep ka pisa ka long haduh T.
1.
34,99,085 klur tyngka bad katei ka pisa ka dei kaba la dep sei naduh u snem 2005-2006 shaneng.
Ka Greater Laban ka la ujor ba naduh ba la sei ia ka pisa kaba la pyllait da u CEO SMB ym pat shym la iohi dak satia wat tang ia iwei I kam ruh bad ym shym la ioh ia ka sertiphiket ba la pyndonkam ia ka pisa (UC).
Ki la don bun ki jingtrei ba la dep ban sei pisa kaba mar shiteng na ka jingmang pisa ha ka kam hynrei ki la don katto katne ki kam ba la pyndep hynrei ym shym la ioh jingthoh eiei shaphang kumno la pynlut ia ka pisa, ki don ki jingtrei ki bym pat sdang bad ki don ruh kiba dang pyntrei  hynrei kiba bun hi la iohi katkum ka jingujor jong ka Greater Laban community Development Society ba ym shym la ioh jingtip eiei kumno kitei ki lai ngut ki la pynlut ia ka pisa ba la sei haduh T.
1 klur tam naduh u snem 2005 -2006 shaneng.
Shillong, 22 Nailar:Katba ki paidbah ki pyrkhat ba ka Planning Board kan dei ka jabieng jong ka Jylla ban saindur ia ka roi ka par hynrei ka jubab na u chairman ka Board ka la long da kumwei pat.
Katkum ka jingkren jong u Salseng C Marak uba dei u chairman, ka Board kam don bniat kaba nep bad ka donkam bun ka bor ban pynkhlain ia ka jingtreikam jongka.
Haba kylli hynne hadien ba la wai ka jingialang jong ka Board, hato kaei ka jingsngew jong u haba bun ki tnad sorkar, ki ju long tang ki jaka pynshongkai bad riehtngen ia ki politishian khlem lerkam, u Salseng u la ong ba kane ka ju jia ha  ka kano kano ka seng sain pyrthei kaba don ha ka bor, kan leh beit kumne.
“Ki seng sain pyrthei kiba don ha ka bor ki leh ia kane", la ong u Salseng.
Kumba la iohi ha ka jingialang hynne, ki dkhot bad ki chairman bad ki co-chairmen jong ka Planning Board kham bun ki dei nongkitkam ka seng Congress kynthup ruh kito ki kyrtong jongka kiba la rem ha kane ka elekshon ba la dep.
Ia mynta ki don 12 ngut ki dkhot ka Planning Board kynthup Bah John F Kharshiing, Dr Adviser Pariong, Shitlang Pale, Adolf Lu Hitler, Lahkem Rymbui, Fersen C Momin, Francis PR Sangma kum ki Co-chairmen katba  Grithalson Arength, Polycarp Marak, Dr Eurika Lyngdoh , Manas Das Gupta kum ki Deputy chairmen.
Ha kawei ka liang, u Myntri Rangbah barim ka Jylla u Salseng C Marak u la ong ba ka Board kam don bor ei ei hynrei ka dei tang ka met kaban shu ai jingmut ia ka sorkar halor kano kano ka kam.
“Ka Planning Board kam dei ka met kaba la ithuh da ka riti synshar (constitutional body) hynrei ka dei tang ka nongaibuit ia ka sorkar (advisory body)", la ong u Salseng haba kren hynne ka sngi sha ki lad pathai khubor hadien ba la wai ka jingialang jong kane ka Board.
Haba kylli, la ka don en em ka jingthmu ban pynkhlain ia ka Board,  u Salseng u la ong ba kumba long mynta ka Board kam lah leh ei ei hynrei ka shu ai jingmut sha ka sorkar bad kan shong ha ka sorkar ban leh ia kaba donkam la kan pdieng ne em ia kata ka jingai jingmut.
“Ngi shu iarap ia ka sorkar ban plan ia ki tnad sorkar ha ki liang bapher bapher", la ong u Salseng.
U la iathuh ba ka jingialang hynne, ka la thaw phra tylli ki Working Group ban khlieh da ki Deputy Chairmen, Co-chairmen ban iasnoh bad ki tnad sorkar halor kino kino ki kam.
Shillong,22 Nailar:Kawei ka longkmie kaba la tip kyrteng kum ka Iadalin Khong lam  kaba shong ba sah ha Urksew, Pynursla ka la lait im na ka kti thrang snam u lok nyng kong jong ka uba la thmu ban pyn iap ia ka da ka ba rung jubor ha ka ing sah jong ka ha ka miet 18 tarik mynta u bnai.
Utei u lok jong ka uba la tip kyrteng kum u Tyn shain star Khongjee 23 snem karta  u dei uba shong ba sah ha Nongmadan bad u dei ruh u lok barim katei ka longkmie.
Ka daw kaba la pynlong ia u tynshain ban tur sha ing jong ka lok barim jong u ka dei namarba ba u la khie bitar ba katei ka longkmie ka ia donlang ha ka ing sah  jong ka bad u lok ba ar jong ka uba la tip kyrteng kum u Paila Pyngrope.
Ia katei ka longkmie kaba la mynsaw la pynkit noh sha hospital bad la pyllait pat ia ka hadien ba ka la ioh ka jingsumar.
U Ha ka por ba katei ka jingjia ka la jia ki pulit kim shym la ioh ban kem ia utei u Tynshain namar u la phet krad noh sha khlaw hynrei ki la ioh pat ban kem ia u mynhynnin ka sngi ha kaba la wanrah ruh ia u sha ka Shillong Court.
Ia katei ka kam ki pulit ka Pynursla ki dang pynlong ia ka jingtohkit.
La iathuh ba utei u briew, ula pom ia ka lok rim jongu, da ka wait tyngkrong, ha kaba ula pom na ryndang jongka.
Damascus, 22 Nailar:Ka nongbah baroh kawei, ka la kynjah jar, kaba don ha syndah jong ka Damascus bad katei ka dei hadien ka jingshah pyniap haduh 1,300ngut ki riew paidbah, kiba dang thiah lyngngai ha la iing, ha katei ka step ba sniewbok.
Ha ki surok bah, kiba la thylli, la dei ban tei ia ki dara, ban buh ia ki met iap jong ki briew, ki shynrang, ki kynthei, ki khynnah, kaba la pynlong ia ka pyrthei, ba kan khie bitar lep ia ka Syria, halor katei ka jingsiat da ka lyer bih, ia la ki jong ki briew.
Ka jingpyneh jong ki ar tylli ki Ri, ka China bad ka Russia, ka la pynmih ia ka jing ia tan tyllai kaba jur bad ki ri sepngi, ha kaba ka la pynlong, ba kim lah ban shim ia ki rai kiba tyngeh, ha kaba dei ban leh pyrshah ia ka Syria.
Ka jingialang jong ka UN, kam shym la nud  satia ban phah ia ki pyrman jongka, kiba don mar syndah jong katei ka jaka ba shah hiar thma, ba kin leit sha katei ka jaka, kaba don ka jingshah siat er bih, namar ba ka Russia bad ka China, kim ailad ba ki ri sepngi, kin shim ia ki rai kiba tyngeh ia ka sorkar Syria, kumba ki la khanglad ruh, mynshwa, halor katei hi kajuh ka phang.
Ka Russia, ka kynnoh, ba katei ka jinghiar thma, ka dei namar ka jingpynkhie bitar jong ki shipai liang pyrshah, ia ki shipai jong ka sorkar Syria.
Na ka liang jong ki riew pyrshah jong ka sorkar Syria, ki iathuh ba ka jingiap jong ki briew, kan lah ban nang kham bun, ha kaba la iathuh, ba la lap shuh ia ki met iap, na ki bynta jong ka Zamalka, ha kaba la lap ba ki don ki briew, kiba la iap baroh baroh shi iing.
U Fahad Almasri, uba dei u nongkren jong ka  Free Syria Army ha  Paris, u iathuh ba kiba iap, na ka jingkhein ba ki ioh ma ki, ka long   1,729ngut bad nangta sa kiba shitom ban ring bad pynhiar mynsiem, ki don mynta palat ia ka 6hajar ngut, hadien katei ka jinghiar thma, da ki roket.
Kham mynshwa, ha u snem 2012, U President Obama, ula maham tyngeh, ia ka Syria, ba kan pyndonkam ia ka lyer bih, namar ba u ong ba katei kan long ka jingiaid palat jongka, ba kan jam ia u lain saw jong ka jing ia pyni bor; hynrei haduh mynta ka White House, kam shym la kren shai, ia kaei ka jingthmu jongka, ban leh ia ka Syria halor kine kiei kiei.
Shillong, 22 Nailar:Katba ka sorkar ka pynshlur ia ki khynnah skul ban shim ia ka sokjek kompiwter ha ki skul hynrei kaba lyngngoh ka long ba ka phah siew tulop pynban ia ki kmie ki kpa jong ki khynnah skul bad kane ka la jia ha kane ka jylla Meghalaya.
U Rupang u la ioh ban iakren bad ki katto katne ki kmie ki kpa jong ki khynnah skul, ki la pynpaw ia ka jingsngew lyngngoh ba ka sorkar kam siew tulop ia ki nonghikai kompiwtor ha ki skul watla ka la pynrung ia kane ka sobjek kum ka kompolsori.
“Ia ka sobjek kompiwtor la pynlong sobjek kompolsori naduh ka klas V haduh klas VII ha ki skul", la ong uwei u nonghikai skul bad bynrap, katba ia ka tulop jong ki nonghikai kompiwtor haduh mynta ka sorkar ka khlem tulop satia bad ki skul ki la hap ban dain na ki khynnah skul man u bnai.
Kane ka jingleh ka sorkar ka long thik kumba phah hikai tuition", la ong uwei u nonghikai.
La ong ba katkum ka rukom haba ka sorkar ka pynrung ia ka sobjek ha ki skul, ka dei ruh ban siew tulop hynrei kaba phylla ka long ba ia ki nonghikai jong ka sobjek kompiwtor la hap ban shim na ki khynnah man u bnai.
“Ngi hap ban siew bai nonghikai kompiwtor T.
50 man u bnai bad ia kane la buh da ka skul na ka bynta ki khynnah kiba shim ia ka sobjek kompiwtor", la ong Iwei I longmie haba iakren bad u Rupang.
Hynrei ki don ruh ki skul kiba kham duna khynnah skul kiba shim kompiwtor ka dor ban siew man u bnai ka kham rem.
Ym tang katta, ka sorkar ka la pynrung ruh ha ka eksamin jong ka Meghalaya Board of School Education (MBOSE) da kaba ai jied ia ki khynnah hapdeng ka sobjek Health Education ne ka kompiwtor.
Ha ka klas IX bad klas X, la ai jied ia ki khynnah hapdeng kine ki ar tylli ki sobjek, kaba mut ba kito kiba shim ia ka kompiwtor kin ym ialeh shuh ia ka sobjek healt heducation.
Kane ka jingleh ka sorkar ka long kumba ka pynshlur tang ka ktien hynrei ka kam ka jngai na ka jingshisha namar ka la pynkit khia ia ki kmie ki kpa jong ki khynnah.
La la iathuh ba don ki skul ha kaba ki siew man u bnai ia ka bai nonghikai kompiwtor hynrei kim ioh ktah satia ia ka kompiwtor bad ki ioh bunsien tang ia ki jingthoh bad kane ka dei kawei ka jingeh ia ki khynnah skul.
Ki kmie ki kpa ki la pynpaw ruh ia ka jingeh ban ioh kompiwtor namar ba kane ka tiar ka long kaba rem dor bha bad kam long kaba suk ia ki ban thied ban phah praktis ia ki khun ki kti.
“Ngi kiba duk ngim lah ban kotbor ban thied kompiwtor kaba shong dor kaba tad eh ruh kan long T.
20 haduh T.
30 hajar kawei", la ong iwei I longkmie.
Kham mynshwa, na ka liang ka kynhun jong ki nonghikai skul, ki la phah ia kawei ka jingtyrwa sha ka sorkar ba ka dei ban siew tulop noh ia ki nonghikai jong ka sobjek kompiwtor hynrei kane kam pat urlong satia haduh kine ki sngi.
Shillong,22 Nailar:Uwei u rangbah uba la tip kyrteng kum u Noresh Koch 44 snem karta mynta ka sngi u la dkhat jubor ia la ka jong ka jingim da kaba sdien ha u tyllai phasi hapoh ka ruhnar (Lock up)  ki pulit ha Tura Police Station.
Utei u rangbah u dei uba la shah kem namar ka jingtuh  bad u dei na ka shnong Garobahda.
U la sdien phasi iala de da kaba the da ka jain niad met( gamcha).
La thep ia u hapoh ka ruhnar ki pulit hadien bala dep ban leh ia ki eksamin ha ki hospital kumba ju long ka rukom hynrei la lap pat ia u ba u la sdien phasi da ka gamcha ha ka jingkhang jong katei ka phatok pulit.
La phah ia u Extra  assistant Commissioner shat hand ban tohkit ia katei ka jingjia.
Collin Wanñiang, ItaliaKi Khubor ha kine ki Sngi ki Bnai shaphang kitakiba shah kynnoh “Menshohnoh" ka pynlongba ngan leitphai pat sha ki Por Jinglong Khynnah kiba la don shibun ki hamsaïa shaphang kita ki Menshohnoh.
Ki ong hana ba lada kita ki Nongri Thlen kim pynhun ïa ka Jingthrang jong uta u Thlen, ki lah ban shah pynjahburom hakhmat ki Briew – Ki Nuksa: U Thlen u lah ban kylla ha ki laiphew Dur bad u lah ban rung ha i tyndong barit bha bad wan pynshad sawdong sawdong ïa ita i tyndong ha Kamra ba ïashong bun ngut ki Briew.
Nangta ki ong hana ba kita ki Nongri Thlen ki shait ai ïa ka Snam Briew ha u Thlen ha ka Por Shiteng Synñia.
Ki ong ruh ba kino kino kiba la shah khap Thlen ha ki Jaiñphong ki dei ban thang da ka Ding ïa kata ka Bynta ba la shah ot lane phah jliah noh ha u Ksew.
Haw ïapyrkhat haba kum kane ka Pyrkhat ka la rung ha ka Jabieng Nahrit! Ym tang katta, hynrei ka la rung lypa sbak ha ka Snam Nahlung naduh Kpoh ka Kmie namar ki Kmie ki Kpa ruh ki don ïa kajuh ka Jingtieng Thlen! Hangne ngin ïatai ïapyrthew ïa kaei shisha ba dei ban tieng bad ïada ïa lade na kita ki Riewthrangsnam kiba ngim lah ban len ba ki don shisha ha kylleng ka Pyrthei.
Ka Kyntien “Menshohnoh" ka kynthup ïa ka Kyntien “Men" kaba lah ban thew sha ka Jingpynlyngkot ïa ka Kyntien “Tymmen" bad ka Kyntien “Shohnoh" kaba thew sha kata ka rukom pynïap da kaba ‘shoh’ ne ‘bom’ khamakha.
Kumne ka Kyntien “Menshohnoh" ka thew ïa ki kynja Tymmen ne Rangbah kiba ‘shohnoh’ na ka bynta u Thlen.
Ñiuma, ha ka Pyrkhat Pyrdaiñ Khasi jong u Babun Balang, la khot “Menshohnoh" ym tang ïa kita kiba pynïap Briew da kaba ‘shoh’ ne ‘bom’ hynrei wat ïa kita kiba shu khap ïa u Shñiuh ne Tyrsim ne Jaiñphong bad da ka Bor Jadu-myntor ksuid, kine kin kylla sha ka Snam jong uta ne kata ka Briew kaba shah khap.
PURISKAM DAIÑTHLENLah ban ong ba kane ka Pyrkhat ka la ngam jylliew ha ki Shyieng Maloi jong  uba bun na ki Khasi.
Kaba kham sngewshyrkhei shuh shuh ka long shaphang kata ka Jingkwah Jingthrang jong uta u Thlen ban bam tang ïa u kynja Khasi ym ïa u Dykhar u Lyngkien – Ban kubur ïa kata, la pynwandur Puriskam shaphang ka Kshaid Daiñthlen ha kaba u Dykhar u la bam lut ïa ka Dohthlen katba u Khasi pat um shym la bam lut bad na kata ka Jingiehnohsah ïa ita i Lyngkhot Dohthlen, la khie im bad mih biang uta u Thlen uba bam tang ïa ki Khasi.
KI AR RUKOM MENSHOHNOH: ÏANO HAP TIENG?Kumba “Menshohnoh" ka thew sha ki Ar-rukom shimnoh ïa ka Jingim Briew: (a) da kaba shoh ne bom (b) da kaba shu khap Shñiuh ne Tyrsim ne Jaiñphong; Kumta nga sngew ban ong ba don ruh artylli ki Matpyrkhat ba hap ban ïapuson hangne: (a) Dei ban tieng ïa u Kynja Nongpynïap Briew lada dei uta u Menshohnoh ne uno uno u Riewthrangsnam namar ki Dak bapaw shynna lyngba ka Jingshoh Jingbom.
(b) Ym dei pat ban tieng kulmar ïa uta u Nongleh Jadu-myntor uba shu khap Shñiuh ne Jaiñphong namar ha kum kane ka Khep, uta u Nongleh Jadu-myntor u shim kabu ïa ka Jingtieng-eit.
Ka Jingtieng shabapalat kaba wan lyngba ka Jingngeit ba uta ne kata ka briew kaba la shah khap kan ïap shen ka pynkem pang bad pynjemrngiew, katba u bashlur bad u bym ngeit ïa kata yn ym jia ei ei.
Ka long thik kumba phi ïakynduh ïa u Ksew uba byrngem – lada phi pyni ïa ki Dak Jingtieng ha ka Durkhmat ne ha ka Met jongphi hangta uta u Ksew u nang ïoh Bor bad lada phi phet mareh lei te, un nang beh kthong ïa phi; Katba lada phi ïeng beit marpyrshah ïa u da ka Durkhmat bashlur ban ïakhun ne lada phi don sa ka kynja Tiar ban bom ban siat lei te, u Ksew un pyndem tdong bad phet krat ïa lade.
U THLEN UM TREH ÏA U KYNJA DYKHAR!Kumne, lah ban ong ba uta u Thlen um lah ban bam ïa u Kynja Dykhar Lyngkien namar um tip um bna ei ei ïa kata ka Pyrkhat Khasi ba uta u Shñiuh ne Tyrsim ne Jaiñphong, lyngba ka Bor Jadu-myntor ksuid, ki lah ban kylla sha ka snam jong uta u Briew ba shah khap bad ynda uta u Thlen u la dep nguid ïa uta u snam-kylla-briew, ka Jingïap ka wanrong noh ïa uta uba shah khap.
U Dykhar u lah ban shu rkhie thlep bad ong mardor “Ka Jingngeit biej" haba u ïohsngew ïa kum kane.
Kumne, ka shong eh ha ka Jingngeit – kata ka Bor Jadu kam trei kam pyrshah ïa u Dykhar namar um poi pyrkhat hi re shaphang kata naduh dang kha.
Ha u Khasi uba ngeit ba kane ka dei ka Jingshisha, kumta hi ruh ka lah ban wan urlong ha u; Katba ha u Khasi uba ong ba kane ka dei tang ka Jingngeit biej, u dei ban long uba khlaiñ ka Bor Pyrkhat ka Bor Jingngeit namar ka Pyrkhat Thlen ka la tuid lypa ha ka Snam Khasi naduh Symbai Kpa haduh Kpoh Kmie; Lymda kumta, lada tang ka Rymiang Shyntur ka ong “Jingngeit biej" katba hapoh Dohnud pat u dang artatien, ka Bor Jadu-myntor kan jop kylla ïa u.
AI KYNBAD AI BIH SIANKane kajuh ka Pyrkhat Pyrdaiñ ka dei ban shongnongrim ha ki Jingngeit shaphang kata ka “Ai Taro" ne “Ai Kynbad" (Ha Thaiñ Pnar) lane kata ka “Ai Bih Sian" (Ha Thaiñ Maram).
Kum ban shu kdew hangne ba kata ka Kyntien “Ai Bih Sian" ha ka Ktien Maram kam kit ïa kajuh ka Jingmut kum ha ka Khasi.
Ha ka Khasi “Sian" ka thew sha kata ka Jinglong buit-tuh kaba lah ban ïaryngkat bad ka Phareng “Cunning", katba ha ka Maram pat “Sian" ka thew sha ka “Jingieit" kaba ïaryngkat bad ka Phareng “Love" (Kumne ki Maram ki ong: “Phi sian a sian re ïah nga? = Phi ieit ne phim ieit ïa nga?).
Kumta “Ai Bih Sian" ka mut “Ai ïa ka Bih Jingieit".
Ki ong hana ba uno uno ne kano kano ka Briew kaba itynnad samla ne kaba kwah pynjot ïa ka Shongkha Shongman jong ki Shijur ka lah ban ai ïa kata ka “Bih Sian" lyngba ka Jingtyrwa Kwai.
Uta uba bam ïa uta u Kwai ba la ïasong da kata ka Briew ba don ïa kata ka Bor ban ai “Bih Sian", un sa shu kylla ïapbiej samla (thlep samla) noh ïa ka, un sa long thik kum uba shah ring Jadu.
Ñiuma, ïa kane ka Jingngeit ym da ïohsngew shuh khah khah ha ka Juk mynta.
KA PYNJOT ÏA KA KHAÏI PATENG KHASILah ban ong ba ki Jingngeit biej ki la pynjot, pynsahdien, pynïabishni ïa ka Jaitbynriew jongngi.
Haw ïa pyrkhat, ha ki phew snem ba la leit noh: Katno ngut eh kita ki Khasi kiba pynïaid Dukan khapshñiuh? Lada jyn da la don ruh, tharai ki Para Khasi jong kato ka Juk kin ym jyn da la leit phah khap Shñiuh ha ka Dukan Khasi namar tieng ïoh ki shah khap Thlen!! Lada mynta la bun ki Dukan khapshñiuh Khasi khamtam ha ki Jaka bym don Dykhar kum ha Mawkyrwat, Nongstoiñ, tt.
ka pyni ba kata ka Jingtieng shah khap Thlen ka la sdang duh na ka Imlang Sahlang jongngi.
Hato sa katno Phew Snem ne Spah Snem ngin dang ap ban ong “Hoi kiw.
ka la duh"? Mynta sa kata ka “Ngat Bih" ne “Ai Kynbad" na ki Dukan Sha ne Dukan Ja Khasi! Dang shen ka la don ka Khubor shaphang ka Jingkylla sniew ka Jingbam ha kawei ka Restaurant Barjylla ha Khyndailad ha kaba kawei ka longïing Khasi ka la kem pang hadien ba la dep bam nangta.
Kumta ha ryngkat ka Jingsynran lem jong ki Dkhot ka KSU ki la leit ujor bad dawa ba ka Restaurant ka dei ban siew ïa ka Bai thiah Hospital ka jong ki.
Haw ïapyrkhat ko Lok! Lada jyn da la dei ka Dukan Khasi? Tharai ka Jingpynkut kan long beit “Oh la ngat Bih, Oh ki la ai Kymbad" kaba lah ban ïalam sha ka Jingbom shnong da u Paidbhur.
Balei mo ha ka Jingïasyllok para Khasi la pynksoh lang ïa ka Jingtharaisniew ki Jadu-myntor katba bad u Dykhar pat? Baroh ka shong ha ka Jingpyrkhat.
THIED BIANG ÏA KA JINGSHANIAH U PAIDBAHHa kiba bun ki Khep, ki Khasi ki shu ïakren sop sop lada don ka Jingtharai shah pynïap ne shah ai Bih ne ai Kynbad, lane ki shu bynñiaw noh ïa la ka Nusip jot lajong ne lada don ba kham khongdet ki shu shim noh ïa ka Aiñ ha Kti lajong.
Ha ki katto katne ki Khep don kiba ïa ong pynban: “Oh ym myntoi re ban ai ha kita ki Bor jong ka Aiñ namar la tip lypa ba ngin sa shah rem, namarba ngim don Pisa ban pynbam napoh napoh!" Wow ko Mei! La rung kata ka Pyrkhat namar lah ban dei na ka daw ba ki la shait ïohsngew, ïohmad ne ïohi da la kijong ki Khmat ïa kaba la jia teng, lym kumta? Kumne ka Jingtharaisniew ka shu nang rhem bad nang khluit napoh napoh kaba long kum u LumMihding uba nang thnam napoh katba ym pat poi ka Samoi ban kynjat lut phluit shabar ïa ki Mawding ba la kylla Umding lyhuit lyhuit.
Ha kata ka Jingbthei, kata ka Umding ka pynjot pynjulor lut naphang kat ïa kiba don ha ka lynti ïaid jong ka.
Kumne, ka Jingdonkam bakyrkieh eh mynta ka long ba ki Bor jong ka Aiñ kin thied biang ïa ka Jingshaniah jong u Paidbah Paidbhur da ki Kam ki Nuksa babha ki jong ki.
Tang ka Pyrla ka Tarajur bym nohshiliang jong ka Aiñ kaba lah ban them ïa ki Thylliej-ding baklang jong ka Jingtharaisniew kaba ïalam sha ka Jingshim ïa ka Aiñ ha la ki jong ki Kti.
shillong,22 Nailar:Hadien ba la ioh jingtip ba ka don ka jingjulor ki kali ha Nong stoin, na ka daw jong ka jingkhot  pakhang shnong, ki seng ha West Khasi Hills, u nongthohkhubor u la ioh ban ia kren lyngbaka phone bad u OC ka Nong stoin PS uba la ia thuh ba kam da don ka jingjulor kaba heh, hynrei ki don pat tang kiba malu mala kum ka jingthang taiar bad kiwei.
U OC u la ong ruh ba tang kawei ka kali sorkar kaba dei ka kali jong ka ophis u Deputy commissioner kaba la julor namar ka jingshah kawang maw ha ki paidbah.
U la ong ruh ba ha katei ka jingjia ym pat shym la ioh ken iano iano ruh.
Katba ha kawei pat ka khubor haba ia kren bad ki nongialam sengbhalang ki la iathuh ba ki la mih ki jingkulmar shipor ha Nongstoin hapdeng ki nongniah kali bad ki Volunteer, namar ki nongniah kali ki la niah ia ki kali jong ki ha surok ha ki kynta ba hap hapoh ka pakhang shnong.
Ki la iathuh ruh ba ki jingkulmar ki la don ruh ha kiwei pat ki bynta jong ka West Khasi Hills kum ha Riangdo bad shawei ruh.
Ki nongialam sengbhalang kiba la khot ia ka pakhang shnong ki la ong ba ki pulit ki la thwet jur ia ki nongialam seng ban kem namar kitei ki jingjia.
Uwei na ki nongialam seng bhalang haduh ba thohkhubor u la ong ba ym pat ioh jingtip kaba thikna shaphang ka jingkulmar namar ba la khot ia ka pakhang shnong da kiba bun ki seng bad baroh kawei ka West Khasi Hills.
Wat la na ka liang ki pulit ki la ong ba kim shym la thwet iano iano ruh ban kem, hynrei la sngewthuh ba mynta ki nongialam sengbhalang kiba la khot ia pakhang shnong ki dang ia phet rieh namar ka jingkynnoh ba ki la shah thwet jur ha ki pulit.
Ka jingiakhih ki sengbhalang mynta ka sngi, ka  dei halor ka jingbym ioh kam jong ki samla pule, kiba la pass DSC ha West Khasi Hills.
Shillong,23 Nailar:Ka lympung lumkur Dhar/Nongdhar, Shillong ka sngewbynniaw bad sngewkhia shibun halor ka jingjia ha smit ha ka miet 16tarik u Nailar 2013 ha kaba lai ngut ki briew ba kynthup ia uwei u kur Nongdhar kila duh noh ia la ka jingim ha ka jingshshbom ha u paid bhur na ka daw ka jingsuba menshohnoh.
Ka Executive Komiti jong ka kur kaba la ia kynduh ha ka 21 tarik mynta u bnai  ka pynpaw ia ka jingsngewkhia bad sngewbynniaw ba kum kitei ki jingjia ki jia ha kane ka juk ba la shai bad ha kaba bun na ki briew ki la nang la stad bad nang tip briew.
Ka Executice Komiti da kawei ka jingmut ka la pynrem jur ia katei ka jingjia bad kyntu ruh ia ki bor ain ba dei ban tehlakam ia kum kitei ki rukom pyniap da ka jingiabom shnong khlem da bishar shuwa ia ki shu suba, katkum ka kyrwoh na u Bah F Dhar, publicity Secretary Lympung Lumkur Dhar/Nongdhar.
Shillong,23Nailar:Ka seng Ki Nonghikai “Meghalaya Upper Primary School Teachers Association (MUPSTA), State Level kan pynlong ia ka Central Executive Committee (CEC) ha ka 28 tarik u Nailar  ha iing sah u General Secretary ka seng u Bah Kenneth Shadap kaba don ha Professor Colony, Malki, Kharmalki, Shillong ha ka por 10:00 mynstep thik, ban ia kren halor kiba bun ki mat jingiakhih jong ka seng.
Yn ia kren ruh ia kiwei kiwei pat ki kam jong ka seng.
Namarkata, ka seng ka kyrpad ia baroh ki nongkitkam jong ka seng kiba don ha ki Unit bapher bapher jong ka Jylla baroh kawei naduh ki Regional Unit, District unit, Sub-Divisional Unit, Block Unit, Circle Unit bad kiwei kiwei de, ba kin sngewbha ban pyllait por khnang khnang ban wan sha katei ka jingialang khnang ba ki kam bad ki jingthmu jong ka seng kin long kiba jop.
Shillong, 19 Rymphang:Ha ka 21 tarik mynta u bnai ha ka por 12 baje mynsngi ki ar tylli ki seng bhalang ha Jaintia Hills ba kynthup ia ka Jaintia Student Union (JSU) bad ka Jaintia Youth Federation (JYF)  kin pynlong ia ka jingialang paidbah ha Iawmusiang, na ka bynta ban pynsngew paidbah halor ka jingbam sap u CEM ka JHADC u Madon Rymbai kumba la kynnoh ba u la sei tuh ia ka pisa kaba la kot sha ka T.
1.
18 klur tyngka ha ka kyrteng jong ki nongioh jingmyntoi.
Ki ar seng ki la kyntu ia ki paidbah ba kin ia mih ryntih ban poi sha katei ka jingialang, kumjuh ruh ia ki nongialam sengbhalang bapher bapher ba kin ia wan, da ka jingsngewkhia na ka bynta ka iap ka im  jong ka Ri bad ka Jaitbynriew kaba la ktah mationg ia ka burom ka ijot jong ka Jaintia Hills hi baroh kawei, ha kaba la kynnoh pyndonkam bakla ia ka pisa ki paidbah.
“Namar ka ain kalong kumjuh ia baroh, ym don Heh ne Rit, ki bor jong ka ain ki dei ban da shim khia bha ban pynsted ia ka jingtohkit khnang ba ki paitbah jong ka Jaintia Hills kin ioh ia ka jingbishar ka ba hok bad khuid kaba pynhun lang ia baroh khlem da niew shilliang ia u ba duk bad uba u riewspah" ong u Ma P.
L Majaw President ka JYF Sengkmie.
Shillong, 19 Rymphang:Ha ka sien kaba ar la wanrah ia ka tamasa pyni phlim hangne ha nongbah Shillong hadien ka sien ba nyngkong kaba la long mynshem snem, ha kaba mynta ka kynti ka sorkar pdeng lyngba ka Directorate of Film Festival ha ryngkat ka jingia treilang bad ka  Meghalaya Information & Public Relations (MIPR) kan pynlong ia katei ka tamasa pyni phlim ha ki saw sngi linter kaba la tip kum ka Indian Panorama Film Festival (IPFF).
Ia katei ka tamasa ka ban sdang naduh ka 3 tarik lber haduh ka 6 tarik yn pynlong ha U Soso Tham auditorium.
U Director ka Indian Panorama Film u Shankar Mohan haba kren sha ki nongthohkhubor mynta ka sngi u la ong ba ka sorkar jylla ka dei ban sdang ia ki phlim kiba ia hap bad ka sap ka phong ki samla jong ka jylla bad ka dei ban kyntiew ia ka jingtreikam ki karkhana pynmih phlim.
U la ong ba ka sorkar pdeng bad kumjuh ruh ka sorkar jylla ka kwah ban pynlong ia kane ka jylla kum kawei na ki jylla jong ki karkhana phlim ha ka ri.
U Disrector jong ka MIPR u bah HM Shangpliang u la pyntip ba ia katei ka tamasa yn plie pyrda da u lat ka jylla u Dr.
K.
K Paul.
Ha katei ka tamasa kin don haduh 11 tylli ki phlim  kiba kynthup haduh 7 tylli ki jait ktien ha ka ktien English, Khasi, Manipuri bad kiwei pat kiba yn pyni paidbah bad kitei ki phlim kidei kiba la ioh ia ka khusnam national award.
Napdeng kitei ki 11 tylli ki phlim yn pyni ruh ia ka phlim Khasi kaba la ai kyrteng ‘Ka Lad’ kaba la shna da u bah G Syiem bad u bah D Lyngdoh, ki nongshna synduk iap briew, bad kawei pat ka dei ka Bhag Milga Bhag kawei na ki phlim hindi ba iaid iew bha ha kine ki sngi.
Shuh shuh la iathuh ba ki nongpynmih phlim ba pawnam kum u Raj Om Prakash director ka Bhag Milga Bhag nalor ki actor aktres kum u Farhan Khan bad u Abhey Doel , la khmih lynti ba kin ia donlang ha katei ka tamasa.
U K Hariharan na ka  LV Prasad Film Academy, Chennai un pynlong ia ka  workshop ha ka cinematography, videography bad ka rukom ka phlim.
Shillong,19 Rymphang:Ka Hynniewtrep National Liberation Council, HNLC kawei na ka kynhun lehnoh ha kane ka jylla ha ka kyrwoh ba la phah da u publicity Secretary jong ka u bah Sainkupar Nongtraw u la ong ba 67 snem ki la iaid hapoh ka jingsynshar ka sorkar India, hynrei ki 7 ngut shipara kata ki 7 tylli ki jylla ka thain shatei lam Mihngi ka Ri, ki dang shah ban bein ha ka sorkar India bad ki la kylla long ki sohpdung ha kane ka Ri.
Ka kyrwoh ka la ong ba ka HNLC kam donkam ia ka jingiatreilang bad ka sorkar India, hynrei kan ia khun beit na ka bynta ban ia pait noh bad ka India bad ban ioh la ka jong ka Ri.
‘ngim donkam ia ka Hindustan, ngin ia khun ban ioh la ka jong’ ong ka kyrwoh kaba la ong ba lada yn dang iai bteng ka jingiatreilang bad ka Hindustan ka jingshah ban bein kan kham jur shuh shuh.
Ka HNLC ka la pynpaw ruh ka jinglyngngoh halor ka jingshim khia ka sorkar India ia ka Tibet , ha ka jingwan iuh kjat u Dalai Lama ha kane ka jylla uba la pan jingiarap na ka sorkar India ban tuklar lem ia ka Tibet, hynreikaba la klet noh ia ka thain shatei Lammihngi kaba la ia kynduh jingeh ha ka Ri.
Ka HNLC ka la kyntu ia ki sengbhalang ba kin pynkhlain ia ka jingiakhih ILP, ban iada kyrpang ka jaitbynriew Hynniewtrep.
Ka kyrwoh na u bah Sainkupar Nongtraw Publicity Secretary ka la ther tyngeh ia ka sorkar kaba la kem pathar ia ki samla kiba la don bynta ha ka jingiakhih ILP, ha kaba ka la kynnoh ba katei ka dei ka jingpynkhein ia ka hok longbriew manbriew.
Ka HNLC ka la kynnoh ruh ba ka ILP ka don ha pla jong ka sorkar India bad kam kwah ban pyntreikam ia ka, namarba lada wanrah ia ka ha ka ing dorbar ka Ri, ka long kumjuh kumba khat da ka doh masi ha ka pliang ja jong  ki Hindu, dei na kata ka daw ba kim kwah ban pyntreikam ia ka , lada ki kwah ban pyntreikam da kaba suk ki lah, kynnoh ka kyrwoh na ka HNLC.
Ha ka jingpyllait khubor na ka liang jong ka seng HNLC ka la pynpaw ba ka  don ka jingshaniah ha ka UN bad lada ka UN ka lah ban tuklar kum ha Syria, East Timor, South Sudan, Kosova, balei kam lah ban tuklar ha kane ka Ri ruh kum juh.
Shillong 19 Rymphang:U Myntri ka jylla u Dr Mukul Sangma u la kop ia ka jingkynnoh jong ka UDP ba u donkti bad ki seng lehnoh bad u la ong ba ka dei ban sei ia ki sakhi satar ban pynshisha ba u donkti bad ka seng lehnoh.
“Ai ba kin pynshisha ba nga donkti bad ki seng lehnoh, hato ki don ka jingshisha", la ong u Myntri ka jylla u Dr Sangma.
U Mukul u l;a buh jingkylli hato lada don mano mano bal ah ban long Myntri Rangbah da ka jingiarap jong ki lehnoh balei dang donkam ia ka parti.
“Baroh kine kidei ki jingkynnoyh lamler tang ban pynjah burom ia ka nga shimet kum u Myntri Rangbah",la ong u Mukul.
“Ngam tip balei ki shu pynkut ba nga don jingiadei bad ki seng lehnoh.
Ka long kaba sngew phylla ban iohi ba ka jingkynnoh ha kane ka por ba la jan ka elekshon.
Ngin hap ban wad ia ka jingshisha la ngi don jingiasylla ha ka sain pyrthei" la ong u Dr Sangma.
“Ym don uwei ruh uban shah leh arsap"  la ong u Myntri Rangbah.
Shwa ia kane, ka UDP  ka la kynnoh ban ujor ia u Myntri Rangbah Dr.
Mukul Sangma.
Shillong, 19 Rymphang:Ka AJYWO Seng kmie, ka KSU-Jiantia Hills District Unit, ka FKJGP-Khliehriat Circle bad ka HNYF-East Jaintia Zone ki la byrngem ban pynlong biang ia ka jingiakhih kaba tyngeh mar synkut ka Election MDC ka JHADC namar ka jingbym sngap jong ka sorkar bad ka NHAI ia ka mat jingdawa jong ki bad kata ka long ban maramot noh wut wut ia ka NH 44 shwa ba ka por lyiur kan wan.
“Ngi la dep ban pynlong ia ki jingiakhih ha kine ki khyndiat taiew ba la dep, hynrei ka sorkar kam sngap ia ka mat jingdawa jong ngi ki ba dei na ka bynta ka bha ka miat jong u paidbah bad kata ka long ban maramot noh ia ka NH44 naduh Soomer West Jaintia Hills District haduh Malidhar East Jain tia Hills District namar jong ka jingsniew palat jong ka, kaba la ktah ia ka leit ka wan jong ki paidbah.
Kumta ha kane ka sien ba lai jong ka jingiakhih jong ngi ngin rai syndon da kaba kham tyngeh.
" ong u Bah WT Rymbai President ka FKJGP-Khliehriat Circle.
Shillong, 19 Rymphang:U Ma Tuesday Lytep, President HYPF,Jaitnia hills u la kynnoh ba ka jingrung lehnoh jong ki sengbhalang bad ki samla ka Ri dei halor ka nongrim jong ka jingleh kyllut bad ka jingleh bym patiaw ka sorkar kaba la ialam da u Dr,Mukul Sangma kum u Myntri Rangbah.
U Ma Lytep u la ong ba ka sorkar kam shym la kwah ban ia kren halor ki jingiakhih jong ki sengbhalang bad ki kam kim ju paw hynrei ki shu kut beit tang ha ka miej jingiakren, bad ka sorkar ka shim pynban da ka lynti ban phah kem bad thwet ia ki, u la ong ba ka sorkar ka dei ban kit khlieh halor ka jingrung lehnoh ki sengbhalang.
Shuh shuh u ma Tuesday ula ong ba ka jingshim jong u samla Fedrick Kharmawphlang, Vice President ka KSU seng kmie ia ka lynti ban rung ha ki kam kieng atiar kan khring shuh shuh sa ia kiwei pat ki samla lada ka sorkar kam lah ban pynthymmai ia ka rukom treikam jong ka hapoh ki por bad ki ia kiba biang.
“Lada ki samla ka ri Hynñiewtrep Hynñiewskum kin iaid ia katei ka lynti ka jingkynnoh kan long beit pyrshah ia ka sorkar bad ka jingkitkhlieh hi kan long sha u Myntri Rangbah ka jylla u Dr.
Mukul Sangma" ong u Ma Tuesday Lytep.
Shillong, 19 Rymphang:U heh jong ka Ford India Private Limited u V Kaushik Prasad u la plie paidbah ia ka jaka die kali Ford Nikton Ford ha Mawiong Rim kaba dei jong u bah Renikton Lyngdoh Tongkhar bad kane ka jaka dei kali ka don ruh ia ka jaka shna kaba biang nadong shading.
Haba kren ha kane ka sngi kum u kongsan u Prasad u la iathuh ba, ka company ford ka la pyn mih haduh 2000 tylli ki kali ha ka shibnai ha Chennai bad ki kali ford ki long kaba iaid iew bha bad u ngeit ruh ba kane ka jaka die kali jong u bah Renikton Lyngdoh Tongkhar kan long kaba iaid iew bha.
U la ong ba ka daw kaba la pynlong ia ki kali ford ban iaid iew bha khamtam ka kali Eco sport ka dei namar ba ki kali ki long kiba bha bad ki tiar kali ruh ki long kiba bha bad kiba lah ban ai jingshanniah ia ki paidbah.
U la iathuh ruh ba ka company mynta ka la sdang ban tei ia ka karkhana shna kali ha Gujrat kaba shongdor haduh 2 million dollar bad u kyrmen skhem ba ki kali ford kin long kiba iaid iew bha ha kane ka jylla Meghalaya bad ha ka ri baroh kawei.
U la iaroh ruh ia ka jinglah jong u bah Renikton Lyngdoh ban pynurlong ia kane ka jaka die kali kaba nyngkong ha Meghalaya bad haduh mynta ki la don bun ki briew kiba la leit thied ia kine ki kali ford na katei ka jaka die kali.
Mynta ka sngi la aiti ruh ia ki shabi na ka bynta ki 4 ngut ki nongthied kali kiba nyngkong kaba kynthup ia 3 ngut na ka jylla Meghalaya bad uwei na Nagaland.
U Deepak Kumar uba dei u Deputy General Manager Regional jong ka State Bank of India u la ai jingiaroh ia u bah Renik uba la plie ia kane ka jaka die kali bad u la ong ruh ba u ngeit skhem ba kan long ka jaka dei kali kaba iaid iew bha namar ba ki kali ford ki dei ki kali kiba bha bad kiba dawa bha ha kane ka jylla.
Na ka liang jong u bah Renikton Lyngdoh u la ong ba baroh shi katta ki paidbah ki hap ban leit shaduh guwahati na ka bynta ban leit thied kali, hynrei mynta ki lah ban thie na Shillong bad kumjuh ruh ka jaka shna kali kaba biang nadong shading.
U la ai khublei ruh ia baroh kiba la ai jingkyrshan ia u ha ki liang baroh khamtam ki nongthied kali kiba la bun bha ban wan thied kali na kane ka jaka die kali kaba thymmai kaba don ia ki kali bapher bapher kiba kynthup ruh ia ki kali kiba lah ban pyndonkam da ki heh ki hain bad kumjuh ruh ki riew paidbah.
Shillong, 19 Rymphang:Ha ka jingiapyni nia elekshon hynne ka nsgi ba la pynlong da ka KSU Pynursla Unit napdeng ki 5 ngut ki kyrtong 2 ngut ki la pep kynthup ia u kyrtong ka Congress u Bha Jansing Tynsong ba dei u MDC jong thain bad u Bah Johnson Lyngdoh u kyrtong shimet.
Ha kane ka jingpyni nia elekshon ba la long hynne ka sngi Balang ha iew Pynursla la wan tang u kyrtong ka HSPDP u Bah Samson Suting, u kyrtong KHNAM u Bah Iengskhem Diengdoh bad u Bah Ryngkat Lyndem jong ka UDP.
Ha ka jingshisha la dep pyntip lu sha ki kyrtong hynrei na ka liang jong u Congress u la pyntip ba um lah ban wan namar ba khlem pyntip sha ki Primary Unit jong ka Congress ba la pynlyngngoh jur ia ka KSU namar ba ki khlem khot ia ka party bad ki khot ia u kyrtong.
Ki nongialam ka KSU ki la iathuh ba ha ka por ba iakybduh ia u, u la kular ban wan hynrei kynsan kynsan u la pyntip ba um lah ban wan kumjuh ruh u kyrtong shimet.
Ha kane ka jingiapyni nia u kyrtong ka KHNAM u la ong ba ka jingjied ki paidbah ia ka KHNAM ka long kumba kynshew na ka bynta ka lawei jong ka jaidbynriew.
U la ong ba kiba jied ia ka Congress kan long kumba pynsngaid tang ia ki kontraktor ki katto katne ngut.
U la ong ba ka jaitbynriew ka la shah banbein haduh kine ki sngi bad lada ka long ha kane ka rukum, un long uba ar ban leit pyniasoh sha ka seng HNLC kumba leh u vice president ka KSU u bah Federick Kharmawphlang.
“Lada ka jaitbynriew kan iai shah banbein ngan long u ba ar ban rung sha ka HNLC", la ong une u nongialam barim ka KSU na Pynursla.
U la kyntu ia ki paidbah ba kin nym beij pisa ne skhim hynrei ban jied ia u briew u ban shkri hok ia ka Ri bad ka Jaidbynriew.
La ong ba kam myntoi ban deng tie ne ban phong sut namar ba kim lah ban kren hynrei ka shong ha u briew.
U la ong ba u la kyrshan shimet ia u kyrtong ka Congress ha kane ka elekshon MLA ba la dep hynrei u khlem rung Congress.
Katba u Kyrtong ka HSPDP u bah Samson Suting u la ong ba ka Congress ha ka por elekshon ki wan ban khroh ia  ki paidbah hynrei hadien elekshon pat ki khein ba ka Unirt Congress ki kham khein ba ki kham heh ban ia ka bor jong ka shnong.
“Hato kham heh ka Dorbar shnong ne kham heh ka unit Congress", la buh jingkylli u Bah Samson bad u bynrap ba ka Congress ka la khynra lut ia ka bor jong ka Dorbar shnong jong ka Pynursla Konstiwensi.
U la ong ruh ba ka la dei ka por ia ki paibah ba ki dei ban kyntait noh ia ka party Congress bad ba kin jied noh ia ka party riewlum kiba ieng na ka bynta ban shkri na ka bynta ka Ri bad ka jaidbynriew ym kum ka Congr4ess kaba shah synshar nabar naduh Delhi.
U la kyntu ia ki paidbah ba kkim dei ban beij ia ka pisa namar lada ki shim ia ka pisa maki ruh ki donkti lang ha ka ban die ia ka ri.
U7 kyrtong ka UDP u Bah Ryngkat Lyndem u la ong ba ka nongrim ba un mih madan ban iakhun ha kane ka elekshon ka long ym na ka bynta ia lade shimet hynrei na ka bynta ki paidbah ki ba bun balang.
“Lada phi don ha kano kano ka Party klet noh ia kano kano ka jingsngew hynrei kyrshan ianga kum u kyrtong ka UDP bad ngan shkri hok na bynta ka ri bad ka jaidbynriew.
Ngan long Nongmihkhmat ym tang ia lade shimet hynrei na bynta ka thain bad ka jaidbynriew baroh kawei, la ong u Bah Lyndem.
Shillong, 19 Rymphang:2 ngut ki dkhot ka ANVC-B ka kynhun lehnoh kaba la pait na ka ANVC bki la shah siat iap ha ka kynhun lehnoh ka Garo National Liberation Army,GNLA mynta ka sngi ha  ki thain ka  San kinigre.
La ong ba ka daw jong ka jingsiat iap ki GNLA ia kitei ki 2 ngut ka dei namar ka jingkynnoh ba ki la dawa pisa ha ka kyrteng ka GNLA.
Kitei ki 2 ngut kiba la shah siat iap la tip kyrteng kum u Belbong bad u Raga.
Ha kawei pat ka khubor, 4 ngut ki dkhot jong ka A’chik Songna An’pachakgipa Kotok (ASAK) ka kynhun lehnoh kaba la pait  na ka GNLA kaba la ialam da u Finance Secretary barim ka GNLA u Reding T Sangma mynta ka sngi ki la shah kem ha ki pulit SOT bad SWAT.
Ki saw ngut ki dkhot ka ASAK kiba la shah kem la tip kyrteng kum u Lucky R Natal, Netun R Sangma,Damin Ch Sangma bad u Elkin K Sangma.
La kem ia ki na Rongkhugre, ka shnong kaba jngai kumba 19 km na Tura.
U SP ka West Garo Hills u Mukesh Singh  u la ong ba ki pulit hadien ba ki ioh jingtip shaphang ka iaid ka ieng kitei ki kynhun lehnoh, ki pulit special operation team (SOT) ryngkat bad ki  pulit  special weapons and tactics team (SWAT)  ki la pynlong ia ka ijngkhynra kaba jur ha katei ka jaka  haduh ba ki la ioh kem ia ki, “Ngi dang iai tohkit ia kiteiki 4 ngut" ong u SP.
Na kitei ki 4 ngut ki pulit ki la ioh ban kurup kawei ka pistol 9 mm , kawei ka  7.
65 ,bad kiwei pat kynthup ia ki shithi dawa pisa jong ka ASAK bad ka GNLA.
Shillong, 19 Rymphang:Ha ka 13 tarik mynta u bnai, ki pulit jong ka Karbi-Anglong District Assam ki la wan ha ka por shiteng synnia ha ka shnong Mukroh, ka shnong kaba don ha khappud ka Megh alaya bad Assam bad ki la kem ia 4 ngut ki rangbah kiba la tip kyrteng kum u Ma Holy Lamare, Ma Arland War, MA Bun Myrten bad Pynhun Lamare.
La ong ba katei ka jingkem ia kitei ki 4 ngut ka long kaba khlem waran bad khlem daw bad khlem iathuh shano ki la leit rah.
Hynrei la ong ba kham hadien hadien ba la wad bniah la ioh jingtip ba la leit rah ia ki sha   Hamren kaba long ka jaka kaba jngai bha na Mukroh.
Halor katei ka jingjia ka KSU Mukroh Unit ka la pynrem jur ia katei ka jingleh ki pulit Assam, kaba ka la kynnoh ba ki la kem be-ain ia kitei ki rangbah.
“Ngi pynrem jur ia kane ka jingleh khawpud bad bymnang ain ki pulit Assam bad ka jingkem beain ia kine ki saw ngut ki rangbah, bad ngi kwah ban kylli na ka sorkar Meghalaya, shaei kito ki pulit battalion kiba juh don ha Mukroh kiba ai jingiada ia ngi?", la pynpaw u samla Hamarbamut Muskut, President ka KSU Mukroh Unit.
Shuh shuh u President ka KSU u la ong ba lada ka long ha katei ka dur ba ka sorkar Assam ka wan leh thombor ia ki briew kiba don ha khappud ka pynsngewsih bad pynbitar ia ki paidbah ka thain.
“Ha ki por ilekshon, ki wan khroh ia ka VOTE ki paidbah ka Mukroh bad kiwei ki shnong napoh Block 1, te mynta pat shaei ki nongmihkhmat ban ia peit lem ia kane ka khia ka shon jong ngi pat mynta.
Ngi kyntu ia ka sorkar ba kan pynioh ia ngi da ka Police Outpost ha Mukroh kaba long ka mat jingdawa jong ka KSU bad kiwei ruh ki para sengbhalang ha kine ki por ba la dep.
Kumta ngi dawa na ki bor jong ka Meghalaya ba kin tuklar lem ban pyllait ia kitei ki saw ngut ki rangbah", la pynkut ka kyrwoh na ka  KSU Mukroh Unit.
Shillong, 20 Rymphang:U District Magistrate, West Jaintia Hills District, Jowai u la pynbna paidbah ba ha ka 22 tarik, 23,24 bad 27 u rymphang ka dei ka sngi bay m shah ban die kyiad ha baroh kawei ka District namar ka elekshon MDC sha ka JHADC.
U la pynbna ba baroh ki dukan kyiad ki dei ban khang ha kitei ki sngi.
Shillong, 20 Rymphang:Ha ka 16 tarik u nailur 2013, ki pulit bad ki nongtrei ka ANTF ki la pynlong ka jingkhynra ha ka iing wai jong ka Smti Lalthazuali Ralte, bad ha katei ka jingleit khynra ki la lap haduh 2 kram u drok  Herion.
Halor ka tei ka jingioh kurup ia u drok na ka jaka sah katei ka longkmie ki pulit ki la rejistar case ha Rynjah PS case No.
105(09)2013 U/s 21 NDPS Act bad la thung ka jingtohkit halor katei ka jingjia.
La rah ia katei ka jingjia sha ka Ing Bishar jong ka Court of Special Judge, (NDPS) Shillong , bad la rai pynrem ia katei ka longkmie ba khaii drok bad kum ka jingpynshtom la rai ban set byndi ia ka haduh 6 bnai kynthih katkum ka hukum jong ka ing bishar dated 18.
02.
2014.
Ia katei ka kacase la tohkit da u SI M.
A.
Marak, iathuh u SP ka East Khasi Hills u bah M Kharkrang.
Shillong, 20 Rymphang:Sa shisien biang ka tnad elekshon ka sorkar jylla ka la ia shong jingia lang ban pyrkhat ban pyniaid beit ia ka elekshon MDc ka ban sdang ha ka 24 tarik mynta u bnai, ha katei ka jingialang ka tnad elekshon ka la shim ba ka long kaba donkam ban ia treilang bad ka Assam na ak bynta ban pyniaid beit ia ka elekshon khamtam ha kito ki jaka khappud  jong kitei ki ar tylli ki jylla.
Ka sorkar jylla ka la hukum ruh ia baroh saw ki DC ban peit ba kan ym don mih kano kano ka jingkulmar ha ka elekshon ha ki bynta ba don ka jingkynad namar u pud u sam hapdeng ka Assam bad Meghalaya.
“Ngi la ioh khubor ba kin don bun ki kynhun ki ba la thmu ban pynkulmar bad ban khanglad ia ka jingthep vote , da ka jingthmu ban pynthut ia ka elekshon" ong u Commissioner & Secretary in-charge jong ka tnad elekshon u bah  Jopthiaw Lyngdoh.
U bah Lyngdoh u la pynthikna ruh ba la pynkhlain ia ki bor pahara khamtam ha ki jaka jong ka Ri-Bhoi-Karbi Anglong bad  West Jaintia-Karbi-Anglong, ki thain khappud bad ka Assam.
Shillong, 20 Rymphang:Ka Khun Hynniew trep National Awakening Movement (KHNAM) 18th- Mawkhar –Pyntho rumkhrah Constituency kan pynlong ia ka jingialang Paidbah ha ka 21 tarik mynta u bnai ha Mawkhar (YMCA) ha ka por 7baje janmiet na ka bynta ka elekshon MDC 2014.
Ha katei ka sngi u Kyrtong ka Constituency U Bah James Ban Basaiawmoit ha ryng kat bad ki dkhot jong ka Central Body CEC kin wan ban pynshai ia ki nongrim bad ki mat trei kam ba ka seng sain hima KHNAM ka ieng.
La kyrpad ia ki paidbah ba kin ia poilang sha katei ka jingialang.
Ha ka 22 tarik kan don ka jingiaid rally naduh ka por 11:30 baje mynstep , Ka jingiaid Rally kan long na iing jong u kyrtong u Bah James Ban Basaiawmoit.
Shillong, 20 Rymphang:U Vice President ka 2-Jowai L-A Konstitwensi u ma S Yoowan Dkhar uba long ruh u President jong ka  ka Mihmyntdu Circle  u la mih noh na ka seng UDP, bad hadien ka jing mih jong u kiwei pat ki nongialam ba hakhmat ka UDP ha ka shnong Mih myntdu kiba kynthup ia u ma Micky John Shylla u ba long kum u Secretary ka UDP Mihmyntdu circle, u  ma Skhemlang Lamare,u ma Chem Biam u Ma Sabut Rymbai bad ki katto katne ki nong bud ki jong ki ki la mih noh na katei ka seng , bad ki la shim ia ka rai ban pyniasoh bad ka seng Congress na ka bynta ban kyrshan ia u kyrtong jong ka u ma J.
U.
Nongrum, ka kyrwoh ba la pyllait da u  k u ma Skhemlang Lamare Ex Secretary Primary Unit UDP Mihmyntdu.
Shillong, 20 Rymphang:U kyrtong MDC ka NCP na Laban-Mawprem u Bah Sanbor Shullai u la ong ba u la don ha ka jingjop ha kane ka elek shon bad ka jingleit ialap elekshon jongu, ka long ban shu lei tai khublei sha ki paidbah.
U Bah Shullai uba dei ruh u MLA ka South Shillong constituency u la ong ba ka jingong ba bam armaloi kum u MLA bad MDC kam don eiei ban ktah namar ba ka shong ha u paidbah ban jied.
“Ki paidbah ki ai ban shakri, ar maloi ne lai maloi ne saw maloi ruh kam lei eiei haba lah ban shakri ia ki paidbah", la ong u Bah Sanbor.
“Kum u MLA bad MDC nga shakri kumjuh hi khlem don jingiapher eiei", la ong u president ka NCP bad bynrap, ba ki paidbah ki dang kwah ban aiti biang ha u kum u nongniah ba la tbit namar ba ki sheptieng ia kiba thymmai ioh kin pyntyllun kulmar.
Ha kawei ka liang, u Bah Shullui u la ong ba ka Para 12 A ka 6th Scheduled la dei ban weng noh namar ba ka la pyntlot bor ia ka district council.
“Kane ka dei kaba donkam ban pynkhlain ia ka district council", la ong u Bah Shullai ha kaba u la iathuh ruh, ha ki snem ba long CEM u Bah HS Shylla, ki MDC ki la leit iakynduh ia u myntri ka sorkar pdeng ba peit ia ki tnad Tribal Affairs ia ka jingdonkam ban weng noh ia kane ka kyndon.
Hynrei haduh mynta ka dang sahteng bad katkum ka jingong u Bah Shullai, lada ka sorkar kam sngap, la dei ban khot ban lum lang ia baroh ki rangbah shnong, ki hima bad ki paidbah ban leit dawa ban weng noh ia kane ka Para 12A ka 6th Scheduled.
Ha kane ka kynti ka Laban-Mawprem kan sakhi ia ki kyrtong na UDP u Bah Federick Joplang Lynshiang, na Congress ka Kong Yalanda R Mylliemngap, Andreas Kharkongor na KHNAM, Bah Banrikupar Wahlang na HSPDP.
Shillong, 20 Rymphang:U Myntri ka jylla u Dr Mukul Sangma u la ong ba ka 6th Scheduled jong ka Indian Constitution kadei ka ba la thaw da ka Congress party kaba thmu ban ai jingiada na ka bynta ki paid riewlum.
“Ula ong  ba ki nong ialam ka seng Congress da ka jingwanrah ia ka 6th Scheduled ka long ban iada ia ka paid riew lum," la ong u Mukul Sangma  la ka jingialang paidbah ha Thyn roid  hynne ka sngi Palei.
U la ong ba dei lyngba ki kyndon kiba don ha kane 6th Schedule la lah ban iada ia ki paid riewlum ha kane ka jylla.
“Ym dei ki Myntri ka jylla ne u Chief Executive Member (CEMs) jong ka district councils kiba iada ia kahynrei kadei ka ain kaba ai ka jingiada ia ka jylla kynthup ruh ia ka jylla Meghalaya,"la ong u Mukul.
U Mukulm u la pyntikna ba ;lada u Banteidor Lyngdoh un long kum u MDC jong kane ka Konstiwensi ban wanrah iaki kam pyntoi ha kane ka constituency.
Shillong, 20 Rymphang:Ka Garo Students’ Union-Western Zone (South) (GSU-WZ) ka la pynpaw ia ka jingbym sngewhun ia ka rukom treikam jong ka German Technology company kaba pyntrei ia ka surok National High Way ha South Garo Hills, bad katei ka seng ka la pan da ka jingtohkit halor ka jing pyntreikam ia katei ka surok.
U President ka GSU-WZ u Jappindro M Marak u la thoh da ka shithi sha u chief engineer uba dei peit ia ka national highway ban dawa na u ba dei ban thung da ka kynhun tohkit halr ka jingtrei ia katei ka surok da ka katei ka kompeni.
Ha katei ka shithi kaba la phah mynta ka sngi u Marak u la kynnoh ba ka tei ka kompeni kam shym la bud ryntih ia ki kyndon ba ki bor bahalor kiba dei peit ia ka surok ki bun na ak bynta ka rukom trei.
U la ong ba ki surok? National high Way ba la pyntrei ki long ki bym hun namarba ka jinglong jingman jong katei ka surok kaba la dep trei kam long h aka rukom kaba ryntih.
U la kdew ruh ba ka surok na  Golmangre Bolonggitok sha  Melim South West Garo hills, kaba la shna ar snem mynshuwa ka dei kawei na ki nuksa jong ka jingbym biang ia ka rukom pyntrei.
“Ki don ki bynta jong ka surok kiba long khim, ki don kiba iar, kam don ka jingiaryntih ha ka jingheh" ong u President ka GSU.
shuh shuh u la pyntip ruh sha u chief Engineer ba ki don ha ki jaka jaka bay m shymg la buh ia ki muri harud surok bad kumjuh ruh ki kynroh, da kaba kdew ba ha ka shnong  Damdiloka ka kynroh kaba rim ka la twa hynrei katei ka kompeni kam shym la maramot ia ka.
U Marak u la kyntu ia ki bor bahalor ba dei peit ia ka surok National higway ba kin shim khia ban pyni bad ban kdew ia katei ka kompeni ia ka rukom ban trei ia ki kam, khnang ba kan ym wanrahjingeh eiei ia ki paidbah.
Shillong, 20 Rymphang:Ka seng WYWC ka la kynnoh ba ki nongialam ka seng HSPDP ki la shim kabu ia ki briew jong ka thain nongstoin kiba dang bun kiba duna ha ka liang ka jingnang jingstad ha kaba ki la pyndonkam bakla ia ki MLA Scheme jong ka Nongstoin bad Rambrai Konstitwensi.
Katkum ka kyrwoh ba la phah da u bah L.
Marngar President WYWC u la ong ba ka seng ka la lap lyngba ka RTI ba ha ka 4 tarik u jylliew 2013 ia ka jingbym pyntreikam ia ki MLA scheme khamtam ha ka SRWP bad ISYDP ha kaitei ki konstitwensi.
La ong ba ki la  don shibun ki Madan, ki Community Hall, ki Youth Club, ki Jiengkieng, bad ki Surok ki ba don tang ka kyrteng bad khlem da lap haei haei ruh.
“Lada baroh nakine ki schemes la pyndonkam hok, mynta kane ka thain jong ngi kan jin da la kylla da kumwei" ong ka kyrwoh na u bah L.
Marngar.
Ka seng ka la kyntu ia ki paidbah ba kin long kiba husiar na kiba kum kitei ki nongialam kiba pyrta ieid jaitbynriew phewse ki die tad ia ka jaitbynriew da ki kam bamsap.
Ka kyrwoh ka  long ba ka seng kan ym shongthait ne shong kli kti hynrei kan iai buddien shuh shuh ban pynsaja ia ki briew kiba donkti ban pyndonkam bakla ia ka pisa paidbah.
Shillong, 20 Rymphang:Ka UDP ka la ong ba ka lpng kaba sngew lyng ngoh ba u Myntri rangbah ka jylla u Dr Mukul Sangma u la kop ban sei madan ia ka jingdonkti jongu bad ki seng lehnoh ha ka jylla.
“Ngi kwah ban pyn kynmaw ia u myntri rang bah ba u Ajaju Marak uba dei u political secretary ka ANVC (B) uba sei madan ia ka jingkynnoh ba u Myntri Rangbah u donkti bad ki seng lehnoh.
Ngi shu pynsngew ia kane sha ki paidbah bad ngi dawa ba dei ban pynlong ia ka jingtohkit halor kane" la ong u Secretary ka UDP u Bah Allantry F Dkhar ha ka kyrwoh ba la pynlait.
U Bah DKhar u la ong ba ka sorkar ka dei ban thung ia ka jingtohkit kaba laitluid ban pynshisha halor kane.
Kaba biang eh dei ban aiti ha ka CBI ne ha ka NIA.
“Ngi kwah ban iathuh ia u Myntri rangbah ba ka UDP ne ka ANVC (B) lane ka CBI lane ka NIA ban ai sakhi ia ka jingdonkti jongu bad ki seng lehnoh" la ong u Bah Dkhar.
U la ong ba ka party kam sngew iahap ba u briew uba bat ia ka kyrdan myntri rangbah un shu bret ia ka jingkitkhlieh sha kiwei pat tang ban lait na lade.
“Phi tharai ka High Level Scrutiny Committee shwa ka kaiphod ka CBI kaba shu pynslem kai bad ruh ka jingbamsap ba la lap ia u CEM ka JHADC u Bah MB Rymbai ba la leh ia kiwei kin ioh ia ka jingpynshitom kaba iadei bad ki kam jongki", la ong u Bah Dkhar.
Kham mynshwa, u Dr Sangma u la ong ba ai ba kin pynshisha ba u donkti bad ki seng lehnoh.
Shillong, 20 Rymphang:Ka Congress ka la pynlong ia ka jingialap elekshon ha iew Pynursla na ka bynta ki ar ngut ki kyrtong jong ka u Bah Jan Tynsong na Lyngkyrdem –Laitkroh bad u bah An thony Kongwang na nong shken konstitwensi.
Ha katei ka jingialang u bah John F Kharshiing uwei na ki nongialam Congress u la ong ba ka sorkar congress ka la don ka jngthmu ban plies a 20 tylli ki iew khappud ha shi lynter ka khappud jong ka Megha laya bad Bangladesh, bad katei ka kam ka la jan urlong mynta bad lada kan urlong kan long ka jing kyrkhu na ka bynta ka thain Ri-War Mihngi kaba dei ka thain kaba don ha khappud bad ka Bang la.
U la ong ruh ba donkam ia ki paidbah ban  pynjop ia kitei ki ar ngut ki kyrtong u bah Jan bad bah Anthony ban pynsted ia kitei ki kam.
Haba ai jingkren u la ai khublei kyrpang ia u Bah Pynshngainlang  N Syiem, CEM bad nongialam jong ki MDC na ka Seng Congress bad ia u Bah Jan Tynsong, MDC bad EM kiba la trei shitom ban wanrah ia ka Act 2011 bad ki Rule 2013 na ka bynta ki nongaidawai  (Traditional Healers ) kynbat ka ban plie lad ia ki nongaidawai, ki nongkhem ba kin lah ban shim license na ka office District Council.
U la ong ba ka Sorkar ka dang pynkhreh ban pynbeit thymmai ia ka Sixth Schedule bad kano kano ka jingpynjanai kan myntoi lang sha baroh LAI tylli ki District Council namar ngi don ha ka juh ka jylla bad u la kyrpad ia ki paidbah ba kin buh ha ka jingduwai ban kynmaw ia ka Ri bad ki nongialam kiba la ialam bad btin ia kane ka Ri haduh kine ki sngi.
Kiwei kiba la ia kren ki long u Rangbah Shnong, Pynursla uba la pyniaid ia ka jingialang, u Bah RM Shabong, u Editor Rupang, bad ki kyrtong baroh ar ngut u Bah Jan Tynsong, MDC Langkyrdem-Laitlyngkot, bad bah Anthony Kongwang, uba dei ruh u nongrwai uba pawnam ha ka Ri Khasi.
Shillong, 20 Rymphang.
U Bah Lamphrang Kharbani President barim jong ka Hynniewtrep Achik National movement (HANM) uba la iakhun kum u kyrtong shimet na Langrin constituency bad ka shap ba u la ioh ka dei ka sngi, u la pyllait ruh ia ki 10 tylli ki mat treikam ba un iakhun kiba dei ki mat treikam na ka bynta ka jylla khamtam na ka bynta ka constituency.
U bah Lamphrang Kha rbani u la pyntip ba u la ieng ban iakhun ia kane ka ilekshon MDC ryngkat bad ki jingkular ba un trei na ka bynta ka  Ka roi ka par ha baroh ki liang (All Round Development).
Ngi la dei hok ban ioh noh kyrkieh ia ka Ranikor Administrative Unit bvad hadien pat sa ia ka Ranikor Civil Sub Division, sa kawei ka C& RD Block ha ki thain Wahkaji-Umdoh lun-Warsynlyngdoh Phlangdiloin Area, kumta ngan ieng rangbah ban iasaid bad dawa halor kine.
Nalor kane u la ong ruh ba, u kular skhem ban pyntreikam hok ia baroh ki MDC Skhim haba paw haba shit ka sngi bad ngan pynbiang ia ka jingkhein shisien shisnem halor ka MDC skhim namar kane ka dei ka pisa jongphi ki paidbah bad ngam don hok ban pyndonkam bakla ia ka.
“Nga kular ban shna ia ka Langrin Constituency Development Committee ka ban don bynta da baroh ki Rangbah shnong, Dorbar shnong, Seng longkmie, ki samla, Mulor, Nokma, Sordar shnong ki  ban ai jingmut kumno ban pyntreikam ia ka MDC skhim bad kumjuh ruh ban thawlad ban wanrah ia ki kam pynroi na kiwei pat ki tnad sorkar ha ka thain" u la bynrap.
U la kular ruh ban kyntiew ia ka Sport phutbol, Volley Ball bad kiwei kiwei jong ki samla kiba donsap hapoh ka Constituency, Ban wanrah ia ki ain pyrshah bamsap bam pong kiba khlain kiba long ki sainkhum sai teh jong ka jingsahdien bad ban wanrah ia ka synshar khadar kaba khuid bad suba hapoh ka Constituency, ban ialeh pyrshah ia ka jingduk jingthngan da kaba pynkhlain ia ka rep ka riang ri jingri, ban thaw ia ki lad ioh kam ioh jam bad khamtam eh ki khun samla kiba la nang la stad bad kumjuh ruh ban kyntiew ia ka pule puthi.
Kiwei pat ki jingkular u la ong ba un dawa na ka sorkar ban ithuh noh ia ka ktien Khasi bad  Garo kum ki State Official Langue bad ban pynrung noh ia ki ha ka Scheduled baphra katkum ka Constitution ka Ri India, ban iawer ia ki para MDC ban ieng rangbah ban dawa na ka sorkar jylla ba ka dei ban pynbeit noh shisyndon ia u pud u sam bad ban iada ia ka khyndew ka shyiap bad ban pynneh pynsah ia ki riti dustur bad pynkhlain ia ka Sixth Schedule kumba la pynkupbor da ka constitution jong ka Ri India.
U la kular ruh ban pynkhlain ia ki Dorbar shnong, ki Dorbar Raid, ki Dorbar Hima bad ki Elaka da kaba wanrah noh ia ka Village Administration Act (ka Riti synshar shnong)  kiba kdup lang ia ka riti bad kynthup ia ki ain pynbha pynjanai ia ki katkum ka jingtyllun ka por bad kumjuh ruh ban Pynkhlain bad pyrkhing shuh shuh ia ka ain khaii pateng da ki bar jylla (Trading by non Tribal Regulation Act, 1954 bad ia ka Benami Transaction Prohibition Act khnang ban kyntiew ia ka khaii pateng ki riewlum trai Ri.
(Indigenous Tribal of Meghalaya).
Bad ruh ban wanrah ia ka ain kaba khlain ban teh lakam ia ka jingwan rung kyrthlep jong ki mynder bad ki poiwir (Influx of Immigrant) hapoh ka jylla.
Shillong, 20 Rymphang:Hynne ka sngi ka madan heh Mawlai ka la shongshit bha namar ka jingialympat nia jong ki kyrtong bapher bapher kiba kynthup na ki saw tylli ki party ba iakhun ha kane ka elekshon MDC.
Ia kane ka jingiapyni nia hapdeng ki kyrtong la pynlong da ka dorbar shnong Mawlai Phudmuri.
U kyrtong ka KHNAM u Bah Process T Sawkmie uba ioh ban iakren nyngkong ha kane ka jingiapyni nia, u la panmap ia ka jingbakla jongu ha kine ki snem ba la dep ban ieh ia ka Mawlai.
“Nga pan map ia ka jingbakla kum u briew", la ong u Bah Process bad bynrap ha u snem 2008, la rem noh namar ba nga bakla, baroh ki iakren ia nga bad ha u 2018 ngan wan biang.
U la ong ba ki briew ki ong ba ka kam MDC ka dei I khnai hynrei ha u Bah Process kan long u Hati.
U la pan jingkyrshan na ki paidbah, namar lada khlain ka district council, khlain ka shnong, khlain ki hima, bad ka jaitbynriew ruh.
“Lada ngan jop, kum u kyrtong ka KHNAM, ngan iakhun ban pynkhlain ia ka district council, ban pynioh ban ai syrnod Scheduled Tribe namar kumba ka long mynta la ai syrnod ST u Deputy Commissioner u bym dei trai jaka", la ong u Bah Sawkmie.
U la kren ruh ia ka ILP da kaba ong ba ka long kaba donkam ban iada ia ka ri bad ka jaitbynriew na ka jingwan rung jyllei ki briew ba nabar.
U Bah Sawkmie uba dei u MLA barim ka Mawlai u la put turoi ia ki kam ba u la leh ha ki 10 snem kum y MLA bad u la panbor biang na ki paidbah ba un rung ha ka district council ha kane ka kynti.
Katba u kyrtong ka Congress u bah Teibor Pathaw u la ong ba lada ki paidbah ka Mawlai ki jied ia ka Congress ha district council, kan kham suk ban leit rung ha Secretariat naba ha ka jylla ruh, la synshar da ka Congress.
“Haduh u 2018, ka sorkar ba ialam ka Congress kan neh beit ha kane ka jylla", la ong u Bah Pathaw.
U la ther ia u kyrtong ka KHNAM ba u la kam ba ieid ri hynrei ha iing jong u, la ai wai beit ha ki dkhar suda.
Hynrei ka jingkren kaba kham pynleit jingmut ki briew dei na u kyrtong jong ka HSPDP u Bah Panborlang Ryntathiang uba la ong ba ki paidbah ki dei ban pyrkhat janai ban jied ia ki nongialam sha ka district council, namar ba shisien ba ki jied, ki rai ia ka lawei ka jaitbynriew.
“Ka daw kaba ktik ia nga ban mih madan ka long ban shakri da ka jingkhuid jingsuba hadien ba la ioh  jingialap na u Bah Ardent M Basaiawmoit ia ka Clean Politic Campaign", la ong u bah Ryntathiang.
Phi ki paidbah wat shah pynbiej ha ka bor jong ka pisa, hynrei pyrkhat ia ka lawei ka jaitbynriew, u la ong.
U la ong ba wat khein kai ia ka kam MDC namar ba ka dei ka kam iap kam im jong ka jaitbynriew.
“Ngam kular ia kane katai hynrei ka jingkular ka long ban shakri da ka jingkhuid bad ka jingbeit", u la ong shuh shuh.
U kyrtong ka UDP pat, u Bah Gervasis Kharmujai u la ong ba lada ki paidbah ka Mawlai kin jied ia u sha ka district council, un long kum u niangpyrshit ban nym ai thiah ai dem ba ka district council ne ka Executive Committee kan shong kli kti.
U Bah Kharmujai u dei u nonghikai la 20 snem ha Sacred Heart Higher Secondary, Mawlai bad u la mih ban iakhun ia kane ka kam MDC ha kane ka kynti.
“Lada phi ki paidbah ki la shah shitom ban sngap ia kane ka jingkren mynta ka sngi, lada phi ai ia ka jingjop, ngan shah shitom na ka bynta jong phi baroh san snem", la ong u Bah Kharmujai.
U la ong ba ka UDP lada kan wan ha ka bor, kan pynkylla ia ka rukom treikam ka Council ban khang lad ia ki bar jylla ban knieh ia ka pliang ja jong ki paidbah Khasi.
“peit ha Iewduh ki Khasi ki la duna ba shong dukan bad lada dang ailad sa katno ki Khasi kin sa kylla tang ki nongthied ym shuh ki nongdie dukan", la ong u Bah Kharmujai.
Ha kane ka sngi, ka jingiapyni nia ka long kaba shongshit da ka jingwan sngap jong ki nongkyrshan na ki party bapher bapher.
Shillong, 20 Rymphang:Ki samla ka ri ki dei ka spah bah jong ka lawei, wat leh kamkai bad wat khein sting, namar ioh ki pyndonkam bakla ia ka jingstad jogn ki sha kawei pat ka bynta  ong ka  Khun Hynñiewtrep National Awakening Movement (KHNAM), ka KHNAM ka la pynpaw ia ka jing bitar da kaba kynnoh ba ka daw kaba la pynlong ia ki samla kiba bat khulom ha kti ba kin kieng atiar ka dei na ka daw jong ka sorkar kaba la leh mynthi bad sngap man man ia ki jingdawa bad ki jingiakhih kiba ki la pynlong.
Ka KHNAM ka la pynrem jur ia ka sorkar hapoh ka jingialam u  Myntri Rangbah ka Jylla, Mukul Sangma, u ba la ong ba ka sorkar kan hap pynshisha shwa la u Vice President ka KSU u Fre derick Kharmawphlang u la don ka jingiadei lypa naduh kham mynshwa bad ka seng lehnoh HNLC.
“Ka jingpynrem jur jong ngi ia ka jingkren u Myntri Rangbah kadei ha ka nongrim ia ka jingkren laplah ka jong u khlem da thew bad bishar ia ka daw aiu kaba pynlong ia ki samla ba kin leit ban kieng atiar ban dawa ia ka hok.
Ym dei tang utei u Samla uba bitar ia ka jingleh kuman bad ka jingleh kyllut bad matlah haba iadei bad kiba bun ki jingeh jong ki samla lyngba U Myntri Rangbah, ki Myntri Sorkar bad ki Heh Ophisar Sorkar hynrei ki don bun ki samla sha lyndet kiba bitar tangba kiba pat pynpaw pat ia ka jingbitar kaba ki dang iai pun haduh mynne bad mynta" ong u bah Adilbert Nongrum Working President ka KHNAM ha ak kyrwoh ba u la pyllait paidbah myngta ka sngi.
“Ki samla ki ladep ban pyni ksai lypa ia ka jingbitar jong ki khamtam ha kum kiba bun ki jingiakhih ba ki ju iai iakhih ha kaba ki ju iai kren bad pyrta ruh hakhmat ka sorkar, “Sorkar wat pynbor ia ngi ban kieng atiar haba ngi dawa ia ka hok" haba ka sorkar ka ju iaileh mynthi ia ki jingdawa jong ki samla.
Hynrei kaba ngi iohi ka long ba u Myntri Rangbah bad ki Myntri bad ki ophisar jong u kim ju leh eiei tangba ki shu iai sngap mynthi bad mynta ynda la poi u pud ba ki samla kiba ju bat khulom ki kieng atiar ki da rap jot ialade da kaba shu ong kum ha ka case u Fredrick, ba u Myntri Rangbah u ong, ba ka sorkar kan hap pynshisha shwa la u Vice President ka KSU u Frederick Kharmawphlang u la don ka jingiadei lypa naduh kham mynshwa bad ka seng lehnoh HNLC.
Hashuwa ka jingiakhih na bynta ban dawa ILP ngi ladep iohi ia kiba bun ki jingiakhih kum ha ka ban dawa ban pynbeit ia u pud u sam, ka jingiakhih halor ka jingbun jong ki kam bamsap, ka jingiakhih haba iadei bad ka jingthung kam tuh da kaba pyndam da ki sia lieh ia ki mark sheet bad ban thung pat da ki briew ki bym dei ban ioh ia ka hok, ka jingiakhih jong ki samla iit kam ha ka DSC, ka jingiakhih jong ki samla kiba don ia ka jingduna ha ki dkhot met hynrei kine ki jingiakhih ki kut haei, “ki kut tang ha ka jingshah lehbor ha ki briew ka sorkar da kaba ki shah shoh ne ki shah bom shah tied da ki lathi, ka jingshah set ha ki phatok, ka jingshah kynnoh ba kidei ki briew kiba donkti ban pynjot ia ki mar sorkar bad ter ter" pynkut ka kyrwoh na ka KHNAM.
Shillong, 20 Rymphang:U Myntri ka jylla u Dr Dr Mukul Sangma u la kynnoh ba u Working president ka UDP u Bah Paul Lyngdoh u ba donkti ban pynkhyllem ia ka sorkar MPA ba ialam da ka UDP ha u snem 2009.
“U BahPaul ha ka por ba u long u Myntri jong ka tnad kam pynroi sor u la pynkhyllem ia ka sorkar MPA  namar ba u iakhun pyrshah ia u Myn tri ka PHE u Bah AL Hek  halor ban pyntreikam ia ka Phase III jong ka Greater Shillong Water Supply Scheme (GSWSS)  ba la bei pisa da ka JNNURM",  la ong u Myntri ka Jylla u Dr Sangma  ha ba kren ha ka jingialang hynnin ka sngi ha Mawngap.
