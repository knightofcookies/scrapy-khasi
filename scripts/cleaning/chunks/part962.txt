Kum ban shu pynkynmaw ba katei ka prokram kaba la pynlong ha ka sngi saitjain ka dei kaba nyngkong ba la pynlong bad pynkup burom ia ki samla pule jong ka shnong.
Shillong,12 K’lyngkot:U Rangbah Shnong ka Laitjem u  Bah Ham Warjri u la pyllait paidbah ia ka Documentary Film ba la ai kyrteng ‘Ki Dienjat Sha ki Shlem Pyrkhat’  bad katei ka phlim ka dei kaba la pynbit pynbiang da u bah Hamlet Dohling.
Katei ka phlim ka long ruh  kum shi bynta na ka bynta ka jingialap elekshon MDC 2014.
Ha ka jingkren u Rangbah Shnong u la ai khublei ia u bah Hamlet ba u la wan ban pyllait paidbah ia kane ka phlim ha ka shnong jong u ka ban long ruh kum ka bynta ba kongsan ba ki nongshong shnong ym tang ka shnong Laitjem kin bishar hynrei ki paidbah ruh kin bishar  bniah  shwa ba kin jied ia ki nongmihkhmat sha ka District Council 2014.
Ha ka jingkren u bah Hamlet u la pynpaw ba ka jingshna ia kane ka documentary film ka long kat kum ka jinglum lang na ki mat treikam ba ka KSU ka la lah ban leh ha kine ki khyndiat snem hapoh ka jingialam u bah Samuel,bah Daniel bad bah Hamlet ha ka ban shakri na ka bynta ka ri bad ka jaidbynriew.
Kiei kibala pyni ha katei ka phlim ki long  tang khyndiat eh ba la lum thup na ki ba bun ki mat kiba ka KSU ha kine ki khyndiat snem ka la lah ban leh bad u la pynpaw ba u la don ka jingkyrmen ba  skhem ba ki paidbah hadien ba ki la dep ban peit bad bishar ia kane ka phlim  kin da thew da woh bad bishar bniah ha kaba iadei bad ka jingjied ia ki nongmihkhmat sha KHADC.
Ia katei ka phlim ki paidbah ka jylla ki lah ban ioh da kaba kin ia kynduh ia u Bah Hamlet Dohling.
Shillong,12 K’lyngkot:‘Niom la ka niom beit-niom la ka niom beit ha i Bah Prestone’ ka dei ka sur jingrwai kaba la mih na ka ryndang ba syiang u nongrwai ba pawnam ka Ri-War u Bah Anthony Khongwang ha kane ka elekshon MLA 2013  ba la dep.
Mynta utei u nongialap elekshon (jong u Bah Prestone)  da ki sur jingrwai u la kylla long u kyrtong ka seng Congress u ban ia reng ha kane ka elekshon MDC 2014 na Nongshken Konstitwensi.
Ki la don haduh 5 ngut kiba la thep kyrteng na ka seng Congress na ka bynta ban ia aireng ha ka MDC na Nongshken Konstitwensi, bad na kitei ki 5 ngut ka Congress kam shym la lah ban shim ia ka rai hanao yn bynshet bad kumta la pynlong da ka elekshon jied kyrtong ha ka 10 tarik mynta u bnai.
Ki jingtip ba la ioh lum la iathuh ba ha katei ka elekshon kaba la shim bynta da ki 63 tylli ki unit kiba hap hapoh katei ka Konstitwensi, u Bah Anthony Khongwang u la ioh ia ka jingjop na  26 tylli ki unit kaba pyni ba mar shiteng na ki unit jong ka konstitwensi ki mon ban phah ia u.
Haba phai sha Lyngkyrdem Konstitwensi ia ka tiket Congress la ai sha u Bah J.
Tynsong u MDC ba mynta katei ka Konstitwensi.
Lah ban kdew ba shuwa ka elekshon jied kyrtong, kata ha ka por ba baroh ki kyrtong ki dang thep kyrteng da kawei ka sur ki la pynpaw ba kin ia kyrshan iawei ia iwei pat lada ka tiket kan leit sha uno uno ruh.
La ioh jingtip ba ha ka jingialang jong ka Congress hadien ba la dep pynbna ia ka tiket baroh ki kyrtong kiba la thep kyrteng bad kiba la shah kyntait ki la pynpaw hi ia kajuh ka sur ban ai ka jingkyrshana ia u Bah Anthony Khongwang.
Shillong,12 K’lyngkot:Ka Khasi Students’ Union Mawlai Circle ka la pyntip ba ka seng ka don ka jingthmu ban pyndep noh ia ka jingsam khusnam sha ki samla pule jong ka Mawlai hapoh u kyllalyngkot, kumta ka la pyntip sha baroh ki samla pule kiba wan shakhmat Top 20 ha ka SSLC, Top 10 ha ka HSSLC, Graduate, Post Graduate haduh ki Ph.
D level  jong u snem 2013 ba kin sngewbha ban pynpoi ia ki Xerox marksheet ki jong phi ha ophis ka seng ha Nonglum ha lane shwa ka 18 tarik u kyllalyngkot  lane da kaba phone ha kine ki number 9774959976, 9615308880 (Member Education cell).
Ka seng ka la panmap ruh namar ka jingbym lah ban pyndep ia katei ka jingsam ia ka Maitshaphrang Exellence award namar ka jingiatyngkhuh bada ka jingiakhih ILP.
Shillong,12 K’lyngkot:Ka Jaintia Student Movement (JSM) ha ka kyrwoh ba la pyllait da u Publicity Secretary, u samla Sambormi Lyngdoh u la kynthah jur ia ka sorkar jylla da kaba kynnoh ba ka ain ha ka jylla ka treikam tang lada ki bar jylla  ki shah shoh ne ki shah pyniap ne ki shah thombor.
Ka seng ka la kynthah ruh ia ka sorkar jylla , ka bym shym la patiaw eiei ban noh ki jingiarap sha ki bahaing ha sem jong kito ki longing kiba la shah pyniap kiba kynthup ia u Rangbah shnong ka Semasi uab al iap hadien ka jingshah pom da ka wait na ki bynta ka khlieh kaba la jia ha u snem uba la dep.
Katei ka seng ka la kdew kti ia ka sorkar jylla da kaba kynnoh ruh ba ha ka por ba ki bar jylla ki iap la pynlong ia ka jingthang mombati ha Khyndailad, la ai ia ki jingiarap na ka bynta ki baha ing ha sem jong ki , la phah ia ki jingsngewlem da ki Myntri sorkar kynthup ia ka Myntri ka kama pohing ka jylla hynrei ym shym la leh pat ia ki trai ri trai muluk haba ki ia kynduh ia kum kitei ki juh ki jingjia.
Ka JSM ka la dawa na u Myntri Rangbah ka jylla ba u dei ban ai ka jingiarap kum ka bai lutksan sha ki baha ing ha sem jong u rangbah ka Semasi uab la shah pyniap.
Ha ka juh ka por ka seng ka la pynrem jur ruh ia ki riew thrang snam kiba la donkti ban pyniap dusmon ia u wei u rangbah uba na ka shnong Borkhat uba la tip kyrteng kum u Dew Swer bad ka la dawa ba ka ain ka dei ban pynshitom ia ki da kaba tyngeh.
Shillong,12 K’lyngkot :Ka KSU Laban Circle ka la pynrem jur ia ka sorkar da  kaba kynnoh ba ka jingpynngat MPDA ia ki dkhot ka seng na Lawsohtun ka dei tang ka jingpharep bad ka jingthombor tang namarba ki dei ki dkhot ka seng.
Ka seng ka la ong ruh ba kam lah ban pdiang ia katei ka jingshah pyngnat MPDA ki dkhot ka seng da kaba ong ba ka dei tang ka jingtei pop jubor ia ki dkhot ka seng.
Ka KSU ka la kdew kti ia ka sorkar ha kaba ka la kynnoh ruh ba ka la pyndonkam shilliang ia ka ain , bad ka la kynnoh ba ka ain kam treikam ia ki bar jylla wat hadien ba la kem ia kin a ki jigdonkti jong ki ha ki jingjia bapher bapher hynrei ia ki trai jylla pat la pyngnat ha ki kyndon ain bapher bapher.
Shillong,12K’lyngkot:Ha ka 10 tarik mynta u bnai ha ka por 3:30 baje janmiet ki pulit ka Nongstoin ki la kem ia uwei u briew uba la tip kyrteng kum u Fullington Nongphud (31) na  Shillong Club, Shillong.
Ki pulit ki la ia thuh ba la kem ia utei u briew namar ba u la dawa pisa haduh T.
12 lak tyngka na uwei u nongkhaii heh spah ka  West Khasi Hills , u la dawa pisa ha ka kyrteng ka ANVC.
Shillong 12 K’lyngkot:U Dr Wellock Khar shiing u la ong ba ki samla ka seng Khasi Seng Kmie Mawkhar ki dei ban kham pyniar ia ka jingtreikam jongki ban shakri ia ki samla bad ka imlang sahlang.
U Dr Kharshiing haba kren ha ka jingrakhe pynkut ia ka jingdap 50 snem ka Seng Khasi Seng Kmie Mawkhar, hynne ka sngi ha Madan Weiking, u la ong ba ki samla ka por ka la iaid man u snem bad ym dei ban klet ia ki nong seng ia ka Seng Samla Seng Khasi kiba seng ha u snem 1964.
U la ong ba na ka bynta ki samla kynthei bad shynrang, ki samla ki dei ban iai pyrshang ban pynrung dkhot shuh sha ka seng khnang ba kan nang khlain na ka por sha ka por.
Ha kano kano ka seng ka jingbun jong ki dkhot, kata ka pyni ia ka jingkhlain jong ka seng.
Ka dei ban wanrah biang ia kito kiba la ieh ia ka seng namar ki daw ba pynlong ia ki ban mih bad ban klet noh ia ka seng.
“phi ki samla leit ban pynsngew thuh ban iawer biang ia ki ban wan biang sha ka seng", la ong u Dr Kharshiing.
Ka seng ka dei ban kloi ruh ban iarap ia ki dkhot para seng haba ki iakynduh kano kano ka jingeh ha ka iing ka sem ne ha kam ha jam jongki.
Ki dei ruh ban peitngor ia ki samla ban lait na ki jingmlien ba sniew kum u kynja bad drok.
Ym tang katta, ka seng Samla ka dei ban pynsngwthuh ia ki samla kynthei bad shynrang ba ka jingshongkha khynnah ka la wanrah ia ka jingktah bad khamtam lada ym biang ka kam ka jam.
Ha kane ka sngi pynkut, la ioh ruh ia ka jingkren na u rangbah JK Tariang, u president ka Seng Khasi Seng Samla Bah Reynold Ranee, bad la ioh ruh ia ka kaphod na u general secrtary Bah Batskhem Dohtdong, bad na kiwei ki nongkren.
La pynshongkun da ka jingtem na seng Khasi na Wahkhen, ka shad na Nongtalang bad ka jingrwai  na ki samla ka Seng Khasi Mawkhar.
Shillong 12 K’lyngkot:Ka United Democratic Party (UDP) ka la pynlait ia ka kyrteng jong u Bah Hadrian Lyngdoh kum u kyrtong jong ka party na ka bynta kane ka elekshon MDC na Mawkyrwat konstitwensi.
Ia ka thup kyrteng ban ar jong ka party, yn pynlait paidbah ha kine ki shi sngi ar sngi, la ong u general secretary ka UDP u Bah AF DkharU la ong ba ki kyrteng ba dang sah yn pynlait noh shen.
Shwa ia kane, ka UDP ka la pynlait hynriew ngut ki kyrteng kynthup Bah Martamlin Pyrbot na Jaiaw constituency, Bah Hamletson Dohling na Mylliem, Bah Gervasis Kharmujai na Mawlai, Bah Anthony Nongbri na Malki-Laitumkhrah, Bah Wanpli Kharmawphlang na Nongthymmai bad Bah Edarstar Nongbri na Nongkrem constituency.
Shillong 12 K’lyngkot:Ka ain wad jingtip paidbah, ka sei madan ia ki jingshisha  baroh, hynrei ka Lokayukta kan pynshi tom ia kiba bamsap, ka Lokayukta kan pynioh biang ia ka spah u paidbah,ka Lokayukta kan pynshitom ia kiba bamsap naduh u Chief Minister, ki nongmih khmat paidbah bad ki ophisar, ia kine ki paidbah la pynphriang lynba ki pamphlet ba la sam da ka Tur ryngkat bad ki nongialam bapher bapher ban pyrshah ia ka jingbamsap.
Hynne ka sngi kum shi bynta ban pyrshah ia kane ka jingbamsap la pynlong ia ka jingialap  paidbah hynne ka sngi ha Standbus Mawlai hapoh ka jingialam jong ka seng Ka Thma U Rangli (TUR) ban dawa ba dei ban wanrah da ka Lokayukta kaba khlain da kaba pynduh noh ia ka barim ka bym don bniat eiei ban pynshitom ia kiba bamsap.
Ha ka jingpynshai paidbah hynne ka sngi ka President ka CSWO ka kong Agnes Kharshiing kala ong ba ki ain mynta kidei ki ain kiba pynjynjar ia u paidbah bad ka pynsuk tang ki baheh bahain.
La ong ba kane ka jingialap ban pynshai bad pynsngewthuh paidbah ba kane ka ain Lokayukta mynta kadei ka ain kaba dkoh bad lada ym dawa ia kane ka Lokayuta kaba khlain kan sa wanrah jingeh ha kane ka ri.
“Ia kito ki ba thung kam sia lieh balei ym kem hynrei mynta balei ia kiba baheh bahain ym kem lada ki bam sap",la ong ka Kong Agnes bad bynrap, ngi kwah ban ioh ia kata ka ain Lokayukta kaba khlain bad kaba laitluid khnang ba kan wanrah ia ka jingmyntoi ha kane ka jylla.
U Bah Micheal Syiem jong ka Maitshaphrang Movement u la ong ban tehlakam ia ka bamsap dei ban pynshitom ia kito kiba bamsap ia ka pisa u paidbah katkum ba la lap lyngba ka RTI.
“Ka ain Lokayukta kaba don ha Karnataka kadei ka ain kaba khlain bha namar wat ia u Chief Minister katei ka jylla ba la lap ba u bamsap la set phatok ia u bad kum kane ka ain dei ban pyntreikam ha kane ka jylla Meghalaya",la ong u Bah Syiem.
La ong ba ka RTI kan sei madan ia kiba bamsap bad ka Lokayukta kan pynshitom ia kiba bamsap ha kane ka jylla.
Ban rat dyngkhong ia ka bamsap dei dei ban pynbor ia ka sorkar ba kan wanrah ia kane ka ain kaba laitluid, bad kane ka lah ban wanrah da ka jingiatreilang ryntih bad ki paidbah ,la ong shuh shuh u Bah Syiem.
U Pastor Kyrsoibor Pyrtuh bad ka Kong Angela  Rangad ki la kren ha kane ka jingialap paidbah bad ki la kyntu bad iawer ia ki paidbah ba kin ai ka jingkyrshan ba kin pynurlong ia kane ka jingiakhih khnang ban wanrah ia ka synshar khaddar kaba khuid ha ka synshar paidbah.
La ong ba ka Lokayukta ym tang ba ka pynshitom ia kiba bamsap hynrei ia ka pisa kaba la bamsap da ki heh sorkar yn pynioh biang sha ki.
Hyderabad ,12 K’lyngkot:Ki nongshna dur ba tbit ka Andhra Pradesh, mynta ki don hapdeng ka jingbun kam na ka bynta ban oh shrong oh shrup ia ka dur maw ne ka dur Blei thaw jong ka Sonia Gandhi ka khlieh duh jong ka Congress bad ia katei ka dur la shna ha khmat ka Temple jong ki riew ngeit niam Hindu.
Ha katei ka dur la oh shrong ba ka Sonia Gandhi ka bat ia ki symbai dieng ha kawei ka kti bad u soh ha kawei pat.
U wei u nongialam jong ka seng Congress ha Andhra Pradesh u la phah shna ia katei ka dur kaba ka jingjrong jong ka ka long haduh 9 phut kum ka dak ka jingkynmaw burom ia ka Sonia Gandhi namar ka jinglah jong ka ban thaw  ia ka jylla Telangana kum ka jylla ba pura kaba la phiah na ka Andhra Pradesh.
U P Shankar Rao, u Myntri barim , u la ong ba ka jingtei ia katei ka dur ha ing mane ka dei ka jingkynmaw burom ia ka Sonia Gandhi.
U la pynpaw ia ka jingkyrmen ba ki riew ngeit niam kin wan sha katei Temple na ka bynta ban pynlong jingduwai.
Shillong, 14 K’lyngkot:Ki Nongialam bad ki Dkhot jong ka Hill State Peoples Democratic Party (HSPDP) Mawlai Constituency ha ryngkat ki Primary Unit na ki dong bapher bapher, kila iehnohkam hynnin ka sngi halor ka nongrim ba la jied ia u Kyrtong elekshon MDC-2014 na ka Constituency khlem sngap ia ka sur kiba bun.
Ka kyrwoh bala phah da u Ba C Shabong Vice President bad Bah Rostarwell Kharryngki Secretary, ka la ong ba ki Nongkit kam bad ki dkhot ha ryngkat ki Primary Unit, kila iakynduhlang ha ka 8 tarik Kyllalyngkot ban iatai halor ka jingpynbna ka Party ia u Kyrtong Bah Panbor L Ryntathiang, ban aireng ha ka elekshon MDC na Mawlai.
Ki Nongialam bad ki Dkhot kila pyrshah jur bad ym sngew iahap ia ka rukom jied ia une kyrtong namar la jied ia u khlem da sngap ia ka sur uba bun balang.
Ka kyrwoh ka ong ba ka Party kala shu pynbna beit beit ia ka kyrteng u Bah Panbor kum u kyrtong ha ka jingialang kaba long ha ka 23 tarik Nohprah 2013 bad ka khlem ailad ia ki Nongkyrshan kiba don ka jingthrang ban kyrshan ia u Bah Rosterwel Kharryngki kum u kyrtong.
Kine ki dkhot bala mih na ka HSPDP, kin sa iakynduh shen ban iapyrkhat la kin iaid shakhmat ban pynieng ia u Bah Rostarwell na kawei pat ka Seng ne kin kyrhan noh ia uwei u kyrtong.
Shillong 12 K’lyngkot:Hadien lai bnai ba la buh por, ka Joint Action Committee of All Teachers Association of Meghalaya (JACATAM) ha ka jingia lang ba la long hynne ka sngi ka la rai ban ai por ia ka sorkar ba kan ai ia ka jubab hapoh ha ka 27 tarik mynta u bnai.
Haba kren hadien ba la wai ka jingialang u Chairman ka JACATAM u Bah ED Nongsiang u la ong ba ka jingdawa jong ki na ka sorkar haduh mynta ka long ba ka sorkar ka dei ban shimti noh tang ia kam hikai (provincialise).
“Ngi dawa ba ka sorkar kadei ban shimti noh ia ka kam hikai bad ngin ai por ia ka sorkar ba kan ai ia ka jubab hapoh ka 27 tarik mynta u bnai", la ong u Bah Nongsiang.
U Bah Nongsiang u la ong ba naduh ba iakynduh bad ka sorkar naduh ka 30 tarik u Nailur 2013 haduh mynta ka sorkar kam pat leh eiei halor ki mat jingdawa jong ki nonghikai.
La ong ba lada ka sorkar kam lah ban ai jingthoh ne ban ai ia ka jubab jong ki halor ka jingdawa ba ki la buh na ka liang jong ka JACATAM ki la rai ba kin shong jingialang biang ha ka 29 tarik mynta u bnai ba kin pynlong ia ki jingiakhih kiba tyngeh.
Lah ban kdew ba kham mynshwa ki nonghikai ki ladep ban pynlong ia ki jingiakhih bapher bapher ban pynbor ia ka sorkar ban pyntreikam noh ia ka jingdawa jong ki.
Tura, 12 lyngkot:Ki pulit jong ka Meg halaya, ki shim ba ka jingialeh pyrshah jongki bad ki dkhot jong ka ANVC ha ka sngi saitjain ba ladep, ha  Darengagal hajan Chun mati Dobasipara ha ka sor bah Tura, jong ka  West Garo Hills District, ka dei ka jingjop kaba don burom tam jongki, ha kaba la ioh ban siat iap ia ki 4ngut ki dkhot jong ka  A’chik National Volunteers Council – B (ANVC-B), ha kaba la siat iap ia kitei ki 4ngut ha ka jingialeh pyrshah bad ki  SOT – SWAT bad ba la ioh ruh shibun ki tiar ialeh, na katei ka jaka rieh jong kitei ki ehrang.
U Superintendent of Police, West Garo Hills, U  Mukesh Kr.
Singh, u iathuh “Ka dei ka jing khynra kaba heh tam, ha kine ki hynriew bnai ba ladep.
Ngi la siat iap ia ki 4ngut ki dkhot jong katei ka seng kaikhlaw bad ngi la pynpra ruh ia ka ktem jongki.
Ngi ngeit ba katei ka dei ka ktem, kaba la shong la sah da ki dkhot jong ka ANVC (B) bad ka jingtohkit, ka dang iaid shakhmat haduh mynta".
La pynlong ia katei ka jingkhynra, ha ka sngi saitjain, haba ka la don ka jingpynbthei bom, da kitei ki ehrang, hajan ka petrol pump ha Hawakhana, ha ka por 5.
40 janmiet bad ba ar tylli ki kali, ki la julor, wat la kam shym don kano kano ka jingiap briew.
U Mukesh, u iathuh ba u shim ba ka don ka jingiatrei lang  hapdeng ka  ANVC-B bad ka  United A’chik Liberation Army (UALA), na ka bynta ban pynmih ia ki kam ialeh pyrshah, ba har rukom ha Garo Hills.
Ka jingiasiat hynnin ka sngi, ha  Darengagal, kaba don 4 Kilometre na Tura, ka la neh hynnin ka sngi, haduh 45 minit, ha kaba ka jingialeh kaba jur, ka la jia ha ka por 8.
15 minit mynmiet, ong U Mukesh.
Mynta ka sngi pat, ki pulit, ki la leit biang sha katei ka jaka rieh tngen, ha kaba la kem ia 15ngut ki briew, ha kaba ka jingtohkit, ka dang iaid shakhmat ban pynthikna ia ka jingiadei jongki bad ka ANVC B bad ba la pynpra ruh ia katei ka jaka rieh tngen.
Na katei ka ktem, la ioh kurup ia hynriew tylli ki pistol, kawei ka  DBBL riffle, 20 tylli ki kuli kiba dang im, 200tylli ki tiar pynbthei bom, shiphew tylli ki khnam bad sa shibun kiwei de ki tiar ialeh.
La ioh ruh ia ka risit kaba la ai da ka  Tura Municipal Board, kaba ai wai iing ha ka kyrteng jong U  Rimpu Barnand Marak.
Shillong,14K’lyngkot:Ka jingiakawang ktieh hapdeng ki nongia lam ka ANVC-B ka la jur bha ha kine ki sngi, ha kaba nyngkong u Ajaju R Marak Publicity Secretary ka ANVC-B u la iathuh ba u Chairman ka seng u don ka jingiadei kaba jan bad u Myntri Rangbah ka jylla u Dr.
Mukul Sangma bad u la ong ba utei u chairman um don jingiadei shuh bad ka seng.
Mynta pat ki la mih ki jingkynnoh kylla na u Chairman ka seng u Rimpu Marak uba ong ba u Myntri Rangbah ka jylla um don jingiadei eiei ruh bada ka seng bad u la kynnoh kylla ba u Ajaju naduh ba u la pynphriang ia katei ka khubor lyngba ka shithi sha ki nongthohkhubor u la shu jah rngai noh bad um don bynta eieie ruh bad ka seng.
U Rimpu u la kynnoh ruh ba ki jingkynnoh jong u Ajaju ki dei ki jingkynnoh ki bym don nongrim bad ka dei tang ka jingkynnoh ban wanrah jingjot ia ka jingiasoi ia suk.
“U dei u nongpynjot, uba kwah ban pynpra ia ka jingsoi ia suk, u dei ban shim ia ka jingkitkhlieh halor ki jingjia ha Edenbari kaba ialam sha ka jingartatien ia ki dkhot ka seng" ong u Rimpu Marak.
Utei u chairman ka ANVC-B u la pynpaw ruh ia ka jingthrang ba ki bor bahalor ki dei ban khot ia kren sha shisien biang halor katei ka jingiasuk ba ki la dep iasoi.
U la ong ba ka seng kam shym la ia soi bad ka sorkar ban ia leh thma hynrei ban ia kren ia suk.
Ha kaba ia dei bad ka jingjah rngai jong ki dkhot u la ong ba ka seng kam shym la ujor eiei sha ki pulit hynrei lehse ka lah ban dei ka jingujor kaba la leh da ki riew shim kabu ha ka kyrteng ka seng.
U la ong ba ki pulit ki la dei ban da peit bniah shuwa ia ki jingujor shuwa ban phah ia ka kynhun jong sha ka ktem ka seng.
Shillong,14K’lyngkot:Mynta ka sngi ki pulit ki la ioh kem biang ia uwei u koidi uba la laitphet ka kti ki pulit ha ka 11 tarik mynta u bnai.
U superintendent of police ( City) u Bah Vivek Syiem u la iathuh ba u Jerry Maya Lamare,18 snem karta u dei u koidi uba kipulit ki la thwet hadien ka jinglait phet jong u ha ka 11 tarik.
U Maya u dei uba la shah kem namar ki jingdonkti jong u ha ki kam tuh bad kiwei pat ki kam runar.
La rejistar case ia au ha Sadar Police case no.
205(9)2013 U/s 380 IPC, Sadar PS case no.
4(1)14 U/S 379 IPC bad Laitumkhrah PS case no.
80(5)13U/S379/511 IPC hynrei utei u koidi u la lait phet  noh na Shillong Court ha ka 11 tarik bad la ioh kem biang ia u na iew Mawlong mynta ka sngi bad la rejistar case Sadar PS case no.
7(1)U/S 224/34 IPC.
Shillong,14 K’lyngkot:Ka CSWO ka la pyn rem jur halor ka jingther kuli ki pulit ia ka ANVC-B ha kaba saw ngut na ki dkhot jong ki, ki la kyllon iap hashen.
Ka kong Agnes Kharshiing President katei ka seng ka la dawa ban phah tohkit da ka tnad tohkit ka CBI ia katei ka kam.
La iohi ba ki la mih bun ki jingkren bad ki jingkynthoh ha kine ki sngi kiba la kdew kti pyrshah ia u Myntri Rangbah ka jylla u Dr.
Mukul Sangma lyngba ki shithi kiba ka ANVC-B ka la thad lyngkrang ba u dei uba la donkti bad don jingiadei bad katei ka seng lehnoh.
Halor katei ka jingkyn noh , ka CSWO ruh  ka la kynnoh ba ki samla ki shah pyndonkam bakla ha ki riew sainpyrthei ban leh ia ki kam pyntriem, ‘kane kam dei ka ba sngew phylla’ ong ka kong Agnes ha ka kyrwoh.
Ka la pynkynmaw ruh halor ki jingjia kiba la jia ha ki snem ba la dep ha kaba ki pulit ki la siat iap ia u Fullmoon Dhar , bad ka kong Agnes ka la ong ba u fullmoon dhar ruh u dei uwei na ki samla ba la shah pyndonkam bakla ha ki riew sainpyrthei hynrei uba la shah pyniap noh ha u pulit ba la shah thied u Mukesh K Singh u SP ba mynta ka Tura.
Ka CSWO ka la kyntu ruh ia ki samla ba don ha ki kynhun lehnoh ba kin wan shakhmat sha ka miej jong ka jingiakren ia suk.
Ka la ther tyngeh ia ki jinkren jong u  Commissioner and Secretary in-charge Home (Police), uba la ong bay n ym khot ia kren shuh bad ka CSWO ka la pynrem jur ia kitei ki jingkren jong u ha kaba ka la kynnoh ruh ba kum ki shakri paidbah kim dei ban pynmih ia kum kitei ki jingkren.
Shillong,14 K’lyngkot:Ka CSWO ka la kynnoh ba haduh 21 tylli ki longing ki la shah leh bein ha ka shnong Upper Klew kaba hap ha Ri-Bhoi district.
Ka president ka CSWO ka Kong  Agnes Kharshiing kaba leit mynta ka sngi, ban iakynduh ia kitei ki longing ha katei ka shnong,ka la kynnoh ba ka bor shnong Upper Klew ka la leh bein namar ka la pynduh ia ki jingmyn toi ba dei ban ioh.
Ka Kong Kharshiing ka la ong ba ka lap ba 26 ngut ki khynnah ba hapoh 6 snem ka rta ki khlem ioh jingbam na ka ICDS kumba la hokum da ka Supreme Court.
Nalor kine, sa 14 ngut ki khynnah ba hapoh 14 snem ruh kim shym la ioh satia ia ki jingmyntoi ba ka sorkar ka la ai bad ka daw, la kynnoh ba dei namar ba u sordar uba dei ruh u rangbah shnong u Bah Phorning Makdoh u la pynduh ia ki.
Kane ka shnong ka hap ha raid Kyrdem, ka Ri-Bhoi district.
“Kine ki khynnah ki khlem jingbam bad kiwei ki jingai ba ju ai ka ICDS la ar bnai mynta", la ong ka Kong Kharshiing haba iakren hynne sha ki nong thoh khubor.
Nalor kine, san ngut ki tymmen ba dei ban ioh ia ka baibam tymmen, ki khlem ioh bad 14 ngut kim shym la ioh dur EPIC.
Ka Kong Kharshiing ka la ong ba ka daw ka long ba ka shnong ka khein ia ki kum ki sohshnong bad kam shym la khein nongshong shnong.
“Kine 21 tylli ki longing kim shym la shah ban ioh jingmyntoi na ka NREGS", la ong ka Kong Kharshiing bad ka la bynrap ba kan leit ujor sha ki bor ba dei peit ka sorkar pdeng ban leh ia kaba donkam.
Ka President ka CSWO ka la kynnoh ruh ba u sorkar u la die ia ka jaka rep jong kitei ki longing bad u shah ban rep tang ha kper jong ki.
Shillong,14K’lyngkot :Ka Nehru Yuva Kendra ka la plie pyrda ia ka State Level National Integration Camp (NIC) ha Shillong ka ban sdang naduh ka 13 haduh 17 tarik mynta u bnai la pynlong ia katei ka prokram  ha Bharat Scouts & Guide campus Shillong.
Ka jingthmu ba kongsan ba la pynlong ia kane ka camp ka long ban don ka jing ia sngewthuh jingmut hadeng ki nongshong shnong jong ki briew ha ki bynta ba pher bapher ha ka ri baroh kawei bad wanrah ruh ia ka jingia tylli bad ban weng ia ka jingia sngew pher jait bynriew ha ka ri baroh kawei.
Haba ai jingkren ha ka jingialang u Sanjay Goyal,IAS bad Deputy Commissioner ka East Khasi Hills u ba long u kongsan ha kane ka sngi ula ong,ka jingthmu ba kongsan ba la pynlong ia kum kine ki prokram  ka long ban rah ka khubor kaba bha sha ki paid nongshong shnong jong ka ri baroh kawei ba kum ki briew kiba im ha ka imlang sahlang ngi dei ban don ka mynsiem iai shah ha kane ka ri ka ba khleh kiba bun jait bynriew“Ka imlang sahlang kam dei na ka bynta ka jingim ba shimet hynrei ka dei ruh na ka bynta jong ngi baroh,watla ha kane ka ri ngi don bun ki jait ki ktien ki niam ki rukom bad barabor ngi shem jingeh ha kaba ngi lah ban pyniadei khamtam ha ka ktien ka thyliej hynrei ngi dei ban long kiba iai shah ha kaba ngi lah ban wahrah ia ka jingsuk ka jingbha ha ka ri hi baroh kawei.
Ka jingthmu ban pynlong ia kum kine ki prokram kan nym kut tang hangne hynrei ka iai bteng ha kaba ki nongtrei kam sngewbha kin nang iai bteng ia kane ka kam,to rah ia kane ka khubor ba kum ki nongshong shnong ngi dei ban don ka mynsiem iai shah na ka bynta ka jingbha ia baroh ha kane ka ri ba heh ba iar jong ngi" ong u DC.
Ki nong iashim bynta ha kane ka prokram  ki don 250 ngut kynthup na baroh ki jylla jong ka ri  ki la wan ia shim bynta ha kane ka National Integration Camp (NIC) kiba kynthup ia ka Meghalaya, West Bengal, Bihar, Orrisa,Assam,Manipur,Tripura,Mizoram,Jharkhand badSikkim.
Ha kine ki san sngi kin don bun ki prokram  ka jingiakop shad bad rwai tynrai ki workshop ki seminar bad ka jingia phylliew jingmut hapdeng ki nong ia shim bynta khnang ba kan don ka jingia sngewthuh ia ka rukom im bad ka tynrai jong ki jait bynriew kiba im ha kane ka ri.
Shillong,14K’lyngkot:Haduh mynta ka Congress kam pat lah ban pynbna lut ia ki kyrteng ki kyrtong jong ka ha kane ka lekshon MDC 2014,namar ba la jur palat ka jingiaknieh tiket.
Ki la don katto katne ki Konstitwensi ba katei ka seng ka la dep pynbna kyrtong,  kiba kynthup ia ka Mawsynram sha u Bah PN Syiem, na Nongshken sha u Bah Anthony Khongwang, na Lyngkyrdem sha u Bah Jansing Tynsong.
Haduh mynta ka Congress kam pat shym la pynbna kyrtong ha ki konstitwensi ba hap ha poh sor bad khapsor, na Jaiaw Konstitwensi ki la don haduh 3 ngut ki nongpan tiket na katei ka seng , ka kong H.
Bareh, Bah P.
Nongrum bad u bah N.
Shullai, la ioh jingtip ba hakatei ka konstitwensi  ka seng ka la phah ia kitei ki kyrtong sha ka District Election Committee.
Ha Mawlai ruh haduh mynta ym pat ioh jingtip ia u kyrtong katei ka seng.
Haba la pyrshang ban ia iakren bad u MLA barim ka Congress na Mawlai u Bah Founder strong Cajee u la ong ba mynta ym pat sngewthuh sngewthaw namarba u dang don hapoh Chennai.
Ha Shella  Konstitwensi ki la don 2 ngut ki nongpan tiket u Bah Pynthymmaibor Chyne bad u Bah Bantyngshain Rynga, ha Sohra watla ym pat shym la ioh jingtip kaba thikna hynrei la ong ba ki la don 2 ngut ki nongpan tiket.
Katkum ka jingioh lum khubor ha baroh kawei ka jylla la sngewthuh ba ka seng Congress mynta ka kynti kan pynmih da ki kyrtong thymmai ym kiba la don ha ka shuki MLA  mynta.
Shillong,14K’lyngkot:Ka samoi treikam jong ka kong Wansuk Syiem kum ka MP ka  Rajya Sabha kan kut noh shen bad ka election Commission ka la pynbna ba ia ka elekshon jied MP Rajya Sabha yn pynlong noh ha ka 7 tarik u Rym phang mynta u snem.
Hadien ba ka samoi trei kam ka kong Wansuk kan kut noh ka Ing dorbar Thaw-ain  ka jylla kan hap ban pynlong biang ia ka elekshon jied MP thymmai.
Ka election Commission ka la pynbna ruh ba katei ka jingjied MP ha katei ka sngi yn pynlong ha baroh 55 tylli  ki seat ha baroh kawei ka Ri India bad ia ka Resol yn pynbna ha katei ka juh ka sngi.
Lah ban pynkynmaw ba ka samoi treikam ka kong Wansuk kum ka MP Rajya Sabha kan kut noh ha u iaiong mynta u snem.
Nalor ka jylla Meghalaya , kiwei pat ki jylla ki ban pynlong ia ka elekshon jied MP ha katei ka sngi ki kynthtup ia ka Maharashtra kaba don 7 tylli ki seat, ka Tamilnadu 6 tylli, ka Andhra Pradesh 6 tylli, ka West Bengal bad Bihar mar 5 tylli ki seat, ka Odisha bad Gujarat mar saw tylli, ka Assam, Madhya Pradesh bad  Rajasthan mar 3 tylli ki seat.
Ka Jharkhand , Chhattisgarh bad Haryana ki don mar ar tylli ki seat katba ka Manipur pata kawei kumba long ka jylla Meghalaya.
Ka jingthep kyrteng jong ki kyrtong kiba airing ban ia khun ha ka elekshon MP Rajya Sabha kan long ha ka 28 tarik u kyllalyngkot katba ka sngi ban bishar bniah ia ki kot ki sla jong ki ka dei ha ka sngi kaba bud ka 29 tarik.
Shillong,14K’lyngkot:Ka KSU Mawlai circle ka la pynpaw ia ka jingsngew kmen halor ka jingkhot ia kren ka sorkar ia ki 13 seng lashai ka sngi ka 15 tarik u kylalyngkot.
Shuwa ba kin leit sha katei ka jingialang ba la khot ia kren da ka sorkar hapoh ka jingialam u Myntri Rangbah ka jylla u Dr.
Mukul Sangma ,ka KSU Mawlai ka la kyntu ia ki nongialam jong ki 13 seng ba ki dei ban oieng beit ha ki nongrim kiba skhem ba ki sengbhalang ki ieng ym ban ia pein bad ka sha pela.
‘Ngi kyntu ia ki nongialam ki 13 seng bhalang ba kin long kiba skhem nongrim, bad ban nym iapein  bad ka sha pela,  kiktien jail ja-um lane bad ki ‘si sam khmut u Mukul’ ong u samla Donbok Kharlyngdoh President KSU Mawlai Circle.
Ka Circle Mawlai ka  pynkynmaw ruh ba kumba ki  la ia pyrta teng ha ki saw bnai ba ladep “NO ILP, NO REST “khamtam ka jingkyrshan met bad mynsiem jong ki Para Ri lyngba ka jingialangh piadbah ha madan student ha ka 30 tarik u naiwieng ka kwah ruh ban ban ong ia ki nongialam ba katei ka kyntien ILP ’to ai kan iai im ha ngi ki 13 seng’ ong ka kyrwoh u Bah Kharlyngdoh.
Shillong, 14 K’lyngkot:Haba kyntait mardor ia ka jingkynnoh donkti bad ki seng lehnoh ANVC(B), ha kane ka jylla, u Myntri rangbah ka jylla u Mukul Sangma u la ong ba ka jingkynnoh ka dei tang ka buit iasylla ban pynbudnam ia u kum u myntri rangbah bad ia ka sorkar.
Haba kren mynta ka sngi, sha ki nongthoh khubor, u la ong, “U Dr Sangma (Mukul Sangma) u dei uwei napdeng khyn diat ngut ki politishian u bym ju don kano kano ka jingiajan iadei bad ki seng lehnoh.
La tip ia u baroh, la tip da ki paidbah, la tip da ka sorkar India, bad ka tnad Ministry ka Home Affairs (MHA)".
Lah ban kdew ba u political secretary ka ANVC(B)  u Ajaja R Marak dang shen u la kam ba u Mukul Sangma u la pyndonkam ia ki dkhot ka seng ban pynlong Myntri Rangbah ia u ha ka por ba u shimti ha ka sien ba nyngkong.
U Mukul u la ong ba ka jingkynnoh jong u political secretary ka ANVC(B) ka dei ka jingthmu ban pynbudnam, ban pynbakla ia ki paidbah ka jylla.
“Ka dei ka jingthmu ban pynbudnam ia u myntri rangbah bad ia ka sorkar jong nga", la ong u Mukul.
U la ong ba bunsien haba ka don ka jingkynnoh ia ka jingiadei jong ki lehnoh bad ki politishian, ym lah ban len hynrei ka sorkar kam lah ban shu leh khlem da lap ne ioh ia ki sakhi ba biang.
U la ong ba ka rai jong ka sorkar ban pynjlan ia ka por jong ka Garo Hills Autonomous District Council (GHADC) ban wanrah ia ka suk ka sain.
“Ka long kaba donkam ia ki paidbah ka jylla bad ka thain Garo Hills ban wanrah ia ka suk ka sain", u la ong.
Ha kajuh ka por, u Mukul u la ong ba ki dkhot ka ANVC(B) la khein kum kiba phet na ka ANVC bad ha ka soskular la paw kyrteng tang ka ANVC.
Shillong, 14 K’lyngkot:U Myntri Rangbah ka jylla, u Mukul Sangma u la ong ba ka UDP kam dei ban pynlutkai ia ka por.
Haba pynphai nia ia ka jingther ka UDP kaba byrngem ba kan leit ujor sha u Prime Minister, President halor ka jingkyn noh donkti jongu bad ki seng lehnoh, u Mukul u la ong, “nga la iohi ba ka UDP ka kwah ban leit iakynduh ia u president, prime minister bad kin ioh ia ka jingtip ba kham bniah.
U Prime minister bad ka MHA (ministry of home affairs) kin don ka jingtip ba kham bha namar ba ki don la kajong ka atiar ban tip uno u politishian uba don jingiadei bad ki seng lehnoh".
“Nga ai jingmut ia ka UDP ban nym pynlutkai ia ka por", la ong u Mukul.
“U Dr Mukul u dei uwei napdeng khyndiat ngut ki politishian bym ju iajan ne iadei bad ki seng lehnoh.
La tip ia kane da baroh, la tip da ki paidbah, la tip da ka sorkar India bad ka tnad Home Affairs (MHA)," la ong  u Mukul.
Hynrei ha kawei ka liang, u Mukul um kdew eiei la yn thaw ia ka kynhun tohkit ne em halor ka jingkynnoh donkti jong ki politishian bad ki seng lehnoh ha kane ka jylla.
Ha kaba iadei bad ka GNLA, u Mukul u la ong ba ka sorkar ka iaid da ka lynti kaba ryntih khlem shah liang.
U la ong ba ka jingiakren bad kano kano ka kynhun kan long hapoh ka kyndon jong ka riti synshar ka ri.
U la ong ba ka GNLA ka dei ban aiti shwa ia ki tiar ialehkai bad ban sangeh ki kam beain lada kwah sha ka jingiakren bad ka sorkar.
Shillong,15K’lyngkot:U  Suk Bahadur Tha pa  uba la ju khot kum u  Raju Thapa, 30 snem karta u khun jong u  (L) Dil Bahadur Thapa na  Mawpun u dei ruh u ba la shah thwet ha ki pulit ha kaba ia dei bad ki case ha  Rynjah PS Case No.
4(01)14 U/S 420/406 IPC u a shah kem mynta ka sngi ha ki pulit na Punjabi Line Cantonment Beat House , utei u rangbah udei ruh uba la donkti ha ki 4 tylli ki case ha u snem 2011.
Shillong, 15K’lyngkot:Ki samla pule ka Mookaiaw ki la pynpaw ba ki kwah ba ka UDP kan ai ia ka tiket na ka bynta ban ia khun ha ka MDC 2014 ka JHADC sha u briew uba stad.
Ki samla pule ka 14-Mookaiaw Konstit wensi ki la phah ruh ka jingkyrpad lyngba kane ka kyrwoh sha ki nongialam ka UDP ba kin ai ia ka tiket sha u briew uba la don ka jingnang jingstad  khnang ba un long uba lah ban iasaid ia ki jingeh bad ki jingjynjar u paidbah bad ban tip ruh ia ka synshar khadar jong ka jaitbynriew.
Kum ban shu pynkynmaw ba ha katei ka konstitwensi ki la don lain gut ki nongpan tiket na ka seng UDP, u Bah Pyndap Wan mi Shadap uba la pass BSC Hons, u bah Leiwan Lamare uba dang pass Class Vi bad u baha Ribaitmi Lyngdoh uba dang pass klas IX.
Shillong, 15 K’lyngkot:U Chief Executive Member (CEM) ka KHA DC Bah Pynshngaiñ N Syiem bad u Bah Lam phrang Blah, Executive Member (EM) ba dei peit ia ka tnad Elaka ki la leit ban ai ia ka Sanad sha u Syiem ka Hima Mawsynram u Bah Amosstar Malngiang uba la shah jied kum u Syiem ba pura jong katei ka hima kaba la long mynta ka sngi ha iingsyiem jong ka Hima ha Mawsynram.
Haba ai jingkren ha katei ka sngi u CEM ka KHADC u la ong haba shim ia ka khet Syiem u dei ban don ka jingkitkhlieh kaba pura ia ka Hima bad ia ki shnong ki thaw ba kin ioh ia ki kam pynroi.
Ha ka juh ka por u la kyntu ia u Syiem ba un long uba bishar hok ia ki jingujor na ki khun ki hajar haba don kano kano ka jingbym ia sngewthuh jingmut.
Ha kane ka sngi la iadonlang u Secretary ka Hima, ki Myntri, ki kur Malngiang bad ki Rangbah Shnong ban sakhi ia ka jingphah spong ia ka khet syiem da u CEM ka KHADC kum u Syiem ba pura ka Hima Mawsynram.
Shillong, 14 lyngkot:“Baroh 13 seng, ngin ia leit lut" ong U bah GH Kharshanlor, nongia lam jong ka HNYF.
“Ngim artatien" u ong biang.
“Lada u khot iakren, da ka kti kamon, kawang da ka kti ka diang, ka shong ha u".
“Haba don jingiakren, dei ban leit.
Khlem iakren, ym lah ban wan rah ia ka jing ia sngewthuh.
Shu iakhih na rud, kam poi shano shano ruh" ong biang utei u nongialam jong ki Seng bhalang.
“Lashai ruh ka jingiakren, kan sdang da ka ILP" ong biang U Bah Kharshanlor.
“U myntri rang bah,  u ong em shi em".
Kaba la pynpaw, da U bah Khar shanlor, ka long ba ka sorkar ka dei ban sei lashai ka sngi, ia ki daw, kiba shai bad kiba shongnia bha, balei ba kim lah ban pyntreikam ai ka ain Inner Line Permit (ILP), ong U bah Kharshanlor.
“Ban ong ba stad ma u ruh kam long, ban ong ba stad mangi ruh kam long, ban shu eh dohnud ruh kam long" ong biang u nongialam Sengbhalang.
Kaba U Bah Kharshan lor,u kren shai ka long ba lashai ka sngi, kin nym pdiang satia, lada u myntri rangbah, u wan rah biang ia ka ain shongwai.
“Nga la peit lut ia ki ain shongwai ha baroh ka ri India, hynrei kam dei ban khang ia ka jingwan tuid ki bar Jylla" ula ong.
“Ka ain shongwai te ngin nym pdiang.
Wat ma u ruh, u ong ha ki kotkhubor ban pyntreikam shuh".
U nongthoh khubor, ula kylli ia U bah Kharshanlor “Hadien lai bnai shiteng, ba kim ia kynduh shuh iwei ia iwei, la phi khmih lynti ne em, ba ka jingiakren, kan long kaba sngew paralok".
Halor katei la jubab u nongialam ka HNYF, da kaba ong “Khmih lynti ba kan long kaba ia sngew paralok.
Lada bakla mangi ruh un pdiang, lada bakla ma u ruh ngin ia pyrkhat".
Kaba la ong biang da utei u nongialam, ka long ba mynshwa, u myntri rangbah, u long ehrang  bad um ailad ban iakren jaitbynriew, hynrei hadien ka jingialang bah, kaba la long ha Madan Student, ha ka 30tarik Naiwieng 2013, u myntri rangbah, ula kham sngew iahap ban iakren jaitbynriew bad U bah Kharshanlor, ula ong “Lehse, u don ki jingstad, kiba u buhrieh shapoh, kiba ngi ngim tip" bad kumta, ka jingkhmih lynti jongki, ka long ba kin iakren da kaba shai bad kaba ia shaniah iwei ia iwei pat lashai ka sngi.
Ka jingialang, la sngewthuh ba kan long lashai ha ka por 11baje mynstep ha Secreteriat bad na kaei kaba la iathuh da u nongialam ka HNYF, la shim,ba ki nongialam jong ki 13 tylli ki Sengbhalang, kin ia poi lut ha katei ka jingiakren, lashai ka Sngi.
Shillong, 15 K’lyngkot:Kum shi bynta ban rakhe ia ka Meghalaya Day ha ka 21 tarik u kyllalyng kot u Myntri ka jylla u Mukul Sangma u la bthah sha baroh ki deputy commissioners jong ki 11 tylli ki district, sub divisional officers jong ka civil subdivision bad ki block development officers jong ka C&RD block ba kin peit ba kane ka jingrakhe kan long kaba iphuh ipheing ban pyndon burom ia kane ka sngi ka jingioh ia ka jylla Meghalaya.
U Mukul u la bthah ruh ia baroh ki Meghalaya house kiba don habar kane ka jylla ba kin ia shim bynta lang ha kane ka jingrakhe ia ka Meghalaya Day ha ka 21 tarik mynta u bnai.
Shillong,15 K’lyngkot:Mynta ka sngi ka Congress ha Shella kam shym la lah ban pynbna ia u kyrtong jong ka, watla ka seng ka la pynlong ia ka jingialang jied kyrtong jong ka mynta ka sngi ha Saitsohpen,Sohra.
Ki la don 2 ngut ki kyrtong kiba la pan tiket na katei ka seng , u Bah Pynthymmaibor Chyne bad u Bah Bantyngshain Rynga.
Ka jingialang ka la rai ban phah ia baroh ar  ngut ki kyrteng jong ki kyrtong sha ka District Election Comittee jong ka Congress ban shim ia ka rai iano ban ai tiket.
U Rupang ula ioh ban ia kren bad uwei na ki kyrtong kiba la aplai tiket u Bah Pynthymmaibor Chyne hato kum u kyrtong uba la iakhun teng ha ka elekshon MDC ba la dep u don ne-em ka jingkyrmen ban shah jied   ha ka District Election Committee kum u kyrtong na Shella Konstitwensi, “Ka shong ha ka jingstad jong ka seng-ngam lah ban ong ia kata" ong u Bah Pynthymmaibor Chyne.
Haba la kylli pat  la un iakhun ne-em ha kane ka MDC 2014 lada jia ba u shah pynduh tiket “Ngan shong –ngan ym iakhun lada jia ba nga duh tiket" jubab biang u Bah Chyne.
Katkum ka jingioh lum jingtip u Rupang, la ong ba u Bah Pynthymmai Chyne u dei uwei na ki kyrtong uba la ioh ka jingkyrshan napoh na u Bah Lestone Wanswett watla  ym don eiei kaba paw shabar.
Lah ban pynkynmaw ba ha Shella ki la don ar ngut ki kyrtong kiba la iaknieh tiket na ka seng Congress ha ka elekshon MLA -2013, u Bah Lestone Wanswett bad u Bah Jropsing Nongkhlaw ha kaba ia ka tiket ka seng ka la aai sha u Bah Jropsing Nongkhlaw.
Hynrei la iohi ba mynta ka kynti kitei ki ar ngut ki rangbah kiba la shah rem ha ka elekshon MLA  kim shym la pan tiket na ka bynta ban ia khun MDC  bad na ka liang u Bah Lestone kham mynshuwa haba ia kren bad u Rupang u la pynpaw ba un shongthait shuwa na ka MDC hynrei um pat lah pat ban ong ha ka MLA.
Haduh mynta katkum ki jingtip ba la ioh lum ki don ar tylli ki Konstitwensi ka Shella bad ka Jaiaw kiba ka seng ka hap ban phah sha ka DEC ban rai ia u kyrtong jong ka.
Shillong,15K’lyngdoh:Ban teh lakam ia ka jingkiew jong ki kam thombor ia ki kynthei ka tnad Meghalaya Civil Defence and Home Guards kan pynlong da ki prokram ai jinghikai ia ki kynthei ka jylla, kumno ba kin nang ban iada ialade  ha ki khep ban lait na ki jingshah batbor bad ki jingshah lehbein.
U Director General  ka tnad Civil Defence & Home Guards u  Kulbir Krishan  u la iathuh ba ka tnad kan ai ka jinghikai ia ki kynthei kumno ba kin iada ialde khlem da pyndonkam tiar ialeh.
Iaktei ka prokram ai jinghiakai u Dg u la ong bay n sdang shuwa da kaba aia jinghikai ia kumba 30 ngut ki kynthei.
U la ong ba katei ka jinghikai ka dei na ka bynta ki kynthei ban iakhun na ki jingshah thombor ia ki hapo hka jylla bad ha ki lynti iaid lynti ieng jong ki wat shabar jylla kumjuh.
U Kulbir u la ong ba kum katei ka jai tai jinghikai ym shym la leh tang vha kane ka jylla hynrei la leh ruh kumjuh sha kiwei pat ki jylla ka ri.
U la ong biang ba ia katei ka training yn pynlong ha Mawdiang diang kaba long ka  Headquarters  jong ka  Civil Defence and Home Guards.
Haba pyllait khubor lyngba ka Website u Kulbir u la ong ba ka tnad ka la thmu ban pynlong ia katei ka jinghikai kham mynshuwa hynrei la pynsangeh noh na ka daw jong ka jingiakhih ILP namarba bun na ki briew jong katei ka tnad ki hap ban ai jingiarap ban ia don ryngkat bad ki pulit.
U Kulbir u la pynpaw ka jingsngew kmen namarba ki la don ngut ki kynthei kiba la mih shakhmat ban wan ia shim bynta.
U la ong ba toi haka jingshisha la thmu ban pynlong tang shisien hynrei lah rurh ban pynlong ar-ne lai sien katkum ka jingdawa ka kam.
Shillong,15K’lyngkot:Ha ka 7tarik Kyllalyngkot 2014, ka Hill State People Democratic Party (HSPDP) ka la pynskhem ia  ka Kong Grace Mary Kharpuri (MDC Nongshken Constituency) kum ka  dkhot bapura jong ka Party HSPDP.
Ia katei ka kam la pyndep ha Pynursla ha kaba da ki hajar ki paidbah nongshong shnong jong ka thain Riwar ki la wan ban sakhi bad pynskhem lang ha katei ka sngi bakhraw.
Ia ka jingialang ha katei ka sngi la pyniaid da u Bah S.
Shemborlang Rynjah, Working President ka HSPDP Pynursla Circle bad shuwa ban sdang ka jingialang la pynlong da ka jingduwai da u  Bah F.
Kongwang, Sirdar Raid Mukertila.
U Bah Samson Suting, President Pynursla Circle u la ai ka jingkren maitphang halor ka jingiaid lynti kumno ba la pynlong ia ka  Kong Grace M.
Kharpuri ban pyniasoh noh ialade sha ka Party.
Ka Kong Grace Mary Kharpuri ha kaba ai jingkren ka la ong ba  ka daw bah kaba la pynlong ia ka  ban pyniasoh noh bad ka HSPDP ka long kumno ba  nang lah shuh shuh ban shakri kham bha ia la ka Ri bad ka Jaitbynriew.
Ka  la pynpaw ruh ba HSPDP ka dei kawei na ka seng kaba don ia ka nongrim kaba skhem ban shakri beit ia kane ka Ri Khasi.
Ha katei  ka sngi la la pynskhem ia ka kong Grace  da U Bah Ardent M.
Basaiawmoit, MLA & President HSPDP East Khasi Hill District.
Ha ka jingkren kum u Nongialam u Bah Ardent u ban tyngeh kumno ban ngin ieit ban shakri ia la ka Ri bad ka Jaitbynriew bad kumjuh ruh kumno ban ngin lah ban pynioh iaka synshar khadar kaba khuid bad kaba don iaka mynsiem ieit ia la ka jong ka Ri.
Bad khatduh eh la ioh ia ka jingkren bad ka jingkyrkhu kyrdoh na u President Rangbah duh jong ka Party HSPDP, Bah Hoping Stone Lyngdoh.
La pynwai ia ka jingialang da ka jingkren ai khublei na u Bah Wanhun Massar, Vice President Pynursla Circle.
Shillong, 15 k’lyngkot:U Myntri Rangbah ka jylla Mukul Sangma u la ong ba ka jingialang bad ki 13 sengbhalang mynta ka sngi ka long kaba lar kam bad kaba seisoh shwa ban poi sha ka thong.
“Ka jingialang ka la kut ha ka jingsngew tynnad kaba don jingkyr men", la ong u Mukul haba iakren sha ki nongthoh khubor hadien ba la wai ka jingialang bad ki 13 tylli ki sengbhalang.
Dei ban shim kabu ia kane ka lad kaba don ka mon ba skhem ha ka sain pyrthei ym ha ki sorkar ba la dep, ba la heh tang ki ktien, la ong u Mukul bad bynrap, ba ka sorkar ka kut jingmut ban weng noh ia kane ka jingeh.
U la ong ba ki seng bhalang ki la mynjur ban pule bad bishar bniah ia ki ain ban sa ai da ka sorkar halor ka ILP.
“ngin sa phah noh shen shen sha ki halor kane", la ong u Mukul.
U la ong ba ka tnad ba dei peit ia kane, kan sa phah ia ki kot ain sha ki sengbhalang shen ban kin pule bad bishar bniah halor kane.
“Ngin iakynduh bad ki sengbhalang ban wad ia ki lad ki lynti ban weng noh ia kane ka jingeh, namar ba kane ka sorkar ka don ka mon jong ka sain pyrthei ban pyndep ia ka kam", la ong u Mukul.
Ki sengbhalang kiba wan ha ka jingialang ki la pyrta “No ILP, No Rest" Khlem ioh ILP, ym nym shongthait’  haba ki mih na secretariat.
Shillong,15 ’lyngkot:La ai ha u Chairman, NCST ia ka shithi DO (Demi Official) kaba 13 tarik u risaw  1947, na u Myntri Rangbah duh uba nyngkong bad uba barim Shri Jawaharlal Nehru sha u Sardar Vallabhbhai Patel, u Myntri Rangbah ba-ar  barim ban mynjur bad burom bad pdiang ia ki dulir ki kyndon ba la ia soi jong ki Khasi States, bad la ai ruh ha u Chairman NCST, ia ka dulir White Paper on Indian States – ba la pynmih da ka Sorkar ha u snem 1950 –(Khasi States)Ka Dorbar Ki Khlieh Nongsynshar ki la kyrpad ia u Chairman, National Commission for Schedule Tribes(NCST) ba un bthah ia ka Sorkar India ban leh ei ei namar haduh kine ki sngi ki sah kut kine ki jingkular bad khnang ba ka sur jong ki Khlieh Nongsynshar (kiba don ha ka jylla kaba don tang 2 ki Lok Sabha MP) kan sawa jam lyngba ka National Comission for Scheduled Tribes (NCST)  Ki Syiem, Sirdar, Dolloi, bad Nokma, ki la pynpaw ba ki Hima Khasi States ki la ia soi bad mynjur ban ia snoh bad ka Ri India halor ki kyndon lynba ki dulir Instrument of Accession and Annexed Agreement ha ka 17 Nailar 1948 bad ka Dominion of India, hynrei haduh kine ki sngi ( 66 snem 1948-2014 hadien ba laitluid ka Ri India) kine ki jingiateh bad ki jingkular ki dang sah kut bad khlem pat pyndep pynbeit da ka Indian Parliament.
Hadien ba la ioh pdiang ia kane ka shithi kaba la phah da u Chairman NCST sha u Myntri sorkar pdeng , MHA,  ka kynhun jong ki Khlieh Nongsynshar ki la ia kynduh ia u Dr Mukul Sangma, Chief Minister Meghalaya, ha ka 13 tarik  mynta u bnai  , bad la ai ha u ia ka kopi jong ka shithi ba ki la ioh na ka bor NCST, bad la kyrpad ia u ban shim khia ban pyrkhat halor kane ka phang.
Ki Khlieh Nongsynshar ki la pynkynmaw ia u Chief Minister ba ha ka por jong ka Sorkar NDA ka Commission NCRWC, ki la pyrshang ban pynbeit ia ka IOA & AA da kaba tyrwa ia ki Syiem, Dolloi bad Nokma 5 tylli ki shuki MDC ba shu sieh hapoh Khasi, Jaintia bad Garo District Council, hynrei ka Dorbar Ki Khlieh Nongsynshar ki la pynpaw bad pynsngew ba katkum ka IOA & AA ki dei ban ioh ia la ka jong ka Federal lane Regional Council, kyrpang kaba khlem liang na ka bynta ki nongmihkhmat jong ki Dorbar Shnong, Dorbar Raid bad Dorbar Hima.
Ki la pynpaw ba wat ki bor KHADC ruh ki la mynjur ban pynsngew ban tyrwa noh sha ka Sorkar India ban buh da ka Regional Council na ka bynta ki Khlieh Nongsynshar hapoh Meghalaya.
Ka Federation of Khasi States (FKS) ka la rai ban leit ia kynduh ia u Myntri ka tnad kam pohing ka ri  ban kyntu ia ka Sorkar India ban pyndep ia kine ki jingkular kumba la ia teh bad ki Khasi States, hapoh ki kynduh jong ka Constitution Ri India.
Ki Khlieh Nongsynshar kiba la don lang ha ka jingiakynduhbad ki nongthoh khubor ki long u Bah Hamprey L Ryntathiang, Lyngdoh Hima Lyngiong,  Bah Alexius Kurbah, Sirdar Hima Marbisu, u Bah W Syiem, Sirdar Hima Nongpoh, u Bah Morgan Lyngdoh, Lyngdoh Raid Mushai, Hima Khyrim, u Bah L Basaiawmoit, Myntri Hima Nongkhlaw, u Bah D Khongjoh, Secretary, Shnat Raid Mawlat, Hima Khyrim bad u Bah Ro Mawiong, Secretary, Shnat Raid Ri Hynnriew Kur, Raid Mawlieh, Hima Khyrim, bad u Bah John F Kharshiing, Chairman, Ka Dorbar Ki Khlieh Nongsynshar Ka Ri Hynniewtrep, & Spokesperson, Federation of Khasi States.
Shillong,15K’lyngkot:Na Anjalee ter-ter shaduh Motphran ki paid bah ki ia kynduh jingeh na ka jinglong jingman ki lynti ki syngkien ki surok bad ki jaboh kiba pynijli ia ka sor Shillong.
Tang mar ia iaid na ki lynti iaid kjat na Anjalee ter ter shaduh them iewmawlong ( Parking lot) la iohi ia ki thliew ki syar jong ka lynti iaid kjat kaba sam lyngba shapoh  ha kaba ki la don bun ngut napdeng ki riew paidbah kiba la khein khylliah ki kjat naba ki liat ha kitei ki thliew.
Tang mar ia lait na katei ka lynti iaid kjat , la iohi sa ki jaboh kiba rben bad kiba la tuid da ki um eit , kiba pynsma bad ki ba pynkylla pung ktieh ia ka them iew mawlong.
Bun na ki paidbah ki la khnium halor ka jingbym shimkhia ki tnad ba dei peit ban weng ia katei ka jaboh kaba ia sait met.
Iwei na ki longkmie iba die soh bad die wai dong hajan katei jaka ba tuid ki jabaoh i la ong ba i la shu shong ym banse ha katei ka jaka ‘ka jingsma ka long kaba la palat, mynstep lei ka la dap mam hynrei kham hadien ka la hiar suki ka  um jaboh’ ong iwei i nongdie soh.
I la ong ruh ba tang na ka jingi saitmet ia katei ka jaboh ym don nongthied sosh uwei ruh.
Hadien ba la ioh sngew ia ka jingkhnium ki paidbah na ka jaboh kaba la tuid ha katei ka jaka , u nongthohkhubor u la leit ban peit dalade hi bad la shem ba ha katei ka jaka ki paidbaha ki iaid lynti ryngkat ka jingset khmut set khmat ba jur palat ka jigsma.
La iohi ba ki kynthei ki kyntiew shajrong ia ki jain sem jong ki ban kiar na katei ka jaboh.
Ka jingjynjar u paidbah kam shym la kut tang hangne,  ha kaba tang shi kam ar kam tang mar ia lait ka pung ‘tieh ahor jong ka them iew mawlong , ki la mad biang sa ka lynti iaid ha ka surok bah jong ka iew.
Ha katei ka surok kaba la paw sa tang da ki shyieng nar rod bun na ki paidbah ba iaid lynti ki la jynthut bad ki la mynsaw, ki nongshong dukan bad ki nongiah kali kiba pynieng kali hajan katei ak surok bah shuwa ban poi Motphran ki la iathuh ba da ki phew ngut ki paidbah ki la ur naba jynthut ia kitei ki nar-rod.
‘uwei lei u rangbah u la shu donbok , u nar rod u la sam lyngba ia ka juti jong u hynrei ym dei pat na ki kjat’ iathuh uwei u samla uba  pynbeit ia ki kali ba ieng ha katei ka jaka.
Shillong, 15 lyngkot:Hadien lai bnai shiteng, ba ki la ia  jngai hapdeng U Mukul Sangma bad ki nongialam Sengbha lang, mynta ka sngi, ka la don ka jingiakren  hapdeng ki arliang mamla ha Secrete riat, Shillong, ha kaba la ialam ia ka jingiakren da u myntri rangbah bad sa ki nongialam Sengbhalang, ba kynthup ia U bah Joe Marwein, President FKJGP, Bah Sadon K Blah General Secretery ka HNYF, Bah Daniel Khyriem President KSU, Bah GH Kharshanlor President HNYF nalor shibun kiwei de ki nongialam Sengbhalang.
Ha ka jingiakren mynta ka sngi, U Mukul Sangma, u bym shym la mynjur hi ban pynioh ia ka jingdawa Inner Line Permit (ILP) jong ki Sengbhalang, ula sei ia 52tylli ki dulir jong ki ain bapher bapher, kiba ka jingtreikam jongki, ka long na ka bynta ban khanglad ia ka jingwan tuid jong ki bar Jylla.
“52tylli ki ain, kiba la don lypa, kiba don naduh u snem 1972, kiba kynthup ia ka khaii benami, ka jingwan tuid ki khar nongbylla, la wan rah da u myntri rangbah" ong U bah SK Blah, haba iakren bad U Rupang.
Ki nongialam seng bhalang, ki la pan kopi ia kitei ki ain, na ka sorkar “U myntri rangbah, ula kular, ba un pynpoi hapoh shitaiew" ong U bah Sadon.
U bah Sadon, ula ong shuh shuh, ba kim tip, la kitei ki long kin lah ban long, kiba long ne ioh lehse, kin long pat ki bym long ruh.
Haba la kylli, la ki khmih lynti, ba kin dang lah ban iakynduh biang ia ka sorkar Jylla, ha une u bnai, na ka bynta ban iakren ia kitei ki 52tylli ki dulir, U bah Blah, u ong “Ngi lah ban iakynduh biang mynta u bnai ia ka sorkar".
Kiwei ki lad khubor, ki iathuh ba kitei ki ain, kin lah ban long kiba ki Sengbhalang, kin nym mynjur satia, namar ba ki la don lut halade ia kitei ki ain, hynrei, ki shu kwah, ba ka sorkar, kan sei ia ki kot ki sla jongka, ha shwa ba kin jubab, la kin pdiang ne kin kyntait ruh.
[na uwei pat u nongthoh khubor]Ki 13 tylli ki sengbha lang ki la rai ban sangeh shwa ia ka jingiakhih ban dawa Inner Line permit (ILP) namar ba kin hap ban pule ia ka ain ban sa aid a ka sorkar halor kaba iadei bad ka ILP.
Ia kane la shim hadien ba ki la iakren hynne ka sngi bad ka sorkar ba la ialam da u Myntri Rangbah ka jylla u Mukul Sangma.
“Ngin sangeh shwa ia ka jingiakhih bad ngin sa pule ia ki 52 tylli ki kyndon ka ain kiba iadei bad ka jingtehlakam ia ka jingwan rung ki briew sha kane kajylla", la ong u president ka KSU u Samla Daniel Khyriem haba iakren sha ki nongthoh khubor mar ia mih na kamar iakren bad ka sorkar ha Main Secretariat.
“Ka sorkar kan sa phah ia ki kot ki sla jong ki ain sha ngi bad ngin pule ia ki shwa ba ngin iashong bad ban shim pat ia ka rai", la ong u Samla Khyriem.
Hynrei ha kajuh ka por, u  samla Khyriem u la ong, ka jingdawa ia ka ILP kam pat kut bad ki sengbhalang ki ieng beit ha ka nongrim ba dawa ia ka ILP.
U general secretary ka Hynniewtrep National Youth Front (HNYF) u Bah Sadon Blah u la ong ban pyntreikam ia ka ILP, donkam ia ka ki rule bad ki kyndon jong ka Section 4  jong ka ILP kaba plie lad ban bsuh shuh ia ki kyndon halor kane ka ain.
“Ngin pule ia ki 52 tylli ki kyndon jong ka ain bad kaei kaban lap hangta ngin sa shim ia ka rai ban bsuh pat ha ILP", la ong u Bah Blah.
Kumjuh u president ka Federation of Khasi-Jaintia and Garo People (FKJGP) u Bah Joe Marwein  u la ong ba ka daw ba ki sengbhalang ki mynjur ban eksamin ia ki 52 tylli ki ain, kam mut ba kin weng noh ia ka jingdawa ia ka ILP.
Ki sengbhalang ki la pan jingshai na ka sorkar kaei ka daw kaba pynlong ia ka ban shem jingeh ban pyntreikam ia ka ILP hynrei halor kane, na ka liang ka sorkar ka la pan por shwa ban ai ia ka jubab sha ki sengbhalang.
“Ha ka jingialang ngi la kren shai ba ka ILP kam nym ktah satia ia ka roi ka par jong ka jylla ne ia ka tnad kam jngohkai pyrthei", la ong u bah Joe.
Ki sengbhalang ki la dawa ruh ba ka sorkar ka dei ban pynlait noh ia baroh ki dkhot ki sengbhalang kiba shah kem halor kiba bun ki kyndon ha ka por ba don ka jingiakhih ha kine ki lai bnai ba la dep.
Shillong, 15 lyngkot:U Mukul, uba myn ta, um dei shuh U Mukul, uba long lai bnai shiteng mynshwa.
Ia katei, la mynjur, da U bah Sadon K Blah, nongialam jong ka HNYF, haba iakren bad U Rupang mynta ka miet.
“Ka jingiakren myn ta, ka long kaba sngew tynnad bad kam ia hap satia, na kato kaba long ha ka 29tarik Nailar 2013" ong U bah Blah.
Ka jingialang, kaba sdang ha ka por 11.
30 bad ka kut, ha ka por 1baje nohsngi.
Ka da don ka jing ia khublei iwei pa iwei, ha kaba sdang bad ka jingialang, ka da kut ruh, ha kaba kam don ka jing ia mih jyndat, kumba la jia ha U Nailar, ong U bah Blah.
La don ruh ka jingkylli, na ki nongialam sengbhalang, halor kitei ki dkhot ba la shah kem, ha katei ka jingiakren, ha kaba u myntri rangbah, ula jubab, ba un bthah, ba kin rai pynstet ia ka jingbishar ia kito kiba shah kem, ha ki kyndon bapher.
Halor ka jingiadei pat bad ki nongialam sengbhalang, la ka don ne em ka jingiakren, halor ki jingmudui bapher jong ki pulit, la kynthoh da U Bah Sadon, da kaba ong “U sngewthuh ba ka jingiakren kam pat kut bad lada u kwah pyndik, haba ka kam, ka dang iaid, ka shong ha u".
Hynrei, u iathuh ba na ka liang jongu, um shym la ioh ia kano kano ka jingujor kaba thymmai na ki pulit, lait noh na ki hynniew tylli, kiba ula ioh, ha ka por jong ka jingiakhih, hynrei, ha une u snem thymmai, kam shym la poi shuh kano kano ka jingmudui na ki pulit, ong U Bah Blah.
Shillong, 15 K’lyngkot:Ka jingbishar ia ka mukotduma ba la ujor pyrshah ia ka jingphiah Konstiwenmsi ba thymmai kan long ha ka 27 tarik mynta u bnai.
Ia kane ka mukotdu ma la ujor pyrshah da ki khlieh nongshynshar bad ki sengbhalang na Jaintia Hills pyrshah ia ka jing phiah Konstiwensi jong ka JHADC katba ia ka KHADC la ujor pyrshah da KHNAM.
Ha ka jingshisha ka Kashari High Court ka la buh ban pynlong ia ka jingbishar ha ka 14 tarik mynta u bnai hynrei ka la pynkynriah noh ha katei ka sngi.
U Working President jong ka KHNAM u Bah Adelbert Nongrum u ba dei u MDC na Jaiaw u la ong ba ka ia ka mukotduma pyrshah ia ka jingpynduh ia ka Konstiwensi la ujor da ka KHNAM namar ba la leh tang na ka bynta sain pyrthei jongno jongno khlem da iaid katkum ka kyndon ba dei ban leh.
“Ngi la ujor pyrshah ia ka jingpynduh Konstiwensi namar ba ki leh tang na ka bynta ka sain pyrthei khlem sa iaid katkum ka kyndon ba dei", la ong u Bah Adelbert Nongrum bad u la bynrap ba ka KHNAM kam shym la pyrshah ia ka jingpynkha ia ki Konstiwensi hynrei ngi pyrshah ia ka jingpynduh.
U Bah Adelbert u la ong ruh ba ka jingpynduh ia ka Laitkroh Konstiwensi kadei tang ka buit Politik ban ioh jingmyntoi jongno jongno khlem da sngap ia ka sur ki paidbah.
Kumba long mynta ka sorkar ka la tyrwa ban pynbun ia ki dkhot jong ki Council na ka 29 sha ka 40 ngut.
Lada ka long ha kane ka rukom ka jingpynduh ia ka Laitkroh Konstiwensi ka long ka bym don jingmut eiei.
Lah ban kdew ba ki khlieh nongshynshar na Jaintia Hills bad ki sengbhalang ki la ujor pyrshah da kaba kynnoh ba ki la leh thurmur bad ki leh tang na ka bynta ka jingmyntoi jong kito kiba don ha ka bor.
Ia mynta ka shong ha ka jingbishar jong ka High Court ba kan ai ha katei ka sngi.
Shillong,16K’lyngkot:Ki saw tylli ki seng bhalang kiba kynthup ia ka AJYWO sengkmie, KSU-Jaintia Hills District Unit, FKJGP Khliehriat Circle bad  HNYF-East Jaintia Zone ki ba la byrngem ban pynbna noh da ka jingia khih kaba tyngeh mynta ka sngi halor jong ka jingkuman jong ka sorkar  ia ka mat jingdawa jong ki ban maramot noh kloi ia ka  surok NH 44 na duh Mookyndur haduh Malidor, mynta ka miet ha ka jingialang ba kyrkieh jong ki nongialam jong ki, ki la shim da kawei ka rai bad kata ka long ban pynsangeh noh shuwa shipor ia ka jingthmu jong ki ban pynbna jingiakhih noh mynta ka sngi halor ka nongrim ba ki burom ia ka jingkhot u Deputy Commissioner ka East Jaintia Hills District, u Bah WR Lyngdoh ia ki sha ka meij jong ka jingiakren lashai, kata ha ka 17 tarik mynta u bnai ha ka ophis trei kam jong u.
“Ngi la ioh ia ka shithi khot ia kren ia ngi na u DC ka EJH mynta ka sngi bad ngi sngew ba na ka liang jong ngi kum ki sengbhalang ki ba ieng na ka bynta ka bha ka miat jong u paidbah bad ruh jong ka ri bad ka jaidbynriew ngi dei ban burom ia kane ka jingkhot jingiakren ia ngi ban iakren halor ka mat jingdawa jong ngi bad kumta ngi la rai ban pynsangeh noh shuwa shipor ia ka jingthmu jong ngi ban pynbna noh da ka jingiakhih ka ba tyngeh ban pynbor ia ka sorkar ban maramot noh ia ka  surok NH 44" ong u Bah SS Niangti General Secretary ka KSU-JHDU.
“Kane ka jingsangeh jong ngi ia ka jingiakhih jong ngi mynta shipor lane hapoh jong kine ki shi sngi ar sngi, kam shym mut ba ngi la pyndem tdong ha ka sorkar hynrei ngi kwah ban sngap kaei kaba ka sorkar ka don ban ong halor ki mat jingdawa jong ngi ban maramot noh wut wut ia ka  NH 44, bad lada ka jingiakren kam poi shano shano ruh, ngin pynbna syndon beit da ka jingiakhih ka ba tyngeh ban pynbor ia ka sorkar ban maramot ia katei u surok NH 44" ong u ma Treibha Rymbai, President ka FKJGP-Khliehriat Circle.
Shillong,16K’lyngkot:Ka seng Hynniew trep National People ‘s Movement ( HNPM) ha ka 13 tarik u kyllalyngkot 2014  ka la pynkha sa iak kawei ka tnad treikam jong ka – ka Ri-War Regional Unit bada ka jaka treikan katei ka tnad ka dei ha Dawki, katei ka Ri-war Regional unit ka kynthup ia ka amlarem LA Constituency bad ka Pynursla LA Constituency.
Ka jingialang ka la long ha Khasi-Pnar Secondary School,Bakur Dawki.
La pyniaid ia ka jingialang da au Sport Secretary ka seng kmie u Sebestian Kharjana bad la pynbam smai ia ki nongialam jong Ri-War Regional Unit da u General Secretary ka sengkmie u Clearance L Mawnai, la ia donlang ruh u President Rangbah duh ka seng u Bah A K Gashnga uba la kyntu kynpham ia ki nongialam jong ka HNPM Ri-War ba kin long kiba trei shitrhem na ka byngta ka ri bad ka pateng ka ban wan.
La ioh ia ka jingkren ai khublei na u Vice President ka seng u Bah Rangdajied Donshiew.
Ki nongkitkam ba ka seng ka la pynskhem ha katei ka sngi ki long , President-Bah Alfred Kongwang, Vice President Bah Jambok Lanong, General Secretary Bah Densil Khonglah, Publicity Secretary u Firstamin Khongtir bad kiwei pat ba kynthup haduh 13 ngut ki nongkitkam.
Shillong,16 K’lyngkot:U Myntri sorkar pdeng uba dei peit ia ka Textile u Dr.
Kavuru Sambasiva Rao mynta ka sngi u la plie ia ka jaka pule ba la pynkha tnad biang ha nongbah Delhi ka National Institute of Fashion Technology.
U Myntri Rangbah ka jylla u Dr.
Mukul Sang ma u la ia donlang ha katei ka jingialang ha kaba u la ioh lad ruh ban ai jingkren ha katei ka sngi.
Haba kren ha katei ka jingialang u Dr.
Mukul u la pynpaw ka jingsngewkmen ha kaba ka sorkar India ka la i thuh  ia ka Thain shatei Lam Mihngi  kum ka thain kaba pynmih ia ki rukom pynwandur ia ki riam ki beit na ki jingthain jain tynrai jong ki.
U la ong ruh ba katei ka scheme ba ka sorkar ka la pyntreikam mynta ka sngi ka dei ruh kaba la pynkhreh kyrpang na ka bynta ki paidbah ka athain shatei Lam Mihngi bad u la ong ba shen ka sorkar jylla kan sa phah ia ki jigtyrwa ban pyntreikam ha ka jylla.
Katei ka jaka pule kaba la buh mawnongrim mynta ka sngi ka dei kaba ka sorkar ka la pynkha tnad shuh shuh  ha nongbah Delhi.
Ha katei ka jingialang la ia donlang ruh ka Smt.
Panabaaka Lakshmi, Minister of State (Textiles),  bad ka Ms.
Zohra Chatterji, IAS, Secretary (Textiles).
Haba ai jingkren u Dr.
Rao u la pynpaw ia ka jingtreikam ka  NIFT kaba la noh synniang ha ka jingkiew ka jong ka Textile ha India.
U la kren ruh shaphang kiba bun ki kam ban wad jingtip ha kaba ia dei bad katei ka tnad kaba ki khynnah pule jong katei ka jaka pule ki leh.
U la ong ba la buh ia u mawnongrim ban pynkha tnad sa ia kawei ka jak pule ka dei namar ka jingkhapngiah bad ka jingtuid ki samla pule ha ka jaka ba la don lypa.
“Ka scheme kaba la sdang pyntreikam mynta ka sngi ka dei kaba la mang na ka bynta ban kyntiew ia ka ioh ka kot jong ki nongthain jain jong ka thain bad ruh ba katei ka kam ba la rim bha jong ki kan ioh ka jingithuh na ka Ri bad ka pyrthei baroh kawei" ong u Dr.
Mukul Sangma Myntri Rangbah ka Meghalaya.
Ka Ms.
Chatterji, Secretary (Textiles) ruh kumjuh ka la kren halor ka jingdonkam ban pynheh ia katei ka jaka pule bad ka la ong ba katei ka jingpynheh la lah ban leh lyngba ka jingbei pisa jong ka lyngba ka  OBC funds ba la bei da ka tnad.
granted by the Ministry.
Katei ka jaka pule ka dei kaba la mang ruh ban shna ia kiba bun ki karma kynthup ia ka jaka sah ki samla pule.
Ia katei ka project la mang ha ka jinglut kaba T.
62.
44 klur tyngka bad yn pyntrei katkum ki jingpynkhreh jong ka Delhi State Industrial and Infrastructure Development Corporation Ltd.
(DSIIDC).
Katei ka jaka ka dei ruh kaba la mang ban shna ha ka jingheh kaba  15,688 sq meter kynthup naduh ki karma klas, ki karma tuition, ki laboratories, faculty rooms, seminar rooms, auditorium nalor ki jaka sah ia ki kynthei.
La ong ba hadien ba la dep ban shna ia katei ka jaka pule kan pyllait ia ki khynnah na ki jingjynjar ha kaba watla la mang ban sah tang 300 ngut ki khynah katba mynta pat ki sah haduh 1000 ngut.
Ka  Smt.
Lakshmi, Myntri  (Textiles),  ka la ai ka jingiaroh iabaroh ki ba la donkti ha ka ban pynkhreh ia katei ka project bad ka la pynpaw ruh ka jingkyrmen ba ka jingpyniar ia ka tei ka tnad kan long ka jingkyrkhu bad ka jingmyntoi na ka bynta ki pateng ban wan.
U  Prem Kumar Gera, IAS, Director General, NIFT, ruh u la ai jingkren ha katei ka sngi.
Shillong, 16 K’lyngkot:Ka seng kiba pas ia ka eksamin DSC ka East Khasi Hills ki la pynpaw ia ka jingsngewsih kthang halor ka jingbteng ka rukom thungkam sop sop ha ki tnad sorkar jylla watla hadien ba la pyntreikam ia ka ophis memorandum ruh.
“Ha ka jingshisha ka sorkar ha ka memorandum ka la kdew shai ba dei ban sangeh shi syndon ban thungkam na kyrdpong iing ha ki ophis sorkar.
Ka memorandum ka kdew ba kano kano ka ophis haba don ki kam ba lait, ka dei ban ai ia ka jingpynbna hynrei kane kam long satia", la  ong u bah Skhemborlang Pyngrope haba pynlait ha ka kyrwoh hynne ka sngi Palei uba dei u secretary kane ka kynhun Association of Qualified Grade IV candidates 2011.
U Bah Pyngrope u la ong ba katkum ka rule jong ka DSC, ki ophis sorkar bapher bapher kiba lait ki kam, ki dei ban pyntip wut wut sha ka DSC hynrei kito kiba donkam kyrkieh ki lah ban thungkam shipor tangba kam dei ban palat ia ka ar bnai.
Hynrei katkum ka jingioh jingtip ka seng, bun ki briew kiba la thung shipor, ki la ioh jingpynskhem pynban bad kane ka long pyrshah ia ka ain thungkam thungjam jong ka sorkar.
“Lada ka long kumno ngi kiba pas hok ia ka eksamin, ngin leit shaei haba la shah knieh ia ka hok", la ong u Bah Pyngrope bad u la kyntu ia ka sorkar ba ka dei ban iaid katkum ki kyndon da kaba thungkam noh ia baroh ki kandidet ba pas na ka DSC.
U la pyntip ba ka seng kan pynlong ruh ia ka jingialang ha ka sngi Saitjain ha ka 18 tarik Kyllalyngkot por 10 baje mynstep ha Jingkieng Nongthymmai bad la kyntu ia baroh ki para dkhot kynthup kiba la ioh kam bad ki bym pat ioh ban wan khnang sha katei ka jingialang, la ong u Bah Pyngrope.
Shillong 16 K’lyngkot:Ka sorkar ka la thung ia ka ophisar IAS ba la shongthait ka Lutherine R Sangma kum ka chairperson jong ka Meghalaya Public Service Commission (MPSC) naduh ka14 tarik mynta u bnai.
Ka Sangma ka dei ka Commissioner & Secretary jong ka Education department bad ka la bat ruh kum ka Director barim jong ka State Food and Civil Supplies.
Jowai,16K’lyngkot:Ka seng Hynniewtrep Achik National Movement (HANM) Jaintia Hills Unit, mynta ka sngi hapoh ka jingialam u bah Emcy Shadap organizing Secretary ryngkat u bah Shaniahlang Suchen President ka seng kila pynlong ia ka jingpyndeng lama iong ia ki ki kali kumjuh ruh ia ki paidbah bad ki heh sorkar kum ka dak ban pynpaw ia ka jingsngewsih halor ka jingleh meinah jong ka sorkar ban maramot noh ia ka surok bah National Highway (NH-44) kaba  ba iaid lyngba naduh ka shnong Mookyndur-Jowai-Khliehriat ter ter haduh Malidor kaba dei ruh ka surok, kaba pyn ia soh sha kiwei pat ki jylla jong ka Ri.
Haba ia kren bad ki nongialam ka seng ki la ong ba na ka liang jong ki na ka por sha ka por ki la leit ban iakren bad ka sorkar naduh Minister Incharge ka PWD Department u ma Sniawbhalang Dhar, u ADC ka East Jaintia Hills kumjuh ruh ki ophisar jong kane ka tnat.
Kitei ki nongialam jong ka seng ki la ong ba ka sorkar ki khlem pynsngap wat tang shiliang ka shkor ka jong ki ia kane ka jingeh kaba ki paidbah jong kane ka thain kiba la iakynduh na ka por sha ka por halor ka jingsniew jong katei ka  surok kaba la pynshitom shikatdei eh ia ka kit ka ka bah khmatam ka pang ka shitom, ha kaba bun sien hi ki paidbah ki shu sah kut ha lynti tang na ka daw jong ka jingsniew palat jong une surok.
Shuh shuh haba ia kren bad ki nongialam jong ka seng ki ong ba kane ka long tang kum ka jingsdang jong ka jingiakhih da kaba jai jai, hynrei lada ka sorkar kam sngap lane leh ei ei na ka liang ka seng kan shim da kawei pat ka lynti kaba kham tyngeh ban pynpei shkor ia ka sorkar, ka seng ka ong kan nym shong kli kti ban shu peit sah ia ka shitom ki paidbah ba ki ia kynduh pynkut ka kyrwoh na kine ki nongialam.
Shillong 16 K’lyngkot:Ka High Court ka Meghalaya ka la pynmih ia ka rai ba ka dorbar shnong kam lah ban beh shnong ne tait shnong iano iano.
Haba bishar ia ka jingujor ba la thep da u Bah Kondro K Ksanlah ha u Lber, 2012, u Justice SR Sen ha u Naiwieng mynshem ha ka jingbishar u la pynmih ba ki ain jong ki dorbar la thaw na ka bynta u paidbah bad ki paidbah kim shna ia ka ain na ka bynta ka dorbar shnong.
Halor ka jingtait shnong ne beh shnong, u Bah Ksanlah u la ujor ha ka High Court ha u Lber 2012 da kaba buh jingkylli ia ka rai ban beh shnong ia u da ka Dorbar Shnong Shella hapoh ka jingialam u secretary Bah Tobias Tiewdop, ka long kaba beain pyrshah ia ka durbar.
“Lada ka dorbar la thaw na ka bynta ka bha ka miat jong u briew, namarkata, ka dei ka kamram jong ka dorbar ban peit ia ka bha ka miat jong u paidbah bad ban pynbeit ia kino kino kiba leh bakla", la ong u Justice Sen.
U la ong da kaba shu khang iano iano kum u dkhot ka dorbar kam lah ban weng ia ka jingeh, namarkata, u la bthah ia ka dorbar shnong Shella ban shah ia u Bah Ksanlah ban iashim bynta ha ka dorkar mardor.
Ha kajuh ka por, u Justice Sen u la bthah ia u nongujor ban bat ia ka akor ka burom kumba long kiwei ki dkhot bad ban bud ia ki ain jong ka shnong bad ka dorbar.
Kham mynshwa haba pynmih ia ka hukum ban pynneh, ka Kashari ka la kdew ia ka jingpynkhein ia ka Article 19 (e) bad 21 ka riti synshar ka ri India.
Haba kmen ia ka rai ka kashari,u Bah Ksanlah u la ong ba ka rai ban beh shnong ia u ka long pyrshah ia ka rul jong ka Shella Confederacy kaba shna ha u snem 1920.
“Nga la ujor ia kane ka dorkhas ym tang na ka bynta ka jingshngain ialade hynrei kiwei ruh ki 69 ngut ki dkhot ba shah tait kum ki dkhot ka dorbar bad ki nongshong shnong ka Shella na ka rukom synshar donbor",  la ong u Bah Ksanlah ha kane ka sngi Palei.
U Bah Ksanlah u la khublei ruh ia ka dorbar shnong ka Shella ba mynta ba ialam da u Acting secretary Bah Brosterwell Ora  bad ka Dorbar Hima ka  Shella Confederacy kiba la ai ia ka jingkyrshan halor kane.
Shillong, 16 K’lyngkot:Ka Civil Society Women’s Organization (CSWO)  ka la pynpaw ia ka jingshaiong ia ka jingpynngat case (mukotduma) ka sorkar ia u heh ka FKJGP haduh 66 tylli halor ka jingkynnoh ba u donkti ha ka jingiakhih ILP bad pynngat ruh ia u ha ka ain MPDA.
Ka President ka CSWO, ka Kong Agnes Kharshiing, ka la ong ba ka seng ka la lyngngoh lyngngain shisha ban tip ba u Bah Reginald Thabah uba dei u Assistant publicity secretary ka Federation of Khasi Jaintia and Garo People (FKJGP) u la shah pynngat mukotduma haduh 66 tylli ha baroh kawei ka East Khasi hills district.
Ka Kong Kharshiing ka la kynnoh ba nyngkong u Bah Thabah u la shah pynngat mukotduma tang 2 tylli kawei ha Sadar police station bad kawei ha Lumdiengjri police station.
Hynrei hadien ki la pynngat shuh haduh 64 tylli ki mukotduma bad la pynngat ruh ha ka MPDA, la ong ka Kong Kharshiing haba pynlait khubor ha kane ka sngi Palei.
“Kane ka dei ka jingpyndonkam bakla ia ka bor da ki pulit kiba tieng ban kem ia kiba heh ba hain katba kem naphang tang ia kiba rit baria", la ong ka Kong Kharsiing.
Ka la kynnoh ba ka jingpynngat MPDA ia u Bah Thabah la weng noh naduh ka 20 tarik Nohprah hynrei la bteng ban set beain ia u haduh ba la wanrah hakhmat u nongbishar ha ka 1 tarik Kyllalyngkot.
Ka kong Kharshiing ka la ong ba kane ka jingleh ka pyni ba u la shah sah set beain haduh 17 sngi.
NewDelhi,16K’lyngkot:Ka seng Congress mynta ka sngi ka la shim ia ka rai ban ym buh ha khmat ia u Rahul Gandhi u Vice President katei ka seng kum u kyrtong Myntri Rangbah duh ka Ri, bad ha ka jaka ban pynbna ia u kum u kyrtog MRD ka Congress ka la pynbna ia u kum u khliehduh na ka bynta ka ialap elekshon MP Lok Sabha ka Party.
Katkum ka thymmei khubor la ong ba dei ka Sonia Gandhi kaba la shim ia katei ka rai kaba long pyrshah ia ka mon jong ka Congress working committee, kaba la kwah  ia u Rahul ban long kum u kyrtong MRD ka seng.
La ong ruh ba u Rahul u la pdiang sngewbha ia kaei kaba la pynkup bor ha u, u la ong “nga dei u nong trei uba trei na ka bynta ka seng, kaei ka jingkit khlieh ba la ai ha nga ngan shim beit ia ka".
Uwei na ki nongialam ka seng congress u Janar dhan Dwivedi  u la ong ba ka CWC ka kwah ban pynbna ia ka kyrteng u Rahul kum u kyrtong MRD hynrei ka President jong ka seng ka Sonia Gandhi kam shym la ailad, ka la ong ba kam dei ka rukom jong ka seng ban pynbna kyrtong MRD shuwa ka elekshon.
U Rahul Gandhi ha kane ka kynti ba mynta u la pynpaw ba u long u shipai ba kohnguh sneng ka seng Congress bad u la ong ruh ba u kloi ban leh ia kano kano ka kam ba ka seng Congress ka hukum ia u ban leh.
Shillong, 15 Naitung:Ha ka 13 tarik, ki pulit jong ka Lumshnong AD Camp ki la pynlong ia ka jingkhura kali ha Lumshnong, East Jaintia Hills.
Ki la ioh bat ia kawei ka Hyundai Santro AS-10A-0612 kaba pyrshang phet shaphang Sonapur.
U draibar bad uwei u briew ba shong ha kali ki la iehnoh ia ka kali bad phet sha khlaw.
Na katei ka kali la ioh kurup 1010 bilor ka Phensydel.
Shillong, 15 Naitung:San ngut ki ehrang jong ka ANVC(B) hapoh ka jingialam jong uwei u Dikka, ki la leit khot na iing ia u Assistant Pastor jong ka Balang Baptist, uba kyrteng U Prewilson G Momin,  ha ka shnong Ronggopgre, North Garo Hills district ha ka miet jong ka 13 tarik.
Ki la ialam ia u sha kawei ka khlaw,  hajan ka shnong Rari ha kaba ki la siat iap ia u.
Ia kane ka jingjia khlem pyntip satia sha ki pulit, hynrei kiba ha iing ki la pynkhuid sop sop ia ka metiap.
Ki pulit ki ong ba kin sa leit sei biang ia ka metiap jong u.
Shillong, 15 Naitung:Ki phlim Khasi kim lah shuh ban shu pyni pathar nangne shakhmat hynrei ki dei ban hap ban iaid bishar bniah shwa  ban pynlait paidbah.
Kane ka hukum la pynmih da u Deputy Commissioner.
Ki nongshna phlim Khasi hapoh ka lama Meghalaya Film Maker Association (MeFilMA) ka la iakynduh ia u bah Himalaya Shangpliang u Director jong ka DIPR halor ka jingbym shah  shuh jong u Deputy Commissioner ban pyllait  ia ki phlim khasi.
Hadien ki nongkitkam ka MeFilMA ki la iakren ruh ia u DC lyngba ka phun uba la pyntip sha ka seng ba kin thung da ka District level Committee ban bishar ia ki phlim shuwa ban pyllait ia ki, u la pynpaw ia kane hynne ka sngi ha khmat ka seng ha ophis jong u ha Lachaumiere.
Ki nongshna phlim kim ju iakynduh kum ia kane ka jingeh ha ki por mynshwa,  ki la pynpaw ia ki jingsngew bynniaw namarba katba kim pat pyllait ia ki phlim kin ym lah ban siew ia ka pisa jong ki nongak ka ban wanrah ia ka jingeh kaba kham jur shuh shuh, la ong da uwei na ki nongshna phlim u bah BC Wahlang.
U Bah Wahlang u la ong ba lada ki kwah ban pynmih ia kino kino ki kyndon ha kaba iadei bad ki phlim kam dei pat kein ban khang ia ka iew ban pyllait ia ki phlim, namar kane ka ktah ia ka jingkamai barit jong ki.
Ki nongpynmih phlim kiba mut ban pyllait noh ia ki phlim jong ki, hynrei namar ka jingpynthud jong u DC ym shym la lah ban pyllait tad haduh mynta.
Na ka liang jong ki ruh ki la pynpaw ia ka jingsngewsih namar ba ki la leit ia kynduh ia u DC hynrei u la pynbunkam ia  ki da kaba phah na kawei ka ophis sha kawei pat.
Hynne ka sngi u Bah Shangpliang u la kular ban un shimkhia hi ha kaba iadei bada kane kam, kaba hap ban leit shuwa sha ka tnat GAD ha Secretariat, ha kaba u la  buh por kumba shibnai ban pyndep ia kane ka kam.
Shillong,15 Naitung:Bun ngut ki samla Khasi bad Jaintia ki la wan ban pyniasoh ia lade bad ka BJP mynta ka sngi ha kaba la ia donlang ruh ki National Executive Member jong ka BJYM (Youth Wing ), U  Surjeet Singh Chouhan bad u nongpeit ia ka North East jong ka BJYM u  HayithungBill Lodha kiba la ai jingkren sha ki samla kiba la wan  ban pyniasoh ia lade sha katei ka seng.
Kumba 50 ngut ki samla ki la wan ban pyniasoh ia lade sha katei ka seng ha kaba la ia donlang ruh u State  President ka BJP u Bah  KS  Lyngdoh bad u  State General Secretary, U Dipayan Chakraborty ha katei ka prokram.
Ha katei ka jingialang ka seng,  ka la iathuh ba ka la sdang ia ka jingpynrung dkhot naduh ka 23 tarik mynta u bnai kaba long ruh ka sngi kha jong u Late Shri Chandra Shekhar Azad.
Ka seng ka kyrmen skhem ba kine ki samla kin trei met bad mynsiem na ka bynta ka seng naduh u bnai Nailar u ban wan.
Shillong, 15 Naitung:Ki MLA ka liang pyrshah jong ka Megha laya Legislative Assembly , ki la rai ban nym syn niang ei haduh shi bnai tulop sha ki lanot ka Uttarakhand kumba la kyrpad u Myntri Rangbah ka jylla u Dr Mukul Sangma.
Kham mynshwa,u Myntri Rangbah u la kyrpad ia baroh ki MLA ka jylla ba kin noh synniang kylluid mynsiem shi bnai tulop sha ki lanot ka Uttarkhand kiba iakynduh na ka jingleh ka mariang.
Haba kren bad katto katne ki MLA liang pyrshah ki la ong ba ki la iathuh ba kim lah ban leh ia kane ka jingkyrpad u Myntri Rangbah namar ba ka jingioh jongki ka long kaba rit bad lada ai lut shatei, kin sa kynduh jingeh namar ba ki jingdonkam sha ki constituency.
“Ka tulop jong ngi ka long tang T.
20 hajar shi bnai bad lada ai shatei te la shem jingeh", la ong uwei u MLA liangpyrshah.
La iathuh ruh ba ki MLA liangpyrshah kin pynher shithi sha u Myntri Rangbah ka jylla ban pyntip ia kane ka jingbym lah jongki ban noh synniang namar ki dawU la ong ba nalor ki jingdonkam kiba bun ban shakri ia ki paidbah sha ki constituency hynrei ka jingioh ba la ai ka sorkar ka long kaba rit lait noh tang kito kiba don ha ka liang sorkar kiba kham ioh ban kdiah nangne nangtai.
Hynrei la ioh jingtip ba wat ki MLA ka liang synshar ruh kiba dei na ka seng Congress hi, ki don ki bym sngew tynnad ban noh synniang shi bnai tulop kumba la kyrpad u Myntri Rangbah ka jylla.
Ka jylla Meghalaya ka don 60 ngut ki MLA bad kham mynshwa u Myntri Rangbah u la pynbna ba u la noh synniang shi bnai tulop sha ki lanot kiba iakynduh ha ka jingjia jong ka bor ka mariang ha ha ka por ba ki leit iaid pilkrim sha katei ka jylla.
Lah ban kdew ba Sonia Gandhi ka la kyrpad ia baroh ki jylla ba synshar ka Congress bad ki MLA ka party ba kin noh synniang sha ki lanot.
Nongpoh, 16 Naitung:Ki Longkmie na ka Raid Nongbri, Ri-Bhoi District mynta ka sngi ki la leit tur puk sha thanat pulit jong ka Nongpoh PS, hadien ba ki la ioh jingtip ba ka President bad ka Secretary jong ka Seng Longkmie Raid Nongbri ki la shah ujor ejehar halor ka jingshah kynnoh ba ki la leit ban khang tala ia ka ïing u Bah Transhon Mawphniang, da kaba kynnoh ruh ba u Bah Transhon u dei u nongdie kyiad ryngkat bad ka lok jong u ka Kong Triansiai Myrthong.
Ka jingleit khang tala bad bret ia ki tiar ki tar jong ka ïing jong ki shabar ka ïing kaba don ha ka shnong Umle, katkum ka jingkynnoh, ka la pynlong ia u Bah Tran shon bad ka Triansiai ban ujor syndon da ka ejehar pyrshah ia ka Kong Philadoris Nongrum, President bad ka Kong Yoris Markhap, General Secretary ka Seng Longkmie.
Dei halor kane ka nongrim ba ka Seng Longkmie, hynne hi ka sngi, ka la leit tur beit puk hakhmat katei ka thanat bad dawa ba kitei ki briew ba ujor ejehar ki dei ban weng noh mardor ia katei ka ejehar.
Kumta, na ka liang kitei ki shi kurim ruh kim banse ban weng noh ia katei ka ejehar hadien ba la kren iasngewthuh jingmut hapdeng u Ban Transhon lem bad u Rangbah Shnong, katba ki paidbah ki dang ia ap shabar ka thanat ha Nongpoh.
Hadien ba la iohsngew paidbah ia ka jingpynbna ba la weng noh ia ka ejehar, ba baroh ki paidbah ki la mih noh na Nongpoh PS hynne ka sngi, hakhmat ka jingdon lang ki heh pulit kane ka thanat.
Shillong, 15 Naitung:Da kaba sngew bitar ia ka jingleh jong ki  bor pyniaid ka Secretariat Security Staff ban ym shah rung ia u u dkhot jong ka Meghalaya Legislative Assembly (MLA) ha Secretariat, u MLA na Chokpot u Clifford Marak u lah ban leit ujor sha ka Privilege committee  jong ka Assembly ryngkat ka jingujor.
U MLA ka Chok pot,  u la iathuh ba ki nongap khyrdop ka Secretariat kim shah ia u ban rung ha ka 11 tarik Naitung ha kaba la don ka jingiania kaba jur ha katei ka jur bad kitei ki nongap bad u la ujor ia katei ka ka sha u Chief Secretary.
“Nga dang pyrkhat ban ujor sha ka privilege committee pyrshah ia u Chief Secretary uba khlieh ia ka jingpyniaid bad nga la iakren ia kane ka kam bad u Lamphang ka iing dorbar"  la ong u Clifford.
U Clifford u la ong ba watla u pyni ia ka ID kum u MLA  hynrei ki nongap khyrdop kim shym la shah satia ia u ban rung ha Main Secretariat.
“Kane ka sorkar la pyniaid da ki babu sorkar ym da ki myntri sorkar", la ong u Clifford uba bitar jur bad bynrap ba ki MLA barim bad ki riew paidbah kin iakynduh jingeh kaba jur bha lada ki donkam ban leit donkam ha Secretariat.
Katkum ka jingong u Clifford, ka Secretariat Administration ka dei ban peit ia baroh ki liang shwa ban pyntreikam ia kitei ki kyndon ba pyrkhing namar ba kan ktah ia ki paidbah ba donkam.
La iathuh ba uwei u babu sorkar u la phet na Secretariat haba ki nongap khyrdop ki la pan ia ka ID bad kane ka jingleh jongki, ka la pynbitar ia u.
U MLA u James Sangma u la iathuh ba mynshem snem la shim ia ki dak shympriah kti jong ki MLA bad ki MLA ki dei ban ioh ia ka card hynrei mynta u snem ym shym la don kano kano na ka liang ka sorkar ban pynioh ia ka card ia ki MLA.
Haba iakren ia  u Principal Secretary ka Secretariat Administration Department  u Prashant Naik u la kyntait ban kren ia ki nongthoh khubor.
Nongpoh, 15 Naitung:Namar ka jingbym sngap jong ka sorkar halor ki jingdawa jong ka Ri-Bhoi Youth Federation (RBYF), ban thungkam noh ia ki ar ngut ki Long kmie, kata ia ka Kong Subita Lapang bad ka Kong Hundalin Warjri kiba la shah beh kam ha ka MUDA, Byrnihat bad ban weng noh ia ka ejehar pyrshah ia u Bah Banbuhai Makdoh uba la shah ujor ejehar ha ka MUDA, hadien ba ka RBYF ka la leit ban khang tala ia ka MUDA, Byrnihat ha ka 1 tarik Naitung, na ka liang ka RBYF ka la pynbna shuh shuh sa kiwei pat ki jingiakhih jong ka.
U Bah L.
K Sawkmie, General Secretary ka RBYF, haba iakren bad ki lad pathai khubor mynta ka sngi, u la ong ba ka seng ka pynbna biang sa da ki jingiakhih ba ar sngi lynter kaba long da ka pakhang ophis ha ka 18 bad 19 tarik Naitung kiba long ha ka Sngi Palei bad Sngi Thohdieng mynta ka taiew.
Nangta ha kitei ki tarik, ha ka por mynmiet kan don sa ka pakhang surok miet ka ban sdang naduh ka por 8 baje mynmiet bad kan kut ha ka por 5 baje mynstep jong ki sngi ba bud.
U Bah Sawkmie u la ong ruh ba kane ka jingpynbna jong ka Seng ka long halor ka nongrim ba ka sorkar kam patiaw satia ia ka jingdawa jong ka Seng, hynrei ka long pynban kum ka jingpynbor ia ka Seng hi baroh kawei ban khot syndon da ki prokram iakhih ba tyngeh.
U la ong ruh ba nalor kitei ki prokram iakhih, yn sa pyrkhat biang sa kiwei pat ki lad jingiakhih ban bud ha ka taiew ban wan, namar ka seng ka la shim ia ka rai ba kan ym shongkli kti halor kane ka ishu MUDA, kaba la pynkhihwin ia ka District baroh kawei, tang na ka daw jong ka jingbym shah shkor jong ka sorkar jylla ban pynurlong ia ki jingdawa ba shongnia jong ka seng.
Na ka liang ka seng ka la pynpaw ruh ia ka jingsngewkhia bakhraw halor ka jingthwet ki pulit ia ki nongialam jong ka seng, ha kaba mynta uwei na ki nongialam ka seng, u Samla Yogesh Nongrum, General Secretary ka Nongpoh Circle u dang shah set ha along pulit ha Nongpoh.
Kumta ka seng ka kyrpad ia ka sorkar ba kan sangeh noh ia kane ka jingthwet ia ki nongialam ka seng, hynrei ban pynurlong noh ia ki jingdawa jong ka seng, kiba shongnia, u la bynrap.
Ban pynkynmaw hangne, nalor katei ka jingpynbna, ka RBYF dang ha kane ka taiew ba la lah, kata ha ka miet Sngi Palei bad Sngi Thohdieng, ka la khot pakhang surok miet ha kitei ki ar miet kynthih, kaba la wanrah ia ka jingjulor kiba bun ia ki kali kiba iaid ba ieng ha ka surok bah naduh Khanapara shaduh Umiam haduh ka Surok Shillong By Pass, ha kaba ha kitei ki miet, ki la don ki kali kiba la shah kawang petrol bom kaba ki paidbah ki la ai jingkyrshan kaba jur bha  ia katei ka seng.
Kumjuh ruh ha kitei ki miet, ki surok kali ha Ri-Bhoi District ki la kynjah lut jak, namar ka jingdon katei ka pakhang surok miet.
Jowai,15 Naitung :Ka kong Sairimis Siangshai ka la leit ban ujor sha ki pulit da kaba kynnoh ba uwei u briew uba la tip kyrteng kum u Khiat Iongbor u la leit rung jubor ha ka ing jong ka ha ka step jong ka 10 tarik mynta u bnai ha ka por 10 baje eiei ha kaba u la rong noh ia ka pisa jong ka kaba la kot sha ka T.
10,09,000 tyngka.
Ka kong Sairimis ka dei na ka shnong Munsiang Thymme.
Katkum jingujor jong ka kong Siangshai sha ki pulit ka la ong ba une u briew u la wan rung ha ka iing jong ka ha ka por shiphew baje mynstep bad u la rah ia ka pisa kaba don ha iing jong ka kane ka jingjia ka la jia ha ka 10 tarik mynta u bnai la ong ki pulit.
Ki pulit haduh mynta ki dang thwet ban ioh kem ia une u nongtuh uba la nud ban leit tuh na ing briew khlem jingsalia ha ka por mynsngi mynshai ruh.
[SP News].
Nongpoh, 16 Naitung:Ka KSU North Kha si Hills District, hynne ka sngi, ka la pynpaw pyr shah ia ki Garo ba kim dei ban tuklar ia ka tynrai ki Khasi Jaintia, da kaba kin wan ban iakhun ha kane ka MDC elekshon ban wan ha ki ar tylli ki District Council, ba kynthup ia ka KHADC bad ka JHADC, namar kat kum ka jingpynkupbor ha Ri India katkum ka Riti Synshar ka Ri ka long ba ka KHADC bad ka JHADC ki dei kyrpang tang ia ki jaidbynriew Khasi Pnar.
U Samla Vincent Makri, General Secretary ka KSU NKHD, haba iakren bad ki nongthoh khubor ka District, u la ong ba ka seng kam kwah ban kdew kti iano iano na ki jaidbynriew Garo ban iakhun MDC na kitei ki ar tylli ki District Council, hynrei kim dei ban tuklar pat ia ka tynrai ki Khasi Pnar.
U la pynshai ruh ba ki Khasi Pnar ki kynthup ia ki Khynriam, Pnar, Bhoi, War, Maram, Lyng ngam bad Diko, kine ki dei ki Khasi Pnar ba ïar.
Katkum ka sorkar India naduh u snem 1951 ka la pynkup bor kyrpang ia ki jaid bynriew riewlum ban don ka Sixth Schedule, ha kaba ka Meghalaya ka don lai tylli ki District Council kata ka Garo, Khasi bad Jaintia ba kynthup ia ka KHADC na ka bynta ki jaid bynriew Khasi, ka JHADC na ka bynta ka jaid bynriew pnar bad ka GHADC na ka bynta ka jaid bynriew Garo, la bynrap u Samla Makri.
U la bynrap ruh ba ka jingmih khubor ha kine ki sngi ba la dep, ha kaba ki ar tylli ki seng ba kynthup ia ka Ri-Bhoi Achik Union (RBAU) bad ka All Ri-Bhoi Achik Headman Association (ARBAHA) ki la kynnoh pyrshah ia ka mat ba la wan rah da u MDC ka Jaiaw u Bah Adelbert Nongrum uba la pyrshah ia ka jingiakhun elekshon ki Garo na KHADC, u la ong ba ha ka jingshisha katkum ka Sixth Schedule jong u snem 1951, ki jaid bynriew Khasi Pnar ba kynthup naduh u Pnar, u Bhoi, u War, u Lyngam, u Maram bad Diko ki don ha ka shatri jong ka United Khasi Jaintia Autonomous District Council, kaba hadien la tip kum ka Khasi Hills Autonomous District Council bad mynta kaba la phiah shuh shuh sa ia ka Jaintia Hills Autonomous District Council.
U la ong ruh ba ka jingkren u Bah Nongrum, MDC ka Jaiaw ki long kiba shongnia.
Kumta, ki Garo ki la dei ban sngewthuh ba ki don la kajong ka District Council jong ki, khlem da donkam ban wan tuklar bad ki ar tylli ki District Council ha Khasi Jaintia ba mynta, namar ki hap ban iada ia la ka tynrai jong ki ha Rilum Garo ym ha Rilum Khasi, ha kaba ha katei ka jaka jong ki, ki don ia ka GHADC kumba ka sorkar India ka la dep pynkup bor, u la ong.
Shillong, 16 Naitung:Ka North Eastern Indira Gandhi Regional Institute for Health and Medical Sciences (NEIGRIHMS)  ka la pynsangeh noh ia ka eksamin na ka bynta jong 19 tylli ki seat jong ka lain MBBS ha kane ka jaka pule  hadien ba la ioh ia ka hukum jong ka Supreme Court halor ka National Eligibility cum Entrance Test (NEET) katkum ka CBSE syllabus.
“Ngi la ioh pdiang ia ka jingbthah na ka tnad Union Ministry jong ka Health and Family Welfare  bym dei ban pynlong ban pynlong ia ka  test jong ka MBBS seat ha open category.
Ngi la shah bthah ha ka Ministry ban ap ia ka jingbthah ba thymmai shwa ban shim ia ka rai halor ka open category seat," la ong u nongkren ka NEIGRIHMS u Dr Manuj Saikia ha kane ka sngi Hatmajai.
U la ong ba kam long kaba shai halor ka MBBS seat ba la buh bhah kyrpang ia ki jylla.
“Kane ka jingbym thikna ia ka NEET kan sa shai ha kine ki taiew ban wan" la ong u nongkren ka NEIGRHIMS.
Shwa ia kane ha kane ka sngi Nyngkong, u myntri ka tnad ka Health and Family Welfare u la ong ba ka jylla kam shum la tip ia ka jingpyntreikam ia ka National Eligibility cum Entrance Test (NEET)katba ka jingjied ia ki kandidet jong ka MBBS course ha ki medical college bapher bapher jong ka bhah na ka jylla ka dang iaid.
Haba pyntip ia kane ha ka sngi Nyngkong, u Bah Hek y la ong ba la don ka jingbym shai ha ka shithi ba la thoh da ka tnad Union Ministry jong ka Health and Family Welfare ha ka 20 tarik Jylliew ba la dep.
U la ong ba ka shithi la kdew ba ka jingai bhah ia ki seat dei ban pynlong katkum ka eksamin ba la pynlong da ki jylla.
Ka tnad Union Ministry ha ka shithi ka la kdew ia ka hukum jong ka Supreme Court  ha kaba iadei ka jingdonkam ban pynlong ia ka NEET ba la pynshong nongrim ha ka CBSE syllabus  ban ai bhah ia ki seat ha ka jingpule jong ka MBBS seat katkum ka Central pool, la ong u Bah Hek bad bynrap ba ka sorkar jylla ka dang eksamin ia ka shithi.
U la ong ba ka jingai bhah ia ka MBBS seat yn leh ha ka rukom kaba khuid bad kaba shai lang.
“Ngin shim ia ka rai kaban long kaba bha eh ia ki samla pule jong ka jylla", la ong u Bah Hek.
Shillong, 17 Naitung:Kawei ka khynnah, kaba shah bat bor, kaba na Dimapur, Nagaland, ka la phone sha ka 108, ha ka 16tarik Naitung 2013, ha ka por 2.
44baje mynstep.
Katei ka dei ka khynnah samla, kaba la shah leh beijot, ka iathuh ba ka la shah rahbor ha uwei u briew, uba ka tip bad ithuh bha.
Utei u briew, ula ong ba un ialam ia ka sha iing, hynrei, u ialam pynban ia ka sha kawei ka hotel ha Dimapur.
Katei ka thei samla, ka bym don pisa shuh ban phone na ka telephone jongka ban iathuh ia ki kmie ki kpa,halor katei ka jingjia ba sngewsih, kumta ka la phone sha ka number 108 bad na ka liang jong ka  Alleans Sangma, ka Emergency Response Officer (ERO), ka la thawlad ban pynioh ban iakren bad u kpa jong katei ka thei samla, ha kaba ka la iathuh ba ka la shah bat bor, ha utei u briew, uba la rahbor ia ka bad la pyntip mar mar sha ki pulit lyngba ka Controll Room, Shillong, ha kaba ki la pyntip ia katei ka jingjia sha Dimapur.
Katei ka thei samla, kaba la ioh ban mih na katei ka hotel, ka ioh ban shong da ka auto rickshaw, ha kaba la ialam sha ka thanat kaba don hajan eh bad la iathuh ba katei ka thei samla, ka la poi ha East Town Police Sttion bad ia u nongrahbor la ioh ruh ban kem.
La iathuh ba ki don bun ki Jylla jong ka thain shatei Lam Mihngi, ha kaba haba ki phone lyngba ka 108, ka ju leit poi sha ka number jong ka Meghalaya.
Shillong, naitung 16:Ka Khasi Student Union (KSU) Nongmyn song unit ka la ioh kurup kumba 15 tin ka um phniang bam ka bym long shuh na kawei ka dukan kaba don ha iew Nongmyn song kaba kyrteng ka Sharma Enterprise.
Ka seng ka la ioh ban kurup hadien ba ka la ioh ia ka jingujor na uwei u nongshong shnong kane ka thain uba la leit thied umphniang bam ba u la ioh da ka bym long shuh.
Ka seng hapoh ka jingialam jong u Organising Secretary u Khrawbor Kharkongor ki la khynra ia ka dukan ha kaba ki la sngew phylla ba la lap ba kine ki tin umphniang baroh kim don ia ka tarik ba mynno la pynmih bad mynno ka kut.
U trai dukan u la iathuh ba u la thied ia kane ka umphniang na ka Jain Trading Company kaba don ha Paltan bazaar ha Iewduh.
Halot kane,  ka seng ka la leit ia kynduh noh ia ka Inspector ba peit ia ka bam ka dih ka kong B.
Mukhim ha ka ophis jong ka ha Lauchamiere.
Ha ka jingiakren bad kane ka inspector ka la bthah ba kan sa phah test ia katei ka umphniang sha Guahati bad lada lap ba ka long ka bym long katkum ba la ujor yn pynshitom ia ki katkum ka ain.
Shillong, 16 Naitung:Khnang ban wanrah  ia ka rukom pyniaid kam kaba jan bad ki paidbah, ka sorkar ka la pynbna ba ka la shah ia ki briew ban ates ia ki kot ki sla kum ki mark-sheet, syrnod sngi kha, bad kiwei kiba iadei ban rung klas ha ki skul bad ki kolej ha ka jylla ha kane ka jylla.
Ha ka jing pynbna ba la pynmih mynta ka sngi, la iathuh ba kito ki kandidet kiba aplai ia ka bhah na ka sorkar ban pule engineering, medical, veterinary bad agriculture college ki lah ban ates (attest) hi.
“Kine ki kot ki sla lah ban ates da ki nongaplai ha jaka ban ates da ki ophisar ne da kab thep affidavits," la ong ka kyrwoh na ka sorkar bad bynrap ba ki kor ki sla original ki dei ban wanrah ha ka por ba aiti ia ki kot ki sla.
La iathuh ba uno uno u kandiet uba ates bakla, un shah pynshitom katkum ka ain.
Sohliya, 16 Naitung:Ka Balang Catholic, Parish Mawbri, ha Ri Bhoi District, ka la mih sha khmat ban pyni syndon da ki kam ban pynneh pynsah ia ka jingjyrngam ka mei mariang, ki dieng ki siej, ki sim, ki doh bad ki mrad ki mreng, da kaba buh da ka “Lawkyntang" ha shnong Sohliya.
Kane ka Lawkyn tang la kyrkhu da u Rev.
Fr.
(Dr) Sylvanus Sngi Lyngdoh bad la suit la shor da ka umksiar umru pa bad ka pynsieng-iwbih ruh ia ki Mawbynna sah nam hynne ka sngi, ha ryngkat ka jingdonlang u Rev.
Fr.
John Madur, Vicar General ka Shillong Archdiocese, Fr.
Leo M Lyndem, Parish Priest jong ka Parish Mawbri, Fr.
Cyrus Syiemlieh, Dr.
JS Shangpliang, Bah Fabian Lyngdoh, MDC ka Umroi, ki Brother bad Sister lem bad ki ‘riewngeit jong ka Balang.
Une u Sohblei ula iaroh ruh ia ka Parish Mawbri kaba la shim ia kane ka sienjam khnang ban long nuksa ruh ia kiwei pat ban pynneh pynsah ia ka mei mariang bad ki jingai bakyrpang jong U Blei ia ki khun bynriew.
U Fr.
Leo M Lyndem, Parish Priest, u la iathuh ia ka jaka jong ka Lawkyntang kaba don haduh 4 akar tam la shu thied na ki ‘riewshimet na ka bynta ban pynneh pynsah ia ka mei mariang bad tyngkai ruh ia ki dieng ki siej, mrad, ki sim kidoh bad ki jait jingthung bapher bapher.
Ka sien banyngkong ha ka Balang ban don ia ka Lawkyntang, lehse kadei kaba nyngkong ym tang ha ka thaiñ Shatei Lam Mihngi jong ka Ri hynrei wat ha India ruh baroh kawei, a ong u Fr.
Lyndem.
La pynlong ia ka Mass Bakhuid ha ka por mynstep bad kyrkhu kyrdoh na u Vicar General jong ka Shillong Archdiocese, Rev.
F.
John Madur.
Kiwei pat kiba la ai jingkren ha ka jingialang ki kynthup ia u Rev.
F.
John Madur, u Dr.
JS Shangpliang bad Bah Fabian Lyngdoh.
Ka Parish Mawbri, ki la pynkhreh shibun ki symbai dieng ban thung ha katei ka jaka.
Ia u tynrai dieng banyngkong la thung da u Fr.
Sngi bad iashimbynta ruh da baroh kiba la poi ha katei ka jingialang kynthup ia ki khynnah skul.
Shillong, 16 Naitung:Ban lap ia kiba niah kali thurmur ba la wanrah ia ka jingmynsaw bad iap ha ka nongbah ka tnad pyniaid ka Shillong Traffic Police (STP), ka la rai ban buh noh da ki nong pyniaid kali ha ka por mynmiet ha kylleng jong ka nongbah ban khmih bniah ia ki nongpynkhein ain.
Uwei u heh pulit bym kwah ban pynpaw kyrteng u la ong ba ki pulit pyniaid kali kin sa buh noh da ki apmiet ban pyn thikna ba ki kali kin ym rung ha ki surok ba iaid tang na kawei ka liang ka bym dei.
Ha ka jingshisha ki la don shibun ki jingjia ba sngewsih ba la jia ha ki por ba la leit ha kaba la duh ei ia ki mynsiem ba kordor, tang namar ba ki paidbah ki pynkhein ia ki ain bad ki kyndon jong ka traffic.
U la ong ba ka surok kaba lah ban iaid tang kawei ka lynti na Barik Point sha Civil Hospital bad sa kawei kaba kham bun kali eh na IGP Point sha Khyndai lad la la wanrah shibun ki jingmynsaw tang namar ka jingniah khlem akor jong ki driver, khamtam lei lei ha ka por miet kaba buh ia ka jingma ia ki paidbah.
Halor kane, ka Traffic Police ka la kyn tu ia ki paidbah baroh ban pule bad burom ia ka sainbud (signboards) ha kaba iadei ia ki ain bad ki kyndon jong ka traffic ban iarap na ka jingdheng kali.
Ka jingpynkhein ia ki kyndon ka traffic la iohi kum kawei na ki jingeh ba khampaw ha ka nongbah kaba wanrah ia ka jingdheng kali.
Shillong, 16 Naitung:Ha ka 12 tarik, ki pulit ki la ioh khubor ba u bah Coniwell Thabah, 36 snem u la jah rngai ryngkat bad ka Maruti Car ba u niah na surok bah Mawkhar.
Mynta  ka sngi, la lap ia katei ka kali na Lum mawbah, Upper Shillong rud surok tangba ia u briew ym lap satia.
Ha kawei pat ka jingjia, la iathuh ba mynta ka nohsngi, ha ka por  2:30 baje eiei, ki pulit ki la leit khar ia ka metiap jong uwei u rangbah bym lah ban ithuh na wah umran ha ka shnong kynjoin, Umran, ri Bhoi.
La rah ia ka met sha Civil Hospital Nongpoh ban leh post mortem.
Jowai, 16 Naitung:Katkum ka jingpyl lait khubor jong u ma M.
Paslein bad U Ma R.
Lamare, kiba dei na ka Seng ki nongrep Lyngkha Kba Moolashah Lyng kieng, kiba la kynthoh ba ka don ka jingpynjot ia ki hali ki pynthor bad ki dohum dohpnat ha ki bynta jong ka Lyngkieng, Moolishah ka long ka bym don nongrim, la ong u Rangbah Shnong ka Khliehmushut Shangpung ma Nidaio PapangU ma Nidaio Papang ula ong ba kam don satia kata ka jingpyniap pathar ia ki dohum dohwah, namar ba na ka liang ka bor shnong na ka por sha ka por kala ju khang pyrshah ia kino kino ki briew kiba nabar bad wat ki trai shnong ruh ban leh ia ki kam pynjot ia ki dohum dohwahKumta ka shnong na ka liang ka shnong ka kwah ban pan jingpynshai na katei ka seng ki nongrep ba mynno ki iohi ne lap ba ka don ka jingpyniap pathar ia ki dohum dohwah ha ki  Wah Umiurem.
U Rangbah Shnong ula ong ba bun sien na ka liang ka shnong ka la ju iada ia ki dohum dohwa, ha kaba kala khang ruh ban pyniap pathar ia ki dohum dohwah da kaba kala buh ia ki Sign Board, ban mana pyrshah ia ka jingpyniap pathar ia ki dohum, namar na ka liang ka shnong kala ju pyllait symbai la jan manla u snem ha ki bynta jong ka wah Umiurem.
Kum shi bynta ban iada ia ki um ki wah bad ki hali ki pynthor ka bor shnong ka la ju khang ruh ia ki briew ban bam khana ryngkat bad ka jingia dih kyiad, namar bun sien ki shait bret pathar ia ki klong kyiad sha ki lyngkha kba ba ki um ki wah kiba wan rah ia ka jingmynsaw ia nongshong shnong hi.
Na ka liang ka shnong ka pynpaw ia ka jingsngewsih ban tip ba kane ka seng jong ki nongrep Lyngkha kba Moolashah Lyngkieng ka kam ba ka don ka jingpynjot ia ki dohum.
Nangne shakhmat lada kane ka seng ka tip ba don kum kine ki jingpynjot kala dei ban ai jingtip sha ki bor jong ka shnong namar kine ki bynta baroh ki dang hap hapoh ka jingpeit jong ka Khliehmushut, Shangpung.
Jowai, 16 Naitung:Ki saw tylli ki sengbhalang na Ri Lum Jaintia kata ka KSU-JHDU, ka AJYWO-CGB, ka FKJGP-KC bad ka HNYF-ER, ki pyrshah jur ia ka jingdawa jong kawei ka seng na ri Lum Jaintia na ka sorkar jylla ban pynkynriah kam noh ia u Ma Welley Muksor, u ba dei u Deputy Superintendent of Police East Jaintia Hills District.
Ki nongialam jong kitei ki saw seng, kata u Bah SS Niangti Genl.
Secretary ka KSU-JHDU, u Bah M H Dkhar President ka AJYWO-Sengkmie, u Bah T Rymbai President ka FKJGP-Khliehriat Circle bad u Bah Lamsuk Langstang, President ka HNYF-Eastern Region ha ka jingiakynduh ba kyrkieh jong ki mynta ka janmiet bad hadien ba ki la iatai sani bha, halor katei ka jingdawa jong kawei ka seng ban kynriah kam noh ia u Ma Welley Muksor da ka ba kynnoh tang namar ba u la trei slem ha EJHD bad iajuh ia jan bad ki paidbah, ki la shim ia ka rai ban pyrshah noh shi syndon ia katei ka jingjam jong katei ka seng.
“U Ma Welley Muksor u dang bat ia ka ka kam kum u DSP ka EJHD tang katto katne bnai, kata da ka ba sdang hadien ka jingpynkiew kyrdan ia ka Khliehriat Sub-Divison sha ka Kyrdan district bad utei u heh pulit officer u dei u wei na ki heh pulit jong ka jylla Meghalaya u ba tbit tam ia la ka jong ka kam kum u pulit ha ka ban tem ia ki jingsniew bad bad kiwei kiwei de ki kam jong u kum u pulit.
Shibun ki kam ba bha kiba utei u heh pulit u la leh ha EJHD wat tang hadien katto katne snem ka jingbat jong u kum u DSP ka EJHD.
Da ka jingtbit jong u ha la ka kam ha ryngkat bad u SP bad kiwei de ki heh pulit jong ka EJHD la iohi ba ki jingsniew (Crimes) ba pher ba pher ha EJHD ki la sdang ban duna bad duh jait noh mynta ban ia ki por ba mynshuwa" la ong ki nongialam jong kitei ki saw sengbhalang.
“Ka jingkynnoh jong katei ka sengbhalang ba u Ma Welley Muksoor u la trei slem ha la ka jong ka kam ha EJHD bad ia juh ia jan bad u paidbah ka long ka ba ngim lah ban pdiang namar u dang join ia la ka jong ka kam kum u DSP ka EJHD dang tang ha ka 1 tarik u August, 2012 bad tang shi snem ruh kam pat dap bad ruh ka jingkynnoh ba u ia juh ia jan bad u paidbah ka long kaba bakla namar ba kadei ka kamram jong ki pulit ban iatreilang bad ki paidbah na ka bynta ka shongsuk shongsain jong ka imlang ka sahlang bad ruh khnang ba yn lah ban tem ia ki kam sniew ha pher ba pher.
Ka Meghalaya Police Act 2010 ka kren shai ba ki pulit ki dei ban nang kumno ban pyniadei ia la de pad u paidbah khnang ba kin lah ban ban trei hok ia la ka jong ka kamram.
U pulit un ym lah ban trei ia la ka jong ka kam la da ka long ha kano kano ka rukom ruh lada u jngai na u paidbah.
Kumta katei ka jingkynnoh jong katei ka seng ia u Ma Welley Muksor ka long kaba ngi kum ki saw seng ngim lah satia ban pdiang na ka bynta ka jingmyntoi jong ka EJHD baroh kawei" ong shuh shuh kitei ki nongialam jong kitei ki saw seng.
Kitei ki saw sengbhalang, da une u kyrwoh ki dawa na ka myntri kam poh iing, ka Kong Roshan Warjri bad ruh na u DGP jong ka jylla u Bah Peter James Pyngrope Hanamam bad kiwei de ki bor ba dei peit ia kane ba kim dei ban sngap ia katei ka jingdawa jong katei ka seng hynrei ba ki dei ban sngap ia ka sur jong u paidbah jong ka EJHD bad ruh ban pynneh pynsah shuh shuh ia utei Ma Welley Muksor tad haduh ba ka samoi treikam jong u kum u DSP ha EJHD kan kut noh ioh kan mih pat de ka huri hura ha EJHD lada jia ba ka sorkar kan iaid sha khmat ban pynkynriah kam ia u tei u heh pulit jong ka EJHD khlem dei por bad don nongrim satia nalor ba u long u pulit u ba tbit ha la ka jong ka kam.
Shillong, 16 Naitung:Ha ka 15 tarik mynta u bnai, Ka KSU Laskein Circle  hapoh kajingialam u Vice – President u samla N.
Sutnga bad U General secretary u Samla Leningrad Tariang  ki la leit  ban pynlong ia ka jingialang bad ki rangbah shnong ka thain Pangam Raliang(ne block 1) ha ka shnong Mowjem(kaba jngai kum ba 20 KM na Sahsniang)  kaba don ha katei ka thain na ka bynta ban iamir jingmut ban wanrah ka jingshongsuk shong shngain ha katei ka thain bad khamtam ban ia kren sngewthuh  shaphang ban pynialong kawei ia ki jaka puta jong ki khasi Pnar bad ban pynneh pynsah ia ki deiti ki longshuwa.
Ha kane ka jingiakren, ki rangbah shnong katei ka thain ki pynpaw ia ka jingiakloi jong ki ban ei ai ia ka jaka ia ka sorkar Meghalaya  na ka bynta ban shna ia kino kino ki  ophis treikam( kum ki dispensary, police outpost/police station,kiwei ) jong ka ban wanrah ia ka roi ka par ne ka jingshongsuk shnong shngain ha kine ki thain Pangam Raliang kaba heh kumba 310 acres bad kaba kynthup ia kumba 25 tylli ki shnong khasi – pnar.
“Baroh shikatta ngi la sah khunswet ha kine ki jaka bad barabor  ngi don hapdeng ka jingshongsyier namar ngim tip lano kin wan ki nongpynthut ia ka suk ka sain bad ka jingim laitluid jong ngi la ha ki riewshim kabu ne wat na ki bor synshar ka Assam ruh.
Ha baroh kine ki snem ruh ngi kwah ban iasoh bad ka Meghalaya namar ki paradoh para snam jong ngi ruh ki don shato “, la kren bynniaw uwei u Rangbah.
Kat kum ka jinglap ka seng, kane ka shnong kam don ka skul kaba biang, ki jaka ai dawai, ki um bam um dih ba tikna, ka bording bad khamtam ka surok kaba sniew ha baroh kine ki  thain.
Ka seng ruh ka lap ba kine ki shnong Khasi – pnar ki don hapdeng ka jingshah pynthame ha ki bor synshar na Assam ruh ban pynduh ia ki deiti u longshuwa kum ka jingbthah ai kyrteng ‘Bor Bura’  ia u Rangbah shnong, Ram Bura ia u rangbah Dong, bad khamtam ia ka jingduh jong ki ia ka jingsynshar ba tikna hapoh ka jingpeit ki Dolloi(kum ka jingpynjah kyrteng ia ka Elaka Labang – Nangphyllut)kiwei.
“Ki ong ka hima jaintia hapoh ka jingpeit ki syiem sutnga la tip ia ka kum ka ri Khaddar Dolloi, tangba mynta pat ka long ka ri Khatwei Dolloi.
Bad ka long shisha ka jinglehrain ia ka jaitbynriew jong ngi lada ki bor ba peit ia ki Elaka kim shim khia ban pynwandur biang ia kane ka Elaka ba la jah kyrteng bad kaba rim tam kaba la suit la shor da u longshwa manshwa", la pynpaw u Ma Francis Lapasam(Rangbah shnong ka Mowbhar ba hap hapoh ka dorbar shnong Mowjem pyllun).
Ka seng ka kwah ba ka kaKa seng ka kwah ia ki bor bahalor khamtam ia ki myntri sorkar ban pynbeit kloi ia u pud u sam  khlem da buhteng namar kane kam dei ka kam ba ki hap leh suki bad ki dei hi ruh ban.
Ka seng  bad ki rangbah shnong na Pangam Raliang kin sa leit ban ia kynduh shen ia ki bor district ban buh ia ki mat  jingdawa bad jingkyrpad  jong ki  na ka bynta ka shongsuk shong shngain bad ka roi ka kiew ki briew ha katei ka thain bad ban pynneh ia ki deiriti ka jaidbynriew.
Shillong, 16  Naitung:Ka tnat jong ka Border Area Development Meghalaya, ka  ai bai bam man u snem ia ki khynnah kiba sah ha khappud jong ka border, ha ka jinglut, ka poi kumba T.
50lak ha ka shisnem shisnem.
Mynta u snem ki don haduh 3600 ngut ki samla pule kiba dei na ka thain khappud ha kane ka jylla Meghalaya.
Ka Director jong ka Border Area ka Kong RM.
Kurbah, ka la iathuh ba ka jingai Scholarship ne baibam ia ki samla pule ka long tang na ka bynta kito ki khynnah kiba sah ha ki thain khappud.
Ka jingai bai bam la phiah katkum ka kyrdan jong ka jingpule jong ki bad katkum ki division ba ki ioh ha ka eksam jongki ba la pyniaid da ki Board bapher bapher ha kane ka jylla bad shabar ruh, haba iakren bad u Rupang ha kane ka sngi Hatmajai.
Ia ki khynnah pule jong ka SSLC bad HSSLC ki ba poi ha ka kyrdan 1st division la ju ai T.
200, ki 2nd division ki ju ai T.
100 bad ia kiba poi ha ka 3rd division la ai tang 50 tyngka, la ong ka Director.
Haba khein kyllum ki 3rd division ki ioh T.
600 ha ka shi snem, ki 2nd division T.
1200 bad ki 1st division ki ioh T.
2400.
Kane ka baibam ka la dei kaba la buh dor da ka sorkar naduh ki por mynshwa kaba kham slem bha.
Ka tnad Border Area ruh ka ju ai bai bam ia ki samla kiba pule ha ki kyrdan MA, MCOM, MSC la ai T.
400 shi bnai bad ha ka shisnem ki ioh T.
4800.
Kito kiba pule ha ka kyrdan jong ka Engineering & Medical kane ka tnad ka T.
500 shi bnai bad ha ka shisnem ka long T.
6000.
Ka Director ka la iathuh ba ka tnad jong ka Border Area,   ka la ai sha ka tnad jong ka pule puthi jong ka jylla ba kan sam sha ki samla pule kiba na ki kolej bad ki skul bapher bapher kiba don ha ka jylla Meghalaya.
Ka la iathuh ruh ba kito ki samla ban pynshisha ia lade ba ki dei kiba sah ha ki thain khappud jong kane ka jylla kidei ban submit ia ki dur thep vote (EPIC ).
Ka la iathuh ruh ba katkum ka kyndon,  ia kito ki shnong kiba don hapoh 10km na zero line ki la hap ha ka border area ne thain khappud.
Kane ka dei ka kyndon jong ka sorkar India, la ong ka Director  ka tnad border area ka jylla.
Shillong, 16 Naitung:Ka Synjuk ki Seng Samla Shnong (SSSS) Upper Shillong Circle kan rakhe ia ka Sngi Kyrpang U Tirot Sing Syiem ha jan baroh ki shnong ka Upper Shillong da ka jingthang ia ki mombati ha ki jaka ba la buh kyrpang lyngba ki Seng Samla Shnong bad kumjuh ruh kan don ka jingpyni ia ka Documentary Film jong ki Khlawait ka Ri ba kynthup ia U Tirot Sing & Kiang Nangbah ha Umlyngka Community Hall ha ka por 2 baje nohphaisngi jong ka 17tarik Naitung 2013.
Ha kajuh ka por ka Synjuk ka kyntu ia baroh ki nongshong shnong ba kin sngewbha ban ia shimbynta ha kane ka jingrakhe da kaba thang la kumno kumno tang uwei u mombati ha phalor ing jong ki kum ka dak ka jingkynmaw burom ia u khlawait ka jaidbynriew bad ban kyrsiew ia ka mynsiem ieit Ri ia ki paradoh parasnam.
Kan don ruh ka jingsakhi ia ki jingpynitynnad ba kham itynnad tam ha ka thain Upper Shillong ha kaba yn sa ai khusnam ia ki Seng Samla ka thain kiba jop.
Shillong, 17 Naitung:Hadien ka jingshah thok jong ki ba bun byllien ki paidbah jong ka Jaintia Hills ha ki kompeni bapher, kumta ki saw tylli ki sengbhalang na Ri Lum Jaintia kata ka KSU-JHDU, ka AJYWO-CGB, ka FKJGP-JHDU bad ka HNYF-ER ki la pynlong ia ka jingleit jngoh mynhy nnin ka sngi ia ka Rose Valley kaba dei kawei na ki NBFC’s kaba don ha Ladthadlaboh Jowai.
Ki nongialam jong kitei ki saw seng, kata u Bah SS Niangti Genl.
Secretary ka KSU-JHDU, u Bah M H Dkhar President ka AJYWO-Sengkmie, u Bah T Lytep, President ka FKJGP-JHDU bad u Bah Lamsuk Langstang, President ka HNYF-Eastern Region ha ka jingleit jgngoh ba kyndit jong ki ia katei ka kompeni kynshew pisa hadien ka jingkylli pyrthew ba bun rukom, ki la dawa na katei ka kompeni ban pynbiang ia baroh ki kot ki sla ba donkam jong ka hapoh ar sngi khnang ba yn ioh ban bishar bniah,  la katei ka kompeni ka iaid ne em kat kum ki kyndon ain ba pher ba pher jong ka sorkar India bad ka sorkar jylla bad ruh la kan long ne em ka kompeni ka ban neh ryta.
Jowai, 17 Naitung:Sa shisein ka Sein Raij Tuber kan pynlong biang ia ka jinglehniam Behdeinkhlam ha Tuber kmai Shnong kaba yn sa pynkut ha ka 21 tarik mynta u bnai, halor kane na ka liang ka Sein Raij ka khot bad wer ia baroh ki khun ki hajar jong u Hynniewtrep Hynniew skum ba kin sngewbha ban wan sakhi lang ia kane ka jingshadniam ha shnong Tuberkmai Shnong.
Na ka liang u Secretary jong ka Sein Raij Tuber ma R.
Sana, ula iathuh ba ka Behdein khlam jong ka Raij kan sdang naduh ka 18 tarik mynta u bnai ter ter ha ryngkat ka jingpyndep ia ki kam ba bun bad ki niam ki rukom.
Ia ka jingleh niam ba khadduh yn pynlong ha kane ka 21 tarik ha Aitnar jong ka Sein Raij.
Kat kum ka jingiathuh jong u Secretary la ong ba u ba u Myntri Rangbah ka sorkar Jylla Dr.
Mukul Sangma un wan ban sakhi lang ha katei ka sngi ryngkat kiwei de ki myntri sorkar lem bad ki ophisar sorkar.
La iathuh ba ka shadniam behdeinkhlam jong ka Raij Tuber ka dei kawei na ki shad niam kaba heh duh ha ri lum Jaintia, pynkut ka khubor na u Secretary ka Sein Raij ma R.
Sana.
Patna, 16 Naitung:11ngut ki khynnah skul, ki la shu iap ei bad sa bun phew ngut kiwei pat ki la ioh pang, hadien ba ki la dep bam ja sngi, ha kawei ka skul sorkar ha  Saran district.
Katei ka jingjia, ka dei ha ka skul Dharamsati Primary School, kaba hap ha Masrakh jong ka Saran.
La iathuh ba ki don 50ngut ki khynnah kiba hapdeng ka rta kaba 8 snem haduh 12snem, kiba la ioh pang, haduh ba ki bam ia katei ka ja sngi, kaba la ai mynta ka sngi.
Kitei ki khynnah, ki la kem pang mar ia dep bam ia katei ka jaka, kaba don ia ki shna, ki shana motor bad kiwei.
La leit ialam mar mar sha Chhapra Sadar Hospital, ha kaba 11ngut na ki, ki la iap noh bad kiwei pat ki dang shah sumar ha hospital.
U myntri rangbah ka Jylla, U Nitish Kumar, ula tyrwa ban siew T.
2lak sha kiba ha iing jong kiba iap ha kaei ka jingjia ba sngewsih.
Ka Chhapra, ka hap ha ka Constituency jong U President ka RJD U Laloo Prasad Yadav.
Shillong, 17 Naitung:Ka seng Khasi Ri war Mihngi Pynursla kala lah ban pyn pas haduh 92 percent ha ka resol jong ka BA final ba la pynlong da ka NEHU mynta u snem.
Kane ka kolej kaba la plie ha 2009 kala ioh ruh 90 percent ha ka BA 1st yr bad 95 percent ha ka BA 2ndyr.
Ha u snem 2012 kane ka kolej ka la ioh 95 percent ha ka BA final bad 100 percent ha ka BA 2nd yr.
Ha ka kyrwoh ba la pyllait da u Secretary Governing ka Kolej ka jingleit pule ha Riwar Kolej ka la long ka jingkyrkhu ia ka thain ha kaba kiba duk kiba jynjar, ba treikam bad ki bym ioh lad ban pule ha sor Shillong kila ioh lad bad ki pas bha man la u snem.
Ka jingsiew ka long kaba tad tam haba ia nujor bad kiwei kiwei ki kolej ha Meghalaya bad ki lah ruh ban siew katba ioh bor ban siew lai ne saw sien.
La ju shah ruh ban siew da ki la ioh ka Scholarship namar ba ka Scholarship ka kham heh ban ia ki jingsiew ha ki kolej.
Na ka liang ki kolej kala ai khublei nyngkong eh ia ka Seng Khasi Kolej Shillong ka bala kloi ban kdup ia ki samla pule ha ka thup jong ka, ka Dorbar shnong Dusaw Rangthylliang, Pynursla ka ba ai jaka ban pynlong klas, ia ki Nonghikai kiba na ka thain bad na sor ki ba la aiti met bad mynsiem ban shakri ia ki samla pule khlem thait.
Kala ai khublei ruh ia kito ki dkhot bad ki riew don mynsiem ban kyrshan ia kane ka kam ba khraw.
Kum ban shu pyn kynmaw hangne ba ka kolej kam pat ju ioh jingiarap eiei na ka liang ka sorkar, ne na ki nongmihkhmat ne na kino kino ki kynhun.
Hynrei la shu kyrshan borbah da ka jingaiti ki nonghikai bad ki nongkyrshan ba don mynsiem ban pynroi ka thain Riwar.
Patna, 17 Naitung:Hadien ka jingiap briew, na kaba bam ja sngi, ha ka skul, kaba don ha Saran District, ki don sa 50ngut ki khynnah jong kawei pat ka skul, kiba la kem pang, hadien ba ki la bam ja sngi, mynta ka sngi ha Madhubani District jong ka Jylla Bihar.
Katei ka dei ka ja sngi, kaba la sam ha Navtolia Middle School, Bisfi, kaba don kumba 22 kilometre na Patna.
La iathuh ba ha katei ka kam, ka don ka niang lartham, kaba la iap.
Kitei ki 50ngut ki khynnah skul, ki ud ba ki don ha ka jingpang kpoh, ki sdang ban prie bad la ialam mar mar sha ka jaka sumar pang ha  Bisfi.
“La iathuh ba kitei ki khynnah, ki la lait na ka jingma" lait noh sa hynniew ngut kiba dang don ha ka jingshah sumar ha katei ka jaka sumar pang,ong u doktor ba sumar ha ka hospital sorkar ha Bisfi.
Halor ka jingiap jong ki khynnah ha Chhapra, na kaba bam ja sngi, hynnin ka sngi, mynta ka sngi, ka la poi sha ka 22ngut baroh.
16ngut na kitei kiba hapoh 10snem ka rta bad kiba pule hapdeng ka Class I haduh Class V, ki la iap noh ha Chhapra, hynrei ki don saw ngut na kitei kiba iap, ha Patna Medical College Hospital, hynnin ka miet bad ar ngut ki iap mynta ka step, ha katei ka hospital ha Patna.
Na ki arngut kiba iap, ki kynthup ia ki khun jong ka nongshet ja, ha katei ka skul, ka Panno Devi, katba sa lai ngut kiwei pat ki khun jong kawei pat ka nongshet, ka Manju Devi, ki dang don ha ka jingshah sumar ha Patna, ha kaba katei ka nongshet ruh ka don ha kajuh ka jingthiah pang.
Na ka liang jong U CP Thakur, uba dei U Vice President ka seng BJP, uba dei hi ruh ialade u doktor, u iathuh ba ki don ki kynja jingkhleh, ha ka ja, kiba long bih.
Ha kawei pat ka khubor, ka sorkar Bihar, mynta ka sngi, ka kynthoh, ba ka don ka jingsuba kaba jur, ba ka don ka jing ia sylla, ha kaba ia dei bad katei ka jingjia kaba la pyniap ei ia ki 22ngut ki khynnah skul.
“Ka jingiap, kam dei ba ka bam ka long bih, hynrei, ka pyni, ba ka don ka jing khleh da ka bih, ha ka jingbam" ong u myntri pule puthi ka Bihar, U PK Shahi.
U iathuh ba ki doktor, kiba sumar ia kitei ki khynnah ha  Chhapra sadar hospital, ki iathuh ba ka jingiap jong ki khynnah, ka dei namar ba ki don ki kynja dawai kiba long bih, ha ka jingbam.
“Naei  ki wan mih kine ki organic phosphorous ha ka jingbam jong ki khynnah?" ong U Shahi, ha kaba ula bthah ia ki pulit, ba kin tohkit bniah ia katei ka jingjia.
U myntri u kynnoh, ba katei ka dei ka kam, kaba la don kti da ka seng RJD, wat la um shym la kren shai ia katei ka ktien jongu.
“U Arjun Rai, u lok jong ka headmistress, u dei uba ai ia kitei ki jingbam bad u dei u dkhot jong katei ka seng sain pyrthei bad u dei uba kha jong u nongialam jong ka seng BJP, U  Dhruv Rai jong ka Mashrakh, uba dei uwei na ki nongialam ba rangbah jong ka seng RJD", ula ong.
U Rai, u dei uba don dukan die mar bam, ha kaba la shim ia kitei ki mar bam na katei ka dukan, da ka headmistress jong katei ka skul, ka Meena Devi, na ka bynta katei ka jingiabam ja sngi.
La iathuh ba U Rai bad ka Meena Devi, ki la jah rngai haduh mynta, ha kaba la buh ia ka jing ujor, ha ki pulit ha thanat Mashrakh, pyrshah ia kitei kiba jah.
Shillong,17 Naitung:Mynhynin ka sngi , ka sngi ba u phadar Sylvannus Sngi Lyngdoh, u Sohblei ba nyngkong jong ka Mawbri Parish uba la tip paidbah kum u Phadar sngi u la suit la shor bad pynkyntang ia ka law kyntang ba ki phadar ki la buh  ha Sohliya kaba hap hapoh ka Mawbri Parish.
U MDC ka Umroi Constituency u Bah Fabian Lyngdoh, u la ong ba kane ka law kyntang ba ki phadar ki la buh ha katei kajaka ka long kaba ai jingmyntoi bad kaba donkam ia u paidbah jong katei ka thain baroh kawei ha kaba lyngba kine ki law kyntang kiba la  thung dieng thymmai, ki long ruh kum ka jingpynsah ia ki um ki wah bad ki lyer ba khuid kiba lah ban ring mynsiem.
Hynrei ha kajuh ka ka por utei u MDC u la iathuh khana lyngkot ruh shaphang u Diengiei uba ki baroh ki la tip shaphang jong u ha kaba mynhyndai haba ki khun khasi ki la pyrshang ban pom ia u  bad kim shym la lah naba u khla u la wan jliah bad u dieng u la dap doh biang, da kaba kynthoh ruh ba katei ka dei ka jaka ba u tei u khla u la ri la sumar ia uta u  dieng iei bad hadien ba la kyllon noh u dieng iei la mih pat sa  ki jutang ban ia tang noh da ka ka  law kyntang ha kaba u khla u dei u ryngkew bad u  basa ban iada  ia kata ka law lyntang.
Utei u MDC ka Umroi u la ong ba kane ka law kyntang ba ki phadar ki la plie bad khap ribon thymmai, ka long ka lawkyntang ba ym dei shuh da u khla ban long ryngkew basa, hynrei un long u Jisu Krist kaba mut ba u Jisu krist u dei u khla ba thymmai, katei katei ka lawkyntang ka ban shong ki bsein ki thliem bad kiwei pat ki jait jingthaw ong u Bah Fabian Lyngdon, MDC  Umroi.
Ha katei ka sngi wat la hapdeng ka jingpynthut u lapbah la ioh ruh bun ki  jingkren na ki phadar, u khraw pyrkhat ba paw   ka Ri Khasi u Dr.
J S Shangpliang bad kiwei.
La suit la shor ruh ia u Mawbynna jong ka law kyntang da u phadar sngi.
Nongpoh, 17 Naitung:Ka Myntri pynroi sor ka jylla ka Kong Ampareen Lyngdoh bad ka seng RBYF ki la iakob mar kylliang ba kin nym pyndem satia kawei ia kawei pat.
Ka myntri ka la byrthen ba kan nym map ia kito kiba thmu ban pynthut ia ka jingtreikam ka sorkar hynrei ka seng RBYF ruh ka la pyneh ba kan ym pyndem ha ka sorkar bad kan iaid beit shakhmat ia ka pakhang ophis.
Kham mynshwa ka RBYF ka la dep pynbna ia ka pakhang ophis ha ka por myn sngi ka 18 bad 19 tarik  ban iaid ryngkat ka pakhang surok por mynmiet ha baroh kawei ka Ri-Bhoi District.
U General Secretary ka seng u Bah L.
K Sawkmie u la pynrem ia ka jingkren jong ka Kong Ampareen kaba la shu pynlait jynhaw lyngba ki tnat pathai khubor ka jylla ha kaba iadei bad ka ishu MUDA, Byrnihat, ia kaba ka RBYF ka la shimkhia bad pynlong ruh ia ki jingiakhih kiba pher bapher ha ka District baroh kawei.
U la ong ruh ba ka seng ka la dep iakren shwa ia ka sorkar halor kane ka kam shwa ba kan poi sha kane ka lynti.
Namar ka jingbym sngap ka sorkar, ka la pynbor ia ka seng ban shim ia kane ka lynti.
Ka RBYF ka la dawa ba dei ban thungkam biang ia ar ngut ki longkmie ha tnad MUDA ha Byrnihat hadien ba ki la shah sloit jubor.
Kine ki longkmie ki long ka Kong Hundalin Warjri bad ka Kong Subita Lapang, kiba trei kum ki Casual Labour ha katei ka tnat MUDA.
“Ngi kynduh bad ia mir jingmut bad ka Myntri jylla haduh 3 sien kynthih ha u bnai Jylliew shuwa ban pynlong ia ka jingkhang tala bad ki prokram iakhih", la ong u Bah Sawkmie.
U la ong ba sngewthamula shirukom ba ka jingaidaw ka myntri ba kam don pisa ban siew bainong ia ki da kaba ka la shim ia ka rai ha kti ban beh kam naduh u Kyllalyngkot jong une u snem.
Hynrei katkum kaba paw ka long ba ka tnat MUDA kam shym la nud ban weng kam ia kitei ki ar ngut ki Longkmie kiba dei na ka thaiñ Byrnihat, haba la mih ki jingdawa ban pynneh beit ia ki, namar ki dei ki trai shnong na katei ka thaiñ.
Ka Kong Ampareen ha u bnai Jylliew mynta u snem ka la hiar ha ophis katei ka tnat bad ka la weng kam syndon ia ki khlem da ai jingthoh ha katei ka por ba ka wan, kaba pyni ia ka jingleh donbor, la kynnoh ka RBYF bad bynrap ba kitei ki longkmie ki la trei naduh u snem 2009.
Ka Kong Ampareen ka la shu ai daw ba ki nongtrei Casual ki dei ban iaid lyngba ka Public Accounts Committee (PAC), ka RBYF ka buh ia ka jingkylli balei tang ha MUDA hap donkam ban iaid ia ka PAC, katba kiwei ki tnat sorkar pat kim donkam ban iaid na ka PAC, kaba long tang ka jingaidaw jong ka ban ioh weng suk ia kitei ki Longkmie.
Ha kajuh ka por ruh, ym tang ia kitei ki 2 ngut ki Longkmie kiba trei kum ki Casual Labour, hynrei katei ka tnat ka don haduh 11 ngut ki Casual Labour ba kynthup ia kitei ki 2 ngut kiba la shah weng noh da ka bor jong ka Kong Ampareen.
U Bah Sawkmie u la ban jur ruh ba kitei ki ar ngut la pyntrei ha Byrnihat, namar ki dei ki trai shnong katei ka thaiñ, katba 9 ngut na ki pat namar ki dei na shabar ka Ri-Bhoi District, la pyntrei ia ki ha Nongbah Shillong, katba ki dei ki nongtrei jong ka MUDA, Byrnihat.
“Balei ka sorkar kam phah ia kitei ki 9 ngut ruh ban trei ha Byrnihat, kaei ka daw ba ki lah ban treisuk sha Shillong katba ka kyrteng ka tnat ba ki trei ka dei na Byrnihat", u la buh jingkylli ia ka Myntri.
U Bah Sawkmie u la ong ruh ba ka jingtyrwa ka Myntri ban thung ia kitei ar ngut sha Nongpoh MUDA, ka dei tang ka kam ban pynbiej ia ki paidbah, hynrei ka RBYF ka tip ba ha katei ka Complex ha Nongpoh kiba dei hok ban ioh rung kam ki dei beit ki trai shnong ka Nongpoh ne na ka Raid Nongpoh.
Kitei ki ar ngut kiba la shah weng na MUDA Byrnihat, lada thung ia ki, kin ym dap ban leit banwan ha ka jingsiew kaba T.
2500 shibnai, namar ka jingsiew ka rit palat haba ianujor bad ka leit ka wan bad ka bam ka dih ba man la ka sngi.
U la ong ruh ba ka RBYF, kam shym la ieng na ka bynta ka jingmyntoi shimet, hynrei ka ieng na ka bynta ban dawa ia ka hok ba la shah pynduh jong kitei ki ar ngut ki Longkmie, kumta ka khot lang ia ki paidbah ba kin ai ia ka jingiatreilang bad ka seng ha kaba iadei bad kane ka jingiakhih namar ka seng ka ieng na ka bynta ka Hok jong ki paidbah ha Ri-Bhoi District, kiba shah jynjar bad shah ñion beiñ ha ki bor sorkar, kumta ka khot lang ia ki paidbah, ba kin ai ia ka jingiatreilang bad ka seng ha kaba iadei bad kane ka jingiakhih.
U Bah Sawkmie u la kyrpad lang ruh ia baroh ki nongtrei kam ophis ba kin ai ia ka jingiatreilang bad ka seng, da kaba kin sangeh leit trei ha kitei ki ar sngi lynter, watla u DC ka Ri-Bhoi District, u la pynmih ia ka hukum ba baroh ki nongtrei kam sorkar ki dei ban poi sha ki jaka treikam jong ki, kumjuh ruh bad ka prokram khang surok miet, khnang ba kane ka jingiakhih jong ka seng kan long kaba jop.
Nongkhlaw, 17 Naitung:“Wat ailad ba ki riti ki dustur tynrai ba kin thohbria bad kin jah noh, wat ailad ba kiwei pat ki jaitbynriew kin wan long trai khlieh ha ka Ri, halor ka khyndew ka shyiap, halor ki kam ki jam bad halor kiwei kiwei.
Lada phi ïatreikam treijam bad kiwei ki kynhun jaitbyn riew ruh kam pher, hynrei ngi dei ban bat ha lade ïa u lakam bad ïa u shabi", ong u MDC ka Mairang Constituency, u Babu Rasor Rani ha Nongkhlaw hynne ka sngi.
Haba kren kum u Kongsan ha ka sngi ïap ba 178 jong u Syiem Tirot Sing Syiemlieh ha Nongkhlaw hynne ka sngi, u babu Rasor u la wer ïa ki paidbah jong ka Hima Nongkhlaw ban kiar na ka mynsiem arsap arphong, ka thok ka shukor, ban long ki nongïalam ha ka lynti ka jingbha hala ki jong ki jong ki bynta bad ban ïatylli da ka jingiasngewthuh jingmut ha ki kam shnong kam thaw bad kam hima.
U la kular ban ïakren bad u CEM jong ka KHADC ban pynurlong ïa ka jingkular ban pynïoh T.
15 lakh na ka bynta ka jingdonkam jong ka Tirot Sing Memorial Heritage Home ha Nongkhlaw.
Kiwei kiwei kiba la kren ha kane ka sngi ki kynthup- ïa u Sordar ka shnong Thangmaw, u nongmihkhmat na ka kur Syiemlieh, u samla nongmihkhmat na ka KSU, na ka HANN bad kiwei, kiba la kyrsiew thiah lem ïa ka jaitbynriew ban ym shah jem, ban ym aili, ban ri kyndong ïa ka jaitbynriew bad ïa ka jinglaitluid ka Ri Khasi, da kaba husiar bad peitngor pyrshah ïa ki buit pah buit phon jong ki mynder- ri lane ki khyllah jait.
Ki la kyntu ruh ban long kiba ïar jingmut bad ïohi jngai lyngba ka jingtrei shitom, minot bad ban ïabeh sha ka jingstad katkum ka juk.
Shuwa ka jingïalang paidbah ha Madan Nongrah kaba hapoh ka shnong hi, la leit buh syntiew ha u Mot u Tirot Sing hakhmat ka ïing trai jong u mynshuwa, da u Babu Rasor, u Myntri ka hima Nongkhlaw, u Bah Lawrence Basaïawmoit, u ba la pynïaid ïa ka jingïalang rakhe burom, ki riew rangbah, ki samla bad kiwei kiwei.
La pynlong ruh ka jingsngap jar kaba shi minit ban burom ïa une u Syiem khlawait bakhraw jong ka Ri Khasi.
La pynphuh pynphieng bad pynkhraw ïa kane ka sngi da ka March Past ki khynnah skul, ki jingrwai ieid ri, ki skit, ki action song bad kaba la kham khring paidbah hynne- dei ka phutbol hapdeng ka Rangdajied FC bad ka Langsning FC kaba la ïakhait, khlem don ba thep kol.
Ia kane ka jingrakhe kynmaw burom la pynlong da ka Shnong Nongkhlaw ryngkat ka jingïatreilang ka Hima Nongkhlaw hapoh ka shatri ‘Death Anniversary Central Organising Committee’.
Ha kawei pat ka khubor, la iathuh ba la rakhe kynmaw burom ia ka sngi iap ba 178 snem u khla ka wait ka ri, U syiem Tirot sing,ha All Saints CNI Diocesan school Jowai ,ha kaba U Rev GS Shullai,Secretary ka school Management Committee, u la ai ka jingkren lyngkot bad hadien katta,ki nonghikai bad ki khynnah skul ki la pynlong iaka jing iathung dieng.
Na ka liang jong ka seng BJP ruh, ka la leit buh syntiew ha U Mot jong U Tirot Singh, ha State Central Library, Shillong, ha kaba la ialam da U bah  Khlur Singh Lyngdoh President, U  Dipayan Chakraborty General Secretery nalor kiwei pat.
Kawei pat ka khubor, ka iathuh ba ka Khasi Students Union (KSU), ka la rakhe ia lyngkhuh sngi iap U Tirot Sing.
U President ka KSU u samla Daniel Khyriem u la khot ia ki paidbah jong ka ri Khasi ban ieng bad ba iakhun pyrshah ia ki mar ba kiba long ki jingma ia ka jaitbynriew.
U Bah Daniel u la ong ba ka imlang sahlang mynta ka iakynduh shibun ki jingeh bad ka la dei ka por ban kyndit thiah noh ban iakhun pyrshah ia ki jingma kumba la mait lynti u Tirot Sing u khla wait ka jaitbynriew.
U la ong ba ka jingwan tuid ki briew nabar sha kane ka jylla ka long ka jingma kaba khraw bha nalor bun kiwei ki daw.
“Ka jylla ka donkam palat ban don ka ain kaba khlain ban tehlakam ia ka jingwan rung ki briew nabar sha kanr ka jylla, ka Inner Line Permit (ILP) ka dei kawei ka tiar ban leh ia kane", la ong u samla Daniel.
U la ong ba ka long kaba sngew khia shisha ia ka jingbym treh ka sorkar ban shim ia ki lad ki lynti ban iada ia ka jaitbynriew da kaba pyntreikam da ki ain ba khlain.
U la ong ba ka jingbym ioh kam jong ki samla ruh, ka dei kawei ka jingeh kaba jwat kaba ktah jur ia ka lawei jong ki samla bad ruh ha kane ka jaitbynriew.
“Ka sorkar kumba ka paw kam kwah ban phaikhmat ia kane ka jingeh jong ki samla", u la ong.
U la kyntu ia ki paidbah bad ki samla ba kin long shlur kumba long u Tirot Sing ban kren ia ka jingshisha, ban iakhun ia ka hok jong ka jaitbynriew.
Ki dkhot ka KSU ki la leit buh syntiew ruh ha u mot jong u Tirot Sing ha Indoor stadium.
Ia kane ka sngi jong u Tirot Sing la rakhe kyrpang ruh ha Mairang bad ha Nongkhlaw kaba dei ka jaka treikam jong u Tirot Sing ha ka por ba iakhun thma pyrshah ia ka sorkar phareng.
Ia ka jingrakhe ha Mairang la pynlongda ka Hima Nongkhlaw bad la sakhi ia ki paidbah ba wan ban iadon bynta ha kane ka sngi nalor ki heh ka Hima bad ki bor sorkar.
Ka Nongkrem Youth development ruh ka la rakhe ia kane ka sngi, bad bun kiwei ki la pynlong ia ka jingrakhe ia kane ka sngi da kaba pynlong ia ki jingialehkai bad ki jingiakop bapher bapher.
Shillong, 17 Naitung:Uwei u suba dkhot ka HNLC ba set phatok u la shah kem biang mynta ka sngi hadien ba u la lait phet mynta ka step.
U suba dkhot ka seng lehnoh HNLC u Pyrnailang Swer (32 snem) u la shah sumar ha NEIGHRIMS, Shillong u la lait phet ha ka por 8:30 baje mynstep na jaka sumar.
Halor kane, ar ngut ki pulit ba ap ia u, ki la shah kem lang halor ka jingsuba jur ba ki donkti ban pynlait ia utei u suba dkhot ka HNLC.
Kine ki ar ngut ki long u Meytush Sangma bad u Sanborlang Shylla.
La pynlong ka jingtohkit kaba jur ia kine ki ar ngut ruh, la ong u SP ka East Khasi Hills.
“Ia kine yn leit rah sha Kashari lashai ka sngi", la ong u SP.
Ha kawei pat ka jingjia, ki pulit ki la pynshisha ba u Coniwell Thabah uba la jah na 12 tarik Naitung la lap ia ka met jongu na Umlyngka katba ia ka kali ba u niah, la lap na Lumawmbah ha ka 15 tarik Naitung.
Une u briew la suba ba u la shah pyniap dusmon bad ki pulit ki la pynlong ia ka jingtohkit halor kane ka jingjia.
Shillong, 17 Naitung:Ka kynhun liangpyr shah ha iing dorbar jong ka Meghalaya, ka Meghala ya People’s Front (MPF) ka la dawa na u Lamphang ba u dei ban khot ia ka dorbar kyrpang ban iakren ia ka jingmih ki jingdawa na ki paidbah ban pyntrei kam ia ka Inner Line Permit (ILP) ha kane ka jylla ban tehlakam ia ka jingwan tuid ki briew kiba nabar.
“Ka jingma jong kane ka thain North Eastern ka dei namar ka jingwan tuid ki briew kiba nabar khamtam ki nongbylla bad ka long kaba donkam ba u Lamphang un khot ia ka dorbar ban iakren ia kane ka mat" la ong u nongaiktien ka MPF u Bah Paul Lyngdoh  ha kane ka sngi Balang.
Haba pynpaw ia ka jingsngew khia ia ka jingwan tuid ki briew ba nabar sha kane ka jylla, kaba long ka jingma ia ka jaitbynriew kaba la ktah ia ka jingdon jong ki trai shnong, u Bah Paul u la ong ba ki trai jaka jong kane ka jylla ki la iakynduh ia ka jingeh na ka jingwan tuid ki briew kiba nabar jylla bad ka long ka jingma ba lada ym lah ban tehlakam, kin sa kylla rit paid ha la kajong ka jaka.
“Ka sorkar kam lah ban pynslem ban pyntreikam ia ki lad ki lynti ban tehlakam ia ka jingwan rung ki briew ba nabar sha kane ka jylla", la ong u Bah Paul.
U la ong ba ka jingkhot ia ka dorbar ba kyrpang jong ka jylla, kan ailad ia ki dkjot ka iing ban iakren shaphang ka jinglong jingman jong ka suk ka sian ha ka thain Garo Hills ruh nalor ka ILP.
Mairang, 17 Naitung:Mynta ka  sngi la rakhe kyrpang ia katei ka lyngkhuh sngi iap ba 178 jong u Syiem ka Hima Nongkhlaw ha Mairang, ha kaba la wan ban ia shim bynta bad ban ai jingkren da kiba bun ki riew paw khmat jong kane ka jylla kiba kynthup ia U Syiem ka Hima nongkhlaw Pa’iem P.
Syiemlieh, u Bah Metbah Lyngdoh MLA ka Mairang uba la long ruh u kongsan ha kane ka sngi rakhe jong ka Hima Nongkhlaw, SDO (Civil) Mairang Sub Division, ki ophisar jong ki tnad sorkar bapher bapher, kiba kynthup ia ki  Enjiniar bad ki SDO kumjuh ruh ki ophisar jong ka tnad pulit.
Ha katei ka sngi rakhe ia jingdap 178 snem jong ka lyngkhuh sngi iap u Tirot Sing  da kiba bun ki paidbah kiba kynthup  ia ki Nonghikai , ki Principal, ki Head Master ki Head Mistress jong ki skul bapher  ki la wan ban ia shim bynta bad ban ai  ruh ia ki  jingrwai bad ki jingpynbyrngia na ki khynnah skul jong kitei ki skul ki  ba don ha Mairang.
U kongsan ha katei ka sngi u Bah Metbah Lyngdon haba ai jingkren u la ong ba u Tirot Sing Syiem  haba u la long u syiem ka Hima nongkhlaw ha kato ka por, u la shah pynshoi da kiba bun ki rukom ha ka sorkar phareng haba la thong bad tyrwa ia u da kiba bunjait ki jingtyrwa ban pynbiej ia ia u ban die  tad ia kane ka Ri,  hynrei utei u khla wait bad u Syiem ka ri um shym la kohnguh ia katei ka jingtyrwa jong ki ha kaba u la kyntait noh u la jied ia ka kyntien kaba lah kaba iap hapoh ka ing byndi  kum u Syiem ban ia ka ban im kum u mraw.
Haba kren shaphang ka Hima Nongkhlaw ka Hima kaba la pynmih ia kum utei u khlawait ka Ri u kongsan u la ong “Nga I ba ka dang don ka jingkyrmen ia kane ka hima baroh kawei namar ka don katto katne ki jingkylla kiba la pynphai ia ka khmat jong ki Nongsynshar  na kawei ka snem sha kawei pat" ula ong.
“Nga sngew sarong ban long long u Nongmih khmat jong ka Mairang ka hima Nongkhlaw ka Hima kaba la sei ia u khlawait ka Ri bad ka Jaitbynriew " ong u MLA ka Mairang haba kren sha ki paidbah kiba la wan ban shong  ha katei ka jingialang  jong ka jingrakhe pyndonburom ia ka lyngkhuh sngi iap jong u Tirot sing Syiem.
Nalor kiwei pat kiba la ai jingkren ha katei ka sngi ki ba kynthup ia u Bah John F Kharshiing, ha kaba  u la ong ba ha ki por ba mynshuwa u Syiem Tirot Sing u la ialeh thma da ki wait bad ki ryntieh, hynrei mynta ka por jong ngi kam dei shuh ban ia leh thma da ki wait bad ki ryntieh, hynrei da ki  ain ki kanun.
Utei u Rangbah uba long ruh u nongialam jong ki khlieh Nongsynshar u la ai bun ki jingmut na ka bynta  ki hima bad ki khlieh nongsynshar ba kin pyntreikam  khang  ban lah ban lum jingtip ia ki jingtip ba ngi hap ban tip ha kane ka ri jong ngi.
La ioh ruh ki jingkren na ka liang ki kur syiemlieh kiba long ki pyrsa miaw pyrsa khnai jong u Tirot Sing kiba la iathuh ia ka khana lyngkot ha kaba ia dei bad ki jingialeh ba utei u Syiem ba khraw jong ka  Ri u la mad bad ia leh ha ka jinglong  Syiem jongu.
Ki la don bun ki jingkren na kiwei pat ki nongkren kiba kynthup ia ki jingrwai na ki skul bapher bapher, ki  jingialehkai bad kiwei pat.
Kham ha shuwa ia kane shuwa ban sdang ka jingialang ka la donk a jingleit buh syntiew kyrpang ha u Mot jong u Tirot Sing Syiem kaba don ha Mairang ha kaba u Syiem ka Hima Nongkhlaw u Paiem P.
Syiemlieh bad u kongsan ryngkat bad kiwei pat kiba kynthup ia u Bah John F Kharshiing ki la leit ban buh syntiew ha utei u mot.
Shillong, 17 Naitung:Mynta ka dei ka sngi shuti ia baroh ki ophis sorkar ha ka Jylla, namar ba ka dei ka lyngkhuh sngi iap ba 178 jong U Tirot Sing Syiem.
Hynrei, haduh ka por ba thoh ia kane ka khubor, ym shym la don kawei ruh ka khubor sorkar, kaba pyni, ba ka don kano kano ka jingrakhe pyndon burom, da ki jingialang ne da kaba leit buh syntiew ban kynmaw burom ia U Tirot Sing Syiem.
Ka tnat pyn phriang khubor jong ka sorkar Jylla, ka Information and Public Relations, haduh mynta ka miet, kam shym la phah khubor, wat tang kawei ruh, kaba pyni, ba ka don ka jingialang ban leh burom ia U Tirot Sing Syiem bad katei ka pyni, ba kam don kano kano ruh ka jingkynmaw tympang ia utei u nongialam mynta ka sngi.
Ym tang katta, na kaei kaba la ioh jingtip, la sngewthuh ba ha U Mot Tirot Sing ha State Central Library, ruh, ka sorkar Jylla, kam shym la leit buh syntiew satia, na ka bynta ban kynmaw burom ia U Khla ka Wait.
Ngi la iai iohi, ia shibun ki jing ia tyngkhuh, kiba mih hapdeng ka imlang sahlang jong U Khasi bad ki ain kiba wan nion kyrthep na ka sorkar India na Delhi.
Dang shen, ngi iohi, ba ka la don ka jingthmu ban pyntreikam ia kata ka Aadhaar, lane kaba ki ong ka Unique Indentification Number (UIN), kaba dei ka jingshim number ia baroh ki nongshong shnong jong ka India, na ka bynta ban kham pynsuk ia ki skhim jong ka sorkar India, ba kin poi sha baroh ki nong shong shnong bad katei ka dei ka jingthmu kaba thymmai, kaba mangi ha Ri Khasi, lehse ngim pat sngewthuh ne ngim pat sngewbit ban pyntreikam haduh mynta.
Hynrei ka phang, kaba ngi dei ban ia kren hangne, ka long la mangi ki Khasi, ngi lah ne em ban ialeh pyrshah, ia ki ain jong ka sorkar India, kiba iai khang kdong iangi, na shadiang shamon bad na sawdong jongngi kum ka jaidbynriew.
Ha ki khyndiat sngi, ngi iohi, ba ka sorkar India, ka la phah ban pynsangeh, halor ka jingpynrung samla pule ha NEIGHRIS, na ka bhah, kaba iadei bad ki samla pule trai shnong jong ka jylla bad kitei ki dei tang ki nuksa kiba khyndiat eh, kiba ngim iai lah ban iai kynmaw shuh, namar ba kawei ka ain, ka iai mih hadien kawei pat bad kaba bunsien, ngim ia kot shuh ia ka bor jingmut jingpyrkhat jongngi.
Ka long kaba sngewsih eh ruh, ba haba ki don kum kine ki ain, ba ki nongmihkhmat jong ka dorbar Jylla, kim shlan ban mih sha u paidbah ban iakren ban ai jingmut bad wat ha kajuh ka por, ba ki tnat pynphriang khubor jong ka sorkar Jylla, ba kin batai ia ki jingmyntoi ne ki jingduhnong, ki ban mih, na kitei ki ain kiba iai kylla man ka por jong ka sorkar India.
Lada ka iai long kumne bad lada jia ba ki jingtyllun jong ka por, ki iai pynbor, ba ngin bud beit thik, ia ki jinghikai jong ka Delhi, ka long kaba i byrngut byrnget, ba lashai, ngin sa duh noh ia baroh ki dustur ki riti jongngi, ki rukom im, ki rukom pyrkhat jongngi bad wat ka rukom ngeit niam, kaba ngi don haduh ha kine ki sngi.
Imat ban haba shu kumne shi kumne, ba la shu iai ia bud matlah, ia ki ain jong ka Delhi, kiei kiei ki thew pynban, ia kata kaba la ju ia kren, ba tang kiba don number, kin ioh ia ki skhim bad ki jingiarap, katba ki bym don number, kin nym ioh jing ithuh haei haei ruh.
Ka jingpyndonkam ia ka ktien, “U Khasi"hangne ka mut ba  ka kdew lang ia u khynriam bad u Pnar.
Ha kane ka Ri jong ngi(Ri Hynniew Trep) don bun bah ki shnong ha kiba ki Rangbah Shnong, Secretary Shnong bad ki nongkit kam shnong ki dei kiba ym pat da nang da stad eh.
Ka daw tynrai jong kane ka long ka kito kiba la nang la stad hapoh shnong hapoh thaw kim treh ne salia ban kit ban bah lem ia ki kam shnong bad ruh namar ba ki nongshong shnong kim sngew iahap kyrdan ban don da ki nongkit kam shnong kiba la nang la stad.
Ki kwah ba ki nongkit kam kin long hi kito kiba sngewthuh lang kum u luk u lak.
Khamtam ha kine ki por mynta ba la shlei ka grant sorkar, wat u bym nang thoh ia u A u B ruh u kwah ban long Rangbah Shnong ne u Secretary Shnong.
Haba ka long kumne, kumno ki shnong ki thaw jong ngi kin lah ban nang roi bad iaid shaphrang?U Khasi ha ka jingiadei ne jingiakynduh kam para Khasi, u sngew ba u kham stad ne kham tip ban ia uto uwei pat.
Hynrei haba u iakynduh ne ia dei kam bad u dkhar, u Khasi u sngew ba u kham bieit ma u.
U don kata kaba ki ong ka “InferiorityComplex"(Ka jingsngew poh- ia ne poh bor).
Ban ha ka subject Mathematics lei-lei te, u khynnah skul Khasi u la sngew lypa ba um lah ban ia kob(compete) bad u dkhar.
Toi u lah lada u minot kum u dkhar, bad lehse u kham lah ma u.
Ha ka liang ka Khaii ka pateng ruh, u Khasi u la pynjem daw lypa ialade da kaba u sngew ba um lah  ia bare ne aireng pyrshah ia u dkhar, hana ba u dkhar u iatylli bad u Khasi pat u long kum u marble haba la shat ia u.
Ha kane ka liang ruh u Khasi u duh mynsiem.
U la don lypa kata ka “Slave mentality" (ka mynsiem bad jingpyrkhat mraw).
Kum ka jaidbynriew, haba shu kren kyllum, imat ngi ia lapmiet lap shai tang ha ka pang her syrngiew(fear psychosis)khamtam lada pyntieng kohtympan ia ngi.
Kiba kum kitei ki rukom pyrkhat ki kylla long ka jingpang kaba pyntlot pynswai la u briew shi met, ia ka iing ka sem, ia ka imlang ka sahlang bad ia ka jaidbynriew hi baroh kawei.
Ban pynkoit ia kane ka jingpang kam shong satia ha u doktor-khlieh (psychiatrist) hynrei ha ka lade hi.
Ka jingsngew sarong ialade kum u briew, ka jingsngew ia ryngkat kyrdan bad ka jingsngew ieit sngew kordor ia la ka jaidbynriew la jong kin long ka dawai (panacea)ban pynkoit ia ngi na kine ki jait jingpang ba pynrit mynsiem.
Ngi dei ban don kata ka mynsiem bad ka jingpyrkhat- “Lada kiwei ki lah, balei ngi ngim lah".
Nga la ju iohsngew ruh ba hapdeng jong ngi para Khasi, ngi ju ia mlien ban bein ban khoh ia la ka jong ka jaidbynriew.
Ngi iaroh ia kiwei ki jaidbynriew bad ngi da ia nujor  bad la ka jong da kaba sngew ba kiwei te ki kham bha ban ia ka jong ngi.
Ngim pat nang ban burom bad niewkor ia la ka jong.
Kawei ka longkmie,(ba la khlad noh dang shen), ka briew kaba heh saipan bad kaba smat bha ban leit jingiaseng step ha ka Sngi U Blei, ka la ong da ka jingshit rhem ba ka kham myntoi ia ki khun kynthei jong ka ba kin shongkha bad u dkhar wat la uba dei na Bangladesh ruh tangba u dei ban long uba riewspah.
Ka la ong shuh ba ynnai ia u Khasi ioh duk ksew ei ki khun jong ka.
Ym ju poi pyrkhat ba kan ong kumne!Phai dien sha ki 28 snem mynshuwa.
Ha ka Editorial ka kot khubor, U LUM SHYLLONG, 27.
8.
82 la thoh kumne- ka Sorkar ka la sngewdei ban maham ia ki trai iing ban nym ai wai kat ha uba don, namar ka jingma ioh don ki kai khlaw ne nongpynkhih thma kiba lah ban bsut ha ka Ri jong ngi.
Toi ia kane, la dei ban leh la slem.
Ngim shym klet ba ha ka snem 1974 la ioh kem na Laban ia uwei u dkhar Naxalite ia uba ka Sorkar West Bengal ka la thwet la slem.
Ki nongwei baroh ki wan phet sha ngi; hynrei, lada beh kiwei pat ia ngi, shano ngin phet?Kine ki bar-jylla ki wan biah phongrai ia ka jaidbynriew jong ngi, ki da pynhun brai thala ia ki kynthei khynnah jong ngi.
Ka kynthei Khasi ka ai wai iing ha uwei u Riewlum ba wan shong skul ha Shillong.
Kumba leh kiwei ki trai iing Khasi, ia ki para-doh lajong kiba don khun don kti kam treh khot iing wai.
Hadien katto-katne, ka khun jong ka, ka pun khun ne une u sohshnong.
Une , ynda dei ka samoi leit shuti jong u sha iing, u shu jah rngai, khlem tip shano u don.
Kum kine ki jingjia, katno ngut ki samla kynthei, ha kiwei pat ki dong, kiba shu jot ei.
Toi haduh mynta, shah kynnoh tang u shynrang Khasi marwei.
Ha Kohima, U Bah Phober Lyngdoh u iapoikha bad ka Valencia Angami, u la shong la sah bad ka la 15 snem bad ki la iaroi parum pareh bad ki khun ki kti.
U la dei ka por ba un kiew kam, hynrei ia u ym shym la ailad satia.
U hap sah hajuh.
U kular ban thied jaka, hynrei ym shym la shah ia u, namar ba um dei u trai muluk u trai jaka, wat la u dei makna u Riewlum.
Kaba lah ban leh ka long tang da kaba register bad ai kyrteng ha ka tnga jong u ba kan long trai jynduh ma ka.
Na kane, ngi lah ban sngewthuh ia ka jingiapher ki Khasi sbun matlah bad kiwei ki jaidbynriew.
Ki Sorkar bad ki shnong ki lah ban buh ain; hynrei, lada ki trai shnong kim patiaw, shu bam kruin ei bad jot thiaw ka jaidbynriew.
Dei hangne ba ka dorbar shnong bad ki samla ba tipbriew kin hap trei tyngeh  ban peitngor ia ka iaid ka ieng ki briew jong ngi bad ki bar -jylla, bad leh ia kaba donkam.
Ne sngi shu hun ban roi briew ba ioh jaid ei na ka kynthei bad ban shu bun tang ki khun pongka?Hato, haba ngi leit shabar na la ka jylla, kiwei ki jaidbynriew kim ju khein poh ia ki Khasi?Bun bah ki shnong Khasi ha kiba la don ka niam Khristan bad ki Balang Khristan ha la ki rong ki rup kiba pher ba pher.
Ki la ia don ruh ia la ki jong ki skul ba la seng bad pyniaid da ka Balang jong ki.
Ha ki jingialeh kai phutbol hapdeng kata ka team skul bad ka team shnong, kita ki riewngeit jong kata ka Balang kia la ia pyrta, iaroh bad pynshlur ia ki player jong kata ka team skul, bad ki la bein la khoh ia ki player jong ka team shnong.
Ki la ia klet noh ba ki ruh ki dei ki nongshong shnong jong kata ka shnong.
Nga la ia kynduh ia uwei u Heh-Niam uba  iaidlang bad uwei u rangbah Balang ha kawei ka phyllaw jong ka para-shnong jong ngi.
La kylli uta u Heh-Niam ia uta u rangbah Balang da kaba kdew kti  artad sha nga, “Ine ruh i dei i jong ngi?"Nga la sngewjli ia kaba kum kata ka jait jingkylli namar ka sawa kumba pynpait bad pynlong liang pynban ia ka shnong ka thaw.
Dei ba kumne kein sa don kiba kren kynthah ba ka don pleng kata ka “abomination of denominations"(ka kyrtho ijli jong ki kynhun Balang.
Kum kane ka rukom pyrkhat jong ngi ki Khasi, nalor ba ngi long ka jaidbynriew  kaba tang shi dana, kan pyntwa lut phar ia ki maw kynroh jong ka jinglong kawei bad kajuh ka jaidbynriew.
U Paid Khasi kane ka juk mynta u donkam kyrkieh-kham kyrkieh ia kaba long mynshuwa-ia ka rukom pyrkhat pyrdain kaba thymmai ban tehsong ia la ka jaidbynriew namar ki jingma ki la ap sawdong ia ngi.
Uwei-pa-uwei u Khasi u kwah hi ia ka jingim kaba donburom.
Mano ba kwah ia ka jot ka pei bad ia ka jinglehrain bad jingjot jingpra?Ki nongshad bad nongrwai Thiatar ha ki por mynshuwa ki rwai ha ka sur jong kawei ka phlim Hindi-A!Ko Mei ban iaid kai nga sngewlehrain,Ba la bun u SAI-SUH ia u SAI-THAIN.
Nongpule sa da pyrkhat khia ia kane.
Shillong, 18 Naitung:Ka sorkar pdeng ka la buh pynap T.
50 lak ha ka iarong na ka bynta ban ai sha kito ki kynthei kiba iakynduh ia ka lanot kum ka jingshah batbor, shah thombor bad kiwei ki jingbanbein.
Kane ka skhim kaba la tip kum ka Victim Compensation Scheme (VCS) la pyntreikam da sorkar jylla lyngba ka pisa ba la ai ka sorkar pdeng.
U Rupang u la ioh iakren bad uwei u heh sorkar ba peit ia kane ka kam, u la iathuh ba kane ka pisa la pyndap beit thik T.
50 lak.
“Tang shu duna la pyndap biang beit wut wut ym long ban pynduna namar ba la buh kum ka corpus fund",  u la ong.
U la ong ba kane ka skhim la pyntreikam tang na ka bynta ia ki kynthei bad kiba iakynduh ia kane kin hap ban aplai sha ka sorkar lyngba u Deputy Commissioner.
Na ka liang ka sorkar ka la aiti ha ka State Legal Services Authority ban bishar ia ka kane kam haba ioh ia ka jingai jingmut na ka Kashari, kan pynlong ia ka jingtohkit bishar la ka long kaba shisha ne em bad lada ka long kaba shisha, kan sa pynlait ia ka pisa sha ka lanot.
Katkum ka kyndon jong kane ka VCS haba ioh ia ka T.
50 hajar, “Ka jingpynlait ia ka pisa kan long hapoh ar bnai",.
Hynrei ha kajuh ka por, kito kiba wan ban dawa ne aplai hadien ba la dep jia hynriew bnai, ym lah shuh ban pdiang bad yn shu kyntait shi syndon.
La buh ba ka jingsiew ia ka bai shah batbot kan long T.
50 hajar bad T.
25 hajar namar ka jingmynsaw ha ka met, ne ba shah pynkhaii, ba shah rahbor ia ki kynthei bad baroh kan long T.
75 hajar.
Ha kawei ka liang, la iathuh ba ka sorkar ka la pynmih sa kawei ka skhim ia kito kiba shah leh dusmon kum kaba shah theh acid bad ka jingiarap kan long T.
3 lak.
Kane ruh dei ka skhim ba la bei pisa da ka sorkar pdeng hi ha kaba ka sorkar jylla ka shu pyntreikam beit.
Shillong, 18 Naitung:U Superintendent of Police, East Khasi Hills District u la pyntip paidbah ba ka tnad pulit ka la pynbeit kali na ka bynta ka jingshngain jong ki paidbah kiba iaid lynti sawdong ka Mawkhar.
Kane ka jingpynbeit kan treikam naduh ka 22 tarik mynta u bnai naduh ka por 7:30 baje mynstep hadh ka por 7:30 baje mynmiet.
Ka jingpynbeit kali ka long bay n ym shah iaid kali naduh na top saw, Wahingdoh sha Lad Jaiaw Shyiap bad ki kali ba wan na Wahingdoh ban leit sha Riatsamthiah ki hap ban khun sha ka liang ka diang ba don ka Topsaw, Wahingdoh sha Mawkhar, Lad Jaiaw Shyiap bad nangta pat sha Riatsamthiah.
Ki kali ba wan na jaiaw ban leit sha Riatsamthiah, Wahingdoh bad Umsohsun kin hap ban rung lyngba ka lad Jaiaw Shyiap bad ban hiar beit sha Riatsamthiah , Wahingdoh namarba ka surok naduh na ophis Syiem Mylliem sha Wahingdoh yn ym shah iaid.
Yn ym shah ieng kali ha shilynter ka surok naduh ka ophis jong ka Durbar Hima Mylliem, Mawkhar Main Road shaduh sha ing mane Katholik Mawkhar.
Shillong,18 Naitung:Hadien ka jingioh lum jingtip na ki tnad syntiat ia ka jingiaid ki tiar siat kiba la pynpoi sha ka seng lehnoh GNLA ha ki thain Garo kiba wan na Dimapur lyngba ka Assam, ki pulit ka East Garo hills ryngkat bad ki pulit SWAT & COBRA  ki la pynlong ia ka jingpynap shrip ban ioh kem ia ki kali ba la kit ia kitei ki tiar siat ba la thmu ban pynpoi sha ka GNLA.
Mynta ka step ha ka por 10 baje eiei ki pulit ki la leit sha Chinabat bad haba ki la poi hangtei ki la buddien ia kawei ka kali kaba la I suba jur ba lehse ka lah ban dei ka kali kit tiar siat jjong ki nongpynpoi tiar siat sha ka GNLA.
Haba ki pulit ki la pynsangeh ban talasi ia katei ka Scorpio kaba don ia u Registeration nombar AS 01AJ 5102, ki lain gut ki briew kiba don hakatei ka kali marsien iohi ia ki pulit ki la phet krad noh bak.
Na katei ka jingphet krad jong ki ka la pynlong ia ki pulit ba kin kthong ia ki haduh ban da lap hynrei ha katei ka jingiakthong ar ngut na ki ki la ioh ban phet rieh noh katba la ioh bat pat ia uwei na ki.
Utei uba la shah kem ha ki pulit la tip kyrteng kum u  Bit A Sangma uba la phla ba kitei ki ar ngut k paralok jong u ki dei kiba la tip kyrteng sin kum u Taklu bad uwei pat u Kari Ao, u la iathuh ruh ba kitei baroh lain gut ki dei kiba la thmu ban pynpoi tiar siat sha ka kynhun lehnoh GNLA.
Haba la talasi ia ka kali kaba kitei ki lain gut ki shong la ioh ban kurup ia bun tylli ki tiar siat kiba kynthup ia kawei ka AK-56 Riffle bad kawei ka Magazine, kawei ka AK(M) bad u bipod & drum Magazine, kawei ka AK (M) 5.
56mm bad ka UBGL,  ki  kuli  bad ar tylli ki grenade.
Ki pulit ki  la leit rah noh ia utei uba la shah kem ryngkat ka kali bad ki tiar ba la ioh kurup sha Williamnagar Police Station ban pyndep ia ki jingdonkam.
Shillong,18 Naitung:Ki sengbhalang ba pher bapher kin pynlong ia ka jingialang paidbah jong ki ha ka 20 tarik mynta u bnai ha Iew Mawkyrwat ha ka por 12 baje mynsngi.
Ia kane ka jingialang, la khot da ki sengbhalang kiba kynthup ia ka KSU, FKJGP, CSWO, AJYWO, HNYF, RBYF bad kiwei kiwei ban pynshai paidbah halor ka jingdawa ban pyntreikam noh ia ka Inner Line Permit (ILP) hapoh ka jylla.
Ka KSU South West Khasi hills lyngba u General Secretary jong ka ka la khot la wer ia ki paidbah jong ka thain bad ka Bri u Hynniewtrep ban wan ia shim bynta lang ha katei ka jingialang.
