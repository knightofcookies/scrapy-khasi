Katba kynmaw, ngim pat ju lap, ba ka liang synshar jong ka District Council, kan ioh lad ban jied hi, ia u dkhot shu sieh (nominate) ba un mihkhmat sha District Council; namar ba katei ka dei ka kam jong ka sorkar Jylla, ba kan ai jingmynjur ia U Lat bad ba u lat, un shu pynap lypa ia ka muhor jongu bad ba un shonshap.
U Purno Sangma, ula tip lypa ia kitei kiei kiei, hynrei, ka rai jongu, ban phah ia u khun rangbah jongu, U Conrad Sangma,ban long syndon U Chief Executive Member; ka kdew shai, ba u la pynap ia ka jingriam kaba jylliew bha bad kaba ula pynkhreh bha ialade, ba un tur sha ka ophis jong U Lat, ba u dei ban kohnguh ia ka jingkwah jong ka seng synshar bad lada jia ba katei kam larkam, un leit beit beit sha u myntri rangbahduh lane un tied tyngeh ha ka dorbar Parliament, ba kan mih ka hukum, kat kum ka jingkwah jongu.
Mynta U Mukul Sangma, un hap ban pyrkhat da ki spah sien, ia kaei kaba u dei ban leh ia U Conrad Sangma, wat la ka jingmut kaba don ha u, kan long beit ban kyntait ia ka kyrteng jong U Conrad bad ba un thung da uno uno, u briew, uba u sngew mynjur dalade hi.
Kane ka jingleh jong U Purno, ka long ruh kum ka jing ai mynsiem, kaba jur ia U Bah PN Syiem CEM KHADC, uba la shu sah marwei baroh shi katta, ha kaba wat ki arngut ki MP jongu, ki Vincent Pala, ki Wansuk Syiem; kim nud satia ban saham wat tang shi kyntien ruh.
Ka phang mynta, ka long ba lada ka sorkar Jylla, ka lah ban pynhap ia U Conrad, na ka jinglong dkhot, kata ka pyni, ba ka donbor ban khylliap dalade ia ka Sixth Schedule, hynrei, lada U Conrad, un neh kum U CEM, kumta ka jingthombor jong ka sorkar Jylla, ia ki District Council, kan kut noh shisyndon artad.
Ka long ruh kaba sngewsih shi katdei, ba ha kine ki sngi, ngi iohi, kumba ki dkhot jong ka dorbar Jylla, ki kylla long kum ki khynnah skul, ha ka bor jong ka sorkar (executive) lane ha ka bor jong ka kashari (judiciary) bad lada ka long kumta, ka pyni, ba u diengbah jong ka synshar paidbah, ula kdiah arliang phlak.
Nohpoh 18 Risaw:Ki pulit jong ka Nongpoh Police Station ha kane ka sngi u Blei ki la ioh tam ia ka met iap na kawei ka ktem iakhalai kaba don ha Lumsohphoh kaba don hajan surokbah NH-40 ha Nongpoh.
Ia kane ka met iap ba la suba ba shah pyniap la ithuh kyrteng kum u Rama Koch (30) uba dei na Iewmawlong, Ri Bhoi District.
Na ka liang ki pulit kim pat lah ban ong la u shah pyniap ne u iap hi ne na kano kano ka daw hynrei ki don ki dak mong na ka bynta ka ka khlieh jongu bad ka jingtohkit ka dang iaid.
Ia ka met jongu, la rah sha  Civil Hospital Nongpoh ban leh ia ka post mortem.
Kane ka jaka ka Lumsohphoh ka dei ka ktem iakhalai, bad kiwei ki kam isih jong ka imlang sahlang.
Ki briew jong katei ka thain ki la ong ba ka bor shnong ka la dei ban leh eiei ban tem ia ki kam bymman kiba kynrei ha kane ka jaka.
Shillong, 15 Risaw:Ka long kaba sngew lyngngoh ba ka tnad pule puthi ka jylla kam ju ioh pisa eiei na ka tnad Border Area ban sam ia ka baibam jong ki khynnah kiba dei na thain khappud bad kane ka la jia naduh u snem 2013-15.
Katkum ka jingtip ba la pan da ka ain wad jingtip ka RTI, ka jubab ba la ioh na ka ophis jong ka tnad pule puthi ka la pyni ba ka tnad kam don bynta eiei bad ka baibam jong ki samla pule khappud.
“Ka tnad pule puthi kam shym la leh ia kane ka baibam jong ki samla pule na thain khappud", la ong ka jubab na u PIO na ka Education Research and Training, Shillong u J Ch Momin.
Kane ka jubab jong u PIO kane ka tnad pule ka long halor ka jingkylli ba u Rupang u la pan jingtip na ka tnad Pule Puthi, katno ka pisa ba ka ju ioh na ka tnad Border Area ha kaba iadei bad baibam jong ki samla pule khappud jong u snem 2013-15.
Ha ka jingshisha katkum ka jingtip, ka tnad Border Area ka ju phah ia ka pisa baibam jong ki khynnah pule sha ka tnad pule puthi ba kan sam ia ka baibam jong ki samla pule kiba sah ha khappud bad kiwei ki ri.
U Rupang uba la ioh ban iakren bad ki katto katne ki samla pule na thain khappud ka India bad Bangladesh, ki la ong ba ka baibam jong u snem ba la dep kim pat ioh satia haduh kine ki sngi kaba ki ju ioh.
“Kumba long ha ki snem ba la dep ia ka bai bam la ioh naduh u bnai Nailar eiei hynrei mynta u snem haduh mynta khlem pat ioh satia", la ong ki samla pule.
La iathuh ba ia ka phom ban ioh ia ka baibam ba thymmai la dep pyndap bad la phah sha ka tnad pule puthi ka jylla hynrei lyngngoh ba wat tang ia ka baibam kaba rim pat ym pat ioh satia.
Kane ka jingslem ka sorkar jylla ban pynlait ia ka pisa ka la pynkhuslai ia ki namar ba ki samla pule ba wan na ka longing baduk, ka baibam ka long ka jingiarap ia ki ba kin ioh ban kyrshan bai kot bai sla.
Shillong, 16 Risaw:U Myntri Rangbah ka jylla u Dr Mukul Sangma u la sngew bitar ia ka jingjop ka BJP na Zikzak ha kane ka elekshon MDC sha ka Garo Hills Autonomous District Council (GHADC) kaba la pyn bna hynnin ka sngi.
“Ngan iathuh ia phi, ka BJP kan nym jop wat tang kawei ruh na Garo Hills ha u snem 2018",la ong u Myntri Rangbah haba kylli ki nongthoh khubor mynta ka sngi ha ka nongbah.
Ym lah ban tip haduh katno u Myntri Rangbah u la sngew skhem ban iathuh lypa ba ka BJP kan iaid thylli na Garo Hills ha u snem 2018.
Ka BJP ka la jop na Zikzak constituency kaba hap ha ka Assembly constituency ka Mahandraganj jong ka lok jongu.
U la pynksan nia da kaba ong ba ka vote ba ka BJP ka ioh ha ka elekshon MLA ba la dep na Mahendrganj ka dei kajuh kaba ka ioh mynta ha ka elekshon MDC namar ba ha ka MDC ka konstiwtensi ka kham rit ba la pynpharia bun na kawei ka MLA constiteuncy bad bun kiwei ki shnong bym treh BJP kim hap shuh ha ka Zikzak.
Kane ka jingkren jong u Myntri Rangbah ka long shisngi hadien ba la mih ka elekshon MDC ha kaba ka Congress ka jop tang 7 ngut na ka 29 ngut, katba ka NNP ka jop 10 ngut, ki kyrtong shimet ki jop 7 ngut, ka GNC ka jop 3 ngut, ka BJP bad NCP mar kawei.
Halor ka jingshah rem ka Congress, u Myntri Rangbah u la ong ba ka daw ka dei namar ka jingtreikam jong ki bor pynsyier kiba wan na kawei ka ri bad ruh ka jingpynher khubor ba ka  Congress ka iashah bar jylla da kaba ai tiket, nalor ka jinglap ka RTI ia ka jingpyndonkam bakla ia ka pisa ha ka GHADC.
“Kawei ka daw ba kongsan ka dei namar ba ka la don ka jingbakla ha ka jingjied ia ki kyrtong", la ong u Mukul bad bynrap, kampher, ngi hap ban burom ia ka rai jong u paidbah",.
U la ong ba ka party ka la rai ban shong ha ka liangpyrshah bad la dep iakren pynbeit bad ki heh ka AICC na Delhi halor kane.
“Ngin nym thaw ia ka EC bad ngi la rai ban shong ha ka liangpyrshah", la ong u Mukul.
Ha kawei ka liang u President ka Meghalaya Pradesh Congress Committee (MPCC) Bah DD Lapang u la ong ba ka party ka pdiang ia ka rai jong u paidbah bad ka la rai ban shong ha ka liangpyrshah ha GHADC namar ba kam shym la ioh ia ka jingbun paid ban thaw ia ka Executive Committee (EC).
“Ngi la iakren bad ki nongialam ka AICC bad ngi la rai ban shong ha ka liangpyrshah ha GHADC", la ong u Bah Lapang.
Haba kylli hato kam dei ka jinglong nongialam kaba pynhiar ia ka party ha kane ka elekshon, u Bah Lapang u laong, “ha ka elekshon don ka por ba ngi ioh kumba ngi khmih lynti bad don ka por ba ngim ioh kumba ngi khmih lynti".
Shillong, 16 Risaw:U President ka Meghalaya Pradesh Congress Committee (MPCC) Bah DD Lapang u la kubur ba ka party kaba heh kum ka Congress ka don beit ka jingiakhih jong ki MLA bym hun iano iano hapoh hapoh hynrei kam dei ban bthei.
Haba kren mynta ka sngi sha ki nongthoh khubor, u Bah Lapang u la ong ba ka jingiakhih ki dkhot ka party ka ju don beit.
“Ka jingiakhih ka ju don beit ha ka party kaba heh kum ka Congress hynrei ngim dei ban thang pluh syndon ia ka iing wat haba ngi don ka jingiakhih", la ong u Bah Lapang.
U la ong ba kum ka party kaba bat ia ka jinglong ryntih, kan wad ia ki lad ki lynti ban pynbeit haba don kano kano ka jingeh jong ki dkhot.
U la iathuh ba u heh ka AICC ba peit ia ka Meghalaya u  V.
Narayanasamy  un wan poi ha ka nongbah ha ka 25 tarik Risaw ban iakynduh ia ki nongialam ka party bad ban iakren bad kiwei kiwei ki kam.
Ha kane ka jingwan jongu, un sngap ia ka mat kaba u Bah Pynshngain N Syiem u la kren pyrshah ia u Myntri Rangbah ka jylla u Mukul Sangma.
Ha kajuh ka por,u la ong ba ka party kam kwah ban tuklar ia ka rai shimet jong u Bah Pynshngain N Syiem ban nym iehnoh ia ka kam MDC wat hadien ba la pdiang da ka iing dorbar ia ain khang bam ar maloi.
“Ka party kam lah ban pynbor ia u ban iehnoh ia ka kam MDC.
Ka dei ka kam shimet jongu (Pynshngain) bad u la ong ba u long uba la khreh ban iakynduh ia kano kano ha ka jingiakhun", la ong u Bah Lapang.
Shillong, 16 Risaw:Mynta ka sngi ki pulit ki la ioh kem ia uwei u briew uba la ju soi tuh da ka saiñ u Deputy Commissioner bad la ngeit ruh ba u dei uba ju mlien ban soi tuh da ka saiñ ki briew ha kiba bun ba ki kam lehtuh jong u.
Utei u briew uba la shah kem u dei uba la tip kyrteng kum u Manas Joshi uba sah ha Dispur Guwahati bad uba dei ruh u trai jong ka M Star Company ha Guwahati.
La kem ia u najan ka MES kaba don ha Rhino Point, Shillong hadien ba la ioh jingtip ba u mut ban phet krad sha Guwahati.
Katkum ka jingiathu u SP City bah Vivek Syiem, u la ong ba u Manas Joshi u la aplai ban pynlong ia ka Fashion Showha Shillong ha u risaw, 2015 bad ha kajuh ka por la phah shithi ia u da u DC ha kaba la ai bor katkum ki kyndon kiba la batai.
Hynrei la lap ba ia ka soi u DC la soi tuh hi da utei u briew ryngkat ki jingpyndap ia ka nombar jong ka shithi ba u la saiñ.
Ki pulit ki la suba ba utei u briew u dei uba la lehtuh ia kiba bun ngut ki paidbah bad ki la kyrpad ia ki briew kiba la shah thok ba kin mih shakhmat ban ai ka jingujor jong ki pyrshah ia u.
Jowai, 18 Risaw:Ka kam thaw khiew khyndew lane khiew Ranei (Pottery) ka long ka kam kaba pyniohnong shibun ia ki nongshong shnong jong ki ar tylli ki shnong ha West Jaintia Hills.
Ka Shnong Larnai kadei ka shnong kaba la la tip kum kawei na ki shnong kaba la pynmih ia kine ki jait khiew kham tam ki khiew shet pu-tha-ro bad kiwei kiwei naduh hyndai hynthai.
Ka shnong Larnai ka dei ka shnong ba la thaw ia ki khiew ‘ranei’ bad dei namar ba ia kine ki khiew la thaw naduh hyndai kulong kumah haka shnong Larnai la khot ia ki ki khiew ranei.
Ka shnong Larnai kaba don hajan jong ka shnong Ummulong bad kaba jngai lehse kumba 10 KM na ka Surok Bah National Highway 44 ka dei kaba pawnam ha kane ka kam thaw khiew khyndew.
Ka jingthaw khiew barabor ka dei ka kam kaba trei tang da ki kynthei kaba la hiar pateng na ki kmie bad ki kmierad tymmen jong ki.
Mynshwa ia kine ki khiew la thaw tang haka shnong Larnai, hynrei mynta la mih sa kawei pat ka shnong kaba don hajan jong katei ka shnong hi kaba thaw khiew bad kata ka shnong ka dei ka Tyrchang.
Nalor ki khiew shet pu-maloi bad pu-tharo; ki nongthaw khiew ha kine ka shnong ki thaw ruh ia ki khiew khyndew ba bun jait bad kiba itynnad.
La iathuh ba shisien shisnem u Daloi ka Elaka Nartiang hashwa ka puja u ju phah thaw ia ki khiew kiba kyrpang kiba u pyndonkam ban pyndep iaka niam ka rukom.
Ha kaba thaw ia kine ki khiew la pyndonkam ia ki ar jait ki khyndew kiba lah ban ioh na ka pynthor Sung (Sung valley) bad kine ki jait khyndew ki kynthup iaka ‘Dew thuli bad ka ‘Dew khluid ne ka ‘Dew jyrngam.
Mynta ki nongthaw khiew ha kine ki artylli ki shnong kila nangkiew haka rukom thaw khiew bad kila lah ban thaw ki jait khiew kiba har rukom.
Ki nongthaw khiew na baroh ar tylli kitei ki shnong ki la iathuh ba ka iew jong kine ki khiew ka long kaba thnem bha bad ki nongkhaii na kylleng ki wan thied ia kine ki khiew khyndewKa kong Matilda Shylla naka shnong Tyrchang ka ia la iathuh ba bunsien kim lah ban pyndap ia ka jingdawa jong ki nongkhaïi namar ba kim biang ka jaka ban khleh ia ka khyndew; ban shna bad hadien ban thad pynrkhiang ia ki khiew bala dep shna.
Naka liang jong ki nongthaw khiew ha Larnai ruh ka kong Pelina Pyrtuh ka la iathuh kumjuh bad ki nongkhaïi ki wan thied na ïing bad bunsien kim ju lah ban pyndap ia ka jingdawa.
Ka kong Matilda kala ong ba mynta kila ioh order wat na shabar ka jylla ruh bad ki don ki khiew kiba ki shna ban shalan shaduh Mumbai.
Naka liang jong u ma Willhemson Shylla uba dei u nongtrei jong ka Meghalaya Basin Development Agency (MBDA) ula ong ba kane ka dei kawei ki lad kamai jakpoh ba ngi dei ban kyntiew namar ba ka dei ka kam kaba pyn-iohnong ia ki nongthaw khiew bad ki briew kila don lypa iaka sap ban thawkhiew.
Bad ula ong shuh shuh ba kine ki khiew ki dei kiba kyrpang bad ki don la ka jong ka jingitynnad kaba lah ban pyniaid iew shaduh sha bar ri ruh.
Ha kaba iadei bad rukom thaw khiew u ma Larry Nongtdu uba trei haka EFC Thadlaskein ula ong ba kiNongthaw khiew ha Tyrchang kila nangiaid shaphrang mynta namar ba kila pyndonkam ruh da ki kynja profoma ban saiñdur ia ki khiew kiba ha rukom ba kin thaw.
Ula ong shuh ba lehse kawei naka jingeh jong ki ka long ba ki hap ban leit tih bad kit ia ka khyndew tuli naduh Sung bad lada ki hap ban iaid da ka kjat kan shim por ym duna iaka saw san kynta tang ban leit ban wan.
U ma H.
H.
Mohrmen uba long u president jong ka SURE kaba iatreilang bad ka MBDA ula ong nalor ka kynja iing ban trei (working shed) ki nongthaw khiew ha baroh ar ki shnong ki donkam sa ban ioh jinghikai ban pynbha ne ban pynkordor (value addition) bad kumjuh ruh lada ki shalan ia kine ki khiew shabar jylla bad ha kane ka pyrthei internet kata kam dei shuh kaba phylla; te kila dei ban ioh jingiarap ruh ha kaba ia dei bad ka rukom thep ne song (packaging).
U Mohrmen ula ong ruh kaba sngewtynnad ka long ba ha kane ka pyrthei kyrduh kam; kane ka dei kawei na ki lad ban aikam ia ki samla kiba la nang la stad jong kane ka shnong.
Shillong, 18 Risaw:U Myntri Rangbah ka jylla u Mukul Sangma ha kane ka sngi Saitjain u la plie thymmai ia ka ophis ka PHE u Executive Engineer (PHE) Mairang Sub Division.
Ha katei ka sngi ba plie ia ka ophis PHE la don lang ryngkat da u bah Metbah Lyngdoh uba long u MLA ka Mairang konstitwensi, u bah G.
Wahlang u MDC bad u bah PM.
Syiemlieh u Syiem ka Hima Nongkhlaw  bad kiwei de.
Haba kren ha kane ka sngi u Mukul u long ba kane ka ophis ka la ioh ban pynieng ha ka jaka ba biang bha bad kane kan iarap ia ka tnad ba kan trei bha na bynta ki paidbah kane ka ne ka thain.
U la ong ba ka Mairang kadei kawei na ki shnong ba la kyrkhu  lyngba ka jingdon ka spah mariang  bad u la kyntu ia ki paidbah ba kidei ban pyndonkam bha bad kidei ban iada ban sumar ia ka mariang.
Shuh shuh u la ong ruh ba ka Mairang kadei ka jaka ba tynnad bad ka lah ban long kum kawei na ki jaka jngohkai pyrthei.
U ngeit ba na ka liang ka tnad kan ai ka jingshakri kaba biang na bynta ki paidbah kane ka shnong ha kaba iadei bad ka um bam um dih.
U la ong ba ka jingshna ia ka surok na Mairang sha Ranigodown yn pyndep ha u bnai Nohprah.
Ia ka prokram la pyniaid da u bah S K Sun u Chief Engineer ka PHE.
Kiwei kiba ai jingkren ha kane ka sngi ki long u bah Metbah Lyngdoh u  MLA ka Mairang, u bah G Wahlang u MDC bad u bah PM.
Syiemlieh u Syiem ka Hima Nongkhlaw.
Shillong, 18 Risaw:Ka tnad samla ka BJP ka MJYM ka la aiti ia ka dorkhas ha u myntri ba peit ia ki riewlum ha ka jingwan jngoh jongu dang shen ia ka jylla.
Ha Ka BYJM ka la kyntu ia u myntri ka sorkar pdeng ba  un tuklar ban pyn thikna ba ka baibam jong ki samla pule ha kane ka jylla kan poi ha ka por kaba biang bad kaba thikna.
U president ka BJYM u Bah  Egenstar Kurkalang u la ong ba ha kane ka jingiakynduh markhmat bad u Myntri riewlum, ka BJYM ka la rah ruh shibun ki mat kiba iadei bad ka jingdonkam ba kane ka tnad kan leh na ka bynta ki riewlum khamtam kiba iadei bad ka pule puthi.
U la kyntu ia u myntri ba un tuklar ba ka sorkar Meghalaya ka dei ban pyntreikam thikna ia ka baibam jong ki samla ban pynlait ha ka por kaba biang namar ba kumba ka long mynta ka long thurmur bha ka rukom leh na ka tnad ka pule puthi ka jylla.
U Bah Kurkalang u la ong ba ha ka jingshisha ka jingthmu ba kongsan jong ka sorkar pdeng ban ai baibam ia ki samla pule riewlum ka long ban pynlah ia ki ban siew ia ki jingdonkam bad ban thied ia ki kot pule khamtam kito ki longiing ba wan na longiing ba duk hynrei sngewsih ba kane kam shym la urlong satia ha kane ka jylla ha kaba ki samla pule ki ioh ia ka baibam hadien ba la dep ban pule pynbna bad ka la shim por slem hadien shi snem ar snem.
Ka jingbai rung klas ha kane ka jylla ka long kaba rem bha bad bun na ki kolej haba ianujor bad kiwei ki jaka pule shabar.
U la ong ha kane ka jylla Meghalaya na ka bynta ki klas XI bad XII ka jingsiew ka la poi sha ka T.
6000/- bad ia kiba pule ha ka B.
A bad B.
COM ka long palat ia ka T.
12000/ bad ia ki B.
sc ka long palat ia ka T.
15000/-  bad ia ki professional courses  ka long haduh T.
30000/ katba ha kiwei ki jylla ka long tang T.
2500/-  ia ki B.
Sc bad  BA,LL.
B  ka long T.
1500/- katba ia ki klas XI bad  XII ka long tang T.
800-1000/-.
U la ong ruh ba ki samla pule kiba sah hostel ha kane ka jylla kim shym la ioh ia ka jingiarap wat tang ia ka bai leit bai wan wat ha ka jingshisha ki kolej ki ioh pisa na ka UGC Grant  bad  na ka tnad Minority Affairs bad ka Tribal Affairs bad ruh na tnad DoNER Na ka liang ka BJYM ka la kyntu ia ka sorkar pdeng ba kan tuklar baka sorkar kan thaw ia ki kyndon lane ka polisi kaban iahap bad ka jingpule jong kane ka thain khnang ban weng noh ia ka jingbym ioh kam bym ioh jam ha kane ka jylla.
Shillong, 18 Risaw:Ka Communitst Party of India (CPI) ka la  sngewkhia jur ia ka jingkiew dor ki marbam mardih, kum u khaw, u dai, ka shini, ka umphniang bad kiwei kiwei namar ba kane kan ktah jur ia kiba duk bad ruh ka jingbym pat ioh baibam jong ki khynnah pule haduh kine ki sngi.
Ha ka jingpynlait khubor, ka CPI ka la ong ba ka jingkiew dor ki marbam ka la ktah ia ki baduk kiba shem jynjar ban pynbiang ia ka iing ka sem bad kiba bylla mynstep bad thied khaw da miet.
"Ki mar bam reshon kam long kaba ai jingiarap namar ba kam ler ka jingpyntreikam ka sorkar bad ka jingkiewdor ka la ktah ia ki nongtrei bylla sngi", ka la ong.
Ka la ong ba ki brie ba duk kum  ki Muster Roll-Workers, ki Aganwadi Workers ruh ka la ktah haba da ki 7 bnai ym shym la siew ia ka bai trei jong ki.
Ym tang katta, ka baibam ki khynnah skul ym pat pyllait kaba la pynkhanglad khang lynti ia ka jingroi ka jingnang jingstad.
Ka CPI ka la dawa ba ka Sorkar Jylla ka dei ban pynbeit mardor noh bad ban kitkhia ia kine ki kynrum kynram baroh.
Ka la kynthah ruh ia ka Swatch Bharat Abhayan, ka rukom pynkhuid ha Shillong kaba dang duna ha kiba bun ki liang khamtam ha ki rukom pynkhuid ia ki nuit ki nier.
"Ka Meghalaya Pollution Control Board kam kitkhia ban peit na ka bynta ban tehlakam ia ki jingpynmih tdem jaboh na ki kali kiba la dang jyllei", la ong ka kyrwoh na ka seng.
Shillong, 18 Risaw:Ban wanrah ka jingiaithuh ithaw bad ban iasngewjuh sngewjan ki khun ka Shella Presbytery kiba shong ba sah ha Sor Shillong bad khapsor, na ka liang ka Shella Presbytery Organisation, Shillong (SPO) kan pyn long ia ka jingiakynduh lang jong ki ha ka 22 tarik u Risaw, ha KJP GIRL"S HS SCHOOL, Shillong ha ka por 10:30 baje mynstep.
Kumta na ka liang ka SPO ka khot sngewbha ia baroh ki khun ka Presbytery Shella kiba shong ha sor bad khap sor, kynthup ia kiba la don kyrteng Balang ha kiwei pat ki Presbytery ban ia pyllait por khnang khnang ban ia wan lang ha katei ka sngi.
Ia kane ka kyrwoh la pyllait da u Bah T Kharbuli, General Secretary SPOS.
Nongpoh, 18 Risaw:Ka Federation of Khasi Jaintia & Garo People (FKJGP), North Khasi Hills District ka la dawa ba ka National Highway Authority of India (NHAI)  ka dei ban sdang noh shait shait ia ka jingpyntreikam ia ka surok By-Pass na Umsning  kaba la shu sah slem watla ka jingdonkam baroh la dep nadong shadong.
U President ka FKJGP North Khasi Hills u Bah Eddie G Kharbani u la ong ba ka  seng ka la ioh ia ka jingud jingnam na ki paidbah ia ka jingsniew ka surok naduh na Umsning ter ter haduh Umtrew bad ka jingpynslem ban sdang ia ka jingtei ia ka surok Umsning Bypass ka la nang pynklumar jingmut ia ki paidbah.
"Ka seng ka la ioh jingtip  ba ki bor district ki la dep ban aiti lut ia ka jaka ban tei ia u surok Umsning Bypass sha ki bor jong ka NHAI, hynrei ka NHAI kam pat idak eiei ba kan sdang noh", ong u Bah Kharbani.
Ka seng ka la dawa ba ka NHAI ba ka dei ban sdang noh mardor ia ka jingpyntrei ia u ne u surok na ka bynta ka bit ka biang jong ki paid nongleit nongwan.
Shillong, 18 Risaw: Uwei u samla ba dang 19 snem karta uba la tip kyrteng kum u Bansuklang Lyngdoh u la shah kem na MDC Hostel ka KHADC kaba don ha Garikhana, Shillong.
La kem ia utei u samla da ki Seng Samla Mawprem bad ka dorbar Shnong Nongsohphoh hadien ba ki la ioh jingtip ba katei ka jaka sah ki MDC ka KHADC ka la kylla kum ka ktembah bad ka jaka rieh tngen kik briew kiba doh drok.
Ha ka por ba la kem ia u la lap ba utei u samla u la bu-aid drok.
Lah ban kdew ba ka seng samla Mawprem ha ryngkat ka dorbar Shnong Nongsohphoh ryngkat ka jingpyntip pulit ki la leit ban khynra ia ka thain Garikhana, jaka ieng kali Ri Bhoi, ha Jhalupara bad kylleng ki dong katei ka thaiñ naba ki la ioh jingtip ba ki don ki jaka kiba long kum ki ktem ki samla dih drok.
Ki la ioh kem sa ar ngut ki samla najan BBS College uwei u dei uba la tip kyrteng kum u Suraj Tamang, 32 snem karta bad uwei pat u Elemark Patrick Marbaniang , 18 snem karta katba ki dang ia muja ka dih drok.
Na kitei ki pulit ki la ioh kurup ia ki kynja powder ba la song ha ka kot bad la suba jur ba ki dei ki drok Heroine.
Kitei ki 2 ngut ki samla ki la phla ruh ha ki pulit ba ki la thied ia utei u drok na uwei u briew uba la tip kyrteng kum u Vijay Chettrri.
Hadien ba la ioh kem ia kitei ki samla u President ka Seng Samla Mawprem u bah Tansuk Toi u la kren diaw mynsiem halor ka jinglong jingman katei ka jaka sah ki MDC ka KHADC bad u la lyngngoh kumno ba katei ka jaka ka kylla pynban kum ka jaka dih drok jong ki samla bad kumno ka la kylla pynban ka ktem jong ka jingsniew.
Shillong, 18 Risaw:Ka kaiphot jong u Comptroller and Auditor General (CAG) ka la sei madan ba ka MeECL ka la leh sbun palat ban ai jingiarap haduh T.
13.
76 klur  sha kawei ka kompani ba khaïi bording kaba la die ia ka bording sha kane kajuh ka kompani ha ka dor kaba kham duna.
Ka kaiphod u CAG na ka bynta u snem kaba kut ha ka 31 tarik Lber, 2014, ka la dew ba ka MeECL ka la iasoi ia ki soskular ban die bording bad ar tylli ki kompani kaba kynthup ia ka M/S Global Energy Private Ltd.
(GEPL) na ka bynta ban die kumba 12 MW ka bording ha u bnai Naitung bad u bnai Nailar jong u snem 2013 ha ka dor T.
1.
95 pisa na ka bynta shi unit ka bording.
La pyni ba ka MeECL ka la die ruh kumba 49.
13 million unit ka bording sha ka GEPL kaba shongdor kumba T.
9.
58 klur naduh ka 21 tarik u bnai Jylliew haduh ka 15 tarik Risaw, 2013 ha ka dor kaba shong T.
1.
95 paisa shi unit bad kaba kham sngewphylla ba ka la die bording kylla sha kane kajuh ka kompani ha ka dor kaba T.
4.
75 pisa shi unit bad kane ka jingleh jong ka MeECL ka pyni shai ba la ai jingiarap palat pud ia kane kompani.
Ka kaiphot jong ka CAG ka pyni ruh ba ka MeECL ka khlem shym khot tender bad ka la shu iakren beit bad ka GEPL na ka bynta ban die bording ha ka dor T.
1.
95 pisa shi unit.
Ka MeECL ka khlem shim lah ban iateh halor ban iasam markylliang bad ka GEPF ha ka por ba soi iaka soskular namar kane ka dei ka bynta kaba kongsan ha ka ïa die ïa thied bording.
Ka kaiphot CAG ka la kynthoh ba ka MeECL ka thied bording na ka GEPL ha ka dor T.
4.
75 pisa shi unit hapdeng u bnai Nohprah 2012 bad u bnai Lber 2013 bad ka la thied bording na kane kajuh ka kompani ha ka T.
1.
95 pisa shi unit naduh u bnai Naitung 2013 haduh u bnai Risaw, 2013 bad kane ka kompani ka la ioh nong kumba T.
13.
76 klur lyngba kane ka soskular bad ka MeECL.
Ka CAG ka la ai jingtip sha ka Sorkar Jylla halor kane ka kam bad mynta ka dang ap ïa ka jubab.
Shillong, 19 Risaw:U Lat ka jylla Meghalaya, U V Shanmu ganathan u la ong ba ka jinglehkmen Puja ka dei ban don lem ka jingpyr khat na ka bynta kito long kmie ba shah ieh bein ha ki longkpaHaba kren ha ka jingialum jong baroh ki nongialam niam mynta ka sngi ba la khot da ka  Central Puja Committee (CPC) ha Namghar Laban, Shillong, u Shan muganathan u la ong ha ka jingleit jngoh jongu sha Jaintia Hilld dang shen, u la iohi ia kawei ka longkmie ba die dohkha harud surok bad haba u kylli shaphang jongka, u la tip ba ka dei ba shah ieh lok bad ka la hap ban kamai da kaba die dohkha.
“Ngi dei ban rakhe ia ka Durga Puja da ka jingpyrkhat lem ia kito ki longkmie ba shah ieh lok.
Ngi dei ban pynlong ia ka imlang sahlang kaba lait na kano baroh",  la ong u Lat ka jylla.
“Haba phi mane ia ka Durga, sngewbha pyrkhat lem ia ki longkmie ba shah ieh",  la bynrap u Lat.
Ha kane ka jingialum kynduh lang shwa ban rakhe ia ka Puja,la wan iashim bynta ki nongialam niam na ka kynhun Muslim, Khristan, Buddhist, Seng Khasi, Sikh bad kiwei de nalor ki myntri sorkar, ki nongialam seng sain pyrthei, ki MLA bad kiwei de.
Haba iaraoh ia ka jingpynlong ia kane ka jingialum lang ia baroh ki jait niam, u Lat ka jyllau la ong ba watla ka Durga Puja ka dei jong ki Hindu hynrei ka long kaba sngew burom ba baroh ki jait niam kila iadon lang khlem da niew na kano kano ka jingsngew.
“Kane ka dei ka jingiaburom na ka bynta baroh ki jait niam namar ba ka jingshisha ka don tang kawei ha ka pyrthei kum ka sngi, ka ding",  u la ong bad bynrap, baroh u bynriew u don kajuh ka mynsiem, ka mynsiem jong phi ka dei kajuh kum ka jong nga bad u Blei u dei tang Uwei".
U la ong ba ka Durga Puja ka dei ban ai ia ka jinglong iatylli kaba wan naduh u dohnud.
“To ngin iarakhe ia ka Durha Puja da ka jingkmen kaba shitrhem bad kaba jai jai",la ong u Shanmuganathan.
Ha kane ka sngi u Lat u la pynlait ruh ia ka kot kaba kyrteng ka  "Our Puja Approaches the Centenary & Diamon Jubilee of Namghar".
Shwa ia kane, u presidentka CPC u Naba Bhatteercharjee u laong ba ka jingiakynduh ialum lang ha kane ka sngi ka dei kaba la sdang naduh u snem 1993 da ka CPC kaba hapdeng ka jingiakynduh jingeh shibun kam shym la kynran dien.
Ha kane ka sngi la don ruh ka  jingshad, ka jingrwai na ki riew ngeit Hindu.
Shillong, 19 Risaw:Ka shnong Sutnga ha ka 17 tarik Risaw da kawei ka jingmut ka la rai ban leit kiew sha ki bor jong ka ain ia ka jingleh shiliang bad leh kput palat jong ki bor ka PWD, naba ki la pynheh ia ki surok Sutnga –Sumer Road, lyngba ka khlaw shnong bad ki jaka riew shimet khlem da  kynjoh ktien bad pan bor na ki shnong.
Ha ka kyrwoh ba la pynlait u rangbah shnong u Bah S D Lyngdoh u la ong ba ha ka 2 tarik Risaw 2015 ki bor shnong Sutnga ki lah leit khang ia katei ka jingpynheh, ia katei ka surok Sutnga-Sumer kaba hap naduh 3 km shakhmat bad lah buh ruh kumjuh ia ka jingujor, pyrshah ia u kontraktor u Silvanus Sukhlain.
Ka bor shnong mynta ka la mudui pyrshah ruh ia ka PWD bad u EE PWD Roads , Jowai NEC, Divison, Jowai.
U la ong ba ia kane ka surok  naduh u snem 2012- 2013 ka  ioh ia ka jingmang pisa kaba T.
10 klur, naduh 3km haduh 22 km na Sutnga-Sumer –Saipung Road.
Hynrei la shem ba mynta pat ka PWD ka lah mang biang ha une u snem ia kajuh ka surok naduh 3 km haduh 22 km hapoh jong ka scheme NLCPR naka bynta ban pyniar bad siangrong haduh kumba 21,19,73030/- (21 klur 19 lak 73 hajar laiphew tyngka) ia kajuh ka surok.
U la ong kaba phylla pat balei ba ki khlem mang naduh ka 0 km ha baroh 2 sien, naduh 0 km haduh 3 km kaba iaid lyngba ka shnong halor ki jing sniew ka surok kaba lah palat ha kane ka surok.
Ka jingleh kput jong ka PWD ia ki paidbah ka shnong Sutnga ba ha u snem 2012-2013 ka PWD ka lah ioh jingmang kumba T.
81, 26, 700/- na ka bynta ban leh ia ki surok  hynrei hangne ruh ki lah ia shna pynkyllain ia ka skhim tang na ka daw ba kin ioh shna lad ia ka ban bam sap.
Nalor kane ruh sa ia kawei ka surok Bye pass, ba khot Sutnga Bye-pass uba don 3.
117 km, uba peit khmih da ka PWD NEC Division Jowai, ba ha u snem 2012-2013, ki lah mang pisa ia kane na ka scheme SPA kumba 3 klur, hynrei ia kane ruh ki leh kumjuh ki pyndep tang kumba 1 km duna hynrei kita ki ba dangsah lah shu ieh noh kumto la kumba 2 snem hynrei ia ka pisa pat lah release haduh kumba 2,35,23,000/- (2klur 35 lak, 23 hajar).
Kum kine ki jingleh kput leh bein bad bamsap, ki bor jong ka shnong kim lah ban shu sngap jar ne leh matlah, bad da kawei ka jingmut kin hap ban mareh shaphrang tad haduh ban da poi wat sha kti ka CBI ruh kan ym kynran dien shuh",la ong u Bah SD Lyngdoh ha ka kyrwoh.
Shillong, 18 Risaw:U Purno Agitok Sangma, ula pyni biang, ia la ka jong ka jingproh jabieng jongu, ha ka sain pyrthei jong ka Jylla bad kata ka long ba ula phah beit beit ia ka kyrteng jong u khun jongu, U Conrad Sangma, ba un mynjur, kum u MDC ban shu mon hi da U Lat ka Jylla.
Ki nongialam ka NPP, kiba don mynta ha ka kynhun synrop jong ka ha GHADC kaba la tip kum ka Garo Hills Progressive Alliance (GHPA), ki iathuh ba ki la phah beit beit ia ka kyrteng u Conrad Sangma kum u MDC shu sieh sha u Lat ka jylla bad ka khlem iaid lyngba ka tnad District Council Affairs ka sorkar jylla.
Haba ia kren bad u nong thoh khubor ka NPP ka la ong ba ka la phah ia ka kyrteng u Conrad sha u Lat ka jylla ha ka 16 tarik mynta u bnai bad ka la ong ba shen ha kine ki ar sngi u Lat un ai ia ka jingmynjur jong u, ia u Conrad kum u MDC shu sieh naba ka jingsoi jong ki, ka pyni ba ki la don ha ka jingbunpaid ha GHADC.
Hynrei haba ia kren bad ki riew shemphang kiba tip ia ka Aiñ ki la ong ba lah ban phah beit ia ka kyrteng jong u MDC shu sieh sha u Lat ka jylla khlem da iaid lyngba ka tnad DCA, bad ki la ong ba ka DCA, ka dei tang ka jingiaid lynti kaba hap ban shu pyndep rukom, hynrei ia ka bor ban mynjur ia ka kyrteng u MDC ka shong ha ka bor jong u Lat bad lada u sngewhun, lane ha kaba ki ong ha ka ktien nongwei at the pleasure of the Governor u lah ban ai jingmynjur ia ka kyrteng jong u MDC shu sieh.
Haba ia kren bad ki nongialam ka NPP la sngewthuh ba ki la don ka jingthikna ba u Lat shen un mynjur noh ia ka kyrteng jong u Conrad shuwa ka elekshon jied CEM ha GHADC ha kaba ki la pynthikna ruh ba u Conrad un jop suk ha katei ka elekshon bad un dei ma u ban shimti beit ia ka shuki CEM.
Lah ban kdew ba katei ka jingjia ha GHADC kan lah ruh ban dei ka jingjia ka ban sah kynmaw ha ki District Council kane ka jylla ha kaba u MDC shu sieh un ioh syndon ban shong ha ka shuki CEM.
Nongstoiñ, 20 ‘lyngkot:Ka kur Kharbani ha ka sngi thohdieng jong ka taiew ka la plie paidbah ia u Mot sah kynmaw jong ka Noh Bani, kaba dei ka kmie tymmen jong ka kur Kharbani ia kaba ka kur ka la tei ha ka shnong Mawthungkper,West Khasi Hills District.
Ia u tei u mot la plie da u ma Bestarwell Kharbani, u ba long kum U President rangbah jong ka kur ha kajuh ka por u la ai ruh ia ka jingsneng jingkyntu ia ka kur bad u bah Macmillan Kharbani Secretary Committee tei Mot u la pule ia ka history jong ka kur.
Ha katei ka sngi la ioh ruh ban pyllait paidbah ruh ia khana pateng jong ka kur Kharbani da u Syiem ka Hima Nongstoiñ u Paiem EP Syiem u ba la long ruh kum u kongsan ha katei ka sngi ha ryngkat ka jingiadon lang u bah Korne Kharbani sordar ka shnong Mawthungkper bad ki khun ki kti kiba na ka kpoh jong ka Noh Bani bad na kiwei kiwei ki kpoh ka kur Kharbani.
“Phi la shah iehnoh khunswet la katta snem hynrei kane ka sngi ka la long ka sngi jong ka jingkmen bad ka sngi kaba kyrpang na ka bynta jong ka kur Kharbani hi baroh kawei, ym tang katta kane ka jingleh jong phi kan pynlong ruh ia kiwei de ki kur ba kin bud ia ka nuksa bad kin da kyndit bynriew namar ka kur ka bymdon jingtip ia la ka tynrai kan long ka kur kaba la tim" ong u Paiem haba ai jingkren kum u kongsan ha katei ka sngi.
Shuh shuh u la ong ruh ba da ka jingmih u ma Bestarwell Kharbani u kni jong ka kur ka la long shisha ka jingkyrkhu bad u la ai ruh ia ka jingiaroh ia u ma Bes namar ban lumlang ia ki paidbah jong ka kur kam long ka kam kaba suk hynrei namar ba u tei u rangbah kut u don ka mynsiem ka jingieid ia la ka kur u la trei shitom ban pynurlong ia katei ka kam.
U paiem u la ong ruh ba ka Hima barabor ka juh khmih lynti ia kum kine ki kur kiba wan shakhmat ban tip bad ban buh jingthoh ha kaba iadei bad ki kur ki kha kata ka dei ka jingkwah jong ka Hima.
Bad u la kyntu ruh ban ai lem ia ka kyrshan ia u Syiem ia ka dorbar bad ia ka Hima namar ba katei ka kur kadei ruh ka kur ka jait ka khong kaba mih na kane ka thaiñ.
Shillong, 20’lyngkot:Ka dorbar ki Khlieh Nongsynshar lyngba u Chairman jong ka Grand Council of Chiefs of Meghalaya ( GCCM) u bah John F Kharshiing u la thoh sha u myntri rangbah ka jylla u Dr.
Mukul Sangma bad kumjuh ruh u la kyntu ia u Lamphang ka Ing Dorbar Thaw-aiñ u AT Mondal ba un sospon noh ia u MLA ka Mawhati u bah Julius Dorphang namar ka jingshah kem bad ka jingshah kynnoh batbor ia ka khynnah.
Ha ka shithi kaba la phah sha u Dr.
Mukul u bah John u la ong ba ki sngew donkam ban kyrpad ia ki dkhot jong ka Congress Legislature Party kynthup ia kiwei pat kiba kyrshan ia ka sorkar MUA ba kin leh katkum ki kyndon aiñ bad ki dei ban ia kren ia u Lamphang ba un sospon noh ia u bah Julius na baroh ki komiti bad kumjuh ruh na ka Ing Dorbar.
Lah ban kdew ba u bah Julius Dorphang u dei uwei na ki 12 ngut kiba la shah kem halor ka jingdonkti ban batbor ia ka khynnah 14 snem.
“Ka dei ka jingsngewsih kthang ia ki paidbah Khasi, Jaintia bad Garo ba u nongmihkhmat paidbah u donkti ban batbor ia ka khynnah rit kumba u la phla bad uba la shah pynngat ha ki kyndon aiñ ka POCSO" ong ka shithi jong u bah John sha u myntri rangbah.
Shillong, 20’lyngkot:U Chief Executive Member ka KHADC u bah Pynshngaiñ N Syiem u la pynshai halor ka khubor kaba la mih ha u Rupang ha ka 19 tarik mynta u bnai halor ka jingthoh kaba ong ‘Her Delhi u bah Pynshngaiñ ban rejistar ia ka PDF’-’16 ngut ki MDC, kin thaw kum ka seng saiñpyrthei’.
U bah Pynshngaiñ u la ong ba katei kam dei kaba shisha bad u la ong ruh ba ka People Democratic Forum ka dei ka Forum ne ka kynhun synrop bad kam lah ban long Political Party hynrei ka dei beit ka kynhun synrop jong ki seng saiñpyrthei bapher bapher ba kynthup ia ka UDP, HSPDP, BJP, NCP, UDA bad u-u dkhot ba la shah sospon ha ka seng Congress.
U la pynshai ruh ba ym dei satia ba u leit Delhi hynrei u leit ialam kai ia ki khun shabar jylla.
Shillong, 20’lyngkot:Shisngi shuwa ba yn pynbna paidbah ia u kum u MDC bad kum u dkhot ka UDP ha Umroi konsti-twensi u bah Arbinus Lyngdoh u la ong ba ka rai jong u ban leit sha ka seng UDP ka dei ka jingleit tyrwa hi jong u sha katei ka seng ym ba don ba wan khroh wan kjor ia u.
U la iathuh ba ha ka por ba u thmu ban risaiñ noh na ka seng Congress ki la ia rai lang para MDC Congress ba ka nongrim ba kin risaiñ ka dei beit ban pynneh ia ka EC ba ialam da u bah Pynshngaiñ N Syiem katba ka jingleit ia soh Party pat kan shong ha ka mon laitluid jong ki.
“Ha ka por ba ngi risaiñ na ka seng Congress, ngi la rai lang ban gin pynneh ia ka EC hynrei ia ka jingleit ia soh Party shawei ngi ieh ha ka mon jong u briew ba un phai sha kano kano ka Party kaba u sngewmon khamtam ia kiba don jingthmu ba kin ia khun ha u 2018 –ki long laitluid ban leit sha ka Party kaba lah ban pynpoi ia ki sha ka thong" ong u bah Arbinus Lyngdoh haba ia kren bad u nongthohkhubor.
Haba phai sha ka jingjied jong u ia ka seng UDP, u la ong ba naduh mynshuwa u la don ha katei ka seng bad u dei ruh u nongkyrshan radbah jong u bah E.
K Mawlong hynrei u don bad ka seng Congress tang ha kine ki khyndiat por shuwa ba un ia khun ia ka elekshon MDC.
U la ong ba u la don lypa ka jingieid ia ka seng UDP.
Haba la kylli hato un leit ban shimti noh ia ka kam President jong ka Umroi konstitwensi “Ngam ju kwah ban leh kumta, ngan long beit tang kum u dkhot ban trei na bynta ka Party, ngam sngewtynnad ban shu leit knieh jyndat kumba long kiwei pat, ki nongialam kin iaisah hi kum ki nongialam" u la ong.
U bah Arbinus u dei u paralok ba marjan bad uba ha syndah bha jong u bah Ngaitlang Dhar MLA ka Umroi uba trei shitom ban pynjop ia u ha ka elekshon MLA bad hadien pat u la ioh jingkyrshan na u MLA ha ka por ba u ia khun MDC ha u snem 2014.
La kylli na u bah Arbinus hato u la iathuh ne kynjoh ktien ne-em ia u bah Ngaitlang un leit ia soh noh bad ka seng UDP, “Ngan ia kren aiu shuh bad u –u dei u Congress, nga dei u UDP" u la ong.
Lashai ka sngi ka 21 tarik u kyllalyngkot kan don ka jingialang bah jong ka seng UDP ha Umroi konstitwensi ha Bhoirymbong na ka bynta ban pynskhem bad ban pynbna paidbah ba u MDC ka Umroi u bah Arbinus Lyngdoh u la rung sha katei ka seng bad yn pynskhem ia u bah Arbinus da u President rangbah ka UDP u Dr.
Donkupar Roy.
La ong ba ha katei ka jingialang kin don lang ruh kiwei pat ki heh jong ka UDP ha kaba kin pyndep shuwa ia ka jingkren jong ki ha ka jingialang bah katei ka seng ha Umsning bad nangtei kin leit sha Bhoirymbong.
Katkum ka khubor ba la iohlum la iathuh ruh ba kin donlang kiwei pat ki MDC shimet kiba donlang hapoh ka PDF mynta ban pynshngaiñ ia u paralok MDC jong ki.
Shillong, 22 lyngkot:Ka Dong Dieng-kynthong Laitryngew ryngkat ka jingiatrei lang bad ka Seng Samla ka la pynlong ia ‘Ka rynsan ki Sapksiar kaba 11’ naduh ka 6 tarik haduh ka 16 tarik u Kyllalyngkot 2017 ha kaba la don ki jingialehkai bapher bapher kum ka phawar, rwai, pyni riam, drama, shad bad kiwei kiwei ki jingialehkai ba kyrpang bad ba shongshit.
La pynlong ruh ia ka jingiakop ‘Mahadei ia ki longkmie bad Patsha ia ki longkpa ha kaba ia ka nam lahduh jong ka Mahadei 2017 la rah da I kong Bitalian Nongrum, ba ar I kong Venicia Nongrum bad ba lai I kong Magdalin Tham bad ia U Patsha 2017 la rah ia ka nam lahduh da U bah Arborlang Dohling, ba ar U bah Synsharlang Nongrum bad balai U bah kyntiewboklang Nongrum.
Ka la don ruh ka jingiakop Naikhatsawsynnia 2017, ha kaba la rah da u samla Erlanstar Synrem ba bud u samla Reebok Khongrymmai bad u samla Kitborlang Tham bad ia ‘Ka Pahsyntiew 2017’ la rah ia ka nam lahduh da ka samla Dolly Grace Lyngskor, bad kiba bud ka samla Iadalin Nongrum bad ka samla Banrimon Mawniuh.
Ha ka sngi kut ka jingshongshit shuh shuh ia kane ka taiew lehkmen da ki jingrwai biria ba sngewtynnat bad ba kit jingmut jong uwei u kaitor bapawnam jong ki ri khasi, u Samla Banker Kharkongngor.
La wan ban sam ia ki khunsnam da u MLA Sohra Constituency bah T.
W Chyne ha kaba ka jingkren jong u kum u kongsan ula iaroh ia ka dong ba ka la nangkiew ha baroh ki liang kat nang iaid ki por.
U la kular ruh ba un nang iai theh ia ki song jingiarap man la ka snem na ka bynta ka jingdonkam ka dong, ong ka kyrwoh khubor ba la phah da u sport Secretary Samla Ferland Swer.
Shillong, 20 lyngkot:Ka Supreme Court, ka la kyntait ban ithuh ia ka ain ba la thaw da ka Jaintia District Council, ha kaba iadei bad ki Rangbah Shnong, kaba la thaw ha u snem 2015.
Katei ka dei halor ka jingbishar jong ka Supreme Court, kaba long mynta ka sngi, ha kaba ka la don ka jing ia said, ha katei ka kashari, halor ka bor treikam jong ki khlieh nongsynshar, ha kaba ka Khasi District Council, ka ia said na ka bynta jong ki Rangbah Shnong ha Khasi Hills bad kumjuh ruh, ha kaba ka iasaid na ka bynta ki Dolloi jong ka Jaintia Hills, kiba don bynta lang ha katei ka mukotduma, ha kaba U Vijay Hansaria, Senior Advocate, u dei uba ia said na ka liang jong ka Khasi District Council, ha ryngkat ka jingdonlang jong U Amit Kumar, uba iasaid na ka bynta jong ki Dolloi.
Na ka liang jong ka Jaintia District Council, la mihkhmat da U Bah HS Thangkhiew bad na ka liang jong U bah Thangkhiew, u ia said ba namar ba ka JHADC, ka kam ba ka la thaw ia ka ain, kaba iadei bad ka bor jong ki Dolloi bad ki Rangbah Shnong ha u snem 2015, kumta la dawa ba dei ban weng noh ia ka, na ka thup jong ki nongshah mudui; hynrei ki nongbishar jong ka Supreme Court kiba kynthup ia U Pinaki Ghosh bad U RF Nariman, ki la kyntait ia ka jingdawa jong ka JHADC bad mynta ki la pynrung ia ka bynta jong ki Dolloi ruh, kum kawei na ki mat ban rai da ka Supreme Court.
Kumba ka long mynta, ka pyni shai ba ka Supreme Court, kam ithuh satia ia katei ka ain jong ka Jaintia District Council, kaba ki la thaw ha u snem 2015 bad ka daw, ka long namar ba ka Council, kam lah ban pynshisha, ba katei ka ain ka kynthup lut ia ki bor treikam jong ki Dolloi ha Jaintia Hills.
Mynta kaba sah, ka long ba ki Rangbah Shnong, kin hap ban ap, ia ka rai jong ka Kashari, na ka bynta ba kan aiti ia ka iktiar treikam jongki ha u pud u sam jong ka jingsynshar jongki ha Jaintia Hills.
La iathuh ba ka Kashari, kan pan jingmut na ka sorkar India ruh halor kane ka phang, ha kaba iadei bad ka bor trei kam jong ki khlieh nongsynshar, ong ka kyrwoh na U Ma C Lyngdoh, Chairman ka Dorbar ki Daloi ka Ri Jaintia, Jowai.
Ampati 20 ’lyngkot:U Myntri Rangbah ka jylla u Dr.
Mukul Sangma mynta ka sngi u la ong ba baroh ki hynriew tylli ki C&RD Block thymmai kin sdang noh ban treikam naduh u Iaiong ban wan.
U la pynbna ia kane ha jingialang ban buh mawnongrim ia ka Block thymmai ka Damalgre Community & Rural Development Block ha Rerapara ka South West Garo Hills.
Ha kane ka jingialang la don lang u myntri tnad ialehkai u Zenith Sangma, u myntri ka tnad pynroi nongkyndong u Bah Sniawbhalang Dhar nalor kiwei pat.
Lah ban kdew ba u Myntri Rangbah u la pynbna ha ka dorbar mang tyngka mynshem ia ka jingthaw ia ki Block thymmai kynthup ia ka Mawlai ha East Khasi Hills, Bhoirymbong ha Ri Bhoi district, Demdema ha West Garo Hills bad ka Rerapara, South West Garo Hills.
hynrei ba la mih ka jingdawa na ki paidbah, la rai ban thaw shuh sa ia ka Bajengdoba ha North Garo Hills bad ka Sohiong ha East Khasi Hills.
Ka Damalgre C&RD Block kan kdup ia ki 149 tylli ki shnong kaba hap mynshwa ha ka Betasing.
Haba kren ha kane ka sngi, u Myntri Rangbah u la ong ba ka jingthaw ia ki Block ka dei ka jingangnud jong ki paidbah ha kaba ka sorkar ka la kular katkum ka jingsynshar paidbah.
“Ngi kwah ban ai ka jingkyrmen ia ki paidbah katba ngi dang pyntreikam ia ki jingkut jingmut jong ngi ban kyntiew iaka roi ka par ha ka jylla", u la ong.
Halor ka jingslem ban buh mawnongrim ia ka Tura Medical College, u la ong ba namar ba ka jaka kaba thmu ka don tang 10 km ha Balalgre ha 2013, na ka jaka ba don ka Tura Civil Hospital, ka don ka jingeh bad ka sorkar ka dang wad jaka thymmai bad kan sa pynbna shen.
Ka jaka ha Balalgre yn shna noh ia ka Captain Williamson Sangma Technical University bad ka College of Architecture & Urban Planning.
Ha kane ka sngi la ioh ruh ia ka jingkren na u Bah Sniawbhalang Dhar uba la pynpaw ia ka jingkmen bad ki paidbah ban ioh ban buh ia u mawnongrim jong ka Block thymmai ha katei ka jaka.
Shillong, 20 ’lyngkot:Ka Executive Committee (EC) ka People Democratic Forum (PDF) ba ialam da u Bah Pynshngain N Syiem, kan lah ban khyllem noh shen ha kine ki sngi bad ka UDP ka lah ban shimti ban ialam ia ka EC.
“Ka jingkhih ka la don mynta, ngin sa peit sa ia ka por ba ngin ialam ia ka EC namar ba haba don ka lad, mano bym kwah ban synshar", la ong u General Secretary ka UDP u Dr Jemino Mawthoh haba iakren bad u Rupang mynta ka sngi.
Ka jingsngew skhem ka UDP ban ioh synshar ha KHADC ka long hadien ba u MDC ba phet na Congress u Bah Albinus Lyngdoh u la pynthikna ban wan iasoh lashai bad nalor jongu, dang don shuh sa kiwei ruh ki MDC, tangba ka UDP kam pat kwah ban pynpaw kyrteng.
Ka jingkren jong une u nongialam ka UDP ka thaw ba ka UDA (United Democratic Alliance) ka kynhun synrop jong ki MDC shimet ha KHADC, kan sa lko pum ha kine ki khyndiat sngi namar ba ki MDC shimet kin mih ban kyrshan ia ka UDP.
“Naduh mynshwa, ngim ju kwah ban ialam ia ka EC, nyngkong ngi la ailad ban ialam da ka HSPDP hapoh ka jingialam u Bah Ardent M Basiawmoit, hadien da ka KHNAM da u Bah Adlbert Nongrum bad kham hadien ka Congress da u Bah Pynshngain N Syiem.
Mynta ka la dei sa ka pali ka UDP ka seng riewlum kaba heh tam ha ka jylla ban ialam ia ka EC lada ka lad kan plie", la ong u Dr Mawthoh.
Ka jingkhih sain pyrthei ha KHADC ka long hadien ba la mih ka elekshon MDC shiteng samoi khamtam ka jingjop jong u Bah HS Shylla na Nongkrem na ka UDP.
Katkum ka jingong u Dr Mawthoh, mynta ha KHADC, la ialam da ka kynhun bym don seng khamtam haba u Bah Pynshngain u la shah sospon na ka Congress hynrei u dang dei u Congress.
“Mynta ha KHADC la synshar da ki riew shimet, ym dei eh ki seng sain pyrthei, ym ithuh ithaw", la ong u General Secretary ka UDP.
Hynrei haba kylli hato ka UDP ka la ioh ia ka jingbun paid ki MDC, u la ong, “Ngi la ioh ia ka jubab kaba biang na kiba bun ki MDC kiba la pynpaw ia ka jingkyrshan ban ialam ka UDP hynrei ngim pat lah ban pynpaw namar ba ka sain pyrthei, lah ban don ka jingkylla wat ha ka khyllipmat ruh",.
U la ong ba ka EC mynta, ym lah ban kam ba ka long kaba skhem namar ba ka jingkhih ka la don tangba ka por kan sa batai ba ka UDP kan sa shimti ia ka bor.
U la pynkut da kaba ong, “Ngim dei kiba kwah bor hynrei haba ka lad ka plie, ngi kloi ban shimti ban ialam ia ka EC",.
Ka UDP ka don 6 ngut ki MDC da ka jingwan iasoh u Bah Albinus ha ka iing kaba 30 ngut ha KHADC.
Ka Congress ruh ka la kular ban kyrshan iaka EC ban ialam da ka UDP.
Shillong, 20 ’lyngkot:Haduh 178 ngut ki khynnah pule ba pass kham shakhmat eh ha ka eksamin Klas X bad ka klas XII jong une u snem, ki la ioh pdiang ia ka laptop na ka sorkar ba la ai da ka tnad Information Technolog (IT) ka sorkar hynne ka sngi ha Shillong.
Ka jinglut baroh jong ka jingthied ia ki laptop ka la kot sha ka T.
75 lak.
Ha kane ka jingsam laptop la don lang ka myntri ba peit ia ka tnad IT ka kong Ampareen Lyngdoh kaba sam ia kine ki laptop sha kine ki khynnah nalor ki heh sorkar kynthup u Commissioner Bah DP Wahang bad kiwei.
Ia ka laptop (ASER) kaba ioh warranti lai snem lasam sha ki 178 ngut ki khynnah pule ba pass bha ha ka eksamin SSLC, HSSLC, ICSE, CBSE, ISC 2016.
Haba kren ha kane ka sngi, ka Kong Ampareen ka la kyntu ia kine ki khynnah ban iai trei shitom ban nangkiew shakhmat ha ka pule dangle.
“Ngi la thaw dur ia kane ka prokram bad ban ai jinghikai ruh ia ki samla kiba iadei bad ka kam karkhana khnang ba kin ioh kam ioh jam", la ong ka Kong Lyngdoh.
Katba u Commissioner & Secretary Bah DP Wahlang u la ong ba ka khusnam la sdang naduh u snem 2007.
“Kane ka dei ka jingsdang namar ba phin don shibun ki jingtynjuh nangne shakhmat bad nga kyrmen ba phin jop ia ki", u la ong.
Tura, 22 lyngkot:Hadien khyndiat sngi ba la pyllait ia ki lai ngut ki nongkhaii, mynta ka sngi, la rah biang sa saw ngut ki nongkhaii, ba kynthup ruh ia ki nongniah kali, hajan ka shnong Kolapara, kaba don hajan Sibbari jong ka South Garo Hills District.
Katei ka jingshah rahbor, la antad, ba ka dei ka kti jong ki ehrang ASAK, kaba dei ka kynhun, kaba donkti ha kiba bun ki kam rahbor ha ka District.
Katei ka jingrahbor, ka jia mynta mynstep, haba hynriew ngut ki ehrang (saw ngut na ki, kiba don da ki tiar siat kiba rit) ki la pynieng ia ka trok bad ka bos bad ki la rahbor ia ki nongkhaii bad ia ki nongniah ruh kumjuh.
Katei ka jingjia, ka dei hajan ka shnong Kolapara hajan ka ktem pulit ha Sibbari, kaba don 85 kilometre na Tura, ha ka surok bah jong ka National Highway – 62.
“Kitei ki ehrang, ki rieh hapoh khlaw bad ki pynkyndit ia kitei ki nongniah kali, haba ki la mih kynsan ban pynieng ia kitei ki kali.
Ka don ka jingsuba ba U Reding T Sangma, u ialam hi ia ka kynhun jong kitei ki nongrahbor ASAK" ong U Superintendent of Police, ka South Garo Hills, U Anand Mishra.
Ym pat lah ban tip ia kitei kiba shah rahbor, tangba la iathuh ba ka trok, ka dei kaba kit dewiong bad ka dang mut leit pynhap mar sha Gasuapara.
Ia ther kuli ki pulit bad GNLAKa la don ka jingther kuli hapdeng ki pulit bad ki lehnoh GNLA hajan kawe ika shnong ha Jadi District, ha katei ka jingiather ym shym la don mano mano ba mynsaw, hynrei ki pulit ki la lap tang ia ki shithi dawa pisa jong katei ka seng najan ka jaka ia siat.
Ha kawei pat ka jingjia, ki pulit ki la iohkem ia uwei u dkhot rangbah ka GNLA na ka jaka riehtngen jong u kaba don hajan ka shnong Kolapara ka shnong kaba don ha khappud.
Utei uba la shah kem dei uba la tip kyrteng kum u Teleson G Momin uba ju khot sin u Taliban nme Bonipa.
La ong ba u Taliban u la shong la sah ha katei ka jaka la kumba 6 bnai band u iarap ia ki dkhot ka GNLA ban pynryngkang sha shiliang pud.
Shillong, 22 ’lyngkot:Ka jylla Meghalaya ne ka Ri jong ki Lyoh ka la rakhe ha kane ka sngi Saitjain ia ka jingdap pura ha ka rta ba 45 snem ka jingioh ia ka jylla da ki prokram bapher bapher.
Nalor ka jingrakhe ha ki district bapher bapher, la pynlong ia ka jingrakhe ba kham heh ha ka nongbah Shillong ha U Soso Tham Auditorium, ha kaba u Symbud Myntri Rangbah ka jylla u Dr R C Laloo u la long kum u kongsan nalor ka jingdon lang ki myntri sorkar kum ka Kong M Ampareen Lyngdoh, Kong Roshan Warjri, bad u Chief Secretary, u K S Kropha bad kiwei de.
Ha kane ka sngi, la pynlong ruh ia ka jingpynkup burom kyrpang ia kiba ioh ia ka khusnam kynthup ka Kiang Nangbah Award kaba leit sha ka Kong Dolyne Kharbhih, ka Tirot Sing Award kaba leit sha u Bah Sumar Sing Sawian, bad ka Pa Togan Sangma kaba leit sha u Leander Marak.
Haba kren ha kane ka sngi, u Dr R C Laloo u la ong ba kane ka sngi ka dei kaba kyrpang ban kynmaw ia ka jingiakhih ba jai jai jong ki longshwa ban ioh ia ka jylla kaba pura.
“La 45 snem ka la iaid, ka sorkar ka don ha ka jingpyrshang ban kyntiew ia ka ioh ka kot ka roi ka par lem bad ka jingsuk" u la ong.
U la pynpaw ia ka jingsngew kmen sha kito kiba ioh ia ka khusnam na ka bynta ka jingithuh ka sorkar ia ka jingnoh synniang jongki ia ka imlang sahlang.
Katba ka Kong Ampareen Lyngdoh, ka la pynkynmaw ia ka jingiakhih jong ki longshwa ban ioh ia ka jylla kaba pura da ka jingiai shah bad ka jingkut jingmut.
Ka la kyntu ia ki nongshong shnong ka jylla ban pynthymmai ka jingkular jongki ban treilang ban kyntiew ia ka jylla Meghalaya.
La sam ruh ia ka khusnam Kayakalp Award sha ki 2 tylli ki District Hospital bad 4 tylli ki CHC kum ka jingithuh ia ka jingshakri ba kham biang eh napdeng kiwei.
Ka khusnam ka leit sha ka Civil Hospital, Tura bad Civil Hospital, Williamnagar, Chokpot CHC, Bhoirymbong CHC, Laskein CHC bad Khliehriat CHC.
Ha kane ka sngi la pynlait paitbah ruh ia ka E-district bad 5 tylli ki Mobile Apps.
U Kongsan ha kane ka sngi, u la sam ruh ia ka Meghalaya Day Excellence Awards-2016 kynthup ia u Tomlin S Sangma na ka Land Records & Survey Department, u George S Sawian na Fisheries Department, u Thesus K Marak na ka Sports & Youth Affairs, Ka Kordorlin Khongriah na Power Department, ka Ioana Jala Kharbhih na Forests & Environment Department, u Pagarson R Marak na Gasuapara C & RD Block, ka Ritina Blah na DC ophis East Khasi Hills District, ka Janailin Lyngdoh na DC ophis Ri Bhoi District, u Bloomingson Sanglyne na Information and Public Relations, ka Persarabasuk Marbaniang na Revenue & Disaster Management Department, u Barnette Diengdoh na Secretariat Admn.
(N) Department, u Hari Nayak na Tourist Information Centre, Kolkata, u Armstrong D Marak na Cabinet Affairs Department, ka Ailinda Mawlong na Secretariat Admn (E) Department bad ka Drostina Lyngdoh Nonglait na Personnel & AR (B) Department.
Kiba kren ha kane ka sngi ki kynthup ruh ia u Chief Secretary, u K.
S.
Kropha, ka Theilin Phanbuh, Chairperson, MSCW bad u Additional Chief Secretary u P W Ingty.
La pule ruh ia ka kyrwoh na u Myntri Rangbah da ka Director, I&PR, ka M N Nampui.
Ha kane ka sngi la pynshongshit ruh da ki jingrwai, ki jingshad na ki nongrwai bapher bapher na ka Centre of Excellence ha Indian Classical & Western Music bad ruh ka jingpyni syntiew,nalor kiwei pat.
Dei ban pynphriang ia ka khubor ba ioh jylla da ka jingjai jai, ong u Dr MukulU myntri rangbah ka jylla Meghalaya u Dr Mukul Sangma u la ong ba ki paidbah ka Meghalaya ki dei ban pynphriang ia ka khubor ia ka jingioh jylla ka Meghalaya da ka lynti kaba jai jai khlem kano kano ka jingiasum snam.
Ka Meghalaya ka la ioh ia ka jylla ba pura naduh u snem 1972 da kaba phiah noh na ka Assam bad ka la kot pura mynta 45 snem.
“Ka dei ka khana jong ka jingiakhih ba jai jai ba ka Meghalaya ka la mih kum ka jylla ba pura,bad kane ka pateng ba mynta ka dei ban pynphriang ia ka khubor sha ka pyrthei",la ong u Dr Mukul.
U la pynpaw ia ka jingsngew nguh ia ki nongialeh ban ioh ia ka jylla bad pynpaw ia ka jingsngewnguh ia ki, kiba iakhun ban ioh ia ka jylla da ka jingieid bad ka jingkut jingmut.
Ha kawei ka liang, u la pynpaw ia ka jingsngew khohnoh ba ki samla ha kine ki sngi ki la shim da ka lynti bym dei ban pynthut ia ka imlang sahlang namar ba ia kano kano ka jingsngew bad ka jingkwah jong ki paidbah, lah ban iaid katkum ka riti synshar ka ri.
U la ong ba ka jingkhlain ka Meghalaya ka shong ha ki paidbah ka jylla, kiba pyni ia ka jingiatylli wat hapdeng ka jingiapher jait.
U la ong ba ka jingioh ia ka jylla kaba rit,ka la long ka kabu ia ki paidbah ha kaba ki lah ban ioh iakynduh ia ki nongmihkhmat jongki da kaba suk ym kum kiwei ki jaka kiba heh, ha kaba ki paidbah ki shem jingeh ban ioh iakynduh ia ki nongmihkhmat jongki.
Ha kane ka jingrakhe, la don ruh ka jingpynlong ia ki prokram bapher bapher kum ka jingmareh, ka jingpyni jingbam, ka jingpyni syntiew bad bun kiwei pat ki prokram kynthup ruh ka jingshad ka jingrwai.
Ha kane ka sngi,u Myntri Rangbah u la sam ruh ia ka solar lantern sha ki khynnah pule klas IX bad X kiba la sam da ka Meghalaya New & Renewable Energy Development Agency (MNREDA).
Katba u myntri tnad ialehkai u Zenith Sangma uba kren ha ka jingialang ha Tura u la pynkynmaw ia ki nongialeh ban ioh ia ka jylla kum jong u Captain Williamson A.
Sangma, u Bah Nichols Roy, u Bah B.
B.
Lyngdoh bad kiwei.
Ula sam khusnam ruh sha ki nongjop ha ki prokram bapher bapher kynthup ia u Biswajit Nandi uba dei u nongthoh kot Bengali.
Shillong, 22’lyngkot:Kawei ka khynnah kynthei ka la shah batbor ha ki 7 ngut ki khynnah shynrang kiba dang hapoh ka 16 snem karta.
Katei ka jingjia ka la jai ha ka shnogn Mawten, South West Khasi Hills District.
Katkum ka jingujor sha ki pulit la ong ba katei ka khynnah ka la shah batbor arsien kawei ka dei ha pynthor kba ha katei ka shnong shuwa ka Kristmas bad kawei pat ha ka 13 tarik mynta u bnai ha ingsah jong ka ha Mawten.
6 ngut na kitei ki khynnah ki dei kiba hapdeng ka rta 14 haduh 16 , ki dei na katei kajuh hi ka shnong katba uwei pat dei uba dang 11 snem karta.
Ha ka sngi saitjain jong ka taiew ki pulit ki la rah ia baroh 7 ngut kitei ki khynnah, la rejistar kes section 376 (g) IPC bad Protection of Children from Sexual Offences (POCSO) Act.
Baroh ki la phla ia katei ka jingle jong ki bad la rah noh ia ki sha phatok ki khynnah ha nongbah Shillong.
Shillong, 22’lyngkot:Ki nongialam jong ka Mawhati Democratic People Forum (MDPF) jong ka Zone II ki la rai ban kyrshan tylli ia u MDC ka Mawhati u bah James Sylliang ha ka elekshon 2018.
Ia kane ka rai la shim ha ka jingialang kaba la long ha ka sngi Saitjain ha ka shnong 30 Diengngan 14 mer jong ka zone II kaba hap naduh ka shnong Nongjri shaduh ka shnong Pam Laban.
Ki la don kumba 300 ngut ki nongialam kiba la poi sha katei ka jingialang.
“Mynta lah lai snem duna nga lah long kum u MDC bad nga kynduh jingeh ba khraw bha namar ba ha i bor iba rit ngam lah ban pynurlong ia ka jingangnud jong ki paidbah namar ba bun sien ka jingangnud jong ki paidbah ka long kaba heh bad ha ka bor kum u MDC ngam lah ban pynurlong ia ki" ong u Bah James.
Shuh shuh u Bah James u la ong “Ki paidbah jong ka Mawhati Constituency ba bun ki dang dei kiba duk bad nga da sakhi ruh ia kane hynrei kumno ban rat dyngkhong ia ka pat kum u MDC ngam lah satia bad dei halor kane ba nga pyrkhat bad puson janai bha ba ngan iakhun ha u 2018 khnang ba ngan lah ban rat dyngkong ia ka jingduk jong ki paidbah lada nga la don ha ka bor" u la ong.
Shillong, 22’lyngkot:Ka 500 mark kaba dei ka full mark ha ka Personal Interview kam Majistor ha KHADC ka la pynkyndit ia ka seng UDP bad ka la pynkhih jingmut ruh ban pyrkhat ha kaba ia dei bad ka kam interbiw ia ki samla wadkam.
U President rangbah ka seng UDP u Dr.
Donkupar Roy u la ong ba lada ka UDP kan wan ha ka bor synshar kan wanrah da kawei pat ka rukom pyrkhat ha kaba ia dei bad ka ioh kam iohjam ki samla.
U la ong ba ia ki kam barit ne kiba hap hapoh ka Grade IV ym dei shuh ban khot interview hynrei dei ban ailad beit ha ki trai shnong ba kin trei ia kitei ki kam, “Ia ki kam ba ki trai shnong ki lah ban trei balei hap ban wanrah da ki nong Shillong, balei ban phah nabar haba ki trai shnong ruh ki lah ban trei?" u la ong.
Da kaba bynrap biang “Ngin pyrkhat bha ia kane bad ngin pynkylla noh lada ngin don ha ka bor".
Haba kren ha ka General Council ka UDP Umsning Circle ha kaba ia dei bad ka politik u la ong ba dei ka kyntiap seng ne ka phet seng kaba pynjot ia ka politik bad u la ong ba um pynshlur ban kyntiap seng.
“Ngam pynshlur ban kyntiap seng lane ban bun paid da ka jingiaphet seng ban ioh ia ka bor synshar hynrei nga kwah ba ka rai kan dei beit na u paidbah da kaba jied ia ki kyrtong jong ka seng-don ruh kiba ong ba ka dei ka Ghar Wapsi ki ia kmen" u la ong.
U Dr.
Don u la kynthoh ia u Dr.
Celestine Lyngdoh u MLA ka Umsning uba la jop mynshuwa na ka seng UDP hynrei u la phet noh sha ka seng Congress “U Dr.
Bom um dei uba pyrkhat ia ka Party ne ia ki paidbah, u peit tang ka myntoi shimet" u la ong da kaba kdew ba ha ki por ba u Dr.
Bom u dang long u MDC jong ka seng UDP la ailad ia u ban long CEM bad ha ka jingshisha dei ban long u bah Teinwell Dkhar MDC ka Shella “Ngi la pynshong noh ia u bah Tein , ngi la ailad ia u Dr.
Bom da ka jingkhmih lynti ba ka jinglong CEM jong u kan iarap ia ngi ban jop ia ka elekshon shiteng samoi ha Umroi hynrei ngi la pheil" ong u Dr.
Don.
Shillong, 22’lyngkot:U General Secretary jong ka seng BJP u Ram Madhav u la takraiñ bad ther tyngeh ia ka sorkar jylla kaba la ialam da ka seng Congress hapoh ka jingialam u Dr.
Mukul Sangma kum u myntri rangbah ka jylla ha kaba u la ong ba ka dei ka sorkar kaba bamsap bad kam ju dap.
Haba kren sha ki nongthohkhubor ha ka sngi saitjaiñ jong ka taiew ha Tura ha ka sngi ba plie ia ka ophis ka BJP ha Danakgre u Ram Madhav u la ong u dei u briew uba ju wan bha sha kane ka jylla ha ki 10 snem mynta hynrei u la ong ba ka jylla kam don jingkylla bad kam don ia ka roi ka par, “Nga dei uba ju wan bha sha Meghalaya ha kine ki 10 snem bad ngam iohi ba kan kylla bad ngam iohi ia ki kam pynroi" u la ong.
Utei u heh BJP uba peit ia kane ka jylla u la ong ba ka sorkar u Dr.
Mukul ka don tang ar tylli ki kam jong ka kata ban ia shrut para ma ki bad kawei pat ka bamsap bad khlem lah pyn kam eiei.
U la ong ba ka jingleh ka sorkar Congress ha ka thaiñ shatei Lam mihngi ka wanrah jingdkoh ban pyntyllun ia ki jingthrang u myntri rangbah duh ka ri u Narendra Modi ban wanrah ia ka roi ka par hynrei uba duk ba jynjar u ia kynduh jingeh pynban.
“Ka jingbym ler kam ka sorkar Congress ka dei kaba la iohi lut da baroh bad nangne shakhmat hap pyni noh ia ka jingkhang ba kan mih shabar namarba ka BJP kan sa shim ia ka bor synshar ha Meghalaya"ong u Nalin Kohli u nongaiktien ka seng BJP.
Umsning, 22’lyngkot:U bah H.
S Shylla MDC ka UDP na Nongkrem u la ther tyngeh halor ka thungkam Majistor ka District Council ha kaba ia dei bad ka rukom buh ia ki mark na bynta ki nongiakhun.
U la takraiñ tyngeh ia ka jingbuh full mark kaba haduh 500 na bynta ka Personal Interview katba ha ka Written Test pat ka dei tang 200.
“500 mark ha ka Personal Interview , don uba ioh 293 mark u jop uta, dei ban pynrem ia katei ka jingleh" ong u bah Shylla haba kren ha ka General Council ka UDP Umsning Circle kaba la long ha ka sngi saitjaiñ jong ka taiew ha Umsning.
Shuh shuh u la ong “Kiba jop ha ka ia mareh, ka kynthih-ha ka Personal Interview pat ki rem, leit hangto shu kylli ia ka kyrteng –khun jongno tang katta lah ioh ki mark kiba heh".
U bah H.
S Shylla u la kren ruh halor ka jingeh ba ki paidbah ki ia kynduh ha kaba ia dei bad ka jingrejistar ia ka khyndew ne ia ka jaka puta jong ki, “Ka rem ka bai Stamp ia ka khyndew ruh, kaba rejistar khyndew ha ka sorkar ka dei tang ia ka kot –ka dor pat ym nud tur shuh, kaba rejistar ha KHADC ka beit ia ka khyndew namarba ki nong sorbe ki da leit shaduh ka jaka ban thew ban woh" u la ong.
U bah Shylla u la ong biang ba baroh ki bank lane ki tnad bei tyngka ki dei ban pdiang ia ka khyndew kaba rejistar ha ki shnong ne ka jong ka District Council “Lada ka UDP kan wan ha ka bor ha District Council kan thaw ia kitei ki aiñ" ong u bah Shylla haba kren ia ka jingkynduh jingeh ki paidbah kiba kwah ban shim ram na bank.
Umsning,22’lyngkot:Ha ka sngi saitjaiñ jong ka taiew, ka seng UDP ka la pynbna paidbah ia u bah Donkupar Sumer kum u kyrtong jong ka ha ka elekshon MLA 2018 na Umsning konstitwensi.
La pynbna ia kane da u bah Paul Lyngdoh Working President katei ka seng uba peit ia ka Ri-Bhoi District hakhmat ki paidbah nongkyrshan katei ka seng kiba la khapngiah smam ha Auditorium,Umsning.
Ha katei ka General Council jong ka UDP Umsning Circle la don ki nongialam rangbah ka seng UDP ba kynthup naduh u Dr.
Donkupar Roy President rangbah, u Dr.
Jemino Mawthoh General Secretary, u bah Paul Lyngdoh-working President, bah Titos W Chyne Working President, bah H.
S Shylla MDC na Nongkrem bad kiwei pat ki nongialam jong katei ka seng.
Haba kren ha katei ka jingialang ki nongialam katei ka seng ki la ong ba kim kwah shuh ban pynslem ia ka tiket na bynta ka elekshon 2018 bad ki kwah ban pynbna noh kloi khnang ban ailad ia ki kyrtong ba kin nangtrei ha ki lyngkha trei jong ki.
U bah Paul Lyngdoh u la ong ba ka UDP kan pynbna noh ia baroh ki kyrtong jong ka hapoh u lber, 2017 bad baroh ki Circle ki dei ban pynkloi ban ai noh ia ka rai jong ki na bynta ki kyrtong.
U Dr.
Jemino u la ong ba baroh ki konstitwensi ki dei ban shim rai noh ia ki kandidet jong ki.
U bah Don Sumer haba kren ha katei ka jingialang shuwa ban pynbna ia u kum u kyrtong u la ong ba u don ka thong ban kyntiew ia ka Ri-Bhoi bad ia ka konstitwensi baroh kawei lada ki paidbah kin pynjop ia u.
U la kdew ba ki mat kiba kham hakhmat jong u ka dei ban wanrah ia ka Goverment College ha Ri-Bhoi namar ba haduh mynta ym don tang kawei ka Kolej sorkar ha katei ka thaiñ lait noh tang kawei ka Higer Secondary ha Patharkhmah bad katei ka la buh jingeh ia ki paidbah na ka longing ba duk namarba kim lah kyrshan ia ki khun jong ki ban phah sha ki Private College.
Kawei pat ka mat kaba u la kdew ka long ban kyntiew ia ka rep ka riang da kaba iakhun ban ithuh noh ia ki dulir kum ki kot ki sla haba ki nongrep ki leit ban pan ram na bank.
Ka ioh ioh jam ka de kawei kaba ki samla ka thaiñ ki ia kynduh namar ba kam don ka polisi kaba biang , u la ong.
Nangta ban kyntiew ia ka kam jngohkai pyrthei bad ban pynthikna ba na katei ka kam ki samla katei ka thaiñ ki dei ban ioh kam ioh jam.
U la ong ba bun ki samla kiba ia khun ia ka eksamin DSC ki wan ud ha u ban iarap pynioh kam leh hynrei u la ong ba um lah ban leh eiei.
U la kynthah da kaba ong ba ka DSC ka dei tang ka jaka thaw pisa jongno re jongno ha kaba bun ki dkhot jong ka ki dei ki Congress.
U la ong ba u kwah ban pynduna noh ia ki mark ba buh ha ki personal interview lane de iban pynduh syndon ruh ia ka personal interview ban lait na ki kam bamsap.
U la kyntu ia ki paidbah ba kim dei ban biej ia ka pisa bad kim de iban shah pynbiej lada kiwei pat ki kyrtong ki wan ban pynbiej ia ki da ki pisa ha ka por elekshon.
Katba u bah Titos W Chyne MLA ka Sohra uba dei ruh u Working President ka seng UDP u la ong ba um ju ngeit ba ka skhim lane ka pisa kan lah ban pynbiej ia u paidbah, “Thied ia ki paidbah da ka jingieit ym da ka pisa, u nongialam u dei ban ioh ia ka jingieit ki paidbah, ka skhim ne ka pisa kim don nongrim, u nongialam u de iban long uba sngewrit bad u dei ban pynrit ialade hakhmat ki paidbah" u la ong.
Ha katei ka sngi la pynskhem ruh ia ki nongkitkam thymmai ka Umsning Circle ba kynthup ia u bah Gilbert Nongrum-President, u bah Bias Sylliang General Secretary bad kiwei pat.
Shillong,22’lyngkot:Ka Party UDP ka la kynthoh ia kiwei pat ki seng saiñpyrthei da kaba ong ba kiwei pat ki seng ki don beit tang uwei ne 2 ngut eh ki nongialam jong ki katba ka UDP pat ka don bun ki nongialam kiba ih ha ka politik bad ki la khraw ka jingmut jingpyrkhat.
“Kiwei ki party ki don tang uwei ne 2 ngut eh ki nongialam, ka Congress ka don tang u Dr.
Mukul marwei.
U bah D.
D Lapang um lah ban eiei, ka Party UDP ka don bun ki nongialam" ong u Dr.
Jemino Mawthoh General Secretary ka UDP uba dei ruh u MLA ka Nongthymmai konstitwensi.
U bah Paul Lyngdoh Working President katei ka seng u la ong ka Congress ka ju kynnoh ia ki seng riewlum ba ki dei kiba ia pait ia pra para ma ki hynrei mynta ka Congress ka la kad arliang bad ka la don ka jingiapait ia pra hapoh ka ing jong ka “Na ka jingiapait ia pra hapoh ka seng Congress kawei ka seng saiñpyrthei ba thymmai kan mih, ka UDP kam long kum kiwei pat ki seng ka don ka Team Leader" ong u bah Paul.
U bah Titos W Chyne Working President uba dei ruh u MLA ka Sohra konstitwensi u la ong ba ka UDP kam dei ka seng kaba synshar donbor ne kaba leh donbor tang da uwei u briew ne tang da u President bad kam ju rai marwei kumba leh kiwei ki seng.
Shillong, 22 lyngkot:“Namar ka jingsngapjar u Dr.
Chandra Bhushan Sharma Chairman ka National Institute of Open Schooling (NIOS) Noida ban pynbeit ia ki kynrum kynram jong ka result D.
El.
Ed batch 2013 bad ban pynjlan ia ka por ban ai jinghikai jong ka D.
El.
Ed Training,ban pynbna ia ka tarik ban thep phom na ka bynta ki nonghikai kiba pheil ha kiwei kiwei ki subject bad ban jubab ruh ia ka synjuk da ka jingthoh halor ki mat jingdawa, kumta ka Synjuk kan iaid shakhmat ia ki program iakhih ban shong kyrain kaba arsngi kynthih, hakhmat ka ophis treikam ka NIOS ha Shillong kaba don ha phyllaw ka ophis ka Directorate of Educational Research & Training (DERT) ha Laitumkhrah ha ka 24 bad 25 tarik mynta u bnai ka ban sdang naduh ka por 11 baje mynstep haduh 2 baje noh phaisngi, ong u bah H.
M.
Marbaniang General Secretary ka MSSASA Central Body.
Kitei ki nonghikai, ki pynpaw ia ka jingartatien ia ka lashai jong ki 4385 ngut ki nonghikai kiba kynthup naduh ki nonghikai SSA, Govt, Deficit bad Ad hoc kiba hikai ha ka Elementary level kiba shah pyntbit ha ka kam hikai kaba tip kum ka Diploma in Elementary Education (D.
El.
Ed) kaba ka Sorkar Jylla ka shaniah ha ka NIOS ban pyniaid ia kane ka training.
“Lada wat ia ka batch ba nyngkong ka NIOS ka leh thurmur bad leh bymsuidniew haduh katne, kumta katno tam ia ki batch kiba hadien kiban dang shah hikai pyntbit ha ka, kin iakynduh ia ki jingeh", ong ka kyrwoh na u bah Aristotle C.
Rymbai President ka MSSASA Central Body.
Shillong, 23’lyngkot:Ka Khasi Jaintia Christian Endeavour Union ka seng ki samla Kristan kaba kdup ia ki Christian Endevour Union bad CE Union hapoh ka baling Presbyterian ha ri Khasi Jaintia ka la ia kynduh ha ka jingiakynduh kaba 58 jong ka kaba la long ha ka 20 haduh 22 tarik u kyllalyngkot ha CE Society Mukhla bad da kawei ka jingmut ka pynpaw ka jingsngew pyrshah jur bad jingsngewkhia ia ki jingjia jong ka jingsha thombor bad jingshah leh beijot ia ki kynthei ki khynnah ha kine ki sngi.
Ka KJCE Union ka kwah ba ki lynti jong ka aiñ kin trei hok ban pynioh pat ia ka jingsngew shngain sa shisien pat, ka duwai na bynta kito baroh kiba sha hthombor, kane ka long katkum ka kyrwoh khubor na u Tbn C Maring President bad A.
L Gallong General Secretary.
Jowai, 23 lyngkot:Uwei u briew uba la tip kyrteng kum u Markut War bad uba la sin kyrteng ruh kum u Mathiyas Liam na ka shnong Barato u la shah kem ha ki pulit halor ka jingkynnoh ba u la pyniap ia la u hynmen jong u uba la tip kyrteng kum u Phim Liam.
Katei ka jingjia ka la jia naduh ka sngi nyngkong ka taiew ba ladep hadien ba la mih ka jingiania ha kaba utei u para u la shim da u maw uba heh ban tangon na khlieh bad haidein kane utei u hynmen u la mynsaw jur ha kaba la kit ia u sha Hospital NEIGRIMS, Shillong hynrei u la khlad noh hynnin ka sngi.
Kiba ha iing hasem ki la pyrshang ban buhrieh ia kane ka jingjia namar ba kadei shi-iing shisem hynrei na ka liang ki pulit ka West Jaintia Hills hadien ba ki laioh jingtip ba kadei ka kam pyniap, ki la hiar ban tohkit sha katei ka shnong bad kem ia utei u para.
Ia utei uba la shah kem la phah ia u sha Jail ha Jowai.
Shillong, 23’lyngkot:U MDC ka Laban-Mawprem u bah Ricky Shullai ha ryngkat ka Seng Samla Lawsohtun u la lum ia baroh ki ba duna dkhot met ha katei ka thaiñ naduh kiba rit haduh ki tymmen ban ia bam khana sngewbha.
La sdang ia katei ka prokram da ka jingduwai ryngkat ki jingai sngewbha , ki song jingbam bad ka don pat sa ka jingiabam.
U bah Ricky u la ai jingmut ban thaw noh da ka MDC Charitable Council da ka jingthmu kumno ban iarap ia kiba duna dkhot met la ka dei na ka skhim sorkar jylla ne na ka skhim sorkar pdeng.
Jowai, 23 lyngkot:U Prof.
RC Laloo, Local MLA bad Deputy Chief Minister ka sorkar jylla, mynta ka sngi u la plie paidbah ia ka jaka peitkai (view point) ia ka wah Syntu Ksiar kaba dei ka bynta jong ka wah Myntdu.
Ha kane ka sngi la iadonlang ruh bad u Deputy CEM ka JHADC kum u Symbud Kongsan nalor kiwei kiwei de ki sahep sorkar bad ki dkhot jong ka Jaintia Fishing and Environment Protection Association (JF&EPA) kaba dei ka seng kaba la trei shitom ban pynitynnad ia katei ka jaka khamtam ha kaban pynneh ia ki jingim hapoh um bad sha ryngkew.
Lyngba ka jingiatreilang hapdeng ka JHADC bad ka JF&EPA ia katei ka jaka la dep ban pynbna paidbah kum ka jaka shong ki dohkha (Fish Sanctuary) ha kaba la khang ban kwai ha katei ka bynta jong ka wah Myntdu.
Ia katei ka jaka peitkai la tei ha ka jinglut kaba 9.
10 lakh tyngka.
Na ka liang u Prof RC Laloo u la kular ban ai sa 12 lakh ban pynitynnad shuh shuh ia katei ka jaka.
Na ka liang ka JF&EPA ka la ai ia ka dorkhas sha u Prof Laloo ban kyrpad ia u ban pynioh haduh 16.
76 lakh tyngka na ka bynta ban shna surok bad footpath ha katei ka jaka.
Na ka liang utei u Myntri u la kular ban ai 12 lakh kaba sah nangta pat u la kyntu ia ka JF&EPA ba kan wad hi ka lad ka lynti ban pyndap ia kaba duna.
Na ka liang u ma A.
Andrew Chullai, Dy.
CEM ka JHADC u la ong ba hadien ba ka JF&EPA ka la wan ban tyrwa sha ka District Council ban pynbna ia katei ka jaka kum ka jaka shong ba kyrpang ki dohkha, ka JHADC mynta kala iaid shakhmat ban bud ia katei ka nuksa ha kaba kan sa pynbha bun tylli ki jaka shong ba kyrpang ki dohkha ha ki wah bapher bapher jong ka Jaintia Hills.
Kiwei pat kiba la ai jingkren ha ka jingialang plie ia katei ka jaka, ki long u ma SK Lato, ma Jait-da-O Sumer bad kiwei kiwei.
Umsning 22’lyngkot:“Don ki paralok jong nga kiba ong ia nga ba ha KHADC mynta la synshar ka AIADMK, nga la lyngngoh nga nangmut kumno kumta ka seng jong ka Jayalitha kaba don shaphang shathie ka ri India ka la don hapoh District Council, haba nga kylli bha –nga samrkhie ba u la pynshai ba AIADMK ka mut ki All In All Di-Mak Kharab" ong u Dr.
Jemino Mawthoh General Secretary ka UDP ha ka jylla uba dei ruh u MLA ka Nongthymmai haba kren ha ka jingialang paidbah ne ka General Council jong ka UDP Umsning Circle kaba la long ha Auditorium , Umsning.
U Dr.
Jemino u la ong ba mynta ym ithuh ithaw shuh hapoh District Council naba la shu ia khleh jaktung.
Ha kate ka jingialang u la ong ruh ba ka UDP ka la ailad ia kiwei pat ki Party ban lamkhmat ia ka bor synshar ha KHADC hynrei mynta ka kynti ka la dei ka por ba kan shim ni noh ban lamkhmat ia ka EC ha District Council.
“Mynta ngi la don bun ngut ki MDC ha District Council, ngi la ailad ia kiwei pat ki Party bad ka la dei ka por ba ngin shim noh ia u shabi ka bor synshar, lada kiwei pat ki MDC ki sngewthuh ngin hap ban shim noh-ki la don bun ki MDC bad ki MLA shimet kiba la pynsngew ha ngi ba ki la kwah ban phai noh sha ka seng UDP mynta" ong shuh shuh u Dr.
Jemino haba kren ha katei ka jingialang paidbah ka UDP da kaba bynrap ruh ba ia ka rai kaba ia de ibad ka District Council yn shim beit da ka Party UDP ym da ki MDC.
Shillong, 23 ’lyngkot:Ka jingialang ka HSPDP Sohryngkham – Mawryngkneng Area ha ka 20 tarik Kyllalyngkot, ha Sohryngkham ka la long kaba jop ha kaba ki nongkyrshan ba radbah jong ka party naduh ki longkmie ki longkpa bad ki samla ki la poi ryntih sha katei ka jingialang.
Ha ka kyrwoh ba la pynlait, u Bah Londoner Sohtun u la ong ba ha kane ka jingialang la don lang u President Rangbah ka Party u Bah Ardent M.
Basaiawmoit, MLA Nongkrem Constituency, Bah Diosstar Jyndiang MLA Nongstoin, Bah Samlin Malngiang MDC Sohiong Constituency bad kiwei ki nongkitkam ba hakhlieh ka party na East Khasi Hills, East Jaintia bad na Ri Bhoi District.
Ki nongkren ha kane ka jingialang, naduh u Bah Diosstar Jyndiang, Bah Samlin Malngiang bad kiwei ki nongkitkam ka party ki la iathuh ba ka Party bad ka CEC ka dang shaniah tylli beit kawei hapoh ka jingialam u Bah Ardent M.
Basaiawmoit, bad ba kim dei ban ngeit ia ki jingkynthoh ba mih ha ki kotkhubor ha kine ki sngi ba la leit kiba ialam bakla ia ki paidbah.
Ki la pynshai ruh ia ka rai ba ka party ban sospon haduh ar snem ia u MDC ka Sohryngkham u Bah Pyniaid Sing Syiem namar ki kam pyrshah seng jong u khnang ba ki paidbah kane ka thain kin nym shah ialam bakla ha ki riew shim kabu ki ba thmu ban pynthohbria ia ka party.
Ka party ka la ong ba ki nongkyrshan jong ka party na kane ka thain hadien ba ki la iohsngew ia kine ki Jingpynshai ki la sngewhun bad ki ai ka jingkyrshan ba pura ha kaba iadei bad kane ka kam ba ka party ka la shim bad ki la ong bad pynpaw ruh ba ki dang shaniah tylli kawei ha poh ka jingialam U Bah Ardent M.
Basaiawmoit kum U President ba Rangbah jong ka party HSPDP.
U Bah Ardent haba ai jingkren ha kane ka janmiet u la ban jur ba kum ka party dei ban bat ia ka nongrim jongka kaba don ia kata ka jinglong ryntih ban trei da ka mynsiem ba khuid ba suba ym da ka mynsiem ba arsap khnang ban lait na ka jingthmu pynjot pynpra jong kito ki briew kiba don ia ka mynsiem ar sap namar ba ha kine ki sngi kiwei pat ki party ki tieng palat haba ioh sngew bad iohi ba ka party HSPDP ka kiew sted bha katba nang mih ki sngi ha baroh kawei ka district hangne ha Ri Khasi.
U la ong ba wat la kiba bun bah ki kynthoh ne kynnoh ha kine ki sngi ia ka rukom treikam ka party hynrei kum ka party bad ka CEC ki tylli beit kawei hapoh ka Jingialam jong ki Nongkitkam ba halor jong ka CEC.
U la ong ruh ba wat lada la sospon noh ia u MDC kane ka thain hynrei ym dei pat ban duh jingkyrmen ne sngewkhuslai namar la kyrmen ba shen kum ka party kan sa sei ia u briew u ba ka party ka don jingkyrmen ba un poi sha ka thong ha u 2018.
Ha kane ka jingialang la pynthymmai ruh ia ki Nongkitkam na ka bynta ka Sohryngkham – Mawryngkneng Area, ban nang pynkhlain ia ka rukom treikam ka party ha kane ka thain, ha kaba la jied President ia u Bah Moon Pyngrope, Vice President ia U Bah Ribatskhem Shadap, Secretary ia U Bah Banjop Wahlang, Jt.
Secretary U Bah Mandari Dkhar.
Ia ka jingialang hakane ka janmiet la pyniaid da U Bah Banjop Wahlang.
Kane ka long ka kyrwoh ba la phah da u Bah Banjop Wahlang, Secretary HSPDP Sohryngkham-Mawryngkneng area.
Jowai, 23 lyngkot:Ka kong Thiang Chyrmang kaba sah ha Dulong Poh-hali ka la ujor pyrshah ia la u khun jong ka sha ki pulit Jowai halor ka jingdonkti u, u Iakorsingh Chyrmang ban shoh ban bom ban ban byrngem bunjait ia ka bad ia kiba haiing ha sem jong ka.
Kane ka jingleh jong utei u khun jong ka kam dei ka sien kaba nyngkong hynrei ka la dei ka jingmyllen bad katei ka longkmie ka la kyrpad ia ki pulit ban kem ia u.
Shillong, 23 lyngkot:Ka Hynniewtrep National Liberation Council (HNLC), ha ka kyrwoh mynta ka sngi, ka pynpaw ba ka jingrakhe ia ka jingioh Meghalaya, ka la kynjoh sha ka 45 snem, hynrei kata ka jylla ba pura bam don ia ka jinglaitluid haka sain hima(political freedom) bad ka Jylla kam don ia u pud u sam uba tikna.
Ka HNLC, ka ong shuh shuh ba kam don kano kano ka jaidbynriew ne ka ri ka ban ioh ia ka jinglaitluid khlem da jawsnam.
“U Shubhash Chandra Bose u ong iaki khar Bharat, ai ianga iaka snam,ngan ai iaphi ia ka jinglaitluid,u Henry Patrick u pyrta jam ha ka American Revolution, Ai ianga ka jinglaitluid,ne ai ianga ka jingiap" ong ka kyrwoh jong katei ka seng.
Ka HNLC, ka ong shuh shuh ba ki paidbah kim dei ban biej iaka jingkren u Mukul Sangma, ba ym lah ban im la ka jong namar ba ia shonglang bad kiwei.
Ka HNLC, ka ong ba kine ki jingkren ki dei tang na bynta ka jingbit jingbiang jong u shimet bad ki paid Garo na kane ka jylla khleh khawlang.
Katei ka seng, ka ong shuh shuh “Ha Garo Hills lei ym don eiei,bun ki jaka ki dang sahdien,ki briew hangthie lei bun ki duk bad bunsien ki paidbah ki shu shah ialam bakla lut ha ki nongialam jong ki".
Ka HNLC, ka ong shuh shuh ba ka jingiaumsnam na bynta u pud u sam, kam dei na kiwei ki ri ne jylla,hynrei ka dei nyngkong na u pud u sam bad u Garo bad ka West Khasi Hills kan sa long ka madan thma kaba shyrkhei namar wat mynta bun ki jaka lah kurup jar jar da ki Garo.
Ha kaba iadei bad ka kam bat bor kynthei, ka HNLC, ka ong ba ka jingshah pynkynkynriah kam u OC Madanriting ka sma ba kane ka kam khaiimet bad lehbeijot iaka khynnah 14snem ka dei ka kam jakhlia kaba heh (political scandal), kaba bun ki riew sain pyrthei, ki don bynta bad tipbha.
Kaei kaba jia 9 snem mynshuwa ha khlaw Mawpdang halor ka jingshah pyniap kito ki kynthei arngut kata ka Walangki Papeng bad ka Jubilian Kharmawlong, kumjuh 8 snem mynshuwa ka jingiap noh u Fullmoon Dhar ha kti ki Pulit ka kut tang ha ki jingkylli.
Ka HNLC, ka ong shuh shuh “Lada Ka Operation Kyllang ka HNLC mynshuwa ka lah ban tehlakam iaka kam leh beijot,balei kat ka sorkar kaba don haka bor bad ka ain kam lah ban leheiei wat tang shi saphit ruh na bynta ka jing shong shngain ka imlang sahlang", ong ka kyrwoh na U Bah Saiñkupar Nongtraw, Publicity Secretary(HNLC).
Jowai, 23 ’lyngkot:Kawei ka heprit kaba dang 5 snem ka rta ka la lait thaw na ka tyrsim u riew bymman uba la thmu ban bat bor ia ka ha ka 18 tarik une u bnai ha ka shnong Mulang, Nangbah, West Jaintia Hills.
Katkum ka jingkyn-noh katei ka kmie jong itei I hep san snem, ka la ong ba u Karbar Lamare (Manner) na Sonaro u la leh ia katei ka kam hynrei donbok ba ki don ki hynmen kiba la iohi ia katei ka jingleh jong u, katei ka khynnah baplie ka la lait thaw.
Nongstoin, 23 ‘lyngkot:Ka Executive Committe jong ka Party HSPDP Nongstoin Area Unit, ka la pynpaw ia ka jingsngewkhia kaba jur halor ka jingpynmih khubor jong ki katto katne ngut kiba pyrshang ban pynthoh bria ia ka party, bad halor ka jingpynmih khubor jong u President ka Siejlieh Primary Unit ka EC kala kam ba kadei tang ka jingpynmih khubor shimet ka jong u khlem ka jingtip jong ka seng.
Katei ka pawshai ruh ha ka sngi nyngkong jong ka taiew ha kaba ka EC jong ka party HSPDP kala shong ia ka jingialang na ka bynta ban pyrkhat bad iatai sani bha halor katei ka bynta bad ka EC ha katei ka jingialang kala shim ruh ia ka rai ban leit ia syllok bad u tei u rangbah na Siejlieh ba ioh lehse kadei tang ka jingshim kabu jongno re jongno.
U bah Kwikstingwell Lyngdoh Secretary HSPDP Nongstoin Area Unit, haba iakren bad ki nongthoh khubor u la ong ba ha katei ka jingialang ka EC kala shim ruh ia ka rai ban nym shah shuh iano iano ban pynmih khubor pyrshah ia ka party khkem da iakren ne iarai da ka party bad u lada don kino kino kiba pynmih khubor khkem da tip lang ja party, ka party HSPDP ka pynshai sha ki paidbah nongkyrshan ba kidei ban shim ba kadei tang ka khubor lamler suda.
Shuh shuh u bah Lyngdoh u la ong ruh ba ka party HSPDP ka kyntu ruh ia ki paidbah nongkyrshan ba kimdei ban shah ialam bakla, ym tang kata ka party ka khot ka wer ruh ia ki dkhot jong ka party kiba la shah ialam bakla ba kin wanphai noh sha ka party HSPDP, bad na ka liang jong ka party ruh ka kloi ban pdiang da ka lynti kaba khuid kaba shai.
Nalor kitei ka Executive Committee jong ka Party HSPDP Nongstoin Area Unit, kala shim ruh ia ka rai ban pynkhlain ia ka party na ka bynta ban pynkhreh ia ka General Election 2018 da kaba kan sa pynlong ruh ia ka general meeting jong ka party ha u bnai ban wan.
Shuh shuh ka party ha katei ka jingiakynduh kala rai ruh ban iatreilang ryngkat bad ka HSPDP Central Body hapoh ka jingialam jong u president ba rangbah duh ka party u bah Ardent Miller Basaiawmoit bad baroh ki District Unit na ka bynta ban pynkhlain ia ka party ha ki liang baroh khamtam ban pynkhreh na ka general election 2018.
Ha kajuh kapor ka EC ka phah ruh ia ka jingaikhublei kitbok kitrwiang ia ka Mawthadraishan bad Sohiong HSPDP Area Unit kaba la pynjop donburom ia ki kyrtong na kitei ki ar Konstitwensi ha ka election shiteng samoi sha ka KHADC kaba dang shu dep shen.
Jowai, 23 ’lyngkot:Ka Society for Urban and Rural Empowerment lane ka SURE ha ka ktien lyngkot ka la pynlong ia ka prokram kaba san sngi na ka bynta ban ai jinghikai ia ki samla ban kyntiew ia ka imlang ka sahlang bad ban long ki lawei ba phyrnai jong ka ri kum ki nongialam.
Ia kane ka Training la pynlong ha shnong Moosakhi, Amlarem Sub-Division, West Jaintia Hills District bad la plie ia ka mynta ka sngi da u Additional Deputy Commissioner, u bah DM Wallang.
U bah Wallang haba kren kum u kongsan u la ong ba ki dei ka lawei jong ka ri bad ka jaitbynriew kumta kidei ban don ka jingkitkhlieh na ka bynta ka bha ka miat jong ka imlang ka sahlang.
“Ki samla ki dei ban long kiba lah ban synshar ia ka jingmut jingpyrkhat khnang ban kin lah ban longbriew lashai la shisngi", la ong u bah DM Wallang ha kaba u la bynrap ruh ba kiei kiei baroh ki sdang naka jingmut jingpyrkhat lada ngi sdang iaka sngi jong ngi da ki jingmut kiba sniew, ka sngi ne wat ka jingim jong ngi hi ruh kan long kaba sniew hynrei haba sdang da ka jingmut jingpyrkhat kaba bha baroh kin long kiba bha.
Ia kane ka Youth Leadership Training cum Community Development program la kyrshan da ka Nehru Yuva Kendra sangathan kaba long ka tnat treikam kaba hap hapoh ka Ministry of Youth and Sports affair jong ka sorkar pdeng.
Kane ka Youth Leadership Training um Community Development program kan kut haka 27 tarik bad ha shilynter kine ki sngi kin don ki nongwan ai jingkren kiba long ki riewshemphang ha ki phang kiba pher bapher.
Ia ka jinglangplie kaba la long mynta ka sngi la pyniaid da u H.
H.
Mohrmen uba long u nongialam jong kane ka seng bad kiwei pat kiba la ai jingkren ha kane ka sngi ki dei u Barley Suting Secretary ka Dorbar Shnong Moosakhia, u Biraj Chakrabarty Nehry Yuva Kendra Sangathan, ka Aitilu Kyndait bad ka Pasqualina Lamare.
Ki samla na kiba bun ki shnong khamtam ki shnong ba marjan kum na Samanong, Mupyut bad kiwei kiwei ki shnong kila wan ban iasahim bynta ha kane ka training.
Shillong, 23 ’lyngkot:Ka Income Tax mynta ka dang lum jingtip shaid shaid ia ki briew kiba thep pisa Benami bad katkum ka jingtip, ka kam ban leit kyndang ia kiba leh ia kane ka kam Benami, kan sdang hadien ka 31 tarik Lber, 2017.
Kane ka mut hadien ba la kut ka jingai por khadduh ia ki briew ban leit thep pisa rim.
Haba iakren bad u Principal Commissioner ka Income Tax ha Shillong, u HB Mahanta mynta ka sngi, u la iathuh ba haduh mynta ka Income Tax lyngba ka Investigation Wing ka dang iaid shaid shaid ha ka jingsurbe, ka jinglum jingtip ia ki briew kiba thep pisa hadien ba la pynbna ka sorkar pdeng ban pynduh ia ka 1000 bad 500.
“Ngin ioh kem beit ia kito kiba leh Benami tangba ka kam kan sdang hadien ba la kut ka por ba la buh ka sorkar pdeng, kata ha ka 31 tarik Lber, 2017", la ong u Mahanta.
U la ong ba ia mynta, ka jingtip baroh ha kaba iadei bad ka jingthep pisa jong ki briew, yn hap pynbiang na ki bank baroh katkum ka jingbthah ka sorkar pdeng.
“Ngin lum ia ki jingtip ia kiba thep pisa na baroh ki bank, ngi dang pynlong ia ka jinglum jingtip, ka jingsurbe halor kane ka kam", la ong u Mahanta.
Katkum ki riewlum ha kane ka jylla Meghalaya kata ki Khasi, Jaintia bad Garo kin lait na ka jingsiew kamai ne Income Tax hynrei ki lah ban sa ngat lada don kiba leh ha ka Benami.
U la ong ba ka Income Tax kan leh beit ia kaba donkam khlem da niew ia kiba heh ne kiba don ha ka bor lada lap ba ki don shisha ka jingleh da ka lynti ka bym dei.
Ha kawei ka liang, la iathuh ba napdeng ki 30 lak ngut ki nongshong shnong ka Meghalaya, kiba ngat ha ain siew khajna na ka jingkamai ne Income tax ki don tang kumba 20 hajar ngut eiei ha ka jylla baroh kawei.
Katkum ka jingtip ba la ioh na ka tnad Income Tax, Shillong, la iathuh ba ka jingdon ki briew ba siew khajna na ka jingkamai, ha kane ka jylla ka long kaba rit bha namar ba kiba bun ki nongshong shnong kiba ka kamai kajih jongki, ka la dei ban ngat siew khajna, kim ngap namar ba ka ain ka sorkar pdeng ka la pynlait ia ki.
Ki briew ka tnad Income Tax, ki la ong ba ha ka jingshisha, ki riewlum kata ki Khasi, Garo kiba shong ha kane ka jylla ki don shibun ki heh spah kiba la dei ban siew ia ka Income Tax hynrei namar ba ka don ka ain kaba pynlait, ki la shu ngat tang ha ka Sale Tax.
“Ki don tang kumba 20 hajar ngut na jylla Meghalaya kiba siew ia ka income tax bad kane ka long kaba khyndiat haba ianujor bad ki jingdon jong ki briew ba la kot ka jingkamai ban siew khajna", la ong ka khubor na ka Income Tax.
Haba twad jingmut haduh katno kane ka jingpynduh ia ka lut T.
1000 bad T.
500 kan ktah ia ki briew ba heh kamai ha kane ka jylla, la iathuh ba ia ki riewlum kam don than ka jingktah namar ba kim ngat ha ka jingsiew khajna na ka jingkamai jongki.
Hynrei ka jingmyntoi jong kane ka jingkhang ia ka pisa T.
1000 bad T.
500 kan plie lad ia ki paidbah hadien ha ka die ka thied bad ka jingbei pisa ki bank.
“Hadien, kan iarap ia ki paidbah namar ba ka dor ki mar ki mata kan hiar, bad ka bank kan kham kylluid ban ai ram ia kiba seng kam seng jam bad ka sut ruh kan kham rit", la ong ka tyllong khubor na Income tax.
“Haba ka pisa ki paidbah ka don ha bank, ka ioh ka kot kan kiew namar ba ka saphrang ha ka iew ha hat bad sha ki briew kylleng kylleng.
Hynrei lada ki briew ki shu buh beit ha synduk, kan ktah namar ba ka pisa kaba dei ban iadie iathied ka jah lut khlem mih sha iew sha hat", la bynrap ki briew ka tnad Income Tax.
Ha kajuh ka por, la iathuh ba ka Income Tax kam nym pyndik eiei ia ki briew kiba thep pisa hapoh T.
2.
50 lak bad ruh ia ki nongrep kiba buh pisa bun ha iing ha kine ki snem ba la dep ki dei ban iathuh ia ka jingshisha.
Ka khubor na ka tnad Income Tax ka la ong ruh ba ka jingbishar bniah ia ki briew kiba wan thep pisa, sei pisa bad bujli pisa kan sa sdang hadien ba la dep ka 31 tarik ber bad ia kane, yn sa pynbna da ka tnad ka Income Tax ba khliehduh na Delhi.
Ki la ong ruh ba ka jingpynduh u Myntri Rangbahduh ka ri u Narendra Modi ia kine ki lut tyngka, kan khang lad shi syndon ia ki pisa tuh kiba pyntroin ia ka ioh ka kot jong ka ri bad ka jingkynton pisa ki riew bamsap palat ia ka kamai jongki.
Jowai, 23 lyngkot:Kawei ka samla ka la shah ot shniuh bad shah bom shah tied ha ki lai ngut ki kynthei myn ha ka 16 tarik une u bnai ha Iawmusiang Jowai.
U Kpa jong katei ka samla ba la shah ot shniuh u la ujor ba myha ka 16 tarik une u bnai, ar ngut ki samla bad kawei ka longkmie kiba la rah tiar pynmynsaw da ki Kanshi bad kiwei kiwei ki la rung jubor ha Ophis (Orion Edutech kaba don ha Iawmusiang) ka khun  jong u, ka Baiamon Dhar kaba na Nartiang bad ki la ot shniuh ia ka bad shoh bad bom ruh ia ka.
Halor kane ki pulit ki la pyngngat mukot-duma ia kitei ki lai ngut ha ki kyndon  U/S 447/341/326/506/34  IPC.
Jowai, 23 ’lyngkot:Ka Meghalaya People United Forum (MPUF) kaba la rai ban iakhih pyrshah sorkar halor ka jingshah pynkynriah kam u DC ka West Jaintia Hills, u Arun Kembhavi ha kine ki khyndiat sngi ba la dep da kaba shong kyllain myngor bad mynta ka sngi pat ki la sdang sa ka kaba shah thngan.
Ha katei ka jingshah thngan la wan ban ia shim bynta da ki katto katne ngut ki riew paidbah ka district kumjuh ki dkhot ka seng MPUF, ia kaba la pynlong ha Bos stand MTC IawmusiangJowai.
Na ka liang u President katei ka seng u la ong ba haduh mynta ka seng kam pat ioh ia kano kano ka jingpynshai ne jingpyntip na ka sorkar halor ka jingdawa jong ki, ba dei ban pynneh ia u DC hapoh kane ka district bad ula ong kane ka jingiakhih shah thngan jong ki kan iai bteng ki sngi lada ka sorkar kam weng iaka hukum jong ka ban pynkynriah ia u DC ka West Jaintia Hills District.
Shillong, 23 ’lyngkot:Ki dkhot jong ka Rashtriya Swayamsevak Sangh (RSS), Shillong vibhag hynne ka sngi ki la pynlong ia ka jingiaid paidbah na Iewrynghep sha madan Gorkha Pathshala ban kynmaw burom ia ka sngikha jong u Subhas Chandra Bose kaba 120 snem.
Kumba 200 ngut ki dkhot ka RSS ki la iaid paidbah ha kane ka sngi na ka bynta kane ka jingthmu ba kyrpang.
U Sunil Mohanty u dkhot ba kham rangbah ka RSS uba peit ia ka Arunachal Pradesh u la pynkynmaw ia ka jingthaw ia ka RSS da u Keshav Baliram Hedgewar ha ka snem 1925 ha Nagpur.
U la ong ba ka jingiakhih kam dei ka jingeh ha ka ri hynrei namar ka jingiapait bad ka jingiashun na ka jingsngew pher jaitbynriew.
“Ka don ka jingeh kaba jwat bha ha India namar ngi ialeh pyrshah markynti kawei ia kawei pat ha ka kyrteng ka niam, ka jait, ka rong, bad kiwei pat" la ong u Mohanty.
Ka jingpynkylla bad pynsngewthuh ia ka imlang sahlang ka shim por.
“Ka jingkylla ha ka sain pyrthei ka lah ban ktah hynrei kam da donkam.
U K.
B.
Hedgewar u la shem ia ka buit ban weng ia ka India na kane ka jingeh", u la ong.
U la thaw ia ka RSS kaban weng ia kane ka jingeh ha India, da kaba seng nongrim ba u riew shimet u dei ban long uba janai kynthup ka akor ka burom, ka jinglong shimet jongu, bad ka jingkhlain ka kynhun.
U la ong ba don katto katne ki lad pathai khubor kiba la pynwan dur ia ka RSS ban pyntieng ia ki paidbah.
U la ong ba ka RSS ka kwah ia ka jingiatylli bad ka jinglong kawei ban pynduh noh ia ka jingsngew niam, ka jingsngew jait.
“Ngi long baroh ki para kynthei bad shynrang jong ka Bharat mata", u la ong bad bynrap, kano kano ka niam ngi dei, ngi dei kajuh kum ki nong-India.
U la kyntait ba ka RSS ka dei ka kynhun Hindi da kaba ong, ba ka RSS ka trei na ka bynta ka jingbha ka imlang sahlang, bad kam don jiingniew niam.
U Mohanty u la ong, “Ka RSS ka dei ka seng ba nyngkong ban pynlait im ia ki briew ba iakynduh ha ka jingkhie u jumai ha Gujarat, ka eriong ha Odisha bad ka tsunami kaba thom ha ki katto katne ki bynta ka India.
" “Wat bishar ia ka RSS lyngba ki lad pathai khubor lane lyngba ki bor ba thmu ban pynpra, ki paidbah ki dei ban wan ban peit ia ki kam ba kin sngewthuh khambha ia ka RSS".
U la ong ba ki paidbah ki lah ban khot ia ka RSS ha ki prokram jongki, khnang ba kin pynsngewthuh ia ki kam ka RSS.
U la ong ba “ka RSS ka la iaid lyngba na ka jingshah rkhie bein sha ka jingpdiang ki paidbah.
ki briew na ki jinglong bapher bapher ki la wan sha ki prokram ka RSS watla ki don ha ka jingngeit niam bapher bapher jongki, u la ong.
U la ong ba ka RSS mynta ka dang pyrshang mynta ban pyniar sa ha ka jylla Nagaland.
U la kyntait ban iadon bynta bad ka BJP.
“Ka RSS kam dei ka seng sain pyrthei hynrei ka dei ka seng ba trei ia ka imlang sahlang.
“Mano mano, la ki dei ki nongkyrshan ki seng sain pyrthei kiba kyrshan ia ka India bad shakri ia ka India da kaba iaid da ka lynti kaba shisha bad kaba hok, ngi kyrshan", u la ong.
Jowai, 23 lyngkot:Ka seng Hynniewtrep Student Union (HSU) sengkmie, ka pynpaw ia ka jingpyrshah kaba jur halor ka jingpynbna u Myntri Rangbah ka Jylla u Dr.
Mukul Sangma ia ki 6 tylli ki C&RD Block ba thymmai ha ka jylla ha kine ki khyndiat sngi ba la dep.
Ka seng ha ka kyrwoh khubor ba la phah da u President ka seng u samla Kyrshan Rymbai, u la ong ba ka jingleh shiliang jong ka sorkar ha ki kam pynroi ki la paw pyllein, namar ba kat kum ki jingtip bapa ka ba ia ka jingthmu ban thaw sa kawei ka C&RD Block ha Ri Lum Jaintia Hills District la dep ban pynbiang ia ki kot ki sla naduh u August 2013, hynrei haduh mynta na ka liang ki MLA napoh Ri Lum Jaintia kim nud ban ia tuklar lem halor kane ka kam ban pyntrei noh ia katei ka C&RD Block ba thymmai.
Shuh shuh na ka liang ka seng ka pynrem jur ia u MLA ka thain u ma Snaiawbhalang Dhar halor ka jingsngap mynthi jong u ban kren ei ei hakhmat ka sorkar halor katei ka Block ba thymmai hapoh ka Constituency jong u bad u ba bat ruh ia ka tnat C&RD dang shnen.
Khadduh ka seng ka kyntu jur ia utei u Minister ban leh ei ei ban pynkloi noh ia katei ka kam pynkut ka kyrwoh.
Shillong, 23 ’lyngkot:U General Secretary ka UDP u Dr Jemino Mawthoh u la ong ba katkum ka jingmih khubor ha u Rupang mynta ka sngi kaba u kren, “All In All Dimak Kharab’, kam dei ban thew iano iano hynrei ka dei ka jingkren danda ha ka jingialang jong ka party ha Umsning ha ka sngi Saitjain.
U la ong ba ha ka jingshisha, um don kano kano ka jingthmu ban kren pyrshah iano iano bad ka dei beit tang ka jingkren biria kren danda hynrei ka jingmih ha kot khubor ka lah ban pynwandur da kumwei pat ia ki paidbah.
“Ngam don kano kano ka jingthmu da kumwei pat hynrei ka dei beit tang ka jingkren biria kren danda", la ong u Dr Jemino bad bynrap, “ka jingmih ha ka kot khubor ka lah ban pynsngewthuh bakla ia ki paidbah’.
Shillong, 24 ’lyngkot:U Myntri Rangbah ka jylla u Dr Mukul Sang-ma u la jah klep khlem poi ha ka jingialang plie mawnongrim ia ka Kad Khaii ne ka Integrated Check Post (ICP) ha Daw-ki mynta ka sngi, wat haba la pynbna ba un wan kum u symbud kongsan ha kane ka sngi nalor u Myntri khynnah ka tnad kam pohiing ka ri, u Kiren Rijiju.
Kane ka dei ka sien kaba ar ba u Myntri Rangbah u la pep sha ka jingialang plie ha ka jingialang ba don ki myntri sorkar pdeng.
Nyngkong u la pep ha ka jingialang buh mawnongrim ia ka Regional Labour Institute (RLI) ha Rynjah, ha ka 6 tarik mynta u bnai, bad mynta ruh, u la pep biang ha Dawki bad ha jaka jongu, la mih bujli da u myntri kam pohiing ka jylla u Bah HDR Lyngdoh.
Kane ka jingjah klep jong u myntri rangbah ka la pynsuba jur ba imat u leh kiar ban iadon bynta ha ki prokram ba don lang ki myntri sorkar BJP bad lehse ka lah ban don kiwei pat ki daw, ha kaba la iohi ba u MP ka Shillong u Bah Vincent H Pala u la don lang, uba dei uwei ba ju pynpaw pyrshah ia u Myntri Rangbah khamtam ha ki kam ba u iakhun bad u Bah Pynshngain N Syiem u CEM ka KHADC.
Ha ka jingialang mynta ka sngi, wat la ki nongkren na tynghung kim iathuh eiei ia ki daw ka jingjah u Myntri Rangbah hynrei la shu iakren ba la wan mih bujli noh u Bah HDR Lyngdoh.
Katkum ka jingtip, u Myntri Rangbah bad u MP ka Shillong kim ju iajan bha ha kine ki sngi khamtam hadien ba la mih ka jingiakawang ktieh hapdeng u Bah Pynshngain bad u Dr Mukul, ha kaba u Bah Pala u la don ha ka liang jong u CEM ka KHADC.
Hadien ka Congress ka sospon ar snem ia u Bah Pynshngain, u Bah Pala u la pynpaw ba um sngew iahap ia ka jingleh ka party bad u la ong ruh ban kren sha ka AICC.
Ka jingjah jong u Myntri Rangbah ha kane ka jingialang kaba donkam bha, bad kaba heh, ka pynlyngngoh shibun khamtam ia ki paidbah namar ba la dep pynbeit pali ba un don lang kum u symbud kongsan.
Shillong, 24’lyngkot:Palat 500 ngut ki nonghikai kiba la poi mynta ka sngi sha ka jingiakhih bad ki la dawa ba dei ban tohkit halor ka resol jong ka Elementary Education (D.
EL.
ED) ba la pynbna da ka National Institute of Open Schooling (NIOS).
Kate ika dei ka jingiakhih kaba nyngkong na ki ar sngi ba ki la buh kaba la pynlong hakhmat jong ka ophis ka NIOS Shillong branch kaba don ha ophis ka DERT ha Laitumkhrah.
Ha kate ika jingiakhih ba la donlang ka Meghalaya SSA Schools Association (MSSASA) la byrngem ruh ban weng noh ia ka signboard jong ka NIOS hapoh ar taiew lada ym lah ban pynbeit ia katei ka resol.
Lah ban kdew ba kham mynshuwa ki la kyntait ruh ia ka jingkhot ia kren jong u Director ka DERT bad ki ophisar ka NIOS da kaba shim ba katei ka jingiakren ka dei beit tang ka ktien khlem ka jingthoh bad katei ka dei kabakim lah ban shaniah.
Ki nongialam ka MSSASA ki la pynkynmaw ba ki la don haduh 400 ngut tam ki nonghikai kiba la ia khun ia ka eksamin jong ka NIOS hynrei la pynbna ia ka resol hadien 9 bnai bad ka resol ba la pynbna ruh ka long thur mur ha kaba ia kiba ia khun ruh la pyni ba kim poi sha ka eksamin.
Ki la ong ba haduh 90 na ka shipah ki nonghikai ki dei kiba la pynbna kum kiba la pheil hynrei hadien ka jingiakhih la pynmih biang da kawei pat ka resol ha ka 4 tarik u nohprah bad hangtei ruh ki la bakla biang, ong kitei ki nonghikai ba ia khih.
Haba ia kren bad ki nongthohkhubor u General Secretary ka MSSASA u bah HM Marbaniang u la ong ba katei ka kynhun ki nonghikai ka dawa ba dei ban thung kynhun tohkit halor katei ka jingjia khnang ban lah ban wanrah ia ka jubab kaba shai, U la ong ruh ba kin sa pynbna ia khih biang kaba kham jur lada jia ba ka sorkar kam lah ban leh eiei halor ka jingeh ki nonghikai.
Kumba ka long mynta u la ong ba ka sorkar ka la pynkhreh ban ai jinghikai sa 8000 ngut ki nonghikai bad kim kwah ban jia katei ka juh ka jingjia.
Nongpoh, 24 ’lyngkot:Ka Ri Bhoi Youth Federation ka la pyntip sha baroh ki dkhot ka seng ba kan don ka General Council ha ka 28 tarik u Kyllalyngkot naduh ka por 10 baje mynstep ha Indoor Stadium ka NSCA ha Nongpoh.
Katkum ka tyllong khubor ba la pynlait da u General Secretary ka RBYF, u Bah A.
G Sten u la ong ba ka sengkmie, ka la kyrpad ia baroh ki dkhot bad ki nongialam ka RBYF naduh ki Unit, ki Circle bad ki Zone bapher bapher ba kin iapoi khnang sha katei ka General Council ka ban sa long ha katei ka sngi bad ka seng ka khmih lynti ruh ba ki para dkhot bad nongialam kin poi ryntih ha katei ka sngi.
Shuh shuh, u la pyntip ruh ba kin don shibun ki kam jong ka seng ba hap ban ia pyrkhat bad ban ia tai sani ha katei ka sngi bad ka seng ka khmih lynti ruh ba kane ka general Council kan long kaba jop na ka bynta ban pyrkhat ia ki kam ka seng ba kum seng ka dang angnud ban dang pyniar ia ka jingshakri na ka bynta ka bha ka miat, ka suk ka sain bad ka roi ka par jong ki paidbah ha ka dong Ri Bhoi.
Shillong, 24’lyngkot:Ka samoi hikai Khasi kaba ar jong ka Skul Hikai Khasi (Khasi Learning Centre) ba la seng da ka SBUK, kan sdang naduh ka 4 tarik u Rymphang, bad ha katei ka sngi u bah P.
N.
Syiem, Chief Executive Member jong ka Khasi Hills Autonomous District Council un donlang ban kyrkhu kyrdoh ïa kane ka Skul, ha katei ka tarik, ha Shillong Law College, ha ka por 5 baje nohsngi.
Ha kane ka sngi, kan don ruh ka jingsam ïa ki syrnot sha kito ki nongpule kiba la pyndep ia ki jingpule Khasi ha ka samoi kaba nyngkong jong ka snem 2015-16.
Kin don ruh ki jingpule poitri bad jingrwai Khasi kiba shongshit da ki nongpule ki bym dei ki Khasi.
Ka SBUK ka kyrpad ïa ki jingkyrshan bad jingïatrei lang jong ki para-ri baroh ha kane ka kam, ban kyntiew ia ka ktien bad ka thoh ka pule Khasi.
Jowai, 23 ’lyngkot:Kawei ka samla ka la shah ot shniuh bad shah bom shah tied ha ki lai kynthei mynha ka 16 tarik une u bnai ha Iawmusiang Jowai.
U Kpa jong katei ka samla ba la shah ot shniuh u la ujor ba mynha ka 16 tarik une u bnai, ar ngut ki samla bad kawei ka longkmie kiba la rah tiar pynmynsaw da ki Kanshi bad kiwei kiwei ki la rung jubor ha Ophis (Orion Edutech kaba don ha Iawmusiang) ka khun  jong u, ka Baiamon Dhar kaba na Nartiang bad ki la ot sniuh ia ka bad shoh bom ruh ia ka.
Kitei ar ngut ki samla la tip kyrteng kum ka Moral Chyrmang bad ka Frater Chyrmang kiba dei na Mihmyntdu katba kawei pat ka longkmie ym shym la tip kyrteng.
Halor kane ki pulit ki la pynngat mukotduma ia kitei ki lai ngut ha ki kyndon  U/S 447/341/326/506/34  IPC.
Shillong, 24’lyngkot:“Ngam ju khmih lynti ba ngan dang iohi biang ia u , hynrei borabor dei ban shaniah ha u blei, dei u Blei uba la ai biang ha ngi ia u khun jong ngi, ngam don eiei ban siew kylliang iano iano ruh, tang ki jingduwai ba u blei un kyrkhu ia phim, ngi sngewnguh ia baroh kiba la iarap ia ngi" ong ka Nedila Sangma ka kmie jong u samla ba la jah 4 snem kynthih na la ing haba ka la ioh ba nia kynduh biang ia la u khun uba ka kheiñ kum uba la iap.
U Sillian Sangma u samla ba dang 25 snem karta u la jah na la ing saw snem kynthih namar ka jingjah lynti ha ka por ba u wan phai na Chennai ban wan sha nongbah Guwahati hynrei haba la poi ha nongbah Kolkata u la sakma noh bad baroh ki jingdon jingem jong u ki la jah, ha ka kutlad u im da kaba khrong ha katei ka nongbah tad haduh ba un da ioh wanphai biang sha la ing da ka jingiarap ki nongleh isynei.
U Sillian u la poi ing mynta ka sngi sha ka shnong Rongchigre kaba don hajan Rongram, West Garo Hills ryngkat kiba haing hasem jong u kiba la leit shaw ia u na nongbah Kolkata.
Dawki, 24 ’lyngkot:U Myntri khynnah ka tnad kam pohiing ka ri, u Kiren Rijiju u la iaroh ia ka jingbha briew ka jylla Meghalaya da kaba ianujor bad kiwei pat ki jylla ka ri India.
“Ka Jylla Arunachal Pradesh ruh kaba itynnad hynrei ka jylla Meghalaya ka dei kaba bha briew tam napdeng baroh ki jylla ha India", la ong u Rijiju haba kren ha jingplie ia ka Kad Khaii ne ka Integrated Check Post mynta ka sngi ha Dawki.
U la ong ba ka jingitynnad ka Meghalaya, ka la khring ia ki briew ban wan jngoh ia ka jylla bad kane kan kyntiew ia ka kam shangkai pyrthei ha kane ka jylla.
“Ka jingplie ia kane ka kad khaii mynta ka sngi, kan khring shuh shuh bad kan pynsuk ia ki nongshang kai pyrthei ban wan tuid sha Meghalaya", la ong u Rijiju.
Ka ICP kan long kum u mawmer ha ka ioh ka kot jong ki paidbah ka ri khamtam eh ia ka jylla Meghalaya kaba don ki jingitynnad ha ka, ha kaba ki briew kin ioh kam ioh kam, kin ioh ban khaii pateng bad bun kiwei ki lad ki lynti, la ong u Rijiju.
U la ban jur ban don ka jingsuk namar ba khlem ka jingshong suk shong sain, kan long kaba eh ban wanrah ia ka roi ka par bad ban khring ia ki briew ban wan kais ha kane ka jylla.
“Ki don ki kynhun ha kane ka Dong Mihngi kiba rah suloi da kaba kam ban dawa ia ka hok hynrei lada ngi iakhun da ka suloi bad ki tup ki man, ngi la ialeh pyrshah ia ka imlang sahlang", la ong u Rijiju.
U la kyntu ia ki samla ba kin shim ia ka lynti kaba beit ban long ki briew kiba larkam jong ka imlang sahlang ban kyntiew ia ka ri baroh kawei.
Katba u Bah HDR Lyngdoh u la ong ban kyntiew ia ka kam shangkai pyrthei, ka sorkar jylla ka la don ka jingthmu ban kyrpad ia ka sorkar pdeng ba kan shah ban pyniaid bos na Shillong sha Dhaka kumba leh ka sorkar Assam mynta.
Ia mynta ka don ka bos Guwahati-Dhaka kaba iaid shisien shi taiew lyngba ka Dawki na Meghalaya.
Shillong, 4 lyngkot:Ka Meghalaya Progressive Foundation (MPF) ha ryngkat ka jing iatreilang bad ka Nehru Yuva Kendra Sangathan, Shillong lem bad ka ophis jong u Deputy Commissioner East Khasi Hills Distrct da ka jing kyrshan lang ruh jong ka Dorbar Shnong Mawklot ha ka 24tarik Kyllalyngkot 2017, ka la rakhe ia ka sngi ki nongthep vote, ha Mawklot, Upper Shillong.
Ha kane ka sngi la wan ban ia shim bynta da palat 60 ngut ki khun samla jong ka shnong Mawklot kiba dang shu ioh pynrung thymmai ha ka thup kyrteng jong ka Electoral Roll.
Ia ka jingialang ha katei ka sngi la pyniaid da U Bah Banlum Tariang, Secretary Dorbar Shnong Mawklot uba dei ruh ha kajuh ka por u BLO ha kaba la sam ruh ia ki EPIC kiba thymmai sha baroh ki khun samla jong ka shnong kiba dang shu dep pynrung kyrteng shen ha ka thup Electoral Roll da u Bah M.
Nongneng, Rangbah Shnong Mawklot ha kaba u la ai ruh ka jingkyntu kynpham sha baroh ki samla kiban sa long ki Nongjied ia ki Nongmihkhmat ha kine ki khyndiat snem kiban sa wan.
Na ka liang jong u Samla Kitboklang Nongphlang (National Youth Awardee) uba dei ruh ha kajuh ka por u Secretary General jong ka Meghalaya Progressive Foundation haba ai jingkren ha katei ka sngi u la ban jur ba kum ki Paidbah Nong Shong Shnong kidei ban pyndonkam hok ia kane ka Iktiar da kaba ong “Haba phi thep ia ka Vote, Phi rai ia ka Lawei jong ka San Snem".
Shuh shuh u Samla Kitbok u la kyntu ruh ia ki nong thep vote ba kidei ‘Ban kylla thiah kylla dem ban phai sha u Blei ha ki jing duwai hashwa ba kin shim ia ka rai khnang ba phin ioh mad ia ki jing kyrkhu ban saindur ia ka lawei’.
La pyn phuh pyn phieng bad pyn shong shit ia ka jingialang da ki jing rwai kyrpang shaphang ka jing kordor jong ka Vote bad ka jing donkam ia ka EPIC Card da ki sur jing rwai na u Samla Bankerlang Kharkongngor.
Shwa ban pynwai ia ka jingialang la Pynbam Smai ruh ia kabroh ki Samla kiba la ioh pdiang ia ki EPIC kiba thymmai ia kaba la pynbit pynbiang da ka Tnat Election Department katkum ka jing bthah jong ka Election Commission of India, la ioh ia ka jing kren ai khublei na I Bah M.
Lyngdoh BLO, Mylliem Block.
Shillong, 24’lyngkot:U jumai uba khlain bor 3.
4 Richter Scale u la khih ha nongbah Shillong mynta ka sngi ha ka por 5:55 baje janmiet, katkum ka jingtip na ka tnad ka thew ka woh mariang la ong ba ka pdeng jong utei u jumai ka dei ha West Khasi Hills.
Jowai, 24 lyngkot:Ka Village Defence Party (VDP) Thadmu-thlong (Phramer) West Jaintia Hills District lyngba u President jong ka, u ma Firstborn Sari ka pyntip, ba ka la iohkem ia kumba 16 tylli ki Masi laitlan kiba khlem trai katba ki dangbam bad pynjulor ia ki jingthung jingtep jong ki briew myn ha kane ka 24 tarik mynta u bnai ba nyngkong.
Na ka liang ka Village Defence Party jong ka Thadmuthlong ba ia kine ki Masi kiba khlem trai ban lait shuh shuh na ka jingpynjulor ki Jhur, ki Jingthung jingtep jong ki nongshong shnong, ia kine ki Masi kiba khlem trai ki la shu set ia ki shi jaka ha Thadmuthlong (Phramer).
Na ka liang ka Village Defence Party jong ka Thadmuthlong ka la kyrpad ia kino kino kiba long trai ia kine ki Masi kin wan shim noh ia kin a Ophis jong ka VDP Thadmuthlong khlem da pynslem shuh bad hapoh 5 sngi naduh ba pynmih ia kane ka khubor bad lada ym don ba wankam ia kine ki Masi, na ka liang ka VDP kan shim ban leh ia kaba donkam.
Shillong, 24’lyngkot:U bah A.
G West, Chairman & Managing Director, NEEPCO u la ujor sha ki pulit ba ar ngut ki briew kiba la tip kyrteng kum u Naba Ram Rabha bad u Sanjib Kalita ki la leit khura ia ki kot ki sla ba la buh ha ka bui shimet jong u bad ki la shim kopi ruh ia kitei ki kot ba la buh bha da ka tnad HR Wing jong katei ka ophis.
Shillong, 24 ’lyngkot:Ka War jaintia Youth Council ha kane ka sngi Hatmajai ka la iakynduh ia u Deputy Commissioner ka East khasi hills District u Bah Peter S Dkhar halor ka jingsahkut kali ha shi lynter surok bah NH 40 khamtam naduh Sohlong shaduh jingkieng Dawki man ka sngi.
Ka jingsah kut kali ha kane ka surok ka long jubor bha tad haduh ka la pyndkoh lut ia ka leit ka wan jong ki paidbah ba dei iaid lynti na kane ka surok bad ka daw ka dei namar ka jingbun ki trok kit maw ba ieng shi lynter kane ka surok khamtam na Umsyiem haduh Dawki.
Kawei pat ka dei ka jingbun ki kali ba wan shangkai ba wan kai ha wah Umngot Dawki kala long ka daw bah ka jingsah kut kali.
Halor kane, ka Council hadien ba la ioh ia ka jingud bad lynniar u paidbah nongleit nongwan, kala pynsngew bad ai jingthoh ia u DC ban shim iaki lad ki lynti ban tem iaka jingeh paidbah bad ban buh iaki pulit pyniaid kali ban pyniaid beit ia ki kali.
Na ka liang u DC ula kular bad pynthikna ban leh kloi ia ka ba donkam khnang baka leit ka wan u paidbah kan nymthud, la ong ka kyrwoh na u Bah Daniel Khongsit u President WJYC.
Shillong, 24’lyngkot:Ka North East Students’ Organization (NESO) mynta ka sngi ka la kren shai ba ka pyrshah ia ka aiñ ba la thmu ban wanrah da ka sorkar kata ka Citizenship (Amendment) Bill, 2016, kaba mut ba ia ki nong Bangladesh kiba dei na ka niam Hindu bad kiba wan poi sah sha India dei ban ithuh noh ia ki kum ki nong India.
Ia katei ka rai la shim ha ka jingialang jong ka NESO kaba la long mynta ka sngi ha nongbah Guwahati.
“Ka sorkar India ka dei ban tip ba ka thaiñ shatei Lam Mihngi kam dei ka jaka bret jaboh bad ka jaka bret niut kaba yn shu shu bret beit sha kane ka thaiñ ia ki nongbuhai shnong lada ki dei na India ne Muslim" ong u chairman ka NESO u bah Samuel Jyrwa.
U la ong ba ka thain shatei Lam mihngi kam shah da lei lei ruh ban pdiang ia ki mynder kiba wan hadien ka 1971 katkum ki rikod jong ka Assam.
Katei ka seng ka la ia kren ruh ia ka jingkynad kaba mih mynta ha ka jylla Manipur.
U bah Jyrwa u la kyntu ba ka sorkar India ka dei ban shim jingkitkhlieh bad ban tuklar ia kaei kaba la jia ha Manipur, khnang ba ki paidbah kin ym shah ktah bad halor katei ka mat u la ong ba ka NESO kan ia kynduh ia u myntri sorkar pdeng uba peit ia ka tnad pohing ban kitkhia halor katei ka bynta.
Jowai, 25 lyngkot:Ka CSC e-Governance lane ka CSC SPV, da ka jingiarap jong ka NIC bad e-District, ka la pynlong ia ka jingai jinghikai ha ka thong Digital Financial Inclusion (towards a Cashless society) ha DC Office, Khliehriat, East Jaintia Hills, ha ka 24 tarik u Kyllalyngkot 2017.
Ha kane ka sngi U Bah Joshua Lyngdoh, na CSC SPV, u ba long ruh u nongpeit jong jong ka CSC SPV hangne ha Meghalaya, u la batai bniah shaphang ka jingthmu jong ka sorkar ban iaid sha ka thong ban pynduh lane pynduna ia ka jingpyndonkam ia ka pisa kot, ban pyndonkam da ki tiar digital kum ki debit lane prepaid card, mobile bad computer ha ka jingpyniaid ia ka pisa pilain, ha ka die ka thied bad kiwei ruh ki kam kiba iadei bad ki kam pisa lane ki kam bank.
U Bah Joshua Lyngdoh u lah ai ruh ka jinghikai ha ki rukom bapher bapher ban pyniaid pisa lane ban die ban thied da ki kor digital kum ka USSD (Unstructured Supplementary Service Data), AEPS (Aadhaar Enabled Payment System), UPI (Unified Payments Interface), e-Wallet bad kiwei ruh ki Banking Apps.
Ha kane ka jingialang u BDO jong ka Khliehriat, u Bah CP Mawkon, u la iathuh ba lah ban pyndonkam da ka rukom digital haba siew ia ki jingsiew bapher bapher bad ki tulop ha block office bad katno ka la pynsuk bad wanrah ia ka jingbha ha block.
Ha kane ka jingialang lah shim bynta ruh da ki Village Level Entrepreneurs (VLEs) jong ki CSCs na East Jaintia Hills bad ki Officers jong ki tnat bapher bapher jong ka district.
Shillong, 25 lyngkot:U Purno Sangma, uba dei U MP ba la khlad noh ka Tura, ula ioh ia ka khusnam Padma Vibhushan, ha kaba ka long ka sien, kaba nyngkong eh ia u nong Meghalaya, ban ioh ia katei ka khusnam, kaba wan ba ar, ha ka Ri hi baroh kawei.
U Purno Sangma, ula long u lamphang ka dorbar Lok Sabbha, ha ki snem 1996-98, ha ka por ba ka Ri India, ka don ha ka jingsynjor kaba khraw jong ka synshar khadar, ha kaba ki la mih lai ngut ki myntri rangbahduh, ba kynthup ia U Atal Bihari Vajpayee, H.
D.
Deve Gowda bad U I.
K.
Gujral.
U Sangma, ula long ruh u myntri rangbah ka Jylla, ha ki snem 1988-90.
Ka dei ha u snem 1999, U Sangma, a ryngkat U Sharad Pawar bad U Tariq Anwar, ki la seng ia ka seng sain pyrthei ba thymmai, ka Nationalist Congress Party, hadien ba ki la mih noh, na ka seng Congress, halor ka jing pyrshah jongki, ia ka jinglong nongialam jong ka Sonia Gandhi, kaba dei kaba na shabar ka ri ba kha ia ka.
U Sangma, ula seng ruh ia ka National People’s Party ha u snem 2013, hadien ba um shym la jop satia, ha ka jingiakhun ia ka elekshon President ha u snem 2012, ha kaba la kyrshan da ka seng BJP bad ki kynhun NDA.
U Sangma, ula khlad noh ha ka 4tarik Lber 2016 ha New Delhi.
Shillong, 25 ’lyngkot:Ka Seng Kur Meisin bad ki kpoh  Ri-Bhoi district unit, kynthup ia ka Kurbah, Syngkli, Majaw, Basaiawmoit, Rapsang, Khongjee, Hynñiewta bad kiwei  ki kur ba don jingiadei bad jan tam bad kitei ki kur, kan  long  ha ka 27 tarik Kyllalyngkot, 2017 ha Umsning Auditorium Hall, Ri-Bhoi district naduh ka por 11 baje mynsngi.
Dawki, 24 ‘lyngot:U Myntri khynnah ka tnad kam pohiing ka ri India u Kiren Rijiju u la ong ba ki sorkar jylla ne kino kino ki tnad sorkar kiba dei na kane ka Dong Mihngi, lada don ki skhim ne ki projek kiba sahteng ha ka Delhi, pyntip ia u bad u la tip ban leh ia kaba donkam.
Ia kane u Rijiju u la kren ha ka jingialang plie ia u mawnongrim ban shna ia ka Kad khaii babiang nadong shadong ne ka Integrated Check Post (ICP) ha ka jingmang pisa kaba T.
90 klur ha Dawki mynta ka sngi.
Ia ka jingsaindur ia ka ICP la leh da ka Land Ports Authorty of India (LPAI) kaba hap hapoh ka Border Management ka tnad kam pohiing ka sorkar pdeng.
Yn pyndep ia kane ka Kad Khaii ban tei ha ka jingheh kaba 22 akar haduh u Nailar 2018.
Kane ka dei ka Kad Khaii kaba nyngkong eh ha Meghalaya ban sa treikam ha u 2018.
Ha kane ka Kad Khaii, yn don lut ki bank, ki jaka shim kyrteng ia ki nongleit nongwan, ka jingshalan ia ki mar ki mata, jaka shong kiba heh ba hain, jaka duwai, ki dukan die jingdie, ki jaka bujli pisa, ka ophis tnad Custom, Immigration, training room, ka bus ban kit ei na Zero Point sha jaka shong kali, ki jakabuh tiar ba wan nabar bad ban shalan shabar, jaka shong ki doktor, ki nongpang, nalor kiwei pat, kaban long thik kum ka Kad Liengsuin.
“Lada don kino kino ki skhim, ki projek kiba sahteng ha Delhi, iathuh ia nga, ngan leh ia kaba donkam.
Katba nga dang don ha Delhi kum u myntri sorkar, ngan pynthikna ba ki skhim ki projek ba ka sorkar India ka la mang ha kano kano ka jylla jong ka Dong Mihngi, kin dei ban iaid wut wut khlem pynsahteng", la ong u Rijiju.
Haba kyntu ia kiba dei peit ia ka jingshna ia kane ka Kad Khaii ha Dawki, u Rijiju u la ong, “Nga kwah ban iohi ba kane kan treikam kumba la buh por khlem kano kano ka jingslem.
Mynta nga wan plie ia u mawnongrim, ngan sa wan biang ynda la dep ha u 2018 hangne bad ngan iohi ia ka jingroi jong ka thain ki paidbah lyngba ka jingdon kane ka kad khaii" u la ong.
“Ka por ban pyndep bad ka jingbha jong ka kam, ym dei ban iapein", la ong u Rijiju bad u la pynpaw ia ka jingsngewnguh ia ki trai jaka ba la ai sngewbha ia ki jaka sha ka sorkar ban pyndonkam ia kane ka jingthmu.
Halor ka jingsniew bad ka jingkhim palat ka surok Shillong-Dawki, u Rijiju u la ong ba ka surok kam long kaba bha bad ka sorkar pdeng kan shim khia ban pynbha noh ia ka surok.
“Ka jinglong ka surok ka long kaba sniew bad ngan iakren noh wut wut bad ka National Highway Authority of India (NHAI) ba kan pynbha ia kane ka surok", la ong u myntri khynnah ka sorkar pdeng.
U la ong ba ym tang ka surok, hynrei ka sorkar pdeng kan pynkhlain ia ka network mobile, ka internet khnang ban pynsuk ia ki paidbah ha ka jingtreikam khamtam kiba sah ha khappud.
“Kane ka Kad Khaii (ICP) ha Dawki khlem pep kan ai ia ka jingshakri ia ki paidbah ka ri India bad khamtam ia ki paidbah ka thain Dawki", u la ong bad bynrap, “ka long kaba donkam pat ban don ka jingsuk jingsain khnang ba ka jingroi kan urlong".
Katkum ka jingong u Rijiju, ka Dong Mihngi ka dei ka jingsdang jong ka South East Asia bad ka jingplie ia kane ka ICP kan kyntiew ia ka ioh ka kot ka khaii pateng hapdeng ka India bad ka Bangladesh bad kiwei ki ri ba marjan.
Shwa ia kane, la ioh ruh ia ka jingkren na u Myntri kam pohiing ka jylla u Bah HDR Lyngdoh uba mih bujli ha jaka jong u Myntri Rangbah u Dr Mukul Sangma, u bym la wan sha kane ka jingialang.
U Bah HDR Lyngdoh ha ka jingkren jongu, ula ong ba ka jingplie ia kane ka ICP kan kyntiew ia ka ioh ka kot, ka rep ka riang jong ki paidbah ka jylla.
“Ki mar rep mar riang, bad kiwei ki jingmih na jylla yn lah ban pyniaid iew sha Bangladesh katba ki mar na Bangladesh ruh kin wan sha kane ka jylla", la ong u Bah HDR Lyngdoh.
U la ong biang, “lyngba kane ka ICP yn lah ban shalan ia ki snieh, ki soh, ki jhur bad kiwei ki mar na jylla sha Bangladesh bad na Bangladesh yn shalan kum ki tiar plastic, ki jingbam bad kiwei",.
Katba u Bah Vincent H Pala u MP, u la kyntu ia ki kynhun sengbhalang bapher ba kin nym thut ia ka jingtrei ia ka kam khnang ba yn lah ban pyndep ha ka por ba biang.
U la pynpaw iaka jingsngew nguh ia ki trai ba ai sngewbha.
“Hangne ha jylla jong ngi, ban ioh jaka ka long kaba eh, ngi kwah kad liengsuin ruh ngim ioh jaka, ngi kwah surok ruh ngim ioh jaka, ngi kwah lynti rel ruh ngim ioh jaa", la ong u Bah Pala.
La ioh ruh ia ka jingkren na u High Commissioner ka India sha Bangladesh u HV Shringla, na ka joint secretary ka Sanji Kutti, u chairman ka LPAI u YS Sherawat bad kiwei.
Jowai, 25 lyngkot:Mynta ka sngi ka bor District West Jaintia hills, ka la pynpra ia ka iing dara shah thngan kaba la thaw da ka MPUF.
Ka Bor District ka la shim ia kane ka lynti ban pynpra ia katei ka iing Dara kaba don ha MTC stand Iawmusiang Jowai, ba la shna da ka MPUF na ka bynta ban pynlong ia ka jingshah thngan ki nongialam bad ki dkhot jong ka MPUF, halor ka jingdawa ban pynneh ia u DC ka WJH, u Arun Kr Kembhavi ia uba ka sorkar jylla ka la rai ban pynkynriah kam na kane ka District.
Ki pulit ka nongbah Jowai ha ryngkat ka jingiadonlang u ADC,ma CS Laloo, u SP ka WJH, R Muthu, u Addl.
SP, u  ma Shempang Syrti nalor kiwei kiwei ki heh District ki la wan ban sakhi bad ban iadonlang ha katei ka jingpynpra ia katei ka iing dara beain jong ka MPUF.
U ma CS Laloo u iathuh ba kane ka long halor ka rai  jong ka bor District hadien ka jingailad ia ki ban shong kyllain myngngor ha phyllaw u DC na ka bynta lai sngi, hynrei ki la bteng ia kane ha MTC stand khlem ka jingioh bor na ka bor District.
Shillong, 25’lyngkot:Ka Meghalaya People United Forum (MPUF) ka la byrngem ba kan nang pynjur ia ka jingiakhih lada ka sorkar kam weng noh ia ka hukum ban pynkynriah kam ia u Deputy Commissioner jong ka West Jaintia Hills District u Arunkumar Khembhavi, ong u Hamwere Bhoi president ka MPUF, Laskein Unit.
Katei ka seng ka la shong shah thngan mynta la 3 sngi ban pyrshah ia ka ra ika sorkar ban pynkynriah kam ia utei u DC.
Ka jingdawa katei ka seng ban pynneh ia u DC ka dei namar ba ka la ong ba u lah ban ai jingshakri kham bha ia ki paidbah kum ka jingpynioh ia ka skhim Kiang Nangbah College kaba ar klur tyngka na ka sorkar pdeng, ia kaba ki MLA kim lah ban leh, ka Jowai By Pass kaba la dep ban pyndep bad ki don bun ki kam pynroi ha ka District kaba u ne u DC u la leh ia kaba ki MLA kim lah ban leh,ong ki nongialam katei ka seng.
Ka la dawa ruh halor ka nongrim ba ka samoi treikam jong u kam pat kut bad ka dang don sa hynriew bnai.
Shillong, 25 ’lyngkot:Ka Seng Khasi Swer kan pynlong iaka Seng Kyrsiew kaba lai ha ka 12 tarik Rymphang 2017 ha Madan Seng Khasi kumba juh long.
Kumta Ka Seng ka khot kawer ia ki kur ki kha jong ka Niam tynrai ban ia poi sha kane ka Seng Kyrsiew ban ioh sngew iaki jingkren bad jingsneng jingkraw naki riew Tymmen Riewsan jong ka Niam Khasi  bad kin don ruh ki prokram  bapher bapher ha katei ka sngi, la ong ka kyrwoh na u Bah S.
Nongrum Secretary Seng Khasi Swer.
Shillong, 25’lyngkot:Ka Synjuk Ki Nongsynshar Shnong Upper Shillong hapoh ka jingialam jong u President u bah Mawkordor Nongneng ryngkat u General Secretary u bah Gilbert G Laloo ki la pynpaw ka jingsngew diaw mynsiem namar ba u myntri ka tnad pynroi sor uba dei ruh u MLA jong ka Mylliem konstitwensi u bah Ronnie V Lyngdoh um shym la lah ban leh eiei kumba u la kular ha ki halor ka jingkyntur pud ka MUDA sha ki thaiñ Upper Shillong.
“U myntri ka tnad pynroi sor u la ong mynshuwa ba lada jai ba um lah ban leh eiei halor ka jingkyntur pud ka MUDA un risaiñ kum u myntri sorkar bad un risaiñ ruh kum u MLA, haduh mynta kitei ki kular u myntri kim pat treikam satia, ngi ai por ia u hapoh ka 30 tarik mynta u bnai ban un pyndep ia ki jingdawa lym kumta u dei ban burom ia kaba u la kren hakhmat ki paidbah" ong u bah Gilbert G Laloo haba kren sha ki nongthohkhubor mynta ka sngi balang.
Ka Synjuk Ki Nongsynshar Shnong Upper Shillong ki la buh ia ki mat dawa hakhmat u myntri ka tnad pynroi sor u bah Ronnie V Lyngdoh bad kitei ki long ba u myntri u dei ban weng noh bad ban pynduh noh shisyndon ia baroh ki jingsiew pisa ba ki paidbah ki hap ban siew na bynta ka Occupancy certificate bad ka Labour Cess na bynta kiba dang shu dep shna ing thymmai.
Ki la dawa ba ka MUDA ka mdei ban tuklar eiei ne khang ia ki jingdonkam ki paidbah kum ka jingtan um bad ka jingtan bording sha kino kino ki ing.
Ba ka sorkar ka dei ban pynshai paidbah lane ban twad ia ka jingmut ki paidbah shuwa ba kan pyntreikam ia kino kino ki aiñ hapoh Upper Shillong ioh ba ki dei kiba don jingktah ia u paidbah.
U bah Laloo u la ong ba lada jia ba um lah ban leh eiei ki Nongsynshar Shnong kin leit ban pynsngew sha u paidbah.
Katkum ka jingiathuh u bah Laloo u la ong ba katei ka jingshim pisa ka tnad MUDA na ki paidbah ka long ka bym sngewthuh sngewthaw bad ka bym tip dor naba lada leit ia kynduh myntri la pynduna ia ka dor, “Da leit ia kren myntri ka dor ka kham duna, i kumba ka MUDA ka dei pynban ka iew ia die ia thied" ong u bah Gilbert G Laloo.
U la iathuh ruh ba ki la wan ia kynduh ia u Chief Executive Member ka KHADC u bah Pynshngaiñ N Syiem halor katei ka mat bad u la pynsngew ha ki ba ha ka taiew ban wan ha ka lah sngi u blei ne ha ka sngi hat majai un ujor mukotduma sha ka ing kashari.
Shillong,25’lyngkot:Ka por ba la pynjlan ia ka kynhun tohkit Majistor ka KHADC halor ki jingkynnoh bamsap namar ka jingrung ka pisa jong ka District Council sha ka bank account ki riew shimet kan kut noh mynta ka taiew, iathuh ki tyllong khubor ba iajan bha hapoh District Council.
Lah ban kdew ba kham mynshuwa la ai por ar bnai ia ka kynhun tohkit ba la khlieh da u nongbishar ka District Council Court u bah S.
Kharsyiemlieh ba kan pyndep ia ka jingtohkit hynrei la pan por biang bad la pynjlan haduh ka taiew ba khadduh jong u kyllalyngkot bad katei ka por kan kut noh sa saw ne san sngi mynta bad ki jingshisha halor katei ka jingjia kin sa paw hadien ba la mih ka ripod.
Lah ruh ban kdew ba ha ki khyndiat bnai ba la dep ka la mih ka jingkynnoh halor ka pisa jong ka Professional Tax kaba la lum na Nongstoiñ bad Nongpoh kaba la palat klur tyngka ha kaba katei ka pisa ka la rung sha ka account jong ki riew shimet bad sha ka account jong ka Khasi Heritage Conservation Forum ( KHCF) kaba peit ia ka tamasa mawbynna ha Mawphlang ( Monolith Festival).
Kiba bun na ki account jong kitei ki riew shimet ki tyllong khubor ki la iathuh ba kiba bun dei sha ka account jong u Secretary barim ka KHADC u bah W.
Syiemlieh uba la shah pynkiew kyrdan kum u Principal Secretary katto katne por ha u snem ba la dep hynrei mynta la weng noh ia u.
Ki tyllong khubor ki la iathuh ba haduh mynta ka kynhun tohkit ka dang khot hajir ia utei u Secretary barim dang shisien bad kata ka de ha ka 12 tarik u kyllalyngkot bad la ong ba u Secretary barim u la aida ka jingthoh halor katei ka hajir.
Khliehriat, 25 ’lyngkot:Ka Southern Border Youth Welfare Association, EJHD ka la pynpaw ia ka jingsngew khia halor ka jingsuki treikam HMR Pvt.
Ltd, kaba la pyntrei ia ka jingkieng ha ka wah Tisang (Myntdu) kaba don ha ka shnong Borghat, East Jaintia Hills.
Ia kane ka jingkieng kaba la project da ka NABARD (Under Rural Infrastructure) la sdang ban pyntrei naduh ka 14tarik Jymmang 2010 bad kat haduh mynta ruh ym pat lah satia ban pyndep ia ka tei ka jing kieng kaba la mang ban pyndep ha u snem 2012 hapoh ka mang tyngka kaba T.
1660.
21 Lak.
Kumta halor kane ka jing suki trei kam katei ka Company, ka SBYWA mynta ka sngi ka la leit ban buh da ka jingthoh ha khmat u Deputy Commissioner jong ka East Jaintia Hills District, U M.
S.
Lhuid ha kaba ki la pynpaw ruh ba katei ka jing kieng ha ka wah Tisang ka la i donkam ban pyn kloi noh ia ka jing pyn trei na ka bynta ka jing myntoi jong ki paidbah nong shongshnong ha ki thaiñ khappud ki ba im ha ka rep ka riang kum kaba rep kwai, tympew, ki soh kum u soh ñiamtra, soh trun, soh marit, u sying bad kiwei kiwei ki jait mar rep ha kaba ki paidbah nongrep kin lah ban pynpoi ia ki mar rep jong ki sha ka iew khappud kaba don ha Dawki lyngba ka tei ka jing kieng.
Na ka liang ka SBYWA kaba don hapoh ka jingialam u samla Namphrangmi L.
Talang, General Secretary bad u Skhembor Shadap, President ki la buh ruh ia ka jing kyntu ban pynkloi noh ia ka jing pyn trei ia ka tei jing kieng “Namar da ka jing don ka tei ka jing kieng kan lah ruh ban kyntiew ia ka ioh ka kot, ka roi ka par, ka khaii ka pateng ha ki tei ki thaiñ khappud jong ka Jaintia Hills.
La ong ruh ban a ka liang u bah MS Lhuid, DC jong ka EJHD u la kular ba un shim khia ia kane ka kam kham kloi ha kaba un sa pynlong ruh ia ka jing leit jurip ia ka tei ka jing kieng ha Borghat.
Shillong, 27’lyngkot:U President ka FKJGP Jaintia Hills u bah Tuesday Lytep u la thoh sha u Lt.
Colonel Rajeev Malhotra, Project Director Shillong- NHAI SE Eastern Circle Lower Lachumiere, Shillong ban ujor halor ka jingbym biang ka rukom shna ia ka surok Jowai-Malidor Double Lane Project ba la pyntrei da ka GR Infrastucture kaba jngai 102 kilomitar.
Ha katei ka shithi u bah Lytep u la ong ba ka rukom trei ia ka surok kaba don mar pyrshah ka Jowai Civil Hospital la sakhi ba ka long ka bym biang ha kaba ym shym la pynkhlaiñ ia ka nongrim kynroh kaba rim shuwa ban tei kynroh thymmai bad kate ka buh jingma ia u paidbah.
U la kdew ruh ba ha Tuber ka rukom tih khyndew ka long pynieng beit shriak bad katei ka buh jingma ha ka por slap ba ka khyndew ka lah ban twa.
U la ong biang ba ym don nala surok ha 4 Mer (Soomer) haduh ka shnong Tuber.
U la kyrpad na utei u heh ba un tuklar ia katei ka kam.
Shillong, 27’Lyngkot:Ki 19 ngut ki longkmie na Ri Bhoi district kin ia knieh ba niohrah ia ka nam longkmie bhabriew ka ban long lashai ka sngi kaba la tip kum ka Mrs Ri-Bhoi ba la pynlong da ka Women Organisation of Ri Bhoi District (WORD) ka ban long ha madan phutbol kaba don ha Umsning, National Highway.
Ka WORD ka dei kawei na ki seng kynthei kaba la seng kyrpang na ka bynta ka bha ka miat jong ki kynthei hapoh Ri Bhoi district bad ka dei kaba don hapoh ka jingialam jong ka kong Jean J.
Kylla kum ka president.
Ka kong Jean ka la ong ba ki don 25 ngut ki longkmie kiba kwah ban ia shim bynta hynrei namar ka jingkhim palat ka por kim shym la lah lut ban ia poi.
Kane ka jingiakob Mrs Ri Bhoi kan pyni ruh ia ka sap ka phong jong ki samla katei ka thain, kiba nang ban shad naduh ka tynrai bad ruh ki rukom shad jong ka juk mynta, ki jingrwai na ki kynhun kiba la sdang ban paw pyrthei bad kumjuh ruh kan don ka jingpyrta slogan na ki khynnah rit kynthei kaba ia dei bad ka jingkiew ki kam shah thombor pyrshah ia ki.
Ha kane ka sngi, ka kong Jean ka la iathuh ba ka kongsan kan long ka kong matsiewdor War ka director ka Arts and Culture bad ki ban wan ban bishar kin dei ki riew pawkhmat kiba la paw kum ka Mrs Asia ka Nupur Saigal, u President ka Fashion Society of Shillong bah Aldous Mawlong.
Ha kajuh ka sngi, ki nongmihkhmat ka district ruh kin ia don ryngkat ban sakhi ia ka Mrs Ri Bhoi da la ki jong ki khmat.
Shillong, 19 Risaw:  Ka jingthmu ban shna ia ka iing dorbar thymmai ka Meghalaya Legislative Assembly ka dang I jngai ba kan long kam  wat hadien 13 snem ba ka iing dorbar thaw ain barim ka la kylla dpei ha u snem 2001.
Kat haduh mynta, ka sorkar ka la rai ban shna ia ka iing dorbar thawain thymmai ha Sor Shillong Thymmai ha ka jingheh kaba 80 akar ka jaka.
Ka Iing dorbar ia mynta dang shong wai ha ka iing ka Arts and Culture ha Rilbong.
Katkum ka jingtip ba la ioh da ka RTI na ka Assembly, la pyni ba kam shym la don kano kano ka jingbuh por na ka High Power Committee (HPC) kaba dei ka nongwad jaka bad ka nongleh ia kaba donkam ia kane ka jingthmu.
“Kam don kano kano ka jingbuh por da ka High Power Committee (HPC) ban shna noh iaka iing dorbar thawain kaba thymmai", la ong ka jubab na u Public Information Officer (PIO) ka Meghalaya Legislative Assembly.
Ka jingtip ka la ong ruh ba Assembly kam don bynta eiei ia kane ka kam shna dur shna dar bad ka shong ha ka sorkar.
Ka jingmang pisa na ka bynta kane ka jingshna ia kane ka iing lah ban ioh jingtip  na ka sorkar bad na ka liang ka Assembly kam don bynta eiei.
"Ia ka jingmang pisa na ka bynyta kane ka jingthmu, lah ban tip na ka sorkar",  la bynrap ka jubab na u PIO.
Lah ban kdew ba kane ka iing dorbar barim kaba 125 snem ha Khyndailad  ka la kylla dpei noh ha ka 9 tarik Kyllalyngkot 2001 kaba la tei naduh u snem  1874 ha ka por ka sorkar phareng.
Kham mynshwa, u Lamphang ka iing dorbar u Abu Teher Mondal u la ong ba ka kam ka la sdang ban leh ia kiba bun ki bynta ia kane ka iing.
U la ong ba u Myntri Rangbah ka jylla u Mukul Sangma u la dep kubur ban mang pisa na ka bynta ban shna noh ia kane ka iing.
Katkum ka jingong u Lamphang, ka jingtreikam ha kane ka iing kaba mynta ka la ktah ia ka rukom treikam namar ba ka jaka trei ka don ha Khyndai Lad katba ka iing dorbar ka don ha Rilbong.
U Lamphang ba khadduh shwa ba ka iing dorbar barim kan pluh u dei Elstone D.
Marak ha kaba u Myntri Rangbah ka jylla u dei Bah E.
K.
Mawlong bam kwai ha duwar u Blei, katba u nongialam liangpyrshah dei u Bah D.
D.
Lapang.
Napdeng kiba MLA mynta ki don kumba 18 ngut eiei kiba dang ioh ban shong dorbar ha ka iing kaba rim kum u Myntri Rangbah u Mukul Sangma, Kong Roshan Warjri, Bah H.
D.
R.
Lyngdoh, u Salseng Marak, Dr Donkupar Roy nalor kiwei.
Ha ka 10 tarik Iaiong mynshem snem, ka Iing dorbar thawain ka la thaw ia  High Power Committee ban wad jaka kaba la pynkut ia ka jingai jingmut ban shna ha Sor Shillong Thymmai.
Shillong, 18 Risaw:Lashai ka sngi ka 19 tarik u risaw kan don ka jingpynbam smai ia baroh ki MDC ba dang shu shah jied thymmai ka GHADC ha kaba yn pynbam smai ia ki da u Deputy Commissioner ka West Garo Hills District.
Hadien kata kan don ka elekshon ia ka kam Chairman ha ka 21 tarik mynta u bnai, bad hadien ba la dep ia ka elekshon Chairman kan don sa ka elekshon ban jied CEM.
Lah ban kdew ba na ki 29 ngut ki MDC ha GHADC kiba la jop ha ka elekshon ba dang shu dep ka NPP ka dei ka seng kaba la ioh bun ngut tam ki MDC kata 10 ngut, ka Congress ka la ioh 7 ngut, ki MDC shimet 7 ngut, GNC 3 ngut, BJP 1 bad NCP 1.
Ka NPP mynta ka la thaw ia ka kynhun synrop ban synshar ha GHADC kaba la tip kum ka Garo Hills Progressive Alliance (GHPA) bad ha katei ka kynhun ka don ka NPP, BJP, bad GNC kiba la kot sha ka 14 ngut, hynrei ka NPP ka la kam ba ki don ruh ki MDC shimet kiba la wan ban pyniasoh sha katei ka kynhun kaba la thikna ia ban ioh ia ka nombar kaba biang ban don ha ka kynhun synshar.
Hynrei shisngi shuwa ba ki MDC ka GHADC kin shah pynbam smai, la ioh jingtip ba ki don 3 ngut ki MDC shimet kiba la mh noh na katei ka kynhun synrop bad la ong ba mynta ka sngi ka la don ka jingialang jong ki (MDC shimet) ha ingsah u Rupert M Sangma ha Tura uba dei ruh u MDC shimet na Tura Konstitwensi bad la ong ba ha katei ka jingialang ki la shim ia ka rai ban ym kyrshan iano iano ruh hynrei kin shong beit hapdeng naba kim kwah ban kyrshan ia ki kynhun kiba donlang u MDC u bym dei riewlum.
Hynrei haba ia kren bad u nongthohkhubor mynta ka miet ki nongialam ka NPP ki la ong ba kam shym la don kaba kum kata ka jingmih noh ki MDC shimet napoh ka kynhun jong ka GHPA, hynrei ki la kam ba ki dang don shuh shuh ki MDC shimet kiba la wan tyrwa ban ia treilang bad ki.
Ha katei ka jingiakren bad uwei na ki nongialam ka seng NPP u la ong ba mynta ka miet ka dang don ka jingialang jong ki MDC kiba don ha katei ka kynhun ha ingsah u Purno A Sangma ha Tura ban ia kren bad ki kam kiba dang hap ban dang iaid lynti.
Ka NPP ka la pynthikna ba kam don jingartatien eiei ruh em ba kan ioh thaw sorkar ha GHADC bad ka la pynthikna ruh ba kan jop suk ia ka elekshon Chairman ka ban long ha ka 21 tarik mynta u bnai bad ka la kam ba kan jop suk ruh ia ka elekshon CEM ka ban sa pynbna hadien.
Katei ka kynhun ka la jied ia u MDC ka NPP na Nogorpara Konstitwensi u Boston Marak ba un shimti kum u Chairman ka GHADC katba ia ka kam CEM pat ka la pynthikna ba un dei beit u Conrad Sangma u khun jong u Purno A Sangma u ban long kum u MDC ba shu sieh.
Nongstoin, 19 Risaw:Ki pulit jong ka West Khasi Hills District, myn ha ka sngi saitjain jong ka taiew ba la lah ki la ioh ban kem noh ia ar ngut ki snar kiba ju don kti ban iarap ia ki kynhun kaikhlaw kiba la pait na ka AMEF kynhun kaikhlaw na ka thain Garo bad ia kitei ki ar ngut ba la kem la tip kyrteng kum u Mana Sangma 27 snem na Songsak B bad ia u wei pat u ba dei u khasi la tip kyrteng kum u Anthony Puwein 40 snem u ba na ka thain Shallang.
Shuh shuh ka khubor na ki pulit la iathuh ruh ba kitei ki ar ngut ki dei ruh kiba don kti ban iarap ha ka kam rah bor ia u wei u nongdie dawai pharmacy ha Shallang u ba la tip kyrteng kum u Akbar Alli bad u ba dei ruh u nongtrei jong ka Holy Family Hospital ha Rongjeng.
Ia u Mana Sangma ki pulit kila ioh ban kem ha ka por 9: 45 mynstep kumba 5 KM na Shallang u ba dang wan na Assam sha Shallang da ka Maruti Van katba u ia u Anthony pat ki pulit ki la ioh ban kem na ka iew Shallang.
U Mana Sangma u dei ruh u wei u snar u ba la shah kem teng ha ki pulit ha ki snem ba la lah namar ka jingdon kti ha ki kam thied tiar siat, bad ki pulit ki suba ruh ba u Mana ha ryngkat ki kato katne ki parlok jong u don ki don ka jingthmu ban seng ia ka kynhun lehnoh kaba thymmai ha ki thain Shallang, hynrei katei ka jingthmu kala pulom noh namar ka jingioh ban kem noh da ki pulit ka WKHD.
Na ka liang jong ki pulit kin dang pynlong ia ka jingtohkit khnang ban lap ksai ia kiwei pat ki runar kiba donkti ha katei ka kam, bad ia ka jingthmu ba rieh jong kitei ki runar.
Shillong, 19 Risaw:U bah Gabriel Wahlang Deputy Chairman ka Khasi Hills Autonomous District Council (KHADC) u la kyntait ia ka jingkynnoh ba ka MDC Hostel ka KHADC ka dei ka ktem bah ki nongdih drok bad ki nongkhaii drok.
U la kyntait ruh halor ki khubor kiba la mih ba la kem nongdih drok napoh ka jaka jong ka MDC Hostel.
U bah Gabriel u la ong ruh ba kam shym la don kano kano ka jingkhynra da ka Seng Samla Shnong Mawprem lane da kiwei pat ki kynhun ia ka jaka jong ka MDC Hostel ka KHADC.
Shuh shuh u la ong ba ka jingkynnoh ba ka khyrdop katei ka Hostel ka shu plie rynghang baroh 24 kynta ka dei tang ka jingkynnoh kaba bakla, u la ong ba katkum ka jingtohkit u Superitendent uba peit ia katei ka Hostel u la ong ba ka jingioh kem ia u nongdih drok ka dei ka jingjia kaba jia shabar ka phyllaw jong ka MDC Hostel bad u la ong ba u ba shah kem ruh um dei uba shong basah hapoh katei ka hostel.
U la iathuh ba ka khyrdop bah jong katei ka hostel ka plie naduh ka por 8 baje mynstep bad ka khang haduh ka por 10 baje mynmiet.
U la kyrpad ia ka Seng Samla Mawprem ba kan pyntip ia ki bor ka KHADC ban ia treilang lada ka ioh jingtip ba ka don kum katei ka jingjia hapoh Hostel ka KHADC.
Shillong, 19 Risaw:Ka Lympung ki 6 (hynriew) shnong kaba kynthup ki Dorbar Shn ong Mission, Mawkhar, Wahingdoh,Riatsam thiah, Umsohsun, Wah thapbroo ryngkat bad ki Seng Kynthei bad ki Seng Samla kiba la ia kynduh lang ha ing Dorbar Umsohsun ha ka 15 tarik Risaw, da kawei ka jingmut ki la ia rai ban kyrshan tyngeh bad ban shim bynta ha ka Jingiaid paidbah ka ban long ha ka 30 tarik Risaw ba la khot da ka Synjuk ki Nong synshar Shnong ka Bri u Hynniewtrep.
Ka Lympung ka la kyrpad ia ki Dorbar kiba hap hapoh jong ka, ba kin ialum ialang ha la ki jong ki jong ki Dorbar ban kyntu bad ban iawer ia ki paid nongshong shnong ba kin ia mih paidbah ha katei ka sngi.
La pynbeit ruh ba ki nongshong shnong jong ki Dong Mission, Mawkhar, Wahthapbroo kin ia kynduh lang ha Motphran bad ki Dong Riatsamthiah, Wahingdoh bad Umsoh sun kin ia kynduh ha Jingkieng Umsohsun ha ka por 10:30 mynstep khnang ban ioh ban ia leit lang sha katei ka Jingiaid paidbah ba kan long kaba jopHa kawei pat ka khubor, la iathuh ba ha ka 2 tarik u Nailur, 2015; ki Rangbah Shnong ki la phah kawei ka jingthoh sha u Myntri Rangbah ka jylla u Dr.
Mukul Sangma kaba la soi da u General Secretary jong ka Synjuk Ki Nongsynshar Shnong ka Bri u Hynniewtrep u bah RL Blah.
Ha katei ka jingthoh ki Rangbah Shnong ki la thoh sha u myntri rangbah ba ki pyrshah ia ka jingthmu ka sorkar jylla ban wanrah da ka Bill kaba ia dei bad ki Rangbah Shnong ha ka iing Dorbar Thaw-Ain ka jylla (katei ka jingthoh ka dei kaba la thoh shuwa ban long ka dorbar synrai kaba la sdang ha ka 16 tarik u nailur).
Ha katei ka jingthoh ka la pynkynmaw ruh ba ha ka 4 tarik u Lber, 2015 ha ka jingialang ki Rangbah Shnong bad ka sorkar , ka sorkar ka la kren shai ba kan ym tuklar eiei ia kino kino ki sobjek kiba ia dei bad ka District Council bad ki la kyrpad ia u ha katei ka shithi ba un burom ia katei ka rai bad kumjuh ruh ia ki jingkren jong u bad shuh shuh ha katei ka jingthoh ki la kyrpad ia u ba un burom ia ka rai jong ka Dorbar bah kaba la long ha ka 30 tarik u jymmang ha madan Polo ban dawa ia ka jingmynjur noh u Lat ia ka Village Administration Bill (VAB).
Ia katei ka jingthoh ki la phah kopi sha baroh ki myntri sorkar, baroh ki nongialam jong ki seng saiñ pyrthei bapher bapher bad kumjuh ruh sha u CEM ka KHADC bad JHADC.
Hynrei hadien shibnai kata hadien ba la dep kut ka Dorbar thaw-aiñ ka jylla u Dr.
Mukul Sangma myntri rangbah u la jubab ia katei ka jingthoh jong ki, ha ka 16 tarik u risaw, 2015, ha kaba la pyntip sha ki lad khubor da u Private Secretary sha u MR mynta ka sngi.
Ha katei ka jubab jong u, u myntri rangbah ruh u la pynkynmaw ia ka jingialang ba u la khot ha ka 4 tarik u lber, 2015 ha kaba u la ong ba u la khot ia ki Khlieh nongsynshar ha kane ka jylla bad kumjuh ruh ia ki nongialam seng sain pyrthei bapher bapher ban ia kren halor ka jingshah sloit bor ki Rangbah shnong ha ka Meghalaya High Court ha ka 10 tarik u nohprah, 2014 bad da kino ki lad ki lynti yn thaw ban pynkupbor biang ia ki da ka aiñ.
U la ong ba hadien ki jingiatai la rai ban thaw da kawei ka komiti ha kaba ia katei ka komiti la khlieh da u bah D.
D Lapang u nongaibuit ai bor ka sorkar jylla, ha katei ka jubab u myntri rangbah u la ong ba ka sorkar kam don jingmut eiei ban tuklar ia ki kam kiba dei ki sobjek ka District Council bad u la ong ruh ba ka sorkar jylla kan dang iai syllok bad ki paidbah na ka bynta ka jingmyntoi ki paidbah.
Shillong, 19 Risaw:Ki 29 ngut ki MDC ka GHADC ki la bam smai mynta ka sngi bad la pynbam smai ia ki da u Deputy Commissioner ka West Garo Hills u Pravin Bakshi ha iing dorbar ka District Council.
Ha katei ka jingpynbam smai ia ki MDC ba dang shu shah jied thymmai la pynbiang ia ki bor pahara ban pynthikna ba kan ym don kano kano ka jingpynthut.
Ha katei ka sngi sha pynbam smai ki MDC u nongialam ka Garo Hills Progressive Alliance (GHPA) u Conrad Sangma ha ryngkat ka jingsynranlang ka kmie jong u ka Soradini K Sangma bad kumjuh ruh uwei na ki MLA ka NPP na Songsak u Nihim D Shira ki la donlang ban pynshngaiñ ia ki MDC jong ki, katba la ong bay m shym la don pat ki heh Congress kiba leit synran ia ki MDC jong ki.
Ha katei ka jingsha pynbam smai kum ki MDC la iohi ba dei tang ka lok u Zenith Sangma ka Sadhiarani M Sangma ka ba dei tang ma ka –ka MDC kynthei.
Shillong 19 Risaw:Ki samla pule hapoh ka Shillong Polytechnic Students Union (SPSU) ki la jew slew ha ka jingiakynduh bad u Symbud Myntri Rangbah ka jylla ba peit ia ka tnad pule puthi namar ba um shym la lah ban kular eiei ia ki jingdawa jongki.
Kine ki samla ki la dawa na u Myntri ba dei ban pynlong ia ka Polytechnic sha ka kolej kaba pura nalor ban pynbiang ia ki jingdonkam kumba ka dei.
Haba kren sha ki nongthoh khubor hynne ka sngi hadien ba la mih na kamra u Symbud Myntri Rangbah u  Presi dent ka Union u Bah Longlang D Malngiang u la ong “Ka jingiakynduh jong ngi bad u Symbud Myntri Ranbgbah kam long kaba seisoh namar ba um shym la lah ban ai eiei ka jingkular ia ki jingdawa bad ka daw ba u myntri u la ai ka long ba ka sorkar kam don pisa".
“Ngim sngewthuh balei ka sorkar kam lah ban pynlong ia kane ka jaka pule sha ka kolej kaba pura wat hadien  50 snem  katba kiwei kum ka Ampati bad  Jowai la leh ia kane," u la ong bad bynrap ba wat ia ka computer Laptop ba la dawa naduh u bnai Naiwieng 2014 kam shym la urlong haduh kine ki sngi".
“U Myntri u shu iathuh ia ngi ba kane ka tnad kam don pisa la shi snem eiei", u la ong u Bah Malngiang.
U la ong ba ka Union ka dawa ba ka sorkar jylla ka dei ban pynbiang ia ki jingdonkam kum ki laptop hapoh mynta u snem namar ba kumba 60 percent ki samle pule ki dei na ki longiing baduk.
“Sa tang katno kane ka kolej kan sa rakhe ia ka jingdap 50 snem hynrei ki jingdonkam jongka pat ka sorkar kam shym la pushe eiei", u la ong.
Shillong, 19 Risaw:Ki nongoh riam (designer) bad ki nongiaid pyni riam (model) ki la kam ba ki khlem pat ioh ia ka pisa kaba la iakut haduh T.
50 lak na u nongpyniaid u Manas Joshi ban pynlong ia ka Tamasa Pyni Riam ne Fashion Week kaba la dep dang shen ha Shillong.
U Manas Joshi u la shah kem ha ki pulit halor ka jingkynnoh ba u la soi hi ia ka jingsoi u Deputy Commissioner ka East Khasi Hills.
"Ngim pat ioh ia ka pisa kaba la iakut na u Manas Joshi kaba kot sha ka T.
50 lak kynthup ki bai sah iingbasa, ka jingsiew ia ki nongpyni riam, ki nongoh riam bad kiwei ki jingpynlut", la ong u Bah Arif Mukhim uwei na ki nongoh riam jong ka nongbah Shill ong.
U la ong ba ki nongoh riam bad ki nongpyni riam ki la ujor ejahar ruh ia utei u Manas Joshi.
U  Manas Joshi uba dei u nongpyn iaid jong kane ka Tamasa Pyni riam u la shah kem ha ki pulit na MES colony ha ka 16 tarik Risaw 2015.
"Ngi la shah thok ha une u  Manas Joshi u trai ka MStar Group," la ong u Bah Arif Muk him  haba kren sha ki non gthoh khubor ha kane ka sngi Nyngkong.
Katkum ka jingong jongu, mar ia ioh sngew ia ka khubor ba u la shah kem, ki la leit ban iakyn duh ia u Deputy Commissioner bad na ka liang jong u DC ula bthah ia ki ban leit sha ki pulit.
"Hadien ba la ia kynduh, u DC u la bthah ia ngi ban leit sha ki pulit ha kaba ngi la rah ia ki kot ki sla kiba iadei bad kane ka kam kaba la soi da  u  Manas Joshi", la ong u Bah Mukhim bad bynrap ba u Manas u dei uba la iadon bynta ha ka  2012 ha ka Shillong Fashion Week  tangba um shym la pyniaid ia ka.
Shillong, 19 Risaw:Ka tnad pyniaid kali ki pulit ka la pynbna ba kine ki surok harum yn pynbna kum ki jaka khang iaid kali namar ka jing lehniam Puja bad kan neh naduh ka 20 haduh 23 tarik mynta u bnai.
La pynbna ba yn khang ia ka lynti na Jail Road Petrol Pump shaduh dara Puja , na Forest Colo ny sha CRPF Camp, na Gandhi Bunyadi Higher Secondary School sha Pynthor Rit, na Bamboo Hut sha Keating Road, na jingkieng Harrison sha Rilbong Shillong Times, na Kench’s Trace sha jaka Puja , na Kyrbom sha Jhalupara, na iew Rynjah sha R.
R.
Colony haduh jaka puja , na iew Rynjah sha Umpling, na Umpling sha Rynjah Dispensary, na iew Assam ter ter, na iew Nongmynsong shaduh jaka Puja, na Laitumkhrah P.
S.
sha Sanathan Puja Pandal, na Fire Brigade sha Puja Pandal, na Law College sha surok bah, na New Colony shadu jaka Puja Pandal.
Shillong, 20 Risaw:  U Comptroller and General (CAG) ha ka kaiphod kaba kut ha ka 31 tarik u Lber, 2014 ka pyni ba ka MeECL ka la duh nong haduh T.
60.
43 lak namar ka jingpyndonkam beain ia ka bording ilektrik ki paidbah.
Ka aiñ Electricity Amendment Act, 2007 ka la kren shai ka jingdaiñ kuna halor ka jingpyndonkam be-aiñ ia ka bording ilektrik.
