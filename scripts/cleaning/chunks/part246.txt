Ka sorkar pdeng bad sorkar jylla kim pat sdang kumta haba kumne mano ba bakla.
Ki la dei ban shim khia ban btin lynti ïa ki paidbah namar ka jingduh nong ka la long kaba jur bha haduh katta katta.
U la ong ka sorkar ka la dei ban sdang ban bishar bniah la kata ka rukom tih dewiong kat kum ka stad saian kan ïarap ne long ne em ha ka jylla.
Mynta la phra snem naduh ba la khang ha u 2014 ym shym la leh ei ei ruh em bad ki paidbah ki la nang jynjar jynjar, ong u MP.
Hooid ka sorkar ka la pyrshang ban ïasaid ha ïing bishar halor kane hynrei ka jingthmu ka long ba dei ban shah la kumno kumno ruh ban dang bteng kaba rukom tih naduh hyndai hynthai.
Shillong, Naiwieng 09 : U Symbud Myntri Rangbah ka Jylla u Bah Prestone Tynsong ha kajuh k por u MLA ka Pynursla ha ka 5 tarik Naiwieng u la pynhap pyrda ïa ka lympung ïalehkai phutbol jong ka seng Treilang Sports and Cultural Club Pongtung ka U-14 Football Tournament 2022 bad ïa ka Women Football Tournament 2022, ha ka jingdon lang ka Kong Evarinia Warjri kaba dei ka SDO jong ka Pynursla Sub Division kum ka symbud kongsan.
Na ka liang ki kynthei ka Wahkygkhat SC ka la pynliem noh ïa ka Mawshun SC bad ïoh rah ka nam lahduhKatba ka Friend XI United ka la ïoh rah nam lahduh da kaba pynliem ïa ka Young Boy Rimassaw da 2 kol.
Ha katei ka jingïalehkai phainal la wan ban sakhi da ki spah ngut ki paidbah kynthup naduh ki rangbah, ki longkmie, ki samla bad ki hep kiba rit.
La nang pynshongshit ruh ha katei ka sngi lyngba ki jingrwai na u samla Wanjop Sohkhlet bad Riskhem Khonglam kiba pyn shonngshit ïa ki nongpeitkai kiba la pyndap smam ïa ka madan baroh kawei, nangta la pynshonshit duh da ki jingshad na ki khynnah jong katei ka thaiñ.
Ïa ka nam Best Player ha ka liang ki kynthei la ïoh da ka Ladiang Khongwet, Best Goalkeeper la ïoh da ka Nisola Khongmawloh bad ha ka liang ki shynrang ïa ka nam Best Player la ïoh da u Menangpyndap Khongjee, Best Goalkeeper la ïoh da u Wallamjingsuk Khongshun bad ki don haduh saw ngut ki top scorer ki la ïoh ban thep mar saw goal ba kynthup u Bradly Masynting, Menangpyndap Khongjee bad u Ricardo Khongnoh.
Shillong, Naiwieng 09 : U Chief Secretary ka Jylla, Bah DP Wahlang u la ai ka jingïaroh ïa ka jingpynkhreh ïa ka 2nd North East Olympic Games 2022, khamtam eh ïa ki ophisar, ki volunteer bad ki nongtrei kiba don bynta ha katei ka jingpynbit pynbiang ïa katei ka lympung ïalehkai kaba heh tam ha ka thaiñ shatei lam-mihngi jong ka Ri.
Katei ka NEOG 2022 kan sdang naduh kane ka sngi Palei watla ka jingïalehkai phutbol ka la dep sdang bad ka la ïaid shakhmat mynta.
Haba kren ha ka jingïalang jong ki heh sorkar, ki bor pynïaid ryngkat ka Meghalaya State Olympic Association, na ka liang u Bah DP Wahlang u la pynïasyriem ïa katei ka prokram kum ka jingïakhun ban pynkhreh ïa ka eksam civil service, ha kaba ka Meghalaya ka pdiang ïa ka 39th National Games.
“Ngi la leh bha haduh mynta bad ngi sdang ruh da ka rukom kaba itynnad kumta nga sngew ban ai khublei ïa baroh kiba la trei borbah.
Ka Games Secretariat ruh ka la trei shitom khlem shongthait," ong u Chief Secretary.
Katkum ka jingong jong u, ka bynta kaba hakhmat eh jong katei ka Games ka long ban wanrah nyngkong eh ïa ka jingshngaiñ bad kyntu ïa baroh ruh ba kin buh hakhmat eh ïa katei ka bynta.
Shwa kane, na ka liang u Co-Chairman ka NEOG 2022 ba dei ruh u Commissioner Secretary jong ka sorkar jylla, u Dr.
Vijay Kumar u la ong ba katei ka jingpynkhreh kadei kaba radbah bha namar kadei kaba la don bynta lang da baroh ha kaba bun ki la trei shitom la bun sngi bun taiew mynta.
La ïoh ruh ïa ka jingkren na u Bah Wanshan Kharkrang, Tournament Director ba dei peit ïa ka phutbol bad ruh na ka liang u Bah Rangksan Mawroh, ba peit ïa ka jaka sah jong ki nongïalehkai kumjuh ruh na ka DC jong ka East Khasi Hills Kong I Laloo.
Shillong, Naiwieng 09 : Kum ka dak jingai mynsiem bad kumjuh ban kitbok kitrwiang ïa u Samla Lamangkynsai Kharbuli, uba dei na ka shnong Lawsohtun bad uba la shah jied ban pynïasoh bad ka club ïalehkai Indian Super League, ka Hyderabad FC ha ka Under -15, u Bah Hamletson Dohling MLA ka Mylliem Constituency u la noh synñiang da ka song pisa sha utei u samla.
“Nga ngeit skhem ba une u samla un dang lah ban wanrah nam bad burom ïa ka shnong ka thaw bad ïa ka Jylla hi baroh kawei ha ki sngi ki ïa kiban dang wan," ong u Bah Hamletson Dohling.
Kum ban pynkynmaw hangne ba u samla Lamangkynsai Kharbuli uba dei u rangap kol uba ju shah hikai ha ka shlem jong ka PFR, u la shah jied na bynta ban don lang ha katei ka kynhun ki U-15 jong ka Hyderabad FC kaba deiruh ka lahduh jong ka Indian Super League (ISL) jong ka samoi 2021-22.
Jowai, Nailar 27: Ka kynhun ïalehkai jong ka Sikai FC kala long ka nongjop ha ka jingïalehkai kaba la long hynnin ka sngi Saitjaiñ da kaba pynliem ïaka Mawryngkneng Mission FC lyngba ka jingïashut Tie Breaker da 4-2 kol, haka lympung ïalehkai phutbol jong ka 7th Invitation Wahiajer Football Tournament 2023 ba la pynïaid da ka Wahiajer Sports Club.
Da kane ka namjop ka Sikai FC kala ïoh ka laïoh ban bteng ïa ka lynti ïaid ban rung sha ka Semi Final jong kane ka lympung.
Haba phai sha ka jingïalehkai hapdeng kine ki ar kynhun ka Sikai FC bad ka Mawryngkneng Mission FC, ka jingïakhun ka long marïabiang, bad ïathep mar shi 1-1 kol bad bad ym shym la don ba lah ban pynïakhlad haduh kaba kut jong ka 90 minit.
Ïa ki kol kaba nyngkong la thep da ka Mawryngkneng Mission haka minit kaba 12 lyngba u Ledrik War, hynrei ka kynhun Sikai FC kala ïoh ban pynphai kylla ïa katei ka shi kol haka minit ba 65 lyngba u Guiding Suna.
Hadien jong kane ka jingïakhaid la hap ban pynïakhun noh da ka jingïashut Tie Breaker ha kaba ka Sikai FC kala jop da 4-2 kol.
Ïaka nam Man of the Match la ïoh rah da u rangapkol (Goalkeeper) jong ka Sikai FC, u Edison Suna.
Ka jingïakhun ba bud kan long haka 31 tarik Nailar, 2023 hapdeng ka MLP Football Team pyrshah ïa ka Thadlaskieñ Veterans, bad ka por kan long 2 baje nohphaisngi kaba long ruh ka Quarter Final ba ar jong kane lympung.
Shillong, Naiwieng 09 : Ki thei ïalehkai phutbol U-17 ka Manipur ki la pynliem haduh 6-0 kol ïa ka kynhun ïalehkai jong ka Assam ha ka lympung 2nd North East Olympic Games 2022 kaba long ha ka sngi Ba-ar ha madan MFA, Third Ground, Polo.
Ha kawei pat ka jingïakhun, ki thei Meghalaya pat ki la mad ïa ka jingshah rem kaba 4-2 kol ha ka kynhun jong ki thei ïalehkai ka Mizoram.
Na ki 6 tylli ki kol jong ka Manipur ha kane ka sngi la ïoh ban thep haduh lai tylli tang ka L Babina marwei kata ha ka minit kaba 11, 29 bad ruh ha ka minit kaba 72.
Katba ka Meghalaya pat watla ka ïoh ban thep kol nyngkong tang ha ka minit kaba 13 lyngba ka Makrisha Songthiang pynban ka la mad ïa ka jingshah rem.
Hynrei dei tang ha ka minit kaba 26 ba ka Lalremruati ka la ïoh pynïakhaid lyngba ka bol kaba khyrwit kham najngai ha shwa ba ka Sandra BN kan khyrwit sha shi kol ha ka minit kaba 28.
Ka jingïakhun ha ka kylla miet ka la nang itynnad shuh shuh hadien ba ka Mizoram ka la ïoh ban thep sa ar kol kaba pynlong ïa katei ka kynhun ban ïoh lamkhmat da 4-1 kol lyngba ka Lalremruati ha ka minit kaba 65 bad sa shi kol pat lyngba ka Lalrinmawi ha ka minit kaba 73.
Na ka liang ki thei ka Meghalaya da ka jingïakhun tyngeh ki la ïoh biang ban pynkhih jar lyngba ka Ïarap Nongrum na ka bol ba la pashat da ka Sunalinda Ïawren.
Watla ka kynhun ka la ïoh mynsiem lyngba katei ka kol kaba ar hynrei ka Mizoram kam shym la ailad satia bad tad haduh ban da kut ka por ïalehkai, ka jingïakhun ka la neh da 4-2 kol.
Haba phai pat sha ka Manipur, katei ka kynhun ka la don haduh hynñiew ngut ki thei ïalehkai kiba don ha ka India-U17 bad kane ka la pynlong ïa ka Assam ba kan ym lah ban shan watla ka kynhun ka la ïakhun tyngeh.
Nalor ki kol jong ka Babina, ïa kiwei pat ki kol la ïoh ban thep da ka L Shelia Devi ha ka minit kaba 12, ka S Lynda Kom minit kaba 40 ryngkat bad ka shi kol ba thep hi da ka thei ïalehkai na Assam ha ka minit kaba 55.
Ka jingïalehkai mynta ka sngi jong ki U-17 ki kynthei, ka Arunachal Pradesh kan ïakhun pyrshah bad ka Mizoram ha ka Group 2 ha ka por 11 baje mynstep, bud pat sa ka Sikkim pyrshah ïa ka Manipur na ka Group 1 ha ka por 3:30 baje janmiet.
Khliehriat, Nailar, 27: Ka Jaiñtia Youth Federation -East Jaiñtia Hills ka pynrem jur ïa ki ar ngut ki nongtrei jong ka company Topcem ba kyrteng u Arun Kejriwal (AVP) bad Umesh Kumar (GM) Mine, kiba la kren khlemakor bad kren pynshit ha ka jingïakhih ha ka sngi ba pynlong ïa ka public hearing jongka Meghalaya Cement Lts ha shnong Thangskai bad ka seng ka kynnoh ruh ba dei na ka daw jong ki ban kan sa jia ka jingshah shoh bad shah bom naphang ki paidbah naduh ki khynnah rit bad ki kynthei khynnah ha katei ka sngi.
Lyngba u kyrwoh ba la phah da u President ka JYF-EJH, u bah John Pala bad u Secretary, u bah Becare Chyrmang ki la phnpaw bad ong ruh ba “Katkum ki dur bad ki video ba la iohi lyngba pathai khubor la iohi ba la bom la sympat, la kura bad kynjat naphang ïa ki paidbah khlem jingmap la kum ki mrad, kane ka jingleh ne jingkren pynshit jong kitei ki bar jylla kiba hukum ruh ïa ki pulit ban bom naphang ïa ki paidbah ryngkat ka ktien sih ktien sang wat hapdeng ka jingdon lang ki khynthei bad longkmie, ka dei ka bym lah satia ban pdiang hapoh ka imlang sahlang jong ka bri u Hynñiewtrep, ka seng, ka dawa jur ïa ki bor badei khmih jong katei ka Company ban beh kam syndon ïa kitei ki arngut ki bar jylla kiba long ki nongtrei jong ka company, u Arjun Kejriwal bad u Umesh Kumar, ha kahuh ka por ka seng ka kyntu ruh ïa ki pulit ban kem bad pynshitom ïa kitei ki bar jylla khnang ba kiwei pat ki nongtrei bar jylla kin nym don shuh kiban wan shim kabu ban hukum (order) ban phah shoh phah dat ne ban phah pyniap ïa ki paidbah "“Ha ka jingshisha ki nongtrei bar jylla ki dei tang ki nongbylla, kim don hok ei ei ruh ban leh trai khlieh, ban leh ba heh ban kren sih kren sang hapoh ka ri Khasi Khasi Jaiñtia jong ngi, ka seng ka maham ruh ba kum kane kam dei shuh ban jia nangne shakhmat ba ki bar jylla kiba trei company ban pyni bor lane pynshongshit lada don kino kino ki kynja public hearing ha ka Elaka Narpuh" Ha kajuh ka por ka seng ka kyntu ïa ka sorkar ba ka dei ban shim khia halor kane.
Ka seng ka phah ia ka jingkitbok kitrwiang sha baroh ki paradoh para-snam kiba la mynsaw ha katei ka sngi.
Ym lah ban len ha kine ki sngi bun na ki samla pule ha ka jylla ki hap ban mad ïa ka jingjynjar jong ka jingkyrduhkam kyrduh jam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ym lah ban len ha kine ki sngi, wat ki samla kiba la nang la stad ki la hap ban shu shong khlem kam namar ka jinghiran ka ïohkam ïohjam.
Katba nang mih ki snem ka jingjyllei ki samla kiba la nang la stad ka la nangjur.
Ka jinghiran ka ïohkam ïohjam ha kane ka Jylla ka long ruh namar ba ka Jylla kaba rit ka bym don satïa ïa ki karkhana ai kam kumba long sha kiwei kiwei ki jylla ha kaba ki samla wadkam ki kham ïabeh ban trei ha ki Kompani namar ka jingsïew kaba heh watla ki hap ban trei shitom.
Lah ban ong, da ki hajar ngut ki samla na kane ka jylla kiba la hap ban jngai na la ing tang namar ban leit wad jakpoh sha kiwei pat ki jylla namar ka jinghiran ka ïohkam ïohjam ha kane ka jylla.
Ka jingkylli ka mih hangne, hato ka sorkar jylla ka lah ban ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la dangkïew katba dangmih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la iduh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïakren lei lei ïa ki samla kiba la pyndep tang ïa ka degree level ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satïa ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki brïew na ka jylla kim pat lah ban trei ha kaba la hap ban wan na ki brïew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Shano ki polisi treikam ka Sorkar, watla kane ka jylla ka long kaba rïewspah ha ka jingdon ïa ki jaka jngohkai pyrthei kiba la ai sngewbha da ka marïang.
Haoid ym lah ban len, watla ka jngohkai pyrthei ka la kïew bha ha ka jylla pynban tang khyndïat ngut eh kiba lah ban ieng ha la ki jong ki kjat.
Lah ruh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khïa na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingïarap na ka bynta ki khun samla da kaba ïarap lyngba ki skhim sorkar bapher bapher, khang ban a ka bynta kito ki samla kiba ym donkam donjam ka long ka lad ka kabu ïa ki ba kin lah ban ieng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat banlen ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ïa ki brïew kiiba nabar namar shem jingeh ïa ki samla kiba la tbid ban trei wat kum h akitei ki jaidkam ruh.
Bun ruh na ki samla ki dang lehraiñ ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit barïa.
Hynrei bunsien pat ki samla kim juh phohsnïew da kaba trei ïa ki kamrit kam rïa ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam rïa.
Bunsien pat lada jyllei ki bar jylla ngi ïa ud bad ngi ïa kynshi kyneh ba ka sorkar kam shim khïa ban ïada ïa ki mynder.
Khatduh eh, kum ki samla kiba la shai bad kiba la nang la stad ngi dei ban don ïa ki buit ym tang ban shu ïa pyrta ba ym donkam donjam, hynrei ngim dei ban shlur ban trei la ha kino kino ki kam baheh ne barit.
Dei tang lada ki samla ki don ïa ka mynsiem ban trei bad ban tip lut ïa baroh ki jaid kam lah ban kyntïew ïa ki khun samla ha ka ïoh kam ïoh jam ne ka long ruh ka lad ba ngin khanglad ïa ki mynder kiba thmu ban wan rung sha ka jylla lada kum ki samla ki tip lut ïa baroh ki jaid kam.
Lada phai sha baroh kawei ka Jylla Meghalaya, bun ki kam khaii pateng la bat lakam da ki mynder bad ki bar jylla bad wat ka ïewduh, ka police bazar kiba long ki ar tylli ki ïew bapawkhmat ka Jylla kiba ju long ka plïangja jong ki trai jylla pynban ki la long mynta ki nongkynti jong ki bar jylla bad ki mynder ri.
Nongstoiñ, Nailar, 27: Ka seng Hynñiewtrep Youth Council West Khasi Hills, ka la rai ban boycott ne pynsangeh ïa ka jingkhaïi ïa ka dewbilat TOPCEM ha West Khasi Hills, namar ka jingjia shah thombor ki paid nongïakhih pyrshah ïa ka jingthmu pynheh kane ka kompeni ïa ka karkhana ha Thangskai, East Jaiñtïa Hills.
Ka HYC West Khasi Hills ha ka sngi saitjaiñ, ka la sam ïa ki shithi lyngba ki Unit ba kynthup ïa ka Nongstoiñ, Mawshynrut bad Rambrai Circle, sha ki nongkhaïi dewbilat hapoh ka District, ban kyrpad ïa ki ban sangeh noh ha ka ban shim ne die ïa ka dewbilat TOPCEM.
“Kum ka seng ngi pang ka mynsiem ban ïohi ïa ki para ri ki para doh kiba shah khñiot beiñ, kiba shah leh beiñ bad kiba shah shoh shah bom ha ki Pulit, lyngba ka jingkynshoit ki trai bad ki nongtrei katei ka karkhana dewbilat ha Thangskai, ki bym kheiñ shuh ïa ki kynthei haduh ba bun ki la mynsaw", ong ka kyrwoh na u President Lumlang Kharsyiemlieh bad General Secretary Wantei Lyngdoh.
“Ngim lah ban shu sngap halor kane, kumta ngi kyrpad ïa phi ki nongkhaïi dewbilat ka thaiñ ba kin sangeh noh ban shim ne die ïa ka TOPCEM kaba la pynmih na Lumshnong, East Jaiñtia Hills District", ong ka kyrwoh na ki nongïalam ka seng.
Ka HYC ka ong ba da ka jingkyrshan jong ki nongkhaïi dewbilat, ka sngew ban ong ba katei ka kompani kan ym ïohlad shuh ban leh ba heh.
Ha kajuh ka por kan pyntlot noh ïa ka jingïoh kamai kaba shu kjit na ki trai shnong ka Jylla.
Ha kajuh ka por, ka HYC WKH ka buh jingkylli ïa ka tnad Pulit ka East Jaiñtia Hills ba hato ki la shah pynïaid ha ka TOPCEM haduh ba kim salia ban shoh bad bom ïa ki paidbhur kiba ïakhih ban ïada ïa ka mariang bad ki jingmyntoi jong ki trai shnong.
Ka seng khatduh eh ka buh ïa ka jingkyrpad ïa ki paidbah ka West Khasi Hills baroh kawei, ba kin ym thied shuh ïa ka dewbilat TOPCEM, namar kaei kaba la jia ïa ki paidbah ha katei ka jaka ka long ka bym lah ban pdiang da lei lei hapoh ka Jaidbynriew.
Jowai, Nailar, 27: Ka jingsniew shaba palat jong u surok Samatan-Mynsoo kala buh jingeh haka leit ka wan jong ki paidbah naka daw ka jingtih maw pathar jong ki briew haki bynta ka wah Mynsoo hashwa ban poi ka jingkieng Wah Myntang West Jaiñtia Hills District.
Kiba bun na ki paidbah kila pynsngew ïa kane ka jingeh kaba kila mad la kumba san snem mynta, ha kaba ka surok ka don hapdeng ka jingkhohruh khohram bad ym don shuh kiba peit bad pynbha hynrei la eh sah ïa ka kumto.
Kitei ki paidbah kila pyntip ba ynda ki kali kiba la poi ha katei ka jaka ba tih par maw khamtam ha ka por ba slap ka buh jingeh ïa ki kali ba jam, haduh ba ka pynlong ïa ki nongleit nongwan ban hiar khynñiat ïa ki kali ban pynlait shiliang.
Ki paidbah na katei ki thaiñ bad kumjuh ïa kiba ïaid lynti na katei ka surok ki buh ka jingkyntu na ka sorkar khamtam ïa ka tnad PWD ba kan shimkhia mardor ïa kane da kaba maramot noh ïa ki bynta jong katei ka surok kaba la sniew shaba palat.
Ha kaba ïadei bad katei ka par maw ruh la dei ban hukum ïa ki nongtih ba kim bit ban tip maw shuh bad la kyntu ïa ki bor shnong bad ïa ka sorkar ba kin shim khia ïa kane namar jingbteng ban tih maw ha katei ka jaka ka dei ka daw ba wanrah ïa ka jingsniew bad ka jingpynjot pynpra ïa ka surok.
Nongpoh, Nailar, 27: Ka jingsniew palat ka surok na Bhoirymbong sha Kyrdem kaba don kumba 9 km ka jingjngai ka la pynsyrtok shisha ïa ki paidbah ha ka leit ka wan bad na ka daw ka jingsniew jong katei ka surok ka la wan rah ka jingduhnong kaba khraw ïa baroh ki paidbah kiba hap ban pyndonkam ïa katei ka surok na ka bynta ka leit ka wan.
Kum ban pynpaw kane ka surok ka dei ka surok PWD ha kaba ka dei ruh kawei na ka surok kaba donkam bha na ka bynta ki paidbah bad da ki phew tylli ki shnong ki pyndonkam ïa kane ka surok ban ïaid ban ieng bad na ka bynta ki jingdonkam bapher bapher lyngba kane ka surok.
Kiba bun ki riew paidbah ki la ju pynpaw jingeh na ka por sha ka por bad khatam ki Kali kamai ki shem jingeh ban ïaid na kane ka Kali, namar ka jingsniew ka surok ka la long shaba palat liam.
Kumba la lap bad sakhi ruh ka jingsniew kane ka surok ka la long ha baroh shi lynter naduh na Bhoirymbong ter ter shaduh ka Shnong Kyrdem bad haba phai ruh ïa kiwei ki bynta jong ka surok kumba pynïasoh na Nongthymmai sha Mawbeiñ bad ka surok na Kyrdem sha Khyndewso ruh ka dei ka surok kaba la donkam ban maramot bad ban pynbha, hynrei kumba long haduh mynta ka sorkar jylla lyngba ka tnad PWD kam shym la lah satia ban maramot ne pynbha ïa kine ki surok paidbah.
Kaei kaba sngewkhia halor ka jingsniew jong kane ka surok, ka dei ha ka pang ka shitom bad wat ki longkmie kiba armet la shem jingjynjar ban ïaid na kane ka surok ha kaba ka sniew ka surok ka la long kumba ïaid Kali kulai namar ha shi lynter ka surok la dap tang da ki thliew ki syar suda ha kaba ka rong kaba la siang ka la khoh ban jot rathai.
Kum ban pynkynmaw, ha ki snem ba la leit noh na ka liang ka Raid Madan Kyrdem ryngkat ki paidbah ruh ki la dep ba maramot ïa kane ka surok shi bynta ban pynsuk ïa ki paidbah ha ka leit ka wan, hynrei kane kam shym la neh slem bad namar ba ym lah ban siang da ka rong kane ka surok ka la jot biang bad ka la kylla long kum ka surok khyndew ne ka surok maw.
Halor kane ka jingsniew kane ka surok ka la ktah ïaki paidbah ha baroh ki liang, ha kaba ka surok na Bhoirymbong kaba dei ban poi tang da ki 15-20 minit ban poi sha Bhoirymbong bad namar ka jingsniew ka surok ka la shim por da ki kynta bad kane ka la dei kawei na ka jingeh kaba khraw ha kaba baroh ki paidbah ki la shu khñium beit haba ïaid lyngba kane ka surok.
Kiba bun ki riew paidbah ruh wat la kim shym la lah ban pynpaw ïa ka sur sha ka sorkar ne ka tnad PWD bad ka jingangnud jong ki, ka long ba ka sorkar lyngba ka tnad PWD kan shim khia noh ban pynbha ïa kane ka surok, namar ïa kane ka surok la pyndonkam ban ïaid da ki paidbah ha ka leit ka wan, ki khynnah skul bad wat kiba pang ba shitom bad ka jingsniew palat kane ka surok ka la buh jingeh ïa ki paidbah ha baroh ki liang.
Nongpoh, Nailar, 27: Hadien baka samoi treikam jong ki nongïalam barim kala poi noh sha kaba kut, ka Western Ri-Bhoi Dorbar and Social Welfare Organization haka 26 tarik mynta u bnai kala ioh ban jied biang ïaki nongïalam ba thymmai, ban shimti ïaka kam ban ai ka jingshakri sha ki paidbah ka thaiñ Western Ri-Bhoi, bad napdeng ki 107 tylli ki shnong ha katei ka thaiñ kumba 57 tylli kila wan ban shim bynta haka elekshon ban jied ïaki nongïalam ba thymmai bala pynlong ha ïing Dorbar ka Western Ri-Bhoi Dorbar.
Ha katei ka jingjied ïaki nongïalam ba thymmai u Bah Najim Kharmalki u ba dei ruh u President ba rim ka Western Ri-Bhoi Dorbar u la shah pynliem noh ha u Bah Eniasroy Rani haka jingjied ïaka post President bala pynïaid da ki Presiding Officer bala jied da ka EC haka 9 tarik mynta u bnai kiba la shim ruh ïaka bynta ban pynïaid ïaka elekshon katkum ki kyndon bala buh.
Haba phai sha ka jingjied ïaki nongkitkam ba thymmai ha katei ka sngi haka post President ki kyrtong ki don 3 ngut ba kynthup ïa u Bah Najim Kharmalki, Bah Eniasroy Rani bad u Jobin Patho, hynrei u Bah Eniasroy Rani naka shnong Umsong u la jop ïaka Post President katba ïaka Post Secretary la jop da u Bah Langishkar Wahlang naka shnong New Jirang bad la ioh ruh ka jingai jingmut naki paidbah nong wan shong Dorbar ba ïaki post Vice-President yn jied da ka Voice Vote bad la mynjur lang ban jied ïa u Bah Centerwell Doloi naka shong Sohkyrbam Domphlang bad u Petalman Thangkhiew Sordar ka Patharkhmah kum ki Vice- President.
Nalor kitei ki nongïalam ba hakhlieh jong katei ka kynhun la jied ruh ïa u Bah Ambrose Doloi naka shnong Jereibasai kum u Assistant Secretary, Bah Ripolas Nongtri na Patharkhmah kum u Treasurer bad ar ngut ki Adviser ba kynthup ïa u Bah Esman Lyngdoh na Umkynsir bad Bah Najim Kharmalki na Patharkhmah lem bad 20 ngut ki EC member naki Circle bapher bapher ka thaiñ Western Ri-Bhoi.
Na ka liang kitei ki nongïalam ba thymmai naduh u Bah Eniasroy Rani bad u Bah Langishkar Wahlang kila pynpaw ka jingsngewkmen hadien ba kila shah jied kum ki nongïalam ba thymmai ban shimti ïaka lyngkor hadien bala pynlong daka elekshon kaba khuid ba suba bad kyrmen ruh ba kin ai ka jingshakri kaba bha tam naka bynta ki 107 tylli ki shnong haka thaiñ Western Ri-Bhoi bad kyrpad ruh ïaki paidbah ban ai ka jingïatreilang naka bynta ban saiñdur thymmai khamtam naka bynta ka bha ka miat bad ka roi ka par jong ki shnong katei ka thaiñ.
Nongstoiñ, Nailar, 27: Katkum ka jingïoh ujor na ka lïang ki paidbah ka thaiñ halor ka jingleh torti ki trai petrol pump ha ka rukom theh umphnïang ïa ki kali, ha kaba bun ki petrol pump jong ka thaiñ Riangdo, Nongstoiñ, Nongspung ki la shim kabu bha.
Ki paidbah ka thaiñ ki la ïohi ba don kiba thep duna ïa ki liter, don ruh kiba khleh da ka um ïa ka umphniang.
Kane ka la wanrah ïa ka jingpynsniew ïa ki kali bad ruh ka la wanrah ïaka jingshim kabu ki trai jong ki petrol pump.
La kynnoh ruh ba don ruh ki nongtrei petrol pump khamtam kiba dei na bar jylla, ki sdang ban leh heh bad leh thlia bad ruh ban kren da ki ktien ki bym sngew tynnad bad bym lah pdiang ha ka im lang sah lang.
Ka jingleh torti jong ki trai ki petrol pump ka thaiñ, ka la wanrah ïa ka jingbitar jong ki paidbah bad ki paidbah ki la ud ïa ki jingsniew ki kali jong ki, hadien ba lah dep thep ïa ki Umphniang na ka daw ka jingkhleh da ka um ïa ki petrol bad diesel.
Kane ka jingud jong ki paidbah shaphang kane ka bynta ym ju don mano mano ban teh lehkam ïa kane ka phang khamtam na ka tnad sorkar kaba dei peit ha kane ka liang.
U General Secretary ka WKSU Central Body Mondaystone Lyngdoh, u la maham kaba tyngeh ïa ki trai petrol pump bad ki nongtrei, ba lada dang lap ba dang don kano kano ka jingleh torti ha ka rukom theh Umphniang bad ha ka rukom ban kren ïa ki ktien bym lah ban pdiang, ka seng kan ai da ka jingpynshitom kaba tyngeh bad ruh kan leit khang tala shisyndon.
Khliehriat, Nailar, 27: Ki nongïalam bad ki dkhot jong ka Khasi Students Union Huroi Unit ha ka jingleit jurip ïa ka Sub Centre ha shnong Huroi, myn ha kine ki khyndiat sngi ba la leit, ki la lap ba dang don shibun kiba dang duna hapoh katei ka centre ai jingsumar kaba don ruh ha ka thaiñ ba khappud bad ka ri BangladeshHaba ki dkhot ka seng ki la ioh ban ïakren bad ki nongtrei jong katei ka Sub Centre, ki la ioh jingtip ba wat tang ka um kaba dei ka jingdonkam ba kongsan kaba hakhmat eh ruh kam don ha katei ka Sub Centre, nalor kata ka don ka jingduna ha ka bor ding, ki jaka thiah ban pynkha khyllung ruh ym pat don satia, ki jaka ban pynthiah ïa ki khyllung kiba dang shu dep kha ruh ym don“Haba ka KSU Huroi ka la iohi bad sakhi da la ki khmat ïa kine ki jingduna kiba don hapoh kane ka sub-centre, ka seng ka dap da ka jing sngewpang nud haduh kata katta" ong u kyrwoh bad ka seng ka kynthoh jur ruh ba kane baroh ka paw ba ka dei ka jingshah lehbeiñ ki paitbah ka thaiñ khappud ka la long shaba palat bad ruh ka paw shynna ka jingshah ieh beiñ khamtam kito ki longkmie ki ba armet kiba kha khyllung bad kumjuh ruh ki paidbah ki ba pang ba shitom.
“Kaba pynlyngngoh shuh shuh ïa ka seng, ka long ba ha kane ka Sub-Center ym don ruh wat tang ki dawai na bynta ki paidbah jong ka shnong bad ka thaiñ ba kin dih haba wan lap ka pang ka shitom bad ki paidbah kiba ju iathuh ruh ba ym ju don bad ym ju ioh dawai na katei ka sub centre haba ki leit ban wad dawai, kane ka pyni shisha ïa ka jingleh beiñ jong ka sorkar ïa ki paidbah ba shong ba sah ha khappud Bangladesh"Hadien ba ka seng ka la lap bad sakhi ïa ki jingduna baroh, ka seng ka dawa jur na ka bor District jong ka East Jaiñtia Hills District bad kumjuh ruh na ka nongmihkhmat ka thaiñ, kaba dei ka MLA jong ka 5-Sutnga Saipung constituency, ka kong Santa Mary shylla bad khamtam eh ïa ka sorkar jylla, ba ki dei ban shimkhia lem halor kine ki jingeh ba ki paidbah ki ïakynduh khamtam ha kum kane ka por ba dei ka aiom slap ha kaba ki briew ka thaiñ ki pang ki shitom ki kynduh jingeh bad ki shitom jingmut ruh bad ki don ruh bunsiem ha ka kut lad namar ka jingbym don ki kali ïew kiba iaid ha ka thaiñ khappud, namar ki kali kim lait ban iaid na ka daw ka jingsniew palat ka Surok na Huroi ban poi shaduh surok national highway Sonapur.
“Balei ka jingshah lehbeiñ ka jingshah ieh beiñ ki paidbah kiba sah ha khappud bad ka Bangladesh ka dang ïai bteng haduh kine ki sngi? buh jingkylli ka KSU Huroi Unit ïa ka sorkar jylla halor kane ka jingeh ki paidbah khappud ki iakynduh" pynkut u kyrwoh na ka seng.
Shillong, Nailar, 27: U Assistant General Secretary ka Hynñiewtrep National Youth Front (HNYF) u Bah Edward Thangkhiew ha ka sngi Saitjaiñ u la phah ïa ka shithi iehnoh kam sha u President jong ka HNYF, Central Body Bah Sadon Blah naduh mynta ka sngi na ki daw shimet bym lah satia ban kiar.
“Ngam don eiei ban pyrshah ne kano kano ka jingïapher jingmut ïano ïano ruh hynrei tang ka jing khublei bad kitbok kitrwiang ïa phi bad ka seng jong ngi ka HNYF ba phin nanglah ban ai ka jingshakri kaba khambha ïa ka Bri u Hynñiew trep baieid jong ngi bad lada don kano kano ka jingïarap nga kloi ban ai ka kti kamon ka kti kadiang ha kaba ïadei bad ka seng," ong u Bah Thangkhiew.
Nongpoh, Nailar, 27: Uwei u rangbah u la duhei ïa la ka jong ka jingim na ka jingmynsaw jur hadien ba u la shah syllad ha kawei ka kali ka bym lah ban ithuh ha Lumumpih ha surok Umsning By-Pass.
Kane ka la jia ha ka janmiet sngi Saitjaiñ ha ka por 5:00 baje eiei ha kaba une u rangbah uba la tip kyrteng kum u Bah Hamanroy Cajee, 56 snem uba trei ha ka tnad Agriculture, Shillong u dang thmu ban leit phai shala iing hadien ba u la wan na jaka trei hynrei yn da poi ha ka shnong Lumumpih shuwa ba un leit sha la iing u la ngat ha kane ka jingjia ha kaba kawei ka kali rong iong bym lah satia ban ithuh ka la syllad beit ïa u bad hadien ba dep tynrah ka la phet krad na kane ka jaka.
Ïa une u rangbah la pynkit marmar sha Umsning CHC hynrei ki doctor ki la pynbna ba u la khladnoh shuwa ban poi sha jaka sumar namar ka jingmynsaw kaba jur.
Na ka liang jong ki Pulit ki dang pynlongka jingtohkit ban lapdien ïa ka kali.
Shillong, Nailar, 27: Da ka jingshimkhia jong u MDC ka Mawkhar Pynthorumkhrah Constituency u Bah Pynshngaiñ N.
Syiem, ka Dorbar Shnong Lum shyiap ha ka sngi Saitjaiñ ka la ïoh ïa ka trok kit ñiut ba la pyllait paidbah ha ka jingïalang kaba lyngkot ha Taxi Stand Lumshyiap.
U Bah Pynshngaiñ Syiem uba long ruh u Deputy Chief Executive Member (Dy.
CEM) jong ka Khasi Hills Autonomous District Council (KHADC) uba la long kum u Kongsan ha kane ka sngi, u la ïathuh ba ïa kane ka trok kit niut la bei pisa ban thied da ka District Council lyngba ka Tied Grant jong u snem 2020-21 na ka Finance Commission.
Ha ka jingot ribbon ïa kane ka trok kit niut, la sakhi lang da u Rangbah Shnong u Bah Phira Khongphai, u Secretary Shnong u Dr Khampher Phawa, ki nongkitkam jong ka Executive Committee, ka President jong ka Seng Kynthei ka Kong Marylin Pathaw, u President ka Seng Samla u samla Khrawpyrkhad Mynsong lem bad ki paidbah nongshong jong ka shnong Lumshyiap.
U Bah Pynshngaiñ Syiem haba kren ha kane ka sngi u la pynpaw ba ka jingpynïoh jong u ïa kane ka trok kit ñiut na ki thliew ing jong ki nongshong ka shnong Lumshyiap ka long hadien ba ki nongïalam ka shnong ki la pan jingïarap na u namarba ka kali kaba rim kam lah shuh ban treikam hadien ba ka la don kumba 11 snem tam eiei.
U la kyntu ïa ki nongpynïaid ïa kane ka kali ba kin pyndonkam hok katkum ka jingdonkam bad ban ban ym pyndonkam bakla lane na ka bynta ka jingmyntoi shimet jongno re jongno.
Shillong, Nailar 27 : Ka Meghalaya College Teachers’ Association (MCTA) ha ka sngi u Blei ka la pynshai ïa ka nongrim ba ka ieng ban pyrshah ïa ka jingpyntreikam ïaka National Education Policy ha kane ka snem 2023.
“Phi lah ban kylli lane wohnia balei ba ka Meghalaya College Teachers’ Association (MCTA) ka pyrshah ïa ka jingpyntreikam ïa ka NEP ha kane ka snem 2023 wat haba kiba bun na ki Principal, lait noh katto katne na ki, ki la pdiang ïa ka.
Hato ki nonghikai kiba dei tang ki nongtrei kim dei mo ban shu kohnguh beit ïa ka hukum jong ki bor bahalor?," ong ka kyrwoh ba la phah da u Dr.
AW Rani General Secretary.
Katkum ka jingong jong u, la ong ba ym don jingartatien ba kano kano ka polisi ka don la ki jong ki jingbha bad jingbymbha hynrei u kwah pat ban pynshai ba ka University Grants Commission (UGC) ka la pynbna ïa ka korikolom bad Credit Framework bathymmai na ka bynta ki khynnah pule kolej ha u bnai Nohprah jong ka snem 2022.
“Hynrei ka UGC kam shym la ong pat ba dei ban pyntreikam ïa kane naduh ka snem 2023.
Ha kaba ïadei bad kane ka jingbthah jong ka UGC, ka NEHU ka la thaw ïa ka komiti bakyrpang ban peit halor jong kane ka kam.
Dei halor kane ka nongrim ba ka NEHU ka la khot ïa ka jingïalang bakyrkieh jong ka Academic Council ha ka 28 tarik Lber, 2023 ban pynkhreh ïa ka korikolum bad Credit Framework ba thymmai na ka bynta ki samla pule ha ki kolej, kata, katkum ka jingkdew ha ka NEP 2020.
Ïa ki rai jong kane ka jingïalang la phah kopi ruh sha ki dkhot jong ka Council ha ka 5 tarik Ïaïong, 2023.
Ha katei ka jingïalang la don ruh ki nongmihkhmat napdeng ki nonghikai kolej kiba dei ha kajuh ka por ki dkhot jong ka MCTA.
Ki don ruh ki nongmihkhmat na ka liang jong ki Principal tangba ki bym ju kren koit ne nohsynñiang eiei ha ka jingïatai jong ka Council," ong ka kyrwoh.
Shuh shuh la ong ba hadien ba ki nongmihkhmat na ki nonghikai ki la sngewthuh na ka jingïatai ha ka Council ba kan sa don ka jingkiew ha ki sobjek pule katkum ka korikolom thymmai, ki la ïeng ban pyninia ba lada kam don ka jingpynkhreh kaba paka na ka liang jong ki kolej kum kaba thung nonghikai shuh shuh, pynheh ïa ki jaka pule, pynbiang ïa ki kot pule bad kumjuh ruh ka jingkyrshan na ka sorkar jylla, ka jingpyntreikam ïa ka korikolom thymmai hapoh jong ka NEP kan long kaba pulom.
Hadien kata, ïa ka syllabus na ka bynta ki kolej bad kumjuh ruh ka jingpynkylla ïa ka ordinance la wanrah kyrkieh ha ka jingïalang jong ka Academic Council kaba la long ha ka 19 tarik bnai Jymmang 2023.
Ha kajuh ka por, ka MCTA ka la shong jingïalang bad ka Meghalaya College Principals’ Council (MCPC) ha kaba ïadei bad ka NEP.
Ki Principal ki la pynpaw ïa ka jingeh bad jingbymlah jong ki ban pyntreikam ïa ka NEP ha kane ka snem 2023.
Ka MCTA bad ka MCPC ki la ïasnohktilang ban leit kynduh ïa ka sorkar jylla ban pynpaw ïa ka jingbymlah ban sdang ïa ka NEP ha kane ka snem 2023.
Dei ruh ha kaba kum kane ka por ba ka jingpynrung klas ïa ki khynnah first year ka la ïaid shakhmat katkum ka syllabus kaba rim namar ba haduh kane ka por ym shym la don jingbthah eiei na ka liang jong ka NEHU ban pynrung klas ïa ki khynnah katkum ka NEP.
La ïathuh ruh ba dei halor kane ka nongrim ba ki nongmihkhmat na ka liang ki nonghikai ki la buh ka jingkyrpad ha ka Academic Council ba ym dei ban pyntreikam ïa ka NEP naduh ka samoi pule 2023.
Ïa kane la kyrshan ruh da ki ba bun ki dkhot kiba don ha ka Council, kata, ha ka jingïalang kaba la long ha ka 19 tarik u Jymmang 2023.
“Hadien ba u Chairman jong ka meeting u la sngewthuh ba ym lah ban shimrai ban pyntreikam ïa ka NEP ha kane ka snem 2023, u la kdat noh ïa ka sharud bad ailad ban ïakren tang halor ka jingthaw ïa ki syllabus bad jingpynkylla ïa ka ordinance.
Te hynrei namar ba ïa ki syllabus bad kumjuh ka ordinance ym pat dep shna pura, kumta la pynwai noh ïa ka jingïalang.
Ha ka 25 tarik Jymmang 2023 ka la don sa kawei pat ka jingïalang hapdeng jong ka NEHU, ki Principal bad ka sorkar jylla ha State Convention Centre.
Ha kane ka jingïalang ki Principal ki la pynpaw biang ïa ka jingbymlah ban pyntreikam ïa ka NEP ha kane ka snem 2023.
Na ka liang jong u Myntri ka pule puthi jong ka sorkar jylla ruh u la pynpaw ba ka sorkar kam pat long kaba la khreh na bynta kane.
La pynpaw ruh ïa kane ka jingkren jong u Myntri ha ki lad pathai khubor ha ka 2 tarik Jylliew, 2023.
Ïa ka jingïalang jong ka Academic Council la pynlong biang ha ka 2 tarik Jylliew, 2023 bad dei hangne ba la pdiang ïa ka syllabus bad ka ordinance ba la pynkylla.
Ïa ki rai jong kane ka jingïalang la sam sha ki dkhot ha ka 28 tarik Jylliew, 2023," bynrap biang ka kyrwoh.
Ka kyrwoh ka ong ruh ba ki sngew lyngngoh ba ha ka 12 tarik Naitung 2023 ka la wan pynban ka hukum na ka NEHU ba dei ban pyntreikam noh ïa ka NEP ha ki kolej naduh ka snem 2023.
“Ka long ruh kaba sngewbynñiaw shikatdei eh ba wat ki Principal kiba don hapoh ka shatri jong ka MCPC ki pdiang ïa kane ka hukum.
Kane ka jingpdiang jong ki Principal ïa katei ka hukum kaba beaiñ bad bymshongnia ka long ka jingshet kylla ïa ka MCTA bad buh ruh ïa ka lawei ki khynnah pule ha ka umdum.
Ka jingkylli kaba ngim ïoh jubab haduh mynta ka long aïu ki kolej ki la leh ban pynkhreh na bynta ka jingpyntreikam ïa ka NEP hadien jong ka 25 tarik Jymmang 2023 ban pynlong ïa ka kaba ïaid beit ïaid ryntih.
Ngin sngewkmen shibun ban ïohsngew ïa ka jingpynshai na ki Principal halor jong kane," ong ka kyrwoh.
Shuh shuh la bynrap ruh da kaba ong ba MCTA ka dei ka seng kaba ïeng halor ka nongrim bad ka ngeit ba khlem ka jingpynkhreh kaba janai, ka jingpyntreikam ïa ka NEP 2020 kan long kaba pulom bad pynduhnong ïa ki khynnah pule.
Ka la ong ruh ba ka MCTA da leilei ruh kan ym pyndem tdong ha kino kino ki hukum kiba beaiñ.
Ki nonghikai kim lah ban long jingshai ïa ka imlang sahlang lada ma ki hi ki ïaid ha ka jingdum bad kohnguh matlah ïa ki hukum kiba kiba bakla.
Shillong, ‘Nailar, 27: Ka Hynñiewtrep Youths Council (HYC) ka la kynthoh tyngeh ïa ka Sorkar Jylla kaba phah ïa ki Pulit pahara ha khappud tang 10-15 ngut katba ïa ki Karkhana pynjot mariang la pynbiang ïa ki Pulit pahara 50-60 ngut.
“Ha kine ki khyndiat sngi, ngi ïohi ba don ar jait ki Pulit ha kane ka jylla ka jong Ngi.
Ka kynhun Pulit kaba nyngkong ka dei jong kito ki Pulit kiba bom kput ïa ki paidbah, ki Pulit shynrang kiba ktah kti bad bom dusmon ïa ki longkmie, ki Pulit kiba don 50-60 ngut kiba ieng rasong ha ryngkat ki tiar ïaleh kum ki Tear Gas bad ki suloi ban ïada ïa ki Karkhana jong ki bar jylla bad kumjuh ruh ka kynhun Pulit kaba shah hukum ha ki heh bar jylla jong ka Topcem ban bom kput ïa ki khun Hynñiewtrep.
Sa kawei pat ka kynhun Pulit ka dei kaba don ha khappud (Block 1 Area) Khanduli Sector.
Kine ki Pulit ha khappud kiba don kumba 10-15 ngut kiba hap ban mareh na ki jaka ap pahara ban ïada ïa la ka jingim namarba ki tieng palat ïoh shah lun maw bad shah siat da ki jri ha kita ki Karbi," la ong u kyrwoh ba la phah u General Secretary ka HYC sha ki lad pathai khubor ha ka sngi u Blei.
“Ki jingkylli kiba ngi kwah ban kylli na u Myntri ka tnat Kam Pohing ka Jylla, ka long hato hakhmat ka Sorkar Jylla ka dang kham kor ki karkhana pynjot mariang ne khamkor u pud u sam bad ki khun Hynñiewtrep bashong basah ha Khappud? Balei la buh Pulit tang 10-15 ngut ha Khanduli Sector hynrei da ki 50-60 ngut pat ban ïada ïa ki Karkhana pynjot mariang? Balei la ai hukum ïa ki Pulit ïada karkhana pynjot mariang ban pyndonkam Tear Gas, ban bom kput ïa ki paidbah, ban phah ktah kti ha ki Pulit shynrang ïa ki longkmie katba ym shym lah ai hukum pat ïa ki Pulit ha khappud ban pyndonkam ïa ki suloi ba ki bat ha ki kti ban ïada ïa u pud u sam ne ban siat Tear Gas ïa kita ki Karbi kiba wan rung shapoh u pud u sam ka Jylla ha Lapangap?" la buh jingkylli ka HYC.
“Ka Sorkar bad ka tnat Pulit ki dei ban jubab halor kine ki jingjia.
Hato kine ki Pulit ki phet hi ba ki tieng ïap bad ba duna briew ne namarba kim ïoh hukum na ki bahalor ban bom bad siat ïa ki Karbi kiba thmu pynïap ïa ki Pulit bad ki paidbah ha Khappud? Balei ngi ong ba ki Karbi ki thmu pynïap ïa ki Pulit bad ki khun Hynniewtrep ha Lapangap ka dei namar katkum ki Pulit Meghalaya, lada phi lun maw ne siat da ka jri kata ka ladei ka kam thmu pynïap briew bad ïa kata ngi lap lyngba ka jingjia ba dang shen ha Tura ba shah lun maw ka Mini Secretariat, ki Pulit ki la thep ha ki kyndon thmu pynïap briew ïa ki paidbah kiba don ha kato ka sngi.
Lada ka Sorkar kam lah ban ai hukum ïa ki Pulit ha khappud, te balei pat la ai hukum ban siat Tear Gas ïa ki nonghikai, balei la ai hukum ban bom kput da ki lathi ïa ki longkmie ha Lumshnong bad balei la ai hukum ban siat ïap ïa u (L) Cheristerfield Thangkhiew?" la buh jingkylli shuh shuh ka HYC.
“Ngi dawa ba ka Sorkar ka dei ban phah da ki spah ngut ki Pulit ha man ki Border Out Post (BOP) bad ha ki Out Post (OP) ha ki khappud ha ryngkat ki tiar ïaleh kiba biang bad nalor kata ka dei ban ai hukum noh mardor ïa ki Pulit ba ki dei ban pyndonkam ïa ki Tear Gas, ban kawut lathi bad siat ruh lada donkam ban ïada ïa u pud u sam bad ïa ki paidbah ha khappud," ong u kyrwoh.
“Lada ka Sorkar kam nud ban phah Pulit da ki spah ha ki BOP bad OP ha ki khappud ha ryngkat ki tiar ïaleh bad ka hukum kaba shai, na ka liang ka seng ngi dawa ba ka la bha ïa ka Sorkar ba kan shu ai noh da ki tiar ïaleh kum ki suloi, ki kuli bad kiwei kiwei ki tiar ïa ki riewpaidbah ha khappud ba kin ïada hi noh ïa la ka khyndew ka shyiap bad ïa la ka jingim namar kumba ka long mynta ym i shaniah ïa ki Pulit ka Meghalaya," la kynthoh ka seng.
Shillong, Nailar 27 : U Myntri Rangbah duh u Narendra Modi un sam palat 51,000 tylli ki shithi thungkam sha ki shipai CAPF ba dang rung kam thymmai ha ka 28 tarik Nailar, 2023.
Ha ka jingïalang lyngba ka bor internet u Myntri Rangbah duh un plie ïa ka bynta kaba 8 jong ka Rozgar Mela bad un ai jingkren ha 45 tylli ki jaka.
Hapoh ka Mission Thung Kam, ka Sorkar India bad katto katne ki Jylla/UT ki la pynlong ïa ki Rozgar Mela ha kylleng ka ri bad sam ïa ki shithi thung kam sha ki lak ngut ki samla man ka bnai.
Ha ki jingïalang bapher bapher jong ka Rozgar Mela, la pynbeit ïa ka jingïalang ban long lashai ka sngi ha 45 tylli ki jaka ha kylleng ka ri ban sam 51,106 tylli ki shithi thung kam sha kiba shah thung kam thymmai.
Ha nongbah Shillong, u Myntri Khynnah jong ka Sorkar Pdeng ba dei khmih ïa ka MSME, u Bhanu Pratap Verma un pynïaid ïa ka jingïalang ban long ha Rai Auditorium, HQ DGAR, Laitkor.
Lyngba kane ka prokram Rozgar Mela, ka Tnat kam Pohïing jong ka sorkar pdeng ka\ la pynrung kam ïa ki samla ha ki kynhun shipai bapher bapher jong ka sorkar pdeng ki CAPF kum ka CRPF, BSF, Shashtra Seema Bal (SSB), Assam Rifles, CISE, ITBP bad Narcotics Control Bureau (NCB) kumjuh ruh ka Tnat Pulit jong ka Delhi.
Kiba shah thung kam thymmai kin lah ban ai jingshakri ïa ka ri da kaba ïasoh bad ki kam jong ki ha ki CAPF bapher bapher bad kin sakhi ïa ka India@2047.
Kiba shah thung kam thymmai, kiba la shah jied na kylleng ka ri, kin ïasoh bad ka kam ha ki kyrdan bapher bapher kum Constable (General Duty), Sub-Inspector (GD) bad ki Non-GD Cadre Post ha ki kynhun bapher bapher hapoh ka Tnat kam Pohïing jong ka Sorkar Pdeng.
Ka Rozgar Mela kalong ka sienjam na ka bynta ka jingpynurlong ïa ka jingkut jingmut jong u Myntri Rangbah duh na ka bynta ka jingpynmih lad ïoh kam.
Ha ka taiew kaba lah dep nga la thoh ïa kawei ka artikl ha ka kotkhubor phareng ha kaba nga kdew ïa ka jingleh palat ki katto katne ki nongwan jngoh kai (tourist) ïa ka ri Khasi-Jaintia.
Nga la shem da lade ba ki wanrah la ka jong ka tiar shet bad u khiew ryngkat bad u Maggi noodle bad ka um.
Kita ki tourist ki pynsangeh ïa ka kali harud surok hajan jingkieng Umiam bad ki la shet ïa u jingbam bad ki la ïabam hangta.
ïa ki packet ba song Maggi ki la bret hangta haba ki sangeh.
Ynda manga bad ki paralok jongnga ki kylli balei ba ki da hap wanrah lut baroh ki jingbam na ïing ha ka jaka ban thied na ki dukan shane? Kita kim shym ai kano kano ka jubab namar ba kim lait kren shuh.
Kaba phylla ka long ba kata ka artikl jongnga ka la saphriang kylleng ka Assam bad ki la don ki katto katne ki kot khubor ruh kiba kynnoh hana ba nga wanrah ïa ka jingsngew pyrshah dkhar (communal) bad ba lada kim don ki nongwan jngoh kai na ka jylla Assam ka ‘business’ jong kito kiba pynïaid ïa ka kam tourism kan sa pulom noh.
Hato ka long shisha mo kumta? Hato ngim duhnong mangi ki trai ka bri u Hynniew trep haba ki tourist ki wan da ki spah ngut ha ka shisngi khamtam ha ka sngi Saitjaiñ bad sngi U Blei.
Ha kine ki artylli ki sngi mangi ki trai ri ngim nud satia ban mih na la ïing namar ba ka surok leit Sohra lane, Nongriat, Dawki bad Amlarem ki khapngiah lut.
Ha ka jingshisha wat ha ki krem pubon ruh ym dei ban shah da ki spah ngut ki briew shisien rung.
Hynrei ki nongpynïaid ha kine ki jaka baroh I kumba ki kwah ban lum spah kyrkieh khlem da pyrkhat lem ïa ka mei mariang kaba ud ba iam namar ba la shu leh bym salia bad bym don jingburom shuh ïa ka.
Kita kiba bat ïa ka kam pynïaid ïa ka jngohkai pyrthei ha ki nongkyndong (Rural Tourism) ha ka jingshisha ki la dei ban shong pyrkhat sani ïa kine kiei kiei bad ban wanrah ïa ka polisi ne ka rukom pynïaid kaba lah ban kyrshan ïa ka mei mariang.
ïa kata ha ka ktien phareng la khot ka “sustainable tourism.
" Kane ka mut ba ym dei ban ai lad ba ki tourist kin wan da ki spah ngut ha kawei ka sngi ha kano kano ka jaka peitkai.
Bad lada mangi ki trai shnong ngim kitkhia ïa kane te ka por kan sa poi ba ki tourist kiba sngewthuh ïa ka jingmut ‘tourism" kaba mut ba dei ban burom ïa ka mariang bad kiba beh ban leit sha ki jaka kiba kham duna briew kin sa salia noh ban wan sha kane ka jylla namar kat shaba ki leit ki shem ba bun briew palat ryngkat bad ka jingsawa kaw-kaw.
Don lei lei ki tourist kiba wanrah sa da ka jingtem (boom box) bad pynsawa jingrwai ha ki jaka kum ka Laitlum bad wat ha Nongriat ruh.
Ki trai kiba dei peit ïa kito ki jaka kim ong eiei ruh.
Imat ki sheptieng palat ïoh duh kamai.
Hynrei ka ban sa pynduh ïa ka kamai jong ki ka dei kata kaba ngi khot ka “mass tourism," kaba mut ka jingjngoh kai pyrthei kaba la bun palat ki briew ha ka shisngi shisngi.
Namar kane ka daw, ki nongpynïaid ïa ki jaka leit kai ki tourist ki dei ban plie noh da ka website bad khrong pisa lypa online.
Ki dei ban rai ban shah tang kumba 50 ngut ei ei shisngi kum ha ki jingkieng jri (living root bridge) ha Nongriat bad kum ha ka krem Mawmluh bad Arwah.
Kumba long mynta ban rung ha krem Arwah lah long kumba ïaid proseshon.
Nalor ba ym don nongïalam ban batai shaphang kine ki krem (tourist guides) la shuh phah lymwir ïa ki briew shato sha krem bad ki kiew bad ngam wat shaba ym dei ban rung ruh.
Kam don kano kano ka jingburom ïa kine ki krem pubon kiba ka mariang ka la ai hangi.
Ym ha baroh ki jaka ba ngi lah ban ïohi ïa kine ki krem.
Te balei ngi kheiñ tad ïa ki haduh katne katne? Ki don katto katne ngut ki briew na ri nongwei kiba wan khnang tang ban rung sha kine ki krem bad ki da pynlut bun bnai ha Meghalaya.
Ki sah ha ki ïing homestay bad ki pynlut pisa hangne.
Hynrei ynda ki la ïohi ba ki nongpeit ïa kine ki krem -pubon kim don shuh ka jingkitkhlieh ban rai katno ngut ki briew kin shah ban rung ha ka shisngi shisngi bad ba ki la shu ai rung laitlan, ki la sdang ban ngiah noh ban ban wad ïa ki krem sha kiwei pat ki ri.
Hato ngi kwah ïa kum kane ka jingpruid dak tourism ne ngi kwah ba ki briew kin ïai wan bad ki ïai sngewphieng haba ki rung ha ki krem lane haba ki peit ïa ki kshaid bad ïaid halor ki jingkieng jri.
Wat ka Law Kyntang ha Mawphlang ruh ka la duh ïa ka jingsngew phieng jong ka.
Toi haba khot ka Law Kyntang (Sacred Grove) ka jingmut ka long ba kane ka khlaw ka dei ruh ka jaka kaba mangi ki Khasi ngi ngeit ba ki shong ki blei, Dei na kata ka daw ba ngi ri ngi sumar ban pynneh pynsah ïa ka.
Hynrei kano kano ruh ka jaka ynda ka la kylla long tang kum ka jaka ïaid kai ha kaba ki nongwan jngohkai kim sngewthuh shuh ïa ka jingmut “kyntang" (sacred) bad ki ïaid da kaba pynsawa jingkren namar ba kim kheiñ kor ïa ka jinglong kyntang jong kane ka khlaw, kata ka mut kane ka khlaw kam dei shuh ka “Law Kyntang.
" Shu sah sa tang ka kyrteng.
Ki nongpynïaid tourism ki dei ban wad jingtip ïa kaei kaba jia ha kiwei pat ki jylla ka ri India bad ki ri ka pyrthei.
Ha ki ri kiba don hapoh ka dewbah Europe ki nongwan jngoh kai kim lah da lei lei ruh ban shu rai ban leit sha kano kano ka jaka jngohkai.
Ki dei ban da book shuwa online bad yn sa batai ïa ki ka sngi kaba ki lah ban wan.
Nga lap ïa kane haba nga leit sha Norway, Italy bad kiwei kiwei ki jaka.
Te ngi hap ban ïoh jinghikai lem na kiwei pat ki ri.
Don ki katto katne ki jaka ha Europe ha kaba ki trai shnong ki lah isih ïa ki tourist namar ba ki lah bun palat bad ki trai shnong kim don shuh ïa kata ka “privacy" lane ka jingsngew long trai ïa la ka jong ka ri.
Don ha ki jaka ba ki kawang sa da u maw ïa ki bos kiba kit tourist.
Kyrmen ba mangi hangne ngin ym poi haduh kane ka apot.
Hynrei lada ngi shu pynïaid ïa ka tourism khlem da pyrkhat bha kumno ba ngin leh ïa ka jakhlia kaba ki tourist ki ieh noh lane ïa ki dienjat jongki, te ka jingma ka ap ïangi.
Ka mei mariang ka shim la ka jong ka kput.
Peit kaei kaba jia ha Shimla bad kiwei kiwei ki jaka kiba la shu ai laitlan than ïa ki tourist bad la shu tei ïa ki hotel ha ki riat ki ram baroh.
Shillong, Nailar 27 : U Myntri Rangbah Duh ka Ri u Narendra Modi ha ka jingai jingkren ha ka bynta kaba 104 jong ka Mann Ki Baat u la ai jingïaroh ïa u Bah Brian D Kharpran Daly na Meghalaya na bynta ki jingnoh synniang jong u ha ki kam kiba ïadei bad ki krem ki kroh ha Meghalaya.
U Bah Brian u la trei da ki phew snem ban wad bad pynsaphriang jingtip shaphang ki krem ha Meghalaya.
Ha ka jingai jingkren jong u, u Myntri Rangbah Duh u la ong, “Nga dap da ka jingkmen ban ïathuh ïa phi shaphang u Bah Brian D.
Kharpran.
U dei uba sah ha Meghalaya bad u don ka jingsngewtynnad ïa ka speleology.
Kane ka mut ka jingpule shaphang ki krem.
" U Modi u la ong ruh ba u Bah Brian u la sdang sngewtynnad ïa kane ka kam hadien ba u la pule katto katne tylli ki kot bad u la pyrshang nyngkong ïa kane ka kam ha u snem 1964 ha ka por ba u dang long u khynnah skul.
U la ong ïa ki nongsngap ba ha u snem 1990, u Bah Brian bad ki paralok jong u ki la seng ïa ka kynhun bad lyngba kane ka kynhun, ki la sdang ban wad ïa ki krem ka Meghalaya ki bym pat paw pyrthei.
U Myntri Rangbah Duh u la ong, “Katba dang ïaid ka por, u Bah Brian bad ka kynhun jong u ki la lap palat 1700 tylli ki krem ha Meghalaya bad ki la kyntiew ïa ka jylla Meghalaya ha ki kam kiba ïadei bad ki krem ha kylleng ka pyrthei.
" U la ong ruh ba ka Meghalaya ka don ki krem kiba jylliew bad kiba jrong tam ha India.
U la ïaroh ruh ïa u Bah Kharpran bad ka kynhun jong u na ka bynta ki jingpyrshang jong ki ban peit ïa ki jinglong jingman jong kine ki krem.
“U Bah Brian bad ka kynhun jong ki, ki la lum jingtip shaphang ki jingim kiba don ha kine ki krem ki bym ïohi ha kiwei kiwei ki bynta jong ka pyrthei.
Nga ïaroh shisha ïa ki sienjam jong kane ka kynhun.
"U Myntri Rangbah Duh u la kyntu ruh ïa ki nongsngap ba kin leit sha Meghalaya bad ban leit peit ïa kine ki krem.
Shillong, Nailar, 27: Ka Khasi Students Union (KSU) Wapung Unit hadien ba ladep phah ïa ka ujor sha ka Jaiñtia Hills Autonomous District Council (JHADC), ha ka sngi Balang ka la ujor sa ha Meghalaya state Pollution Control Board (MSPCB) ban khang kyrdep noh ïa ka Abhi Coke Pvt ltd.
Ka Seng hapoh ka jingïalam jong u President u Samla Deiniwan Lyngdoh bad u General Secretary u samla Shwari Ryngkhlem GS ryngkat ka jingsynran lang jong Asst.
Secretary ka KSU East Jaiñtia Hills District Unit u u Samla Pynshai Kupar Dkhar ki la aiti ïa ka jingujor ha u Chairman ka MSPCB.
Ha u kyrwoh ba la phah da u Publicity Secretary ka KSU Wapung Unit u samla Shibaitlang, ka seng ka la kam ba ka lap ba ka jingdon ka Abhi Coke Private Limited kam don jingmyntoi eiei ïa u paidbah hynrei ka wanrah pynban ka jingma suda ïa u paidbah.
Ka Seng ka lap ruh ba kane ka karkhana ka la pynkheiñ ïa ki aiñ ki kyndon jong ka EIA 2006 ha ka jingpynmih ïa u Coke.
Ka Seng ka la ong, ba katkum ka EIA 2006 kane ka karkhana Coke ka dei ban pynmih ïa u Coke tang 25000 hajar metric ton ha ka ha ka shisnem hynrei ka la pynmih ym duna ïa ka 36000 metric ton ha ka shisnem.
Ka Seng kam shongthait ban ïaid shaphrang ban dawa ban khang khyrdep ïa kaane ka Abhi Coke Pvt ltd, ong u kyrwoh.
Ha kajuh ka por, ka Seng ka la dawa ïa u Chairman ka MSPCB ba dei ban tohkit bbha lyngba ka ophis jongki ïa kane ka karkhana Coke bad kumjuh ruh katkum ki kyndon jong ka EIA.
“Ka seng kam shongthait ban ïaid shaphrang katba kane ka karkhana Coke kam pat khang khyrdep lada shim por da ki snem ruh ka seng kan ieng skhem ha ka nongrim ba u paidbah un ïoh ban im suk ban ïoh ban ring mynsiem da ka lyer kaba khuid," ong u kyrwoh.
“Ka Seng ka dap ruh da ka jingsngewphylla ba ki briew jong kane ka karkhana coke ki la tyrwa ïa ngi da ka bai bnai lada ngi ïaid shaphrang.
Ka kyrwoh ba shai sha ki briew kane ka karkhana coke phim lah ban thied ïa ngi da leilei ruh ngin ieng skhem ha ka nongrim baskhem bad ngim shongthait ban ïaid shaphrang ban dawa lada shim por da ki snem ruh.
“Ka Seng ka kyrmen skhem ba ha kawei ka por ngin sa ïoh ïa ka jingjop ba u paidbah un ïoh ban im suk ban ïoh ruh ban ring ïa ki lyer ba khuid, pynkut u kyrwoh.
Shillong, Nailar, 27: Kum shi bynta ban ïakhun ïa ka jingjaboh bad ban pynlong ïa ki shnong kiba khuid ba suba, ka Khasi Hills Autonomous District Council hapoh ka jingïalam jong u Bah Pynïaid Sing Syiem kum u CEM ha ka sngi Saitjaiñ ka la pyllait paidbah haduh 19 tylli ki trok kit ñiut ïa kiba ka la sam sha ki 19 tylli ki Dorbar Shnong kiba la jied na ki 19 tylli ki constituency.
Ïa kine ki trok la sam ha ka jingïalang kaba la pynlong ha madan Mawarling, Umpling ha ryngkat ka jingdonlang jong ki Executive Member, ka Joint Secretary jong ka tnad District Council Affairs, Kong A Nikhla, ki MDC bad ruh ki nongsynshar shnong na kylleng kylleng.
Na ka liang u CEM haba kren ha katei ka jingïalang u la ong ba katei kadei ka kylla kaba nyngkong jong ka Solid Waste Management Programme jong ka Council ban treikam ha u pud u sam jong ka Council.
Katba na ka liang u Executive Member ka tnad Development, Bah Carnes Sohshang pat u la pyntip ba ïa kitei ki kali la thied ha ka dor kaba kot sha ka 4.
47 klur tyngka.
Katkum ka jingïathuh jong u, ïa ki 18 tylli ki trok kiba kham heh la thied ha ka dor 23.
68 lak tyngka katba ïa kawei pat ka trok kaba kham rit na bynta ka Dorbar Shnong Lumshyiap la thied ha ka dor kaba 20.
96 lak tyngka.
Shuh shuh u ong ruh ba ki Dorbar Shnong ha shwa ba kin shimti ïa kitei ki trok ki hap ruh ban soi ïa ka soskular bad ka Council.
Shwa ban wai artad ka prokram hadien u CEM u la pyllait paidbah ïa kitei ki trok, ki MDC ki leit pat ban aiti ïa ki kali ha la ki jong ki jong ki constituency.
La donlang ha kane ka sngi naduh u Deputy CEM, Bah PN Syiem uba pynïaid ïa ka jingïalang, Bah Lamphrang Blah Chairman ka Council kumjuh ki Executive Member bad ki MDC nalor ki Nongïalam Shnong.
Lah ban kdew hangne ba ka Council kala don da ka Khasi Hills Autonomous District Council (Solid Waste Management) Act, 2020 da ka thong ban trei ryngkat ryngkat bad ki shnong ki thaw ban wanrah ïa ka khuid ka suba.
Shillong, Nailar, 27: Ka heprit Chevinia Lyngdoh, 13 snem ka rta kaba sah ha Mawlai Mawiong kaba la long ka nongjop ha ka sur kynud Season-I ba la pynlong dang shen da ka Don Bosco Media Network bad mynta ka kynti ka la ïohrah ïa ka nam lahduh ha ka Vocal Star UK ha ka kyrdan jong ki nongïashim bynta kiba dang hapoh 18 snem ka rta.
Kane ka ka heprit kaba dei ruh ka Brand Ambassador jong ka DBMN hynnin ka miet sngi Saitjaiñ ka la jop ïa ka rynsan ïakob rwai Vocal Star Competiton kaba la long ha ka ri United Kingdom ha ka kyrdan kiba hapoh 18 snem ka rta.
Da kane ka jingjop, kane ka heprit ka la pynpaw ïa ka jingkmen ka bym lah ong shuh.
Na ki daw ki bym lah ban kiar, kane ka heprit kam shym la ïoh ïa ka Passport ha ka por kaba biang ban leit ïashim bynta ha ka rynsan ïakop rwai kaba la long ha ka ri United Kingdom hynrei da ka jingïarap jong ka DBMN ka heprit Chevinia watla kam shym la ïohlad ban ïashim bynta ha ka Offline Category bad la shu phah ïa ki jingrwai jong kane ka heprit ban ïashim bynta ha ka Online Category.
Ha ka jingpynïaid jong ka Vocal Star UK kane ka heprit ka la ïoh shibun ki points da kaba kheiñ ïa ki Viewers Vote ha ka Grand Finale bad ha kaba kut jong ka jingïakob, ka heprit Chevinia la ïohrah ïa ka khusnam kum ka lahduh.
Ka Don Bosco Media Network ka sngewsarong na ka bynta ka heprit Chevinia bad ka pynshlur ruh ïa kiwei pat ki heprit bad ïa ki khynnah samla ban ïashim bynta ha ki jingïakob rwai bapher bapher ban ïoh kheit ïa u soh jong ka jingjop la ka long tang hangne ha ri la jong ne ha ki rynsan ïakop shabar ki ri jong ka pyrthei.
Shillong, Nailar 27 : Ka UDP Mawlai circle ka pynpaw ka jingsngewkhia jur halor ka jingjia kaba la jia ha ka Topcem Cement Company kawei na ka karkhana dewbilat kaba don ha East Jaintia Hill District da ka jingbom pathar ki bor pulit ïa ki paidbah bad ka jingsiat teargas ïa ki paid bah.
U Vice President ka UDP Seng Kmie bad Adviser ka UDP Mawlai Circle u bah P.
T Sawkmie MLA barim u la ong “Ka sorkar ka la dei ban pan ia ka kaiphod na ka bor synshar District halor kane ka jingjia balei ba na ka liang ki bor synshar district kim khot iakren ia kito ki paidbah bad sengbhalang ban sngap ia ka jingdawa jong ki bad ban iakren lang bad ka Topcem cement hynrei la shu pyndonkam pyndonkam bakla ia ka bor bad bom naphang ia ki paidbah bad halor kane ka UDP ka pynrem jur halor kane ka jingjia".
Ka sorkar ka la dei ban shimkhia ia ka jingud ki paidbah ia ka jing lehmon kine ki cement company hapoh Jaintia Hills.
Ka UDP Mawlai circle ka kyntu ia ka sorkar baka dei ban bthah ia ka ne ka cement company ba ka dei ban ai kam shwa ia ki Trai shnong bad ia ki shnong ba mar jan lym kumta ka sorkar kam dei ban shah ba kin leh katba ki mon.
Shillong, Nailar 27 : U MLA ka Mawkynrew Constituency, u Bah Banteidor Lyngdoh u la pynpaw ka jingsngewkhia kaba jur namar ka jingïai kiew ka jingdih drok ki khun samla ha ka Jylla katba nang ïaid ki por ki sngi.
“U la pynjot ïa ka jingim ki samla bad khamtam ha nongbah Shillong bad kiba la ngat ki la shah teh mraw", u la ong haba kren ha ka jingïalang pynkup burom ïa ki samla pule ka Mawkynrew Constituency kiba la wan sha khmat na ka eksam SSLC bad HSSLC mynta u snem ha ka 26 tarik u Nailar, 2023.
ïa kane ka jingïalang pynkup burom kaba la tip kum ka Mawkynrew Academic Excellence Award 2023 la pynlong ha Good Shepherd Higher Secondary School, Jongksha.
“U drok u dei uta u jingma uba lah ban wanrah ka jingsohsat bad ka jingdum ïa ka lawei ki samla bad un pynjot pynpra ïa ki longïing longsem bad ïa ka imlang sahlang", u la ongU la ong ba ki kmie ki kpa ki trei shitom bad ki shah jynjar ban ïohi ïa ki khun ba kin pule hynrei bun na ki khun samla ki pyrkhat ba ka lawei kam long kaba shai namar ka jingduna ki lad ïoh kam.
Da kaba ai mynsiem ïa ki samla pule ba kin ïaid sha khmat ha ki jingpule, u la ong, “Ka pule puthi kam dei eh tang ban ïoh kam ïoh jam hynrei kan saiñdur ïa uwei pa uwei ban lah ban ïakhun ïa kino kino ki jingeh".
“Lada phi don ïa ka rai kaba skhem bunsien ki lad ki lynti ki plie ban poi sha ka jingangnud kiba phi thrang ban pynurlong ha ka jingim “, u la ong.
Ha kawei pat ka liang, u la ong ba ka jingjur ka jingpep skul shiteng por ki samla ka dei namar ka jingbym don ki skul pule hajan.
“Bun ki hap ïaleh ban beh sha Shillong bad na ka daw ka jingduna ka ïoh ka kot ha ki longïing bunsien ki samla ki hap ban ïehnoh shiteng por ïa ki jingpule", u la ong.
“Ban weng ïa kane, kum u nongmihkhmat ka Constituency nga dang buddien ban pynurlong ïa ka College ha kane ka thaiñ na ka bynta ka jingmyntoi ki samla", u la ong.
Ha kane ka prokram sam khusnam sha ki samla kiba la wan sha khmat na ka Secondary School Leaving Certificate and Higher Secondary School Leaving Certificate, u MLA u la pynkup burom ruh ïa lai ngut ki briew kiba la paw sha khmat ha ka imlang sahlang.
Kine ki kynthup ïa u nongïoh khusnam Padma Shree, u Bah Risingbor Kurkalang ha ka liang ka shna tiar tem bad rwai tynrai, ka Kong Sbunbha Kharumnuid kaba dei ka nongthoh poetry bad ka Dr Amanda A Pakynteiñ, kaba dei ka nonghikai skul step kaba la ïoh khusnam Best Woman Guru Award na ka 4th International Inspirational Women Awards (IIWA) mynta u snem.
Shillong, Nailar 27 : U Myntri ka tnad Tourism jong ka sorkar jylal ba dei ruh u heh ka United Democratic Party ha ka sngi Saitjain u la ong ba ki kam pyntriem bad ka khaïi drok ki paw kum ki nongshun ba sniew tam jong ka imlang sahlang.
Da kaba kdew ïa ka jingïoh ban pynpra ïa ka kynhun National Liberation Council of Nongkyndong (NLCN), ka kynhun kaikhlaw ba dang seng thymmai ha rilum Khasi – Jaiñtia, u Myntri u la ong ba ki bor jong ki kam pyntriem ki la ïap bad jah ha ka thaiñ bad kano kano ka jingpyrshang ban pynkhie im biang ïa ka da kano kano ka lad ka long tang ban ïalam bakla.
Haba kyntu ïa ki samla ba kim dei ban ngop bad shah ïalam bakla ha kum kitei ki bor, u Myntri u la ong, “Lehse, ngi poi kynmaw ruh ba ki kam kieng atiar bad u drok ki ïaid ryngkat ryngkat.
Kumta ka long kaba ma namar shisien ba la don ka kynhun kieng atiar bad ka don ka jingkiew ha ki kam khaii drok kumta kan don ka jingma kaba shyrkhei bha ym tang ïa kane ka pateng ba mynta hynrei wat ïa ka pateng ban sa wan ruh.
"Shuh shuh u ong ruh ba ka jingkyrduh kam kyrduh jam, kam dei satia ban long ka jingai daw ban kieng atiar lane drok lane kino kino ki kam beain.
“Ha ka jingshisha, katba phi nang leh ki kam pyntriem, katta kan nang jur ka jingduk.
"U la ong ruh ba mynta ka sorkar ka la plie lad ïa ki kam kamai na ka kam jngohkai pyrthei ha ka rukom kaba ïar bha kynthup naduh ki lad kamai na ka skim kali ban kit ïa ki nongjngohkai pyrthei, nangta ka 1000 homestay project.
“Kine baroh kidei na ka bynta jongno? Kumta nga kyntu ïa ki samla ba kin shim kabu ïa kine ki skim bad ban ym shah ïalam bakla ha ka rukom pyrkhat ka bym dei," u la bynrap shuh shuh.
Da kaba ai nuska ïa ka jylla ba marjan, utei u heh UDP u la ong ruh ba ha Assam da ki phew snem ki la sakhi bad mad ïa ki kynhun kam pyntriem hynrei katba nang ïaid ka por ym tang ba kim poi sha ka thong hynrei ka la paw ruh ba ka jingmih jong ki ka long mar khongpong.
“Mynta, ka Assam ka don ha ka roi ka pa kaba stet bha kaba ym ju ïohi ha ki snem ba la dep.
Kane baroh ka urlong namar la lah ban tehlakam ïa ki kam pyntriem bad mynta ki la jah syndon," u la ong.
Shillong, Nailar 28: Ka tnat ba dei khmih ïa ki kam lehkai jong ka sorkar jylla, kata ka Department of Sports & Youth Affairs kan pynlong ïa ka program kum shi bynta ban rakhe ïa ka National Sports Day mynta ka sngi, ka 29 tarik Nailar, 2023 ha Tennis Court, JN Stadium Complex, Polo Ground, Shillong.
ïa kane ka program la pynkhreh ban sdang ha ka por 3:00 baje nohphaisngi.
Kumban shu pynkynmaw, na ka liang jong ka sorkar jylla Meghalaya, naduh ka 22 tarik u Nailar, ka la pynbna da ka taïew lehkai sport bad kilanmet hapoh ka jylla da kaba pynshlur ïa baroh ki paid nongshong shnong ban ïashimbynta ha ki jingïalehkai bapher bapher kiba la pynkhreh ha kane ka taïew shuwa ba kan jam sha ka sngi ban rakhe ïa ka National Sports Day kaba dei ka lyngkhuh sngikha jong u player lehkai Hockey jong ka ri India, kata u Major Dhyan Chand, kaba long ha ka 29 tarik u Nailar.
Ha kane ka sngi ba ka Department of Sports & Youth Affairs ka la pynkhreh ïa ka prokram ban rakhe ïa ka lyngkhuh sngikha jong u tei u player Hockey jong ka ri, kan sa don ka jingpynkupburom ïa ki nongïalehkai Sports jong ka jylla kiba la jop ha ki jingïalehkai bapher bapher bad kiba la wanrah burom ïa ka jylla bad ka thaiñ ha ki lympung ba ki ïashimbynta kum ki nonglehkai Sports.
Hadien kane, kan sa don sa ka jingïalehkai phutbol paralok (Exhibition Football) ka ban long hapdeng ka kynhun Officers FC pyrshah ïa ka MLA FC ha MFA Turf, Polo Grounds, Shillong bad kane ka jingïalehkai kan sdang ha ka por 5:00 baje jan miet.
Shillong, Nailar 28: Ka jingïalehkai kaba la long hynne ka Lah Sngi U Blei jong ka lympung SSA U-20 4th Division Football League 2023 ha madan 3rd Ground, Polo.
Ka jingïalehkai ka la long hapdeng ka Riatsamthiah SC pyrshah ïa ka Mawklot SC, la ïoh ban sdang ha ka por 6 baje jan miet.
Kane ka jingïakhun ka la jam sha kaba kut ha kaba ym shym la don mano mano ba lah ban pynïakhlad ïa ka jingïakhaid haduh kaba kut jong ka por.
Mynta ka sngi ka jingïakhun kan long tang shi sien bad ka por kan long katjuh, kata ha ka por 6 baje jan miet, bad ka jingïakhun kan long hapdeng ka Pommura SC pyrshah ïa ka Mawlyngngad SC ha madan 3rd Ground, Polo.
Shillong, Nailar 28: Ka Iewrynghep Secondary School, Mawñianglah, Upper Shillong ka la dap da ka jingsngew sarong hadien ba ki la don ar ngut ki thei kynjatbol na kane ka skul kiba la shah jied ban mih madan na ka kynhun lehkai Under-14 jong ka Meghalaya.
Kine ki ar ngut ki kynthup ïa ka Larihun Songthiang, khun jong i Kong Phirinda Songthiang bad u Bah Karbinstone Nongrum, i ba pule ha ka Class – VIII, bad i wei i dei i Saphinia Nongkhlaw, khun jong i Kong Estilia Nongkhlaw bad u Bah Mohun Sohtun, i ba pule ha ka Class -VI.
Na ka liang jong ka skul ka la kitbok kitrwiang ïa kine arngut, kata ka Larihun Songthiang (Winger) ryngkat bad ka Saphinia Nongkhlaw (Goalkeeper) kiba mih kyrteng ha ka thup jong ka kynhun Meghlaya U-14 Girls ki ban sa aireng ha ka Sub Junior National Footbal Championship ka ban long ha Punjab.
Ka kynhun ïalehkai jong ka jylla kan sa mih mynta ka sngi, ka 29 tarik Nailar, 2023 na ka bynta kane ka lympung.
Mawkyrwat, ‘Nailar 28: Ka Khasi Students Union (KSU) jong ka Mawkyrwat Circle ka la ïoh ban plie pyrda ïa ka lympung ïalehkai kynjatbol ba la tip kum ka “1st Maitshaphrang Under-16 Football League 2023" ha madan Artificial Turf, MDSA, Mawkyrwat, South West Khasi Hills District ha kaba u bah Hamlet Dohling u nongaibuit jong u Chief Minister u la long kum u kongsan bad ka phang ka long, “Hooid ïa ka Sports; Rai-maw Rai-ding ngin kiar ban ong ‘Em’ ïa u Drugs".
Ka jingïalehkai sdang ha kane ka sngi ka long hapdeng ka Umjaraiñ Hot spring Sports Club bad ka Mawpait Football Club (Rangthong) ha kaba ha kane ka jingïalehkai hapoh kim shem la ïoh ban thep ïa ki kol ki jong ki watla bunsien ki la pyrshang ban thep ïa ki kol ki jong bad haduh ba kut ka jingïalehkai, baroh ar tylli ki kynhun kim shem lah ban thep wat kawei da kaba ki la ïa khaid mar 0 kol.
Haba kren ha ka jingïalang, u bah Hamlet Dohling uba dei u kum u nongaibuit jong u Chief Minister bad kum u General Secretary barim jong ka Khasi Students Union Central Body u la ong ba, “ka jingpoi ban rung kum u dkhot ka KSU ka dei lyngba ba u ieid ïa ki kam ïalehkai kynjatbol da kaba u la leit ïa shimbynta ha ka lympung ïalehkai kynjatbol ba la pynlong da ka KSU ha ki snem 1993 hapoh Madan Students, Shillong bad nangne u la sdang ban rung dkhot bad ban trei ïa shibun ki kam na ka bynta ka jaidbynriew kum u dkhot jong ka KSU.
Shuh shuh ha ka jingkren jong u, u la pynpaw ka jingsngewnguh ïa ka KSU Mawkyrwat Circle ba ka la pynlong ïa kine ki lympung ïalehkai khamtam ban buh ïa ka thong ban ong “Em ïa u Drug" namar ka KSU ka dei kata ma ka ka seng kaba peit ïa ka bha ka miat bad ruh ïa ki jingeh kiba ktah ïa ka jaidbynriew ban ruh ban peit ïa ka jingbit jingbiang jong ki khynnah bad ki samla pule bad ruh ha kaba ïa dei ban kyntiew ïa ki samla ha ki kam ïalehkai ha kylleng ki jaka.
Namarkata, u la kitbok kit rwiang ïa ka seng bad ïa ki khynnah kiba la ïoh ban ïa shimbynta ha kane ka lympung ïalehkai kynjatbol ba kin lah ban sei ia ki sap ki jongki da ka jing trei shitom namar ba ha kum kine ki juk mynta ki kam ialehkai sport kam dei shuh tang ka kam ban ïalehkai sngew tynnad kum ha por ba la dep hynrei ka dei ruh kawei ka lad ban ïoh kam ïoh jam bad ruh ban lait na shibun ki jingmlien kiba sniew.
Ïa ka jingïalang ba lyngkot la pynïaid da u bah Renolricky Iawphñiaw, Sports Secretary KSU Mawkyrwat Circle, bad bud sa ki jingkren lyngkot na u bah Forwardman Nongrem, President KSU South West Khasi Hills District, u bah Damang Syngkon, District Sports Officer, South West Khasi Hills District ha ryngkat da ka jingsakhie lang ki paidbah bad ki katto katne ki dkhot jong ka KSU.
Nongpoh, Nailar 28: Ka ophis u District Sports Officer Ri-Bhoi, mynta ka sngi ka la ïoh ban pynlong ïaka jingïalehkai Mawpoiñt jong ki skul bapher bapher naka bynta ki khynnah khynthei bad ka jingïakop tan tyllai naka bynta ki shynrang hakaba la wan ban wan ban ïashim bynta da 6 tylli ki skul kiba don haka thaiñ Nongpoh shibynta ka jingrakhe ïaka National Sports Day ha madan NSCA Pahamsyiem.
Ha kane ka sngi la wan ruh ban sakhi lang da ka kong Margaret Pathaw ka thei ïakhun kti kaba la paw nam naka jylla bad ka Ri India, ka kong Vinnie Kharthangmaw ka thei ïakhun kti jong ka jylla bad u Bobby L Nongbet, DSO Nongpoh.
Haka jingïakop tan tyllai jong ki khynnah shynrang ka St.
Paul’s Hr.
Sec.
School kala long ka nongjop hakaba ka la lah ban pynliem noh ïaka Ri-bhoi Presbyterian Hr.
Sec.
School bad haka jingïakop ïalehkai Mawpoiñt jong ki kynthei ka Nongpoh Nepali Sec.
School ka la long ka nongjop da kaba pynliem noh ïaka Christian Hr.
Sec.
School.
Ka jingpynlong jong ka ophis u DSO ïa kine ki jingïakop mynta ka sngi ha Madan Pahamsyiem, ka long kum shibynta ban kynmaw burom ïa ka sngikha jong u rang ïalehkai Hockey jong ka Ri India u Major Dhyan Chand hakaba ka ri hi ruh baroh kawei ka ju rakhe ïaka sngikha jong une u rang ïalehkai kata ha man ka 29 tarik Nailar kaba la ai nam ai burom ruh ïa kane ka sngi kum ka National Sports Day.
Ka jingjia ha Thangskai ha ka 24 tarik mynta u bnai bad ka ka jingjia ha ka Lapangap ha ki sngi kiba bud, ka wanrah ïa ki artylli ki dur kiba shai halor ka jinglong bad ka jingtreikam ki Pulit jong ka jylla.
Ka daw ka long ba ha Thangskai kaba dei ka jaka ha ka jylla bad ka jingïatyngkhuh ka long bad ki paidbah ki Pulit ki leh kum ki Khla, katba ha Lapangap, kab dei ha khappud bad ka Assam bad ka jingïatyngkhuh ka long bad ki jaidbynriew Karbi, ki Pulit Meghalaya ki long kum ki Khnai.
Hadien ba la mih ki khubor jong kine ki artylli ki jingjia ha ka jylla, ki paidbah ki la pynpaw ka jingbitar ïa ka jingleh ki Pulit ka jylla, namar ha ka jingjia kaba la jia ha Thangskai ha ka por ba pynlong ïa ka Public Hearing jong ka Meghalaya Cements Limited lane ka dewbilat Topcem, ka la paw shai ïa ka jingleh donbor ki Pulit kiba la shu bom shu tied ïa ki paidbah kiba la mih ban pyrshah ïa ka jingleh sop sop ki bor synshar District bad ka MSPCB, ha kaba ki la shna ïa ka Dara ban pynlong ha kawei ka jaka bad pyntip ruh ba ka Public Hearing ka khlem long shuh, katba ki la pynlong pat ha poh Compound jong ka MCL.
Ka jingpynlong ïa ka Public Hearing ha ka jaka jong ka MCL ka la kdew shai ba kane ka jingpynsngew paidbah kadei kaba la noh shiliang lypa, namar kam lah ban long ba ha ka jingpynsngew paidbah yn leit ban pynlong ha ka liang kaba dei ban shah bishar ne ban shah pynsngew.
Kawei pat ka long ba ha ki Public Hearing kiba kum kine hi dei ban shah lang ïa baroh arliang ne ban ailad lang ïa kiba kyrshan bad kiba pyrshah ruh.
Kata kadei ka jingmut jong ka Public Hearing.
Lada ka jingpynsngew paidbah ka shim tang na ka jingpynpaw ka liang kaba kyrshan, ka mut kam don jingmut eiei kata ka Public Hearing, kadei tang ka jingpyndep rukom.
Ha ki snem kiba ladep, ha ka por ba ka don ka Public Hearing halor ka jingtih Uranium na ki thain Mawthabah- Nongbah Jynrin, ka Public Hearing ka long kaba heh bha bad kat ka jingïapyrshah kaba jur halor ka jingtih Uranium, hynrei ha ka Public Hearing pat ka la ailad lang ïa kiba kyrshan bad kiba pyrshah ruh kumjuh, ym don kano kano ka jingkhang.
Kaba lyngngoh ka long pat balei ba ha kine ki Public Hearing kiba ïadei bad ki Cements Company bunsien ym ju ailad ïa kiba pyrshah ban pynpaw ïa ka jingsngew jong ki.
Dei na kane ka daw imat ba ka sorkar ka la phah da ki Pulit kiba don da ki phew ngut ryngkat ka kieng atiar bha la kum kito kiba leit ban pahara ne ban tem ïa ka jingïakulmar bad ïakynad ïapher jaidbynriew.
Kawei pat kaba la ïohi na ka jingjia ha Thangskai ka long ba ki Pulit ym tang ba ki la thombor ïa ki paidbah, hynrei don ki Pulit kiba la pyndonkam bakla ïa ka bor jong ki, da kaba ktah kti ban thap, ban kynjat bad kyrdem ïa ki paidbah,.
Ym ju don aiñ ba ki Pulit kin ktah kti ïa ki paidbah.
Nangta wat ïa ki kynthei kiba ïaid lynti ruh la ïohi ba ki la bom da u lathi.
Hato ki Pulit ki ïoh training ha kane ka rukom seh?Phai pat sha ka jingjia ha Lapangap, ki Pulit ki la pynlehraiñ hu suiñ ïa ka jylla, haba ha jaka ba kin ïada kin ïakhun ïa ki Karbi kiba thmu ban wan thombor ha Shnong Lapangap, ki la phet krad bad phet ïam rem la kum kito kiba shah beh ha kaei kaei re kaba i ngiew.
Hato kane kadei ka rukom treikam jong ki Pulit ban phet na jaka kaba kidei ban ïada ïa u pud u sam?Khlem pep kane ka jingleh ki Pulit kan pynduh jingshaniah ïa ki ha ki paiidbah.
Nangta ka sorkar jylla ruh kadei ban jubab, ba, balei ha ki jaka khappud ba don ka jingïakynad kam ju phah bun ki Pulit ne ban phah ruh ryngkat ki tiar ialeh kiba biang, katba ha ka Public Hearing na ka bynta ki Kompeni pynmih dewbilat la pynmih da ki phew ngut ki Pulit ryngkat ki tiar ïaleh kiba biang.
Kane ki ka la ïahap bad ka jingong kiba bun ba “Ki Pulit ki long kum ki Khnai ha Khappud bad ki Khla ha jaka la jong".
Khliehriat nailar 28: Ka Jaiñtia National Council Nongkhlieh Circle hapoh ka jingïalam u President, u bah Nikki Sutnga ka leit ban ujor ha ophis treikam jong u SDO jong ka tnat MePDCL Khliehriat Division, halor ka jingsarang uwei u post electrict uba lah ban hap bad kyllon ha kano kano ka por, uba don ha ka shnong Moolasngi, na ka liang ka seng ka dawa jur na ka tnat bor ding ba ka dei ban leit ban bujli noh ïa utei u post ba buh jingma ïa ka jingim briew.
La ong ba ka jingbam sarang utei u post electric ka buh jingma haduh katta katta ïa ki briew nongleit nongwan, ka seng ka kyntu jur ruh ïa kito kiba dei ban peit ïa kane ka kam ba ki dei ban leit peit bad leit jurip khnang ïa kum kine ki post kiba la rim bad kiba la slem kiba la i donkam ban kylliang noh khnang ban lait na kano kano ka jing jia ba sngewsih, ka seng ka ong ruh ba ka tnat kam dei ban leh ïa ka kam ba dei ban leh ynda la dep jia kaei kaei kaba sniew, hynrei dei ban shim khia noh mardor ban leh ïa kaba donkam namar dei ban buh shwa ïaka jingim ba kordor hakhmat eh.
Ha kaba ïadei bad katei ka kam ka seng ka dawa ruh ba dei ban buh shuh ïa ki post electric sha katei ka thaiñ Elaka Nongkhlieh, namar dang don bun ki jaka ki bym pat don post electrict bad kane ka wanrah jingeh ïa ki paidbah nongshong khamtam ha kine ki sngi ba ka jingioh bor ding ka long kaba donkam, pynkut u kyrwoh na ka seng.
Nongpoh, Nailar 28: Ka Central Agricultural University, Imphal, Manipur ryngkat ka jignïatrei lang bad ka NAHEP, ICAR, New Delhi ka la plie paidbah noh mynta ka sngi ïa ka prokram ai jinghikai ba krypang shaphang ka kam rep tynrai (Natural Farming) kaba la sdang mynta ka sngi bad ka ban sa kut noh haduh ka 10 tarik u Nailur 2023 ba la pynlong ha College of Agriculture, Kyrdemkulai ha Ri Bhoi District.
Ha ka jingsdang jong kane ka prokram ai jinghikai ki la wan poi haduh 35 ngut ki nongshim bynta ha ka kyrdan Assistant Professor na ki jaka pule bapher bapher ba kynthup naduh na Odisha University of Agriculture & Technology (OUAT), Bhubaneswar; Bidhan Chandra Krishi Viswavidyalay (BCKV), West Bengal, Assam Agricultural University (AAU), Jorhat Central Agricultural University.
Imphal.
La wan shim bynta ruh haduh 30 ngut ki nongai jingkren kiba la dei ki riew shemphang halor ka kam rep tyrnai hapoh ka ri kiba dei na India bad wat na shabar jong ka ri India.
Na ka liang ka Indian Council of Agricultural Research (ICAR), New Delhi ka la jied ïa ka CAU Imphal ban pynlong ïa kane ka prokram kyrpang halor ka kam rep ka kam riang ba la bei tyngka ruh da ka NAHEP.
Haba plie ïa kane ka prorkam ai jinghikai la pynïaid da u Dr.
Anupam Mishra, Hon’ble Vice Chancellor ka CAU, Imphal.
Kumba la pynpaw da ka National Agricultural Higher Education Project (NAHEP), ka jingthmu kyrpang ba la pynlong ïa kane ka prokram ka long ban dang pyntbit shuh shuh ïa ki nonghikai kiba dei peit shaphang ka rep ka riang na ka bynta ban pyntreikam thikna halor ka rep tynrai (Natural Farming) bad khamtam ban pynrung ruh ha ki UG Degree kaba dei shaphang ka rep tynrai ba ioh jinghikai ha kylleng ka ri India.
Haba sdang kane ka prokram la pdiang sngewbha da u Prof Dwipendra Thakuria, Dean, College of Agriculture, Kyrdemkulai bad u Dinesh Kulkarni, All India Organizing Secretary and Sangathan Mantri, Bharativa Kisan Sangh, India u la shim bynta kum u kongsan.
Kiwei kiwei kiba la ïa don lang ha kane ka sngi ki kynthup naduh u Manoj Solanki, Farmers’ Representative, ICAR Governing Body, u Prof.
PP.
Shastry, Retired Dean, College of Agriculture, Khandwa, Madhya Pradesh bad u Dr.
V.
K.
Mishra, Director, ICAR RC ka NEH Region, Umiam, Meghalaya kiba la shim bynta kum ki symbut kongsan.
Ha kane ka sngi ba la plie ia kane ka prokram ai jinghikai la pynkut ruh da kaba pynlait paidbah ruh ïa ka Handbook on Natural Farming: Principles and Practices", Volume 1.
Nongpoh, Nailar 28: Namar ka jingkiew jong ka jingpang khmat Conjunctivitis ha Ri-Bhoi District, ka Synjuk ki Rangbah Shnong, Ri-Bhoi District mynta ka sngi kala leit ban ïakynduh syndon ïa u Deputy Commissioner ka Ri-Bhoi District u Arpit Upadhyaya halor ka jingnang kiew kiba ioh ïaka jingpang khmat (Conjunctivitis) naduh ki rangbah haduh ki khynnah kaba la wanrah jingeh kaba khraw namar katei ka jingpang ka dei ruh ka jingpang kaba ïabit.
Haba kren sha ki lad pathai khubor naka liang u Bah BB Makdoh Chairman ka Synjuk ki Rangbah Shnong u la pynpaw ba kum ka Synjuk ki dap da ka jingsngewkhia kaba khraw halor ka jingnang kiew katei ka jingpang saw khmat katba nang mih ki sngi ba bun naki paidbah ki hap ban pep trei bad kumjuh ki khynnah skul ruh ba duh ïaki klas namar ka jingiabit jong katei ka jingpang.
Halor katei ka bynta naka liang ka Synjuk kala kyrpad ruh sha u DC ba u dei ban shimkhia ban phah ïaka kynhun ka tnad ka koit ka khiah sha ki shnong lane sha ki skul ban peit bñiah ïa katei ka jait jingpang, bad ban ioh ka jingbthah naki doctor ban shim dawai, bad kumba ka sorkar ba bthah ïaki paidbah ban deng da ki ïiitkhmat ïong ka pat kaba eh ïaki longing ba duk ba rangli ha kaba la kyrpad ruh ba ka sorkar ka dei ban pynbiang ïaki ïitkhmat kumba pynbiang mask haka por ka khlam Covid-19.
Shuh shuh naka liang ka Synjuk kala pynpaw ruh hakhmat u DC halor ka jingrem palat ka bai register jaka bad bun naki paidbah ki shem jingeh ban register ïaki jaka namar ka jingrem palat ka dor bad bunsien ki paidbah bad ki nongïalam shnong ki pynpaw ba ka bai register ka kham rem ban ïaka bai jaka kaba pynlong ïaki paidbah ban kynran dien khamtam haki jaka khappud bala donkam eh ïaka sorkar ban shimkhia ïa katei ka mat naka bynta ban pynneh ïaki jaka.
Halor kitei ki mat ba ka Synjuk kala leit ban kynduh ha katei ka sngi naka liang u DC u la kular ban shimkhia ïa kitei ki kam naka bynta ka jingbit jingbiang jong ki paidbah.
Khliehriat, Nailar 28: Ka Jaiñtia Students’ Union (JSU), mynta ka sngi ka la leit ban ïakynduh ïa u Deputy Commissioner ka EJHD kumjuh ïa ki heh ka kompeni Topcem ban dawa ba dei ban beh krad noh shisyndon ïa ki arngut ki nongtrei bar jylla jong kane ka kompeni na kane ka jylla namar ka jingdonkti ha kaba pynshit ïa ki pulit ban bom ban tied naphang ïa ki paidbah ha ka por ba pynlong ia ka jingïalang ha ka shnong Thangskai, EJH ha ka 24 tarik mynta u bnai.
Ka Seng ka la ong ba kane ka jingleit dawa ban beh krad noh ïa kine ki arngut ki nongtrei napoh kane ka jylla ka long ban lait na kino kino ki jingjia ba sngewsih, bad ka seng ka la maham ruh ïa ki heh ka Topcem ba lada ki dang pynneh ïa kine ki arngut ki bar jylla hapoh kane ka kam kin sa mih ki jingsngewsih.
Ha kajuh ka por ka seng lyngba une u kyrwoh ka la ong ruh ba lada jia kiba kum kine ki jingjia na ka liang kane ka kompeni ka hap ban shim ïa ka jingkitkhlieh bad ka dei ruh ban pynsngap ïa kane ka jingdawa jong ka seng ban pynher krad noh ïa kine ki arngut ki nongtrei na kane ka jylla.
Halor kane ka jingdawa jong ka Seng, na ka liang ki heh jong katei ka kompeni ka la mynjur bad pynpaw ba ki la phah sha ki bor ba halor jong ka kompeni ban leh ïa kaba donkam.
Shuh shuh ruh ha ka jingïakynduh ïa u DC ka East Jaintia Hills, na ka liang ka jong u ruh u la kular ban thoh sha ka tnat Home bad Political Department na ka bynta ban beh noh syndon ïa kine ki arngut ki nongtrei jong katei ka kompeni na kane ka jylla.
Nongpoh, Nailar 28: 2 ngut ki khynnah kila kem pang kynsan mynta ka sngi hadien ba kila ioh pang ksuid haduh ba kim tip briew shuh, bad mar mar naka liang ki bahaiing kila leit rah sha Byrnihat Parish ban phah pynlong da ka jingduwai ba kyrpang ban beh ïa u bymman u la shong hapoh jong ki.
Kane ka jingjia kala jia mynta ka step ha kaba kala don shuwa kawei ka khynnah kaba la tip kyrteng kum ka Banroi Ksiar naka thaiñ Umtyrnga kaba dei ruh ka khun swet bala peit bad khmih da u mama jong ka, hynrei hynne ka step kyndit kynsan katei ka khynnah kam tip briew bad don ba wan paw haka bala khot khun ruh ïaka, bad namar ka jingksaid jong ka ban lait na u ksuid, u mama jong ka mar mar u la leit rah ïaka sha Byrnihat Parish ban phah duwai kyrpang bad haka jingdon u Fr Kmenlang Nongrum ryngkat kiwei kiwei ki nongsharai Balang ki buh da ka jingduwai bad shimpor kumba katto katne por ba u ksuid un pynlait ïaka, hynrei namar ka jingkhlaiñ ka jingduwai u ksuid ba don hapoh jong ka u la pylait noh ïaka bad koit na katei ka jingpang tang hadien kumba katto katne por.
Shuh shuh ha kajuh ka sngi sa kawei ka khynnah kaba la tip kyrteng kum ka Lucila Ksiar ha Jojwa Byrnihat kala ioh pang Taro ha kaba ki bahaiing hasem kila leit ban rah mar mar sha katei ka juh ka ïingmane ban phah pynlong da ka jingduwai bad ioh jingkoit tang hadien kumba katto katne por ba utei u Father u pynlong ka jingduwai.
Naka liang ki bahaiing ryngkat kitei ki khynnah ba ioh pang kila pynpaw ka jingsngewkmen kaba khraw hadien ba kila lait na katei ka jingpang bad ka jingthombor jong u ksuid ïaki, uba la pyrshang ban thombor ïaki haduh ba kin da kem pang bad khlem tip briew shuh, hynrei dei tang ka bor jong u Blei ba kila lait na u ksuid hadien ka jing buh jingduwai ha Byrnihat Parish bad ai khublei ruh ïa u Fr Kmenlang Nongrum bad kiwei kiwei ki riew ñiam kiba la buh jingduwai lang ha kane ka sngi.
Khliehriat nailar 28: Ka Hynñiewtrep Achik National Movement Jaiñtia Zone, mynta ka sngi ka la ujor da ka ejahar ha Lumshnong Police Station ïa ki ar ngut ki briew kiba trei ha company Topcem, kiba dei kiba na bar jylla ba la tip kyrteng kum u Arun Kejeriwal bad uwei pat, kiba la kren da ki ktien khlemakor bad kren pynshit myn ha ka 24 tarik mynta u bnai ha ka por ba don ka jingiakhih paidbah hapoh ka public hearing ba pynlong ha Thangskai.
Katkum ka ujor ba la buh da u President HANM Jaiñtia Zone, u bah Shaniahlang Suchen la ong ba katkum ba paw lyngba ki pathai khubor la iohi ba kitei ki bar jylla kiba trei ha ka company Topcem ki la kren pynshit bad kren ruh da ki ktien sih, ktien khlemakor, kumta ka seng ka la kyntu ïa ki bor jong ka aiñ ba kin shim khia ïa kane bad ban leh ïa kaba donkam kaba katkum ka aiñ, ban tohkit ruh halor ka jingleh kitei ki nongtrei jong katei ka company ban pynngat ruh ïa ki ha ki kyndon aiñ.
Ha kane kajuh ka sngi, ka HANM Jaiñtia Zone, ka la leit ruh ban buh da ka jingthoh ha khmat u President jong ka Meghalaya Cement Ltd Thangskai bad dawa ba dei ban beh kam noh shi syndon ïa kitei ki nongtrei kiba la kren khlemakor bad pynshit ha ka jingiakhi myn ha ka 24 tarik, khnang ban dup lah ban pynneh ïa ka shong suk shong saiñ hapoh ka thaiñ bad ha ka district baroh kawei.
Ka seng ka la ong ruh ba lada ka company lam lah ban leh ïa kane ka jingdawa ka seng kan sa ieng ban pyrshah bad kan nym kitkhlieh ruh lada jia kaei kaei ka ban mih, kumta ka seng ka bthah ïa ka MCL ba kan pynkloi ban beh kam ïa ki mardor ïa kitei ki ar ngut ki nongtrei.
Shillong, Nailar 28 : U Myntri Rangbah duh, u Narendra Modi mynta ka sngi u la sam palat 51,000 tylli ki shithi thung kam sha kiba shah thung kam thymmai lyngba ka video conferencing.
La pynlong ïa ka Rozgar Mela ha 45 tylli ki jaka ha kylleng ka ri.
Lyngba kane ka Rozgar Mela, ka Tnat Kam pohïing jong ka Sorkar Pdeng ka la pynrung kam ha ki Central Armed Police Force (CAPF) bapher bapher kum ka Central Reserve PoliceForce (CRPF), Border Security Force (BSF), Shashtra Seema Bal (SSB), Assam Rifles,Central Industrïal Security Force (CISF), Indo Tibetan Border Police (ITBP) bad Narcoticscontrol Bureau (NCB) kumjuh ruh ka Tnat Pulit jong ka Delhi.
Kiba shah thung kamthymmai, kidei kiba la jied na kylleng ka ri, bad kin ïasoh bad ka kam ha ki kyrdan bapher bapher kum Constable (General Duty), Sub-Inspector (General Duty) bad ki Non–General Duty Cadre ha ki kynhun bapher bapher hapoh ka Tnat Kam Pohïing jong ka Sorkar Pdeng.
Ha ka jingai jingkren ha ka jingïalang, u Myntri Rangbah duh u la ai khublei ïa kiba shah thung kam thymmai na ka bynta ka jingshah jied jong ki kum ki ‘Amrit Rakshak’ ha ka Amrit Kaal.
U la khot ïa ki kum ki ‘Amrit Rakshak’ namar ym tangba kin ai jingshakri ïa kari hynrei kin ïada ruh ïa ka ri bad ki briew jong ka.
“Phi long ki ‘Amrit Rakshak’ jong kane ka ‘Amrit Kaal’", la ong u Myntri Rangbah duh.
U Myntri Rangbah duh u la ban ba kane ka bynta jong ka Rozgar Mela ka jïa ha ka por haba ka ri ka dap da ka jingsngew sarong bad ka jingskhem jingmut.
U la ong ba ka Chandrayaan 3 bad Pragyan Rover ki ïai pyni ïa ki dur ba thymmai jong u Bnai.
Ha kane ka por kaba kyrpang, u Myntri Rangbah duh u la ong ba kiba shah thung kam thymmai ki sdang ïa ka jingïaid lynti ba kongsan tam jong ki ha ka jingim bad kitbok kitrwïang ïa baroh kiba shah thung kam thymmai bad kiba haiing jong ki.
U Myntri Rangbah duh u la ban jur ïa ka jingkitkhlieh kaba wan bad ka jingshah jied ha ka kam ïada ri lane jingshngain bad ki kynhun pulit bad ong ba ka Sorkar ka la shimkhïa bha ha kaba ïadei bad ki jingdonkam jong ki kynhun shipai.
U la kdew ïa ki jingkylla kiba khraw ha ka jingpynrung kam ha ki kynhun paramilitary.
Ka rukom pynrung kam ka la long kaba sted naduh ka jingthep haduh ka jingjied ba khatduh, la pynlong ïa ki eksamin ha ki ktien tynrai.
U la pyntip ruh shaphang ka bhah ba kyrpang na ka bynta ki samla na ka thain khappud bad ki jaka ba shah ktah ha ki kam jong ki lehnoh.
Katba hangne ha nongbah Shillong u Myntri Khynnah jong ka Sorkar Pdeng ba dei khmih ïa ka Tnat Micro Small and Medium Enterprises (MSME), u Bhanu Pratap Singh Verma u la ïashim bynta ha ka Rozgar Mela ba la pynlong ha Headquarters jong ka Directorate General of Assam Rifles ha Laitkor, Shillong ha kaba u la sam ïa ki shithi thung kam sha kiba shah thung kam thymmai hadien ka jingai jingkren jong u Myntri Rangbah duh.
218 ngut kiba shah thung kam thymmai ki la ioh ïa ki shithi thung kam jong ki ha ka bynta kaba 8 jong ka Rozgar Mela ba la long ha nongbahShillong mynta ka sngi.
Haba pynpaw ka jingsngewkmen jong u na ka bynta ka jingjop ka jingpynlong ïa ka Rozgar Mela, u Myntri Khynnah jong ka Sorkar Pdeng u la ong ba ka kam ka dang ïaid shaphrang ban ai 10 lak tylli ki kam sorkar sha ki samla ha ki tnat bapher bapher jong ka sorkar pdeng.
Kane ka long ka sienjam kaba kongsan ban pynurlong ïa ki jingkut jingmut jong u Myntri Rangbah duh, u Narendra Modi ban pynthikna ki lad ioh kam na ka bynta ki samla khlem ka jingïashah shiliang bad jingbamsap.
U Myntri u la ïaroh ruh ïa ki sienjam ba la wanrah da ka sorkar ban plie lad ïa ki samla ban ïakhun ïa ki eksamin pynrung kam ha ki ktien tynrai.
U la ong ba kane ka sienjam kan ïarap ïa ki samla na ki bynta bapher bapher jong ka ri ban ïaleh ïa ki eksamin namar ïa ki eksamin la pynlong ha 13 tylli ki ktien tynrai ha ka jaka ka ktien Phareng lane Hindi kumba ju long mynshuwa.
Nongstoiñ, Nailar 28: Katba nang mih ki sngi ka ïew biskot ka la nang hiar arsut ha kaba ka la buh ïa ki nongrep ha ka jingeh kaba khraw.
Dang ha ka taïew ba la dep ka dor biskot ka la hiar sha ka hynriew tyngka shi kilo bad mynta ka sngi pat san tyngka shi kilo ha ka taïew ban wan la thikna ba un hiar sha ka ar tyngka.
Haba phai sha kane ka kam rep biskot wat la ka dei ka jingrep kaba tang shi sien thung ruh, hynrei ka jinglut ka bun bha ha kaba shna ïa ki rynsan, namar lada dei ki bym don siej ha ki kper lei lei, ki hap ban shu leit thied na kiwei ki shnong ha kaba ka dor jong kawei ka siej ka poi sha ka sanphew tyngka.
Nangta ka bai kali ban kit lada dei ki shnong ba kham jngai, shi trok u siej ka bai kit ka la poi shiphew hajar shaneng bad kane ka la buh ha ka jingeh kaba khraw ïa ki nongrep.
Haba ïakren bad ka kong A.
Wahlang ka la ong ba mynta u snem, u biskot um da soh bha kum ha kiwei ki snem bad ha u bnai ba la dep ha kaba u biskot u dang sdang ban soh, ka dor ka poi haduh sanphew tyngka shi kil.
Hynrei ka hiar pat man la ka taiew haduh ba mynta ka sngi ka la hiar sha ka san tyngka shi kilo.
Ka kong Wahlang ka la ong ruh ba u biskot u la sdang ban soh bha ha kine ki sngi bad ha kine ki taiew ba la dep lada kheit ar sien shi taïew lah ban ïoh sanphew haduh hynñiew phew kilo hynrei ha kine ki sngi na ka juh ka rynsan lada kheit arsien shitaïew la lah ban pynmih phraphew haduh shispah kilo shisien kheit hynrei kam don jingmyntoi shuh namar ba wat ki mahajon ba wan thied ruh kim sngew myntoi shuh khamtam lada jngai na surok bah.
Kum ban pynkynmaw ba ha ki snem ba la dep, u bah Banteidor Lyngdoh ha ka por ba u dang bat kum u Myntri ka rep ka riang, u la kular ban thaw ki lad ki lynti ban pynïaid ïew ïa u biskot sha Bangladesh hynrei haduh kine ki sngi kam shym la urlong.
Uwei na ki nongkhaï biskot u bym kwah ban pynpaw kyrteng ïalade, u la ïathuh ha u nongthoh khubor ba hadien ba u bah Banteidor Lyngdoh u la pynpaw bad kular ba un pynïoh ïa ka ïew biskot sha Bangladesh, kumta u la pyrshang ban leit wad ïew.
Hynrei ym don lynti satia ban rung, namar naduh Dawki ym lah ban lait na ki shipsi Border Security Force kumta la kut noh.
Nalor kata u la ong ba ka sorkar ka la dei ban shimkhia ha ka ban pynsngewthuh ïa ki shipai pahara khappud, ba ki dei ban shah ïa ki Nongkhaïi mar rep ba kin pynpoi ïa ki mar rep jong ki sha Bangladesh.
Ïa ka Block-1 latip mynshwa kum ka Elaka Labang Nangphyllut & Pangam Raliang.
Ïakane ka elaka la pynlong daki lai tylli ki Raid; ka Raid Nongjrong Raid Labang bad ka Raid Nangphyllut katba ka Pangam Raliang pat ka hap hapoh ka Elaka Raliang.
Ki briew kiba shong ba sah haka ne ka thaiñ la tip kum ki Nongjrong Labang bad Nangphyllut kiba long ki Sub-tribe jong ka jaid bynriew Khasi Jaiñtia.
Kine harum kilong katto katne naki jingshah lehbeiñ ki Khasi Pnar kiba shong basah ha kane ka thaiñ naduh baki hap sha United Cachar & Mikirs Hills Karbi Anglong Assam;1.
Ka jingshah pynduh pyndam ïaka kam Dolloi.
Ka Elaka Labang Nangphyllut kadei kawei naki Elaka barim tam hapoh ka Hima Jaiñtia kumba la tip ïaka Ri Khasi Jaiñtia kum ka ri ki laiphew syiem bad Khad-ar Dolloi.
U Dolloi Labang Nangphyllut u dei ruh u Dolloi ñiam uba dei ban pyndep ïaka ñiam ka rukom ka kñia ka khriam ka phur ka siang ka kam ïap kam im bad kumjuh ïaka riti ka dustur.
Wat lada ym lah ban tip ïaka samoi treikam jong ki ruh, kine harum ki long ki dolloi kiba ngi lah ban tip kyrteng; 1.
Sar Trang 2.
Blung Tamaha 3.
Yaani Tamaha 4.
Yaani Lyngdoh (acting) 5.
Brit Samaiang bad 6.
Honriwell Pyrpet.
Kat kum ka jingtip kaba la ïoh lum te u dolloi Honriwell Pyrpet u dei u dolloi uba khatduh uba ïoh jing ithuh naka Jaiñtia Hills Autonomous District Councils, u synshar kat haduh ka snem 1978 tad haduh bala pynduh pyndam noh daki Karbi.
Ka jingshah pynduh pyndam ïaka kam dolloi ka ktah shi katdei eh ïaka ñiam ka rukom kham tam eh ïaki ba dang bat ïaka ñiam tre niam tynrai ïaka riti ka dustur jong ki, namar ba ymdon shuh kiba dei bad kiba lah ban pyndep.
Ka pynduh pyndam noh ïaka ñiam ka rukom ka jingngeit tynrai bad ka riti ka dustur jong ki.
2.
Ka jingphah jubor ban register ïaka khyndew ka shyiap shapoh Karbi Anglong Assam.
Hapoh ka jingsynshar jong ka sorkar phareng (1835 – 1947) kane ka thaiñ ka hap hapoh ka Jowai Civil Sub-Division.
Bad wat hadien bala thaw ïaki District Councils ka United Khasi & Jaiñtia Hills District ruh ki briew nangne ki dang don ki kot ki sla ki Patta ne ki dukir khyndew shapoh United Khasi & Jaiñtia Hills District Councils, katto katne la ïoh lum bad ki ladon ha nga.
Hynrei kham hadien ki Karbi kila maham, daka ba kem ïa u dolloi Honriwell Pyrpet bad pynsmai ruh ïa u ba um dei shuh ban khrong khajna bad ban bat ïaka kam dolloi te ma u ruh um nud shuh ban long dolloi bad ka kam dolloi kala kut noh artad hapoh kane ka Elaka.
Te ki Karbi ki pyntieng pynsmiej bad ki pynbor noh ïaki paid Khasi Pnar ban register noh ïaka khyndew ka shyiap jong ki shapoh Karbi Anglong Autonomous Council, Assam.
Daka jingtieng jingbieij bad jingleh klet jong ki District Councils jong ngi te kiba pli kine ki briew kim banse ban register noh ïaka khyndew ka shyiap jong ki shapoh Karbi Anglong.
Nga pynshisha ba ïakane ka kam Land Registration baki leh shapoh Karbi Anglong Assam kadei ym daka mon jong ki, hynrei dakaba shah pynbor bad shah maham3.
Ka jingpynbor bad jingmaham ban leh enrollment Election Photo Identify Card sha Assam.
Kumba kila shah pynbeij bad shah pynbor ban register ïaka khyndew ka shyiap jong ki naduh ki snem kiba mynshwa te kane lei ka enrollment iaki Election Photo Identify Card te kila suk bha ban pynkohnguh ïaki namarba kane ka hukum kadang mih dang haka snem 2000 shaneng.
Jia ryngkhat ruh ba hapdeng kine ki snem mih saki kynhun kaikhlaw ba pher bapher jong ki kum ka Karbi National Volunteer (KNV) Karbi Peoples Laberation Tiger (KPLT) Karbi Longri Raikom Asong (KLRA) bad ka United Peoples Democratic Solidarity (UPDS) te ki suk bad ïohbor bha ban pyntieng pynsmiej ïaki ban leh ïakane ka kam.
Kumta kiba bun naki briew jong ngi ki don ki Election Photo Identify Card jong ki sha Assam.
Hynrei ïakane ruh, ym baki leh daka mon jong ki hynrei daka jingpyntieng pynsmiej jong ki Karbi.
4.
Ka pynduh ïaki kam pynroi bad ki kran ki skim.
Kumba ngi tip ba hapoh Block-1 kidon haduh 36 tylli ki shnong Khasi Pnar bad ha baroh kine ki shnong ym don surok ymdon lynti syngkieng , ymdon bording eletrik , ymdon dukan ymdon ïew don hast, ymdon umbam umdih ym don skul ymdon dispensary PHC CHC lymne Hospital wat tang kawei ruh.
Kim ïoh ruh ïaki khaw rashon, bad kiwei kiwei de ki kran ki skim lane ki lad jingïarap ba bun jait naka sorkar.
Dang hakine ki shisnem arsnem ba ki pyrshang ban ai khyndiat khynsoit hynrei ki briew jong ngi ki la rai ban ym pdiang kat bym pat tikna u pud u sam.
Ki briew kiba shong basah sha kane ka thaiñ ki im kumba myn dang haka spah snem kaba mynshwa.
Ki mad ïaka jingkordit jingsohsat bymlah shuh ban batai.
Khamtam eh haka duk ka kyrduh ka pang ka shitom, Kim ïoh ruh ïaka puke puthi kumba kidei hok ban ïoh.
5.
Ka jingshah knieh ki pud shnong pud thaw.
Baroh ki pud shnong pud thaw kiba dei pud bad ki shnong Karbi te la shah knieh beit u pud u sam shnong jong ki.
Ka shnong Madan Myn-I bad Mynriah ki shah knieh haka shnongUmpu Umbaso bad Rongpangbong, ka shnong Nongjrong haka shnong Tahpat bad Rongpangbong , ka shnong Moorap Mooriap ki shah knieh haka shong Rongpangbong bad Chenan cherop , ka Khyndeliar bad Mookhim haka shnong Upilangso ka shnong Thangrong haka shnong Rongmukhim ka Madan Namgkylla haka Jrikyndeng, ka Deinler Lamarang Moojem haka shnong Tibin Moothade bad Mookoilum bad kumta ter ter.
Wat ki shnong kiba don kiba don shapoh West Jaiñtia Hills District kum ka Mukroh Lapangap Khanduli Mookoiram ruh kidang shah knieh haki shnong Karbi lyngba jong ka Karbi Anglong Autonomous Council , Assam.
Ki briew kiba sah sha kine ki thaiñ ki im daka ba rep ba riang te ki shem jingeh bha namarba kila shah knieh lut ki jaka rep jaka riang jong ki.
6.
Ka jingshah lehbeiñ haka niam ka rukom.
Nalor baki dion laka jong ka jingngeit lane ka niam ka rukom ka riti ka dustur ruh ki Karbi ki dang khrong pisa khrong khaw khrong syiar blang bad sniang jan man ko por baki pynlong ïaka kñia ka khriam jong ki.
Bad ynda don pat ka lehniam leh rukom ka kñia ka khriam jong ki Khasi Pnar te tang ban pyrshang khrong ruh kim nud hi.
Ïaki balang Khristan pat, kum ki Khristan Presbyterian kiba don haka shnong Nongjrong bad Madan Myn-i kiba hap hapoh jong ka Karbi Anglong Presbyterian Synod ki don tang 25-30 ïing, hynrei ki thung balang jubor ïaki bad ki hap ban pdiang ïaki jingiaseng kiba heh baheh.
Ki hap ban pdiang haduh kumba 50-60 ngut ki briew kaba long shaba palat eh u pud naka jingïoh bad jingkot bor jong ki haka ba ki hap ban kit ram naka bynta ka ne.
Kaba sngewsih ka long ba tang ïaka ram jong ka jingïaseng kaba lah dep kim pat dep siew ki la dei pat ban shim ram biang naka bynta ka jingïaseng kaba thymmai.
7.
Ka jingshah lehbeiñ haki kynhun Kaikhlaw.
Kumba la thoh haneng, daka jingdon jong kine ki kynhun kaikhlaw jong ki te ki te ki nud bad ïohbor bha ban thombor ne lehbor ïaki briew jong ngi haki bun rukom.
Hapdeng ki snem 2000-17 kalong ka por kaba kordit bad kaba sangsot tam ïaki paid Khasi Pnar bashong basah ha Block-1 daka jingdon jong kine ki kynhun seng lehnoh kumba la kdew haneng.
Ki hap ban siew khajna bai ïing ïaka bala tip kum ka House Tax sha kine ki kynhun lehnoh man la u snem, man la kawei pa kawei ka longïing sha ka wei pa kawei naki ne ki kynhun naduh kumba 500 haduh 5000 tyngka kawei kawei ka longïing , nalor baki hap ban siew sha ka Karbi Anglong Autonomous Council.
Nalor ba ki hap ban siew ïakane ka khajna , ki dang wan rung shapoh shnong poh thaw bad rah jubor ia u khaw ki jhur naki iing briew haduh ba kim don shuh wat tang ban shet.
Ki siat bad rah ei aki syiar ki blang ki sniang bad ki jingri jingdup jong ki briew katba ki mon, bad lada pan pisa te ki pyntieng bad pnang daki ktang suloi.
Kane kadei kaba pynduh nong shi katdei eh bad kaba pyniam kthang ïaki briew jong ngi namarba kiba pli ki shaniah tang haka rep ka riang bad ki jingri jingdup naka bynta ka jingim jong ki.
Ym tang kane, kito kiba kham don kham em te ki dang dawa pisa , bad don ruh ki por baki wan lute ïaki ïing ki sem jong ki bad rah lut kat kaba don ba em bad haba kim ïoh ei ei te ki pom ki daiñ ïaki ïing ki sem.
Nalor kane, ki dang thap dang kynjat dang kura ïaki briew khlem kino kino ki daw.
Ki leh kynshleiñ bad jrong kti wat ïaki kynthai khynnah ruh.
Haka snem 2005 kine ki kynhun seng lehnoh ki thombor bad bad leh beijot na phang ïa baroh ki longkmie ki kynthei khynnah wat ïaki ba armet ruh kim map shuh haka shnong Mooriap bad ïaka wei ka longkmie haka shnong Laher.
Ym lah ban ïoh jingtip ïaki tarik bad ki bnai ki snem , hynrei kine harum ki long ki Khasi Pnar kiba shah pynïap ei haki Karbi hapdeng ka snem 2000-16, 17.
1.
U Jokim Lekhaden bad 2.
U Olin Lekhaden naka shnong Madan Myn-i.
3.
U Hemmari Beh haka shnong Mooriap (une u dei u Karbi hynrei tang namar ba u shongkha haka Pnar) 4.
U Jim Larom bad 5.
U Endrias Lyngdoh naka shnong Mookhim.
6.
U E.
Bhoi naka shnong Mooknor 7.
U Ronit Larom naka shnong Khyndeliar 8.
U Phosting Dkhar naka shnong Mowlaiñ bad 8.
U Wilson Lyngdoh naka shnong Mowluber.
Kine ki long tang kiba nga lah ban ïoh kyrteng, lehse ki dang don kiba ngam pat ïoh kyrteng ruh.
(Lada ka sorkar ka kwah ban ïoh ïaki jingtip bad jingshisha halor kane te nga kloi ban leit ïalam sha ki ba ha ïing ha sem jong kine ki lanot).
Namar kane ka jinglehbeiñ bad ka jingthombor jong kine ki kynhun kaikhlaw Karbi te ki paid Khasi Pnar jong ngi kim lah shah shuh bad kumta Kim ban se ban ïeh ïaki ïing ki sem jong ki bad phet shong sha Sahsniang haka snem 2003.
(Kane ka dei ka refugee kaba ar kaba nyngkong kadei haka snem 1971-72 haka ba ki phet sha Barato bad Mukroh).
Nangta haka snem 2015 ki paitbhur Karbi bad ki seng lehnoh kila wan thombor biang ïaki Khasi Pnar bad ki pynïap dusmon ia u wei u briew uba kyrteng u Labarious Nongrum haka shnong Madan Myn-i.
Kane ka daw kamih tang namarba ki suba seng lehnoh ïaka wei ka seng bhalang kaba kyrteng ka Jaiñtia National Union (JNU) kaba wan seng unit be circle sha tei.
Ki rung shapoh kishnong ki thaw jong ki Khasi Pnar daki spah ngut bad ki thombor ïaki briew daka ba pyn-ap daki wait ha ryndang bad ki pom ki daiñ naphang ïaki ïing ki sem ki thiar kba bad kiwei kiwei de.
Hakaba ki briew jong ngi kim banse ban ïeh biang ïaki ïing ki sem jong ki bad phet shong biang sha Mowluber Saitsama Namdong Khanduli Lapangap bad wat shaduh sha Jowai ha Office jong ka seng Jaiñtia National Union ha Mooralong.
Kaba pynlung mynsiem bad pyn pangnud shuh shuh ïaki briew jong ngi kalong ba ynda haba ki leit phai naka ne ka jingphet wir sha ki shnong ki thaw jong ki.
Ynda kiba pli kila poi shala ki shnong ki thaw jong ki ym don shuh ki ïing ki sem, ki khiew ki pliang, ki thlong ki synrei, ym don shuh ki jingthung jingtep ki jingri jingdup u khaw u kba u symbai u phniang.
Haduh ba kim don khaw shuh wat tang ban shet ruh, daki taïew ki bnai ki hap ban bam daki sohlah khlaw ki pashor khlaw ki sla pathaw bad ki lungsiej kiba ki khot ka plung.
Bad dei naka ne ka daw shibun ki shnong ki thaw kum ka Dummu Umtyrpeiñ bad Bandieñ rim te ki jah noh, bad daki spah ngut ki briew kila ïap naka daw jong ka jingthngan bad ka jingpang.
Pynban kaba pyn myllung kalong ba kat kane ka jingeh bad jingkordit ruh kim ïoh jingïarap ei ei naka liang jong ka sorkar Assam lane Meghalaya.
Kine haneng ki long tang ki jingjia hapdeng kine ki snem kiba nga la thoh.
Mynta naduh ba ki ar sorkar kila rai ban pynbeit noh ïa u pud u sam hapdeng ka Meghalaya-,Assam ki Karbi kila sdang biang ban thombor ïaki briew jong ngi.
Ki khang ïaki lynti ki syngkieng kim shah shuh ban leit ïew leit haat ban die ïaki mar rep jong ki sha ki ïew kiba don sha Meghalaya hakaba ki lah ban die ïakine ki mar ki mata jong ki.
Naka ne ka daw ki shem jing eh bha namarba ki ïew kiba don shapoh Karbi Anglong Assam kim thied ïakine ki mar rep jong ki.
Ki khang ruh ban lait wad dawai dashin ban phah sumar haba pang ba shitom shaki Hospital kiba don sha Meghalaya.
Ki phah ïaki ban leit sha Assam hynrei ka jingeh ka long ba ki briew jong ngi kim sngewthuh ïaka ktien ka thylliej bad ka thoh ka pule.
Ki maham bad pyntieng pynsmiej ïaki briew jong ngi kiba kham pawkhmat bad kiba juh leit juh wan juh trei juh ktah shane sha Meghalaya.
Ki khang ruh ban pynlong ïaki no kino ki jingïalang bad ban leit jingïalang shane sha Meghalaya.
Ym tang baki maham hynrei ki don ruh ki briew jong ngi kiba shah bom shah shoh, kum kane ka jingjia ka haka 6.
6.
2023 haka shnong Tahpat haka ba ki arngut ki Khasi Pnar kiba kyrteng U Sam War bad u Six Lyngdoh kila shah kynjat shah kura haki Karbi haka Shnong Tahpat.
Bad mynta ka jinglong jingman sha kane ka thaiñ ka nang sniew nangsniew nangsniew shuh shuh tip aïu kan jia biang ïaki briew jong ngi.
Mairang, Nailar 27: Ka jingkhot ïa ki paidbah ban nym thied ne die ïa ka debilat jong ka Topcem ba la pynmih da ka kompeni Meghalaya Cements Limited, mynta ka sngi ka la pur sa sha Eastern West Khasi Hills District, haba ka Seng HYC Eastern West Khasi ka la leit kylleng ki dukan die dewbilat ban kyntu ïa ki ba kim dei ban shim ban pynïaid ïew ïa ka dewbilat Topcem.
Ki nongïalam bad ki dkhot jong ka Seng ki la leit tah da ki jingthoh ha kylleng kylleng ki dukan diew bilat ha ki shnong bapher bapher jong ka Eastern West ban boycott ia ka MCL ne ka Topcem.
Kane ka jingkhot ïa ki paidbah ban kyntait ban die ne thied ïa ka dewbilat Topcem ka long hadien ba ka HITO bad ka HYC West Khasi Hills ruh ki la pyntreikam da ka “Boycot" ïa ki jingmih jong ka MCL (Topcem).
Ki nongïalam jong ka HYC Eastern West Khasi, ki la kyntu ïa baroh ki dukan die dewbilat bad wat ia kito ki bym ju die ïa ka dewbilat jong ka MCL ba kim dei satia ban shim kabu na ka jingkhang khang kane ka dewbilat ha kiwei pat ki bynta jong ka jylla, hynrei dei ban kyntait beit ban die bad ki paidbah ruh kim dei ban thied satia.
Ka daw kaba kane ka Seng na Eastern West Khasi ka shim kume, ong u President ka Seng, u Bah Joplang Kharnaïor, ka long ban pyrshah ïa ka jingshah thombor ki paid Khasi ha Thangskai ha ka 24 tarik mynta u bnai ha ka por ba don ka Public Hearing ba la pynlong da ka Meghalaya State Pollution Control Board na ka bynta ban pynheh ïa ka jingtreikam ka MCL ne ka Topcem kumba ïatip ki paidbah.
“Kum ka jaidbynriew ngi dei ban pyni ïa ka jingïatylli haba ka don ka jingshah thombor, ym dei ban ong ba kam jia shane sha ngi", la ong u nongïalam ka HYC.
U la ong ruh ba ka jingjia ha Thangskai, ka pyni shai kdar ïa ka jingleh donbor ki Kompeni nabar jylla kiba la nud wat ban hukum ïa ki Pulit ban tied ban bom ïa ki paidbah bad wat ïa ki kynthei ki khynnah ruh tangh na ka bynta ka jingmyntoi jong ki shimet.
U la pynrem jur ruh ïa ki bor synshar kiba la shu ailad ïa kine ki Kompeni ba kin leh katba mon, katba ïa ki pat dei u paidbah uba jied ba kin long ki nongmihkhmat.
Shillong, Nailar 28 : Ka Khun Hynniewtrep National Awakening Movement (KHNAM) hynne ka sngi ka la phah da ka dorkhas sha u Chief Secretary ka jylla haba ïadei bad ka rai jong ka Kynhun Myntri ban thung ïa u Chairman bad dkhot jong ka Expert Committee ban bishar bniah ïa ka Reservation Policy jong ka jylla.
Ha katei ka dorkhas, ka KHNAM ka la ong ba ka don ka jingïapher haba ïadei bad ka rai ba la shim ha ka All Party Meeting ha ka 31tarik Jymmang, 2023 bad ki kyndon treikam ba la tyrwa da ka kynhun myntri.
“Lah ban pynkynmaw ba ha ka jingïalang jong baroh ki seng saiñpyrthei ha ka 31tarik Jymmang, 2023 la shim ïa ka rai ban thaw ïa ka EC na bynta ban bishar bniah bad pynkylla ïa ka Reservation Policy 1972 ha kaba ka kyndon ka long ban bishar bniah ïa kane ka Policy ba mynta bad ai jingmut ruh ban pynbha shuh shuh, lada donkam," ong ka dorkhas.
Ka KHNAM ka dawa ruh ba ïa katei ka kyndon treikam jong ka EC dei ban long kaba shai bad kata ka long ban pynshisha ïa ka jingai jingmut kaba ki la ïoh pdiang na ki seng sainpyrthei bad ka jingai jingmut ban pynbha ïa ka State Reservation Policy.
Shuh shuh ka la ong ruh ba katei ka kyndon kaba ar ba la tyrwa da ka kynhun Myntri ka long ban leit syllok bad ki paidbah kylleng ki jaka jong ka jylla ban ïoh ïa ka jingsngew jong ki.
“Ngi ïohi ba kane ka kyndon kaba ar ka long tang ka buit ban pynslem kaba ym don jingmut ei ei.
Ngim ïohi ba da donkam ïa ka EC ban da pynlut por bad pisa ban leit kylleng ki jaka.
Ngi ai jingmut ba ïa ki paidbah ba kin lah ban phah hi ïa ki jingai jingmut sha ka EC ha ka por ba la buh bad ban bishar bniah bad pynshisha bad kane kan ailad ïa ka EC ban pyndep ïa ka kam hapoh lai bnai," ong ka KHNAM ha ka dorkhas.
Nalorkata, ka la ai jingmut ruh ban thung lang ïa ki trai jylla ha ka EC khnang ba kin lah ban ïoh jingshai shaphang kiwei kiwei ki bynta kiba ïadei bad State Reservation Policy bad ka jingthrang jong ki paidbah ba bun.
Shillong, Nailar 28: Khathynriew ngut ki MLA jong ka jylla, kynthup ïa u Bah Ardent Miller Basaïawmoit, MLA Nongkrem, Bah Brightstarwell Marbañiang, MLA Mawlai, Bah Kyrmen Shylla, MLA Khliehriat bad Myntri ka Sorkar jylla, nangta u Bah Banteidor Lyngdoh, MLA Mawkynrew, Bah Charles Marngar, MLA Mawhati, Bah Gavin Mylliemngap, MLA Sohra kin ïa mih madan lashai ka sngi, ka 29 tarik por 5 baje janmiet ban ïalehkai Phutbol bad ka team ki Ophisar ka sorkar Meghalaya.
Kane ka jingïalehkai Phutbol ki nongmihkhmat paidbah bad ki ophisar ka long kum shi bynta ban rakhe ïa ka National Sports Day 2023.
Ka National Sports Day kadei kaba ka sorkar pdeng ka la pynbeit ban rakeh naduh ka snem 2012, kaba dei ka sngi kha jong uwei na ki nongïalehkai Hocket ba tbit bha jong ka ri India, u Major Dhyan Chand, ba la ju tip ruh ha ka Hockey kum uta u Wizzard.
Ka jingthmu jong kane ka jingrakhe ïa ka National Sports Day ka long ba pynsngewthuh ïa ki paidbah ïa ka jingkordor ka jingïalehkai Sport, nangta ka jingïatreilang, ka jinglong mynsiem kum ki nongïalehkai Sport bad ban kyntu ïa ki paidbah ba kin shim ïa ka Sport kum ka jingtreikam ne ka Career jong ki.
Ïa kane ka sngi la buh ban rakhe naduh ka 22 tarik haduh ka 29 tarik mynta u bnai.
Ki District jong ka jylla ki la pynlong ïa kane ka jingrakhe naduh kine ki sngi baladep lyngba ki Prokram bapher bapher.
Shillong, Nailar 28 : Palat 700 ngut ki khynnah skul na ki skul bapher bapher jong ka West Jaintïa Hills, West Khasi Hills, bad South Garo Hills ki la shim bynta ha ka APEX prokram kaba dang shu pyllait paidbah da ka AVENUES, Shillong.
Ka jingpynlong ïa kane ka prokram ka long ruh shibynta jong ka jingrakhe dap 20 lyngkhuh snem jong ka AVENUES ha ka jingïaid lynti jong ka kum ka socïal enterprise kaba ju ai jinghikai bad training ïa ki khynnah samla ka jylla bad shatei lam mihngi.
Ïa ka APEX prokram la ïoh pynlong 5 sngi lynter naduh ka 21 tarik Nailar ha ki 5 tylli ki skul jong kine ki 3 distrik bad la ïoh pynkut ha ka 25 tarik Nailar.
Ka APEX ka long ka jingpyrshang kaba thymmai bad kham pher namar ka AVENUES ka la pynwan dur ïa ka da kaba pyrshang bud ïa ka National Education Policy 2020 ban pynrung ïa ki jinghikai Saïan ban hikai ïa ki khynnah kumno ba kin pynproh ïa ka rukom pyrkhat pyrdaiñ bad ban long kiba myllien ban kylli bad ym tang ban shu pdiang ïa kaei kaba ki ïohsngew lane pule.
Kaba kham pher shuh shuh ka long ba la pynrung ruh ïa ki khana tang bad khana puriskam (Folklore) ban hikai ïa ki khynnah samla kumno ba kin sarong ïa la ka jong ka kolshor, ban pynpaw ïa ki akor burom bad ban burom ïa kiwei pat ki kolshor.
Ki jinghikai ba kongsan jong ka APEX ki kynthup ïa ki soft skills kum ki akor burom, ban buh bad kot ïa la ki thong, ban kren paidbah, ka jingïadei para briew, bad ka jingbha jingmiat ha baroh ki lïang.
Ïa kine ki jinghikai ka AVENUES ka khot ïa ki kita ki “Human Skills for the Future" lane kita ki jingnang jingtip jong ki briew na bynta ka lawei kum ka Communication (kumno ban ïa kren bad ïadei para briew), Scientific Thinking (ka rukom pyrkhat pyrdaiñ), bad ka Wellbeing (ka jingbha jingmiat).
U Benjamin Marak, Principal, Pioneers’ Secondary School, Baghmara, u la pynpaw ïa ka jingsngewnguh ba bynta ka AVENUES kaba la wanrah ïa kane ka prokram sha ka skul jong u.
U la ong, “Ka ju dei ka jingangnud jong nga ban sam ka jinghikai kaba myntoi kyllum bad kaba pynkhreh ïa ki khynnah jong ngi ban long ki jingmyntoi na bynta ka longïing longsem, ka jylla bad ka ri baroh kawei.
ka long ruh ka jingthrang jong ngi ban ai ka jinghikai kaba bha tam ïa ki khynnah, kam pher la ki wan na kano kano ka jaka ruh.
" U la ong shuh shuh ba kine ki jinghikai jong ka AVENUES lyngba ka APEX ki long ki rishot kiba ki khynnah ki lah ban tei ïa la ka lawei bad jingim halor jong ki.
“Nga la lah ban ïohi ïa ka jingpher ha ki khynnah jong ngi tang ha kine ki 5 sngi bad nga kyrmen bad kane ka prokram kan rung sha kiwei ruh ki skul jong ka distrik bad jylla, bad lehse ka prokram kaba ïasyriem na bynta ki nonghikai ruh," u la pynkut.
Ka Ribahun Kharjahrin, Class 9 na Rev.
JJM Nichols Roy Memorïal Secondary School, Nongstoin, ka la shim bynta ka kane ka prokram bad ka la ong, “Ha kine ki 5 sngi, nga la ïoh jingmyntoi shibun eh kumno ba ngan ïaid ngan ïeng, ban pynithuh ïalade bad pynpaw ïa ka akor burom.
Nga lah ïoh jinghikai ruh lyngba ki activities bapher bapher kumno ban buh ïa ka thong ha ka jingim jong nga bad ban trei minot bad jop ïa kata ka thong.
"U Shivansh Awasthi (ÏAS), Deputy Commissioner, South Garo Hills, uba long u kongsan ha ka prokram pynkut ha Baghmara, u la ong, “Ïa kine baroh 3 tylli ki bynta jong ka APEX – Communication, Scientific Thinking bad Wellbeing – la pynshong nongrim halor ka National Education Policy bad ka ïaid ryngkat ryngkat bad ki jingthmu jingpyrshang jong ngi na bynta ka education hangne ha jylla jong ngi.
Ki jinghikai ki peit ïa ka jingmyntoi kyllum jong ki khynnah pule – kata ka rukom pyrkhat (mind), ka jingsngew (emotion) bad ka rukom leh (action).
" U la pynkut da kaba ong ba u kyrmen skhem ba ka APEX kan dang kiew shuh shuh ha ka rukom pyntreikam ïa ka.
U Founder-CEO ka Avenues, Mark L Stone, u la don ryngkat ha ka prokram pynkut ha Baghmara bad u la ioh batai shai ïa ka jingthmu jong ka APEX da kaba ong, “Ïa ka APEX prokram la pynwandur na 20 snem ka jingtrei jong ngi ha ka soft skills bad personal development hapdeng ki khynnah samla ka jylla, bad ka wanrah lang ïa ki jingnang jingtip lane ki skills kiba long kiba donkam eh ha ki sngi ki ïa kiba mynta.
Da kaba pynrung ïa kine ki jait training sha ki jaka ba kham kyndong ruh lyngba ki trainers jong ngi kiba lah ban hikai ha ki ktien bapher bapher, kynthup ïa ka Garo,Khasi, Pnar, bad Phareng, ngi ngeit ba kine ki jingpyrshang jong ngi kin long ki jingïarap bad jingkyrshan ïa ki jingpyrshang jong ka sorkar.
Ka APEX model ka ïarap ïa ki khynnah ba kin long kiba shlur, kiba sngewtynnad bad burom ïa ka sobjek Saïan, kiba don ki jingmlien kiba bha bad ba tei ïa ka jingim jong ki, bad kiba sarong ïa la ka jong ka tynrai.
Ngi rai ban pynmih ïa ka report kaba jylliew na kane ka jingpyrshang ba thymmai jong ngi bad ban pynjanai shuh shuh ïa ka model ban ïahap bad ki skul ki kolej baroh, ha kano kano ka distrik.
"U C P Mawkon (ÏAS), Additional Deputy Commissioner, West Khasi Hills, uba long u kongsan ha ka prokram pynkut ha Nongstoin, u la ong, “Mynba ka AVENUES ka wan nyngkong sha nga ban batai shaphang kane ka APEX, nga la ong ïa ki ba ka long ka jingpyrshang kaba bha bad donkam eh na bynta ki khynnah jong ngi.
Kum kine ki prokram ki wanrah jingmyntoi shibun namar ki hikai ïa ki khynnah samla kumno bad nang ban stad, ban sngewthuh bad ban pyndonkam ïa ka jingstad jingshemphang jong ki ha ka jingim ba man la ka sngi da ka jingshlur.
"Ka Agame Nïasa A Sangma, Class 8 na United Baptist Secondary School, Baghmara, ka la ong, “Ka APEX ka pher bha na ki jinghikai ba ngi ïoh man ka sngi ha skul.
Ki jinghikai ba nga ïoh ki kynthup ïa ka akor burom, ka rukom kren para briew, ka rukom ïeng rukom shong bad kumno ba ngan shlur bad nang ban ïeng ban kren ha khmat paidbah.
"Ka Mabel L Kynta (MCS), Additional Deputy Commissioner, West Jaintïa Hills, ka la kren kum ka kongsan ha ka prokram pynkut ha Khliehtyrshi da kaba ong, “Ki jingpule ha skul ki lah ban ai jingnang jingstad ïa phi hynrei kim lah ban hikai ïa phi kumno ban ïeng ban ïaid bad ban pynkhreh ïalade na bynta kum ki interview kam bad ban ïeng ban kren hakhmat paidbha.
Na ki jingkren jong ki khynnah mynta ka sngi nga ïohi ba kane ka prokram ka la ïarap ïa phi ban long kiba kham shlur bad kham tbit ban kren hakhmat paidbah tang hapoh 5 sngi.
"Ïa kane ka prokram la pynlong da ka AVENUES ha ka Pioneer’s Secondary School bad United Baptist Secondary School ha Baghmara, South Garo Hills; Thomas Jones Secondary School bad Rev.
JJM Nichols Roy Memorïal Secondary School ha Nongstoin, West Khasi Hills; bad Adventist Higher Secondary School ha Khliehtyrshi, West Jaintïa Hills, naduh ka 21 haduh 25 tarik Nailar 2023.
Shillong, Nailar 28 : Ka Meghalaya Cement Limited (TOPCEM) ha ka sngi Nyngkong, ka la panmap na ki paidbah bad weng kam shipor ïa ki arngut ki Nongtrei kiba kren ïa ki ktien sih ha ka jingïakhih jong ki paidbah ban pyrshah ïa ka Public Hearing ba la pynlong na ka bynta ban pynheh ïa ka project jong ka kompani myn ha ka 24 tarik Nailar.
Ka kyrwoh ka ong “Ka bor pynïaid ka Meghalaya Cement Ltd (Topcem) ka pan map halor ki kyntien ba la pynmih da ki nongtrei ha ka jingïakhih ki paidbah ban pyrshah ïa ka public hearing ba long ha ka 24 tarik Nailar".
“Katba ki Pulit ki dang pyrshang ban beh ïa ki nongïakhih kat kum ka jingbthah jong ki Heh Pulit, arngut na ki nongtrei jong ngi ki la pynmih ïa ki ktien sih ha katei ka por bad ïa kane ka jingjia la pynrem jur da ka kompani" kala ong.
“Ki bor pynïaid ka MCL ka la shimkhia bha halor kane ka jingjia bad ka la weng kam mardor ïa kine ki Nongtrei.
Ka kompani ka pan map biang sa shisien ïa baroh ki paidbah trai shnong namar kane ka rukom pyni jinglong jong ki nongtrei jong ngi" kala bynrap.
Ka kyrwoh ka la ong ruh “Ngi kular ba ka MCL ka la kut jingmut ban ïaleh ha ka ban pynneh ïa ka jingsuk,jingsaiñ bad ka jingshngaiñ ïa la ki nongtrei bad ki nongshongshnong ba marjan kiba don jingïadei bad ka kompani jong ngi bad kular ruh ba kan ym jia shuh kum kine ki jingjia hadien habud".
Shillong, Nailar 28 : U Chief Public Relation Officer ka Northeast Frontier Railwayu Sabyasachi De, u pyntip ba ka thaiñ Shatei Lam Mihngi,kan sa ïoh shen ïa ka lynti rel ba nyngkong eh ka ban pynïasoh sha shilïang u pud u sam ka Ri.
Ula pyntip ba halor ka jingpyntreikam ïa ki jingtei kiba donkam na ka bynta kane ka lynti rel, ka Sorkar kala mang haduh T.
1.
20 klur ban pynïasoh ïa kane ka jaka lum bad ki jaka khappud.
“Ka jingpynleit jingmut jong ngi ka long eh ha khappud ka Indïa-China.
Ngi la phaikhmat sha Myanmar, ka Imphal-Moreh line ruh ka la ïoh ïa ka jingmynjur" ula ong.
Ka Sairang-Hbichhuah railway line, kaba don shathie jong ka Mizoram bad kaba ïasoh bad ka Kaladan Multimodal Project ruh ka la ïoh ïa ka jingmynjur.
Ka Kokrajhar-Gelephu railway kan ïasoh bad ka Bhutan.
Ha ka por kaba lyngkot, ngin sa plie noh ïa ka Agartala-Akhaura railway project.
U De ula ong ruh ba kin don shibun ki project ba ïasoh sha shilïang par hynrei ka jingpynleit jingmut jong ngi kan long eh ha kaban pynïasoh lynti rel sha baroh ki jaka khappud bad ban kyntiew ïa ka khaïi ka pateng bad ki ri kiba marjan.
Ka Sairang-Hbichhuah railway project kan dei ka khyrdop jong ngi sha ka Sittwe Port ha Myanmar.
U De ula ong ba bun ki project kiba kongsan ki ban pyntrei ha ka thaiñ Shatei Lam Mihngi kin dep ki project ba pynïasoh ïa ki Nongbah jong ki Jylla ba kynthup ïa ka Sikkim, Mizoram, Manipur bad Nagaland.
“Ngi la dep pynïasoh bad baroh ki Jylla ba dang sah jong ka thaiñ Shatei Lam Mihngi.
Nalor kata, ngi la don ruh ki lynti rel ba thymmai kum ka Murkongselek-Pasighat.
Kane ka dei ka project ka bym ïasoh bad ka Nongbah ka Jylla hynrei hooid ka dei ka jingpynïar ïa ka lynti rel kaba ju kot ha Murkongselek, Assam bad mynta kan leit shaduh sha Pasighat ha Arunachal," ong u CPRO.
Ula bynrap “Ngi don ïa ka jingkynshew pisa ba palat T.
1 lak klur ha kane ka snem mang tyngka ba mynta ban pyndep ïa ki project bad kane ka dei ka song pisa kaba bun bad ngi la pynleit jingmut ban pynkhlaiñ ïa ka jingïasoh lynti rel ha baroh ki Jylla ka thain Shatei Lam Mihngi".
Shillong,Nailar 28 : U Vice Chancellor (VC) jongka North Eastern Hill University (NEHU) u Prof Prabha Shankar Shukla u la pynpaw ba u kloi ban ïakynduh bad ïakren sngewthuh bad ka Meghalaya College Teacher Assocïation (MCTA) ban ïapoi sha ka jingïasngew thuh jingmut lang na ka bynta ka lawei jong ki samla pule.
Ha ka jingpyllait khubor na ka NEHU la pynpaw na u Prof Shukla u shim ïa ka kabu ban khot ïakren ïa ka MCTA halor ka jingbteng jongki ïa ka jingïakhih da ka Non Cooperation.
“ Na ka bynta ka bha ka mïat jong ki samla pule kane ka thaiñ shatei lam mihngi u kyntu ïa ka MCTA ba kan shim noh da kawei ka lynti kata ban wan ïakren noh bad u namar u kloi ban ïakren na ka bynta ka jingmyntoi jong ki samla pule namar tang lyngba ka jingïakren kaba lah ban poi sha ka jingïasngewthuh jingmut lang bad shim ïa ka rai ba ïamynjur lang" ong ka kyrwoh na ka NEHU.
Shwa ïa kane ha kane kajuh ka kyrwoh u VC u la ai ka jingïaroh ïa kito baroh ki College kiba la pynïasoh bad ka NEHU ba ki shim ïa ka rai ban pyntreikam noh ïa ka Four Year Undergraduate Programme (FYUP) kumba la pruid dak ha ka National Education Policy (NEP) 2020.
Hapoh ka jingpeit bad jingpynïaid jong u Prof Shukla ka NEHU ka la pynbna ban pntreikam ïaka FYUP Scheme kuma la pruid ha ka NEP 2020 bad ka thong ka long ban rah bad kyntiew ïa ka kyrdan pule puthi ha ka jylla kaba ïa ryngkat bad kiwei pat ki jylla.
Kane ka long ruh hadien ba la sdang ïa ka 2023-24 Academic Session.
“ Kumba la sdang mynta la 45 sngi ïa ka Academic Session 2023-24 u VC u pynpaw ka jingsngew hun halor ka jingpdïang jong ki college kiba pynïasoh bad ka NEHU ïa kane ka thong ban wanrah ka jingpynkylla kaba thymmai ha ka pule puthi" ong bïang ka kyrwoh.
La pynpaw shuh shuh ba ym don kawei ruh ka college kiba kwah ban pynsangeh treikam ïa ka NEP bad kane ka pynpaw ïa ka jingthrang bad lenlade jong kine ki tnad pule ban kyntiew ïa ka pule ka puthi bad ka lawei pa phyrnai ïa ki samla pule.
U ai khublei sngewnguh ruh ïa kito ki bor pynïaid jongki college kiba la rai ban pyntreikam ïa ka FYUP scheme.
U ai khublei ïa ki Principal kiba shim ïa kane ka jingkitkhlieh ban pynurlong ïa kane ka skhim.
Shillong, Nailar 28: Ka Meghalaya College Teachers Association (MCTA) ka la dawa ba u Vice Chancellor ka NEHU, u Prof.
PB Shukla udei ban weng noh mardor ïa ka Notification ne ka jingpynbna ba la pynmih ha ka 12 tarik u Naitung 2023 kaba ïadei bad ka jingpyntreikam ïa ka National Education Policy 2020.
“Ka NEHU kadei ban weng noh mardor ïa kane ka jingpynbna, namar dei kane ka jingpynbna kaba la wanrah ïa ki kynrum kynram ha ki College ka jylla", la ong u General Secretary jong ka MCTA, u Dr.
Airpeace Rani.
Haba ïakren bad ki nongthoh khubor ha Shillong Press Club mynta ka sngi, u Dr.
Rani, u la ong ba kane ka jingpynbna ka NEHU lyngba u officer on special duty , u Debasish Chowdhury ha ka 12 tarik u Naitung kadei kaba shu thok namar ba ka Academic Council jong ka University ka khlem rai eiei halor kane.
Ka President jong ka Synjuk ki Nonghikai College ha Meghalaya, ka Dr.
BH Buam, ka la ong ba namar kane ka jingsngap mynthi jong ka NEHU ki Nonghikai ha ki 22 tylli ki College jong ka Meghalaya ki la sangeh ban shim klas ïa ki First Semester kum ka dak ka jingpyrshah ïa kane ka jingleh ka University, hynrei ïa ki 3rd, 4th bad 5th Semester te ki shim beit.
Ha kajuh ka por ka MCTA ka la maham ruh ba lada ka NEHU kam weng ïa kane ka jingpynbna paidbah kim banse ban shim da kiwei pat ki lad ki ltni kiba kham tyngeh, ïa kaba kim pat kwah ban pynpaw lypa mynta.
Shillong, Nailar 27: U Bah Disparsing Rani, uba long u nongwad RTI ba pawnam jong ka jylla, u la lap ba ka don ka jingïapher haduh 71 klur tyngka ka bai ïoh lum bai ding elektrik na Rilum Garo bad na Rilum Khasi Jaiñtia.
Haba pyntip sha ki lad pathai khubor mynta ka sngi ha ka jinhgïalang ha Shillong Press Club, u Bah Disparsing u la ïathuh ba ka jingïoh lum bai ding elektrik na Rilum Garo ha ka shi bnai ka long 10 klur tyngka, katba na Rilum Khasi Jaiñtia pat long haduh 81 klur tyngka.
Lyngba ki kot ki sla kiba u la ïoh lum da kaba wan RTI, u Bah Disparsing, u la ïathuh pat ha kaba ïadei bad ka jingthied bording elektrik da ka MeECL, ki kot ki sla ki pynpaw ba ka ki don ki Kompeni kiba die haduh 8 tyngka shi Unit katba ka MeECL pat ka die sha ki paidbah ha ka dor 5 tyngka shi Unit.
Hynrei ki don ruh ki Kompeni kiba die sha ka MeECL tang ha ka dor 3 tyngka shi Unit.
Shillong, Nailar 28 : Ka Regional Commmittee jong ka West Khasi Hills na Meghalaya bad Kamrup na Assam ha ka sngi Nyngkong ki la rai ban leit jurip lang ïa ki shnong bad ki jaka ba hap ha Langpih Sector hadien ba la kut ka Dorbar Synrai jong baroh ar tylli ki jylla.
Ïa katei ka rai, la shim hadien ka jingïalang kren pynbeit pud ha ka kylla kaba ar kaba long ha Nongbah Shillong na bynta ka Langpih Sector, West Khasi Hills hapoh ka jingïalam jong u Bah Paul Lyngdoh Myntri sorkar ka jylla kum u Chairman bad u Myntri ka tnad Forest jong ka sorkar Assam bad Chairman jong ka Regional Comittee Kamrup District nalor ki heh sorkar na baroh arliang.
Haba kren bad ki lad pathai khubor hadien ka jingïalang, u Bah Paul Lyngdoh u la pyntip ba ka jingïalang ka la lum thup ruh ïa ki jaka ha kaba ki don ki jingkynad ha kaba baroh arliang ki jylla ki kam trai.
“Kumta, la pynkhamti ha ki MDC na kito ki thain bad ruh ki Deputy Commissioner jong baroh ar tylli ki jylla ba kin pynkhreh ïa ka thup kyrteng jong ki shnong kiba ym don jingkynad ei ei ha ka ha ka jingïalang kaban sa long biang ha ka por ba ngin pynlong ka jingleit jurip lang," u la ong.
“Ngin sa pyrshang ban leit saw ne san tylli ki shnong bad jied ka jaka ba long pdeng kum ka jaka long jingïalang khnang ba ngin lah ban leit na ka bynta katei ka jingjurip lang ha u Nailur," u la ong.
Halor ka jingkylli, u Bah Paul u la ïathuh ruh ba ba kim lah ban kdew thik kaei ka shnong ba kin leit namar ka dang long syier ban ïathuh lypa bad ba kim kwah ban don kano kano ka jingjïa ha kaba ïoh don ki riew shimkabu ïa katei ka jingïakren kaba dang ïaid shakhmat mynta.
Da kaba kam ba katei ka jingïalang ka long kaba seisoh, Chairman ka Kamrup District, u Chandra Mohan Patowary u la ong ba baroh ar tylli ki jylla ki la dep ruh ban ïa kylliang ïa ki kot ki sla haba ïadei bad ka jingkam jong ki ïa ka Langpih Sector.
“Ka jingïakren ka long kaba seisoh.
Kumta ngi khmih lynti ba hadien ba la kut ka Dorbar Synrai jong baroh ar tyli ki jylla ha u Nailur ngin sa leit jurip lang bad ngin sa pynbeit ïa ka tarik.
Nga kyrmen ruh ba ngin sa lah ban pynkut ïa ka jingïakren bad ngin sa poi lang ha ka rai kaba khatduh jong ka jingïalang," u la ong.
Na ka liang ka Meghalaya la donlang ruh ki ophisar kynthup ki heh pulit nangta u Bah Renikton Lyngdoh, MLA, Bah BG Momin MLA, Bah Methodius Dkhar MLA bad ruh u Bah Bajop Pyngrope MDC Rambrai nalor kiwei kiwei.
Jowai, Nailar 29: Ka kynhun ïalehkai jong ka Madan Kynsaw Mawkyndeng SC kala long syndon ka lahduh haka jingïalehkai phianal jong ka lympung 3rd U Adelbert Laloo Memorial Trophy haka kyrdan 3rd Division Football Tournament 2023, ba la pynïaid daka West Jaiñtia District Sports Association (WJDSA) ha madan Kiang Nangbah Stadium, Dongmihsngi Jowai.
Ïa kane ka phainal la pynlong shi bynta na ka jingrakhe ïa ka National Sports Day, ha kane ka jingïakhun phainal mynta ka sngi ka Madankynsaw Mowkyndeng SC kala lah ban pynliem da 3-0 kol ïa ka Mukhla Umlangshor SC.
Haba phai ka jingïakhun phainal kaba itynnad bha namar ha ka por jong ka kylla step kala long kaba ïakhiad bha khlem da don kiba ïoh thep kol 0-0.
Hynrei haka jingïakhun jong ka kylla miet ka Madankynsaw Mowkyndeng SC kala ïoh bn thep ïa ka kol kaba nyngkong lyngba u Ïowmaiki Lamare haka minit ba 47, hadien tang katto minit ula ïoh biang ban thep ïa la kol kaba ar ha ka minit ba 52, katba ïa ka kol kaba lai la thep da u Cherishson Tyngkan ha ka minit ba 80+3.
Na ka liang ka kynhun Mukhla Umlangshor kala pyrshang ban pynphai kylla ïa kitei ki lai kol hynrei kam shem la ïoh lad satia namat ka jingtbit ki rangïalehkai ba shadien jong ka Madankynsaw Mowkyndeng.
Ïa ka nam Man of the Match la ïoh rah da u Ïoomaiki Lamare na madan kynsaw, Best Goal Keeper la ïoh da u Wandame Saioo na ka Madankynsaw, u rang ïalehkai ba ïoh bun kol eh u dei u Precious Tang na ka Maddan Thadmuthlong uba la thep haduh 14 kol, katba ïa ka nam Player of the Tournament la ïoh da u Dangri Phawa na ka Madankynsaw.
Ha kane ka sngi la ai khusnam ruh sha ki 2 ngut National Referee ryngkat ka pisa kaba mar 10 hajar tyngka kum ka jingïarap.
Ïa ki khusnam sha ki nongjop la sam da u kongsan jong kane ka sngi u ma E.
M.
H Passah uba dei u Working President ka WJDSA, ha ka jingdonlang u Ma S.
K.
Lato, Hony General Secretary ma Lammat-oo Laloo, Vice President ma Patrik Lamare, ki dkhot ka WJDSA, kiba ha ïing u (L) U Adelbert Laloo nalor kiwei de kiba shah khot sngewbha ha ryngkat ki paidbah nongkyrshan na baroh arliang.
Na ka liang u kongsan ma E.
M.
H Passah ula ai ka jingkitbok kitrwiang ïa ka WJDSA ba kan dang lah ban ïaid shaphrang ha ka ban pynlong ïa ki lympung ïalehkai bapher bapher.
Ha ka juh ka por ula ai mynsiem ïa baroh kitei ki ar kynhun naduh kaba jop bad ka kynhun ba wan ba ar ba kin dang don ïa ka mynsiem ïalehkai ha ki sngi ban wan.
Jowai, Nailar 28: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 ba la pynïaid da ka West Jaiñtia District Sports Association (WJDSA) ka dang ïaid shaphrang bad ha madan Kiang Nangbah Stadium, Dongmihsngi Jowai.
Ha ka jingïakhun hynnin ka Lah sngi U Blei jong ka pali kaba nyngkong ka kynhun ïalehkai jong ka Nangbah Dukhu kala lah ban pynliem da 2-0 kol ïa ka Caroline Colony.
Ka namtam ha kane ka jingïakhun ka la leit sha u Shanlang Thubru u ba la ïoh ban thep ïa baroh ar kol haka minit ba 58 bad 70 na ka bynta ka kynhun ban khur ïa ka namjop.
Katba haba phai sha ka jingïakhun kaba ar ka Khliehmynkrem kala khur ïa ka namjop hadien ba ka la lah ban pynliem da 3-1 kol ïa ka Mowtyrshiah.
Ka Khliehmynkrem ka la ïoh ban plie pyrda nyngkong ïa ka kol tang mar ïasdang ka jingïakhun, kata ha ka minit kaba 3 na u Marle Khlem, nangta u la ïoh biang ban thep ïa ka kol kaba ar ha ka 18 minit, katba u E Mynthlu ula ïoh ban thep kol ha ka minit kaba 65.
Na ka liang jong ka Mairshaphrang Mowtyrshiah kala ïoh ban pynphai tang shikol lyngba ka kol kaba la ïoh ban thep da u Pynsakhiat Dkhar ha ka minit kaba 42.
Shillong, Nailar 29: Ka Department of Sports & Youth Affairs hynne ka sngi ka la ïoh ban rakhe ïa ka National Sports Day lyngba ka program kaba la pynlong ha Tennis Court, J.
N.
Stadium Complex, Polo Ground, Shillong.
Kane ka prokram ka long ruh ka jingpynkut noh ïa ka shi taïew ba la pynbna da ka sorkar jylla kum ka taïew lehkai Sports bad kilanmet kum shi bynta ban kynmaw ïa ka lyngkhuh sngikha jong u nongïalehkai Hockey ba paw jong ka ri India, u Major Dhyan Chand.
Ha kane ka sngi, la ïa don ryngkatlang u Myntri ka Sports & Youth Affairs, u Bah Shakliar Warjri kum u Kongsan.
Haba ai jingkren ha kane ka prokram, u Bah Shakliar Warjri u la pynpaw ïa ka jingsngewnguh ïa ki Deputy Commissioners jong baroh ki 12 districts ïa ka jingsnohktilang jong ban pynlong ïa ki jingïalehkai bapher bapher kumba shi taïew shuwa kane ka sngi kaba la pynlong ïa ka jingrakhe ka jylla ïa ka National Sports Day kaba seisoh.
Na ka liang jong u ne u Myntri ka tnat Sports ka jylla u la kyntu bad ai mynsiem ïa ki nongïalehkai Sports ka jylla ba kin nang trei shitom shuh shuh ban pynjanai ïa ka sap ka jong ki, ym ban ïalehkai tang ban pynbyrñia hynrei ban shim ïa kane kum ka lynti ban pynsan bad ban kiew irat.
Shuh shuh, u la bynrap ba na ka liang jong ka sorkar ka long ba la kloi ban kner ïa ki jingïarap khnang ban nang kyntiew ïa ki nongïalehkai Sports kiba lah ban mihkhmat ïa ka jylla ha ka national bad ruh ha ka international level bad ruh ban don ka jingïadei kaba skhem bad ki synjuk lehkai ka jylla khnang ban kyntiew kham shalor ïa ka Sports, khnang ba ka jylla kan ïoh ban sei ïa ki nongïalehkai Sports napoh ka jylla ban mihkhmat ïa ka ri ha ka Olympic Games 2032.
Ha kane ka sngi la ïoh ruh ban plie ïa ka Megha fit programme; ka program ba ka sorkar ka la wanrah ban kyntiew ïa ka sport.
La ïoh ruh ban pynkup burom da ka cash awards sha ki nongïalehkai sports kiba la wanrah nam sha ka jylla bad ruh ïa ka ri, kiba mihkhmat ha ka Olympic bad ruh ka Non Olympic Sports Discipline.
Kine ki kynthup i wei i nongïalehkai bad coach na ka Meghalaya Archery Association, 18 ngut ki nongïalehkai bad 3 ngut ki coach na ka Meghalaya Boxing Association, 18 ngut ki nongïalehkai bad 2 ki coach na ka Meghalaya Football Association, 84 ngut bad 3 ngut ki coach na ka All Meghalaya Karate-Do Association, 10 ngut ki nongïalehkai bad 3 ki coach na ka Meghalaya Judo Association bad 4 ngut ki nongïalehkai bad 1 coach na ka Meghalaya Sports Climbing and Mountaineering Association.
Ki nongïalehkai Sports ha ka Non Olympic Sports Discipline; ki long 4 ngut ki nongïalehkai bad 1 coach na ka Meghalaya Wushu Association, 7 ngut nongïalehkai bad 1 coach na ka Meghalaya Arm Wrestling Association, 37 nongïalehkai bad 5 ngut ki coach na ka Muay Thai Association of Meghalaya bad 30 ngut ki nongïalehkai bad 2 ngut ki coach na ka Meghalaya Jeet Kune-Do Association.
Haba phai pat sha ka Exhibition Football Match hapdeng ka Officers FC pyrshah ïa ka MLA FC kaba la pynlong ha MFA Turf, Polo Ground, Shillong, ka la jam sha kaba kut ha kaba ka Officers FC ka la pynjemkhnap ïa ka MLA FC da 5-0 kol.
Nongpoh, Nailar 29: Kum shi bynta ban rakhe ïa ka National Sports Day kumba la rakhe ha kylleng ka ri India, ka ophis u District Sport Officer ka Ri Bhoi mynta ka sngi ka la rakhe ïa kane ka sngi kyrpang da kaba pynlong ïa ka jingïalehkai phutbol paralok hapdeng ka Officers-11 pyrshah ïa ka Press-II ba la pynlong ha Madan NSCA, Mini Stadium, Pahamsyiem Nongpoh.
Ïa kane ka jingrakhe ïa ka National Sports Day la wan ban shim bynta da u samla Johny Nongrum kum uwei na u Sports Icon ka jylla kum u kongsan bad la sakhi lang ruh da ka jingdon lang u District Sports Officer ka Ri Bhoi, u Bah Bobby Nongbet, u Additional deputy Commissioner ka Ri Bhoi, u Bah M.
B Tongper, u DSP head Quarter, u Bah S.
Pasleiñ ryngkat bad kiwei kiwei ki ophisar sorkar.
Shuwa ba kitei ki ar kynhun kin mih ha madan ban ïa aireng na ka bynta ban ioh khur ïa ka nam jop, na ka liang u Samla Johny Nongrum kum u Sports Icon ka jylla, u la ai ïa ka jingkren ban pynpaw ka jingsngewkmen ba ka ophis u District Sports Officer ka Ri Bhoi ki la pynlong ïa kane ka sngi ban rakhe ïa kata ka sngi kyrpang ba la tip kum ka National Sports Day bad kane ka long shi bynta ban ai mynsiem ïa ki khun samla ba kin dang don kata ka mynsiem ban ieit kyrpang ïa ka jingïalehkai sport khang ban ioh ïa kata ka met kaba koit ba khiah katkum ka thong jong ka sorkar India.
U la ai khublei kyrpang ruh ïa ki ophisar sorkar bad kumjuh ruh ïa ka kynhun ki nongthoh Khubor na Ri Bhoi kiba la kloi ban shimm bynta na ka bynta ban ïalehkai paralok bad kane ka jingshim bynta jong kine ki ar kynhun ka long ruh ka jingai mynsiem ïa ki khun samla ba kin dang don kata ka mynsiem ban phai sha ki kam ïalehkai sport ha ka District bad ka jylla hi baroh kawei.
Lyngba jong kane ka sngi, la pule ruh ïa ka jingsmai (Fit India plede) kaba long shi bynta ban ïa snoh kti lang bad ka thong jong ka sorkar India ban pynlong ïa ki nongshong shnong kiba koit ba khiah da kaba ki shim bynta ha ki kam ïalehkai sports bapher bapher.
Haba phai pat sha ka jingïakhun kitei ki ar kynhun, ka Officers-II pyrshah ïa ka Press-II, ka Officers-II ka la ioh khur ïa ka nam jop da kaba ka la pynrem ïa ka Press-II da 3-1 kol.
La pynkut ruh ïa kane ka jingrakhe ïa ka National Sports Day da kaba sam ïa ki khusnam Torphy sha kitei ki ar kynhun ba la pynkhreh da ka ophis u District Sport Officer ka Ri Bhoi.
Ka jingjia ha Thangskai ha ka 24 tarik myntau bnai bad ka ka jingjia ha ka Lapangap ha ki sngi kiba bud, ka wanrah ïa ki artylli ki dur kiba shai halor ka jinglong bad ka jingtreikam ki Pulit jong ka jylla.
Ka daw ka long ba ha Thangskai kaba dei ka jaka ha ka jylla bad ka jingïatyngkhuh ka long bad ki paidbah ki Pulit ki leh kum ki Khla, katba ha Lapangap, kab dei ha khappud bad ka Assam bad ka jingïatyngkhuh ka long bad ki jaidbynriew Karbi, ki Pulit Meghalaya ki long kum ki Khnai.
Hadien ba la mih ki khubor jong kine ki artylli ki jingjia ha ka jylla, ki paidbah ki la pynpaw ka jingbitar ïa ka jingleh ki Pulit ka jylla, namar ha ka jingjia kaba la jia ha Thangskai ha ka por ba pynlong ïa ka Public Hearing jong ka Meghalaya Cements Limited lane ka dewbilat Topcem, ka la paw shai ïa ka jingleh donbor ki Pulit kiba la shu bom shu tied ïa ki paidbah kiba la mih ban pyrshah ïa ka jingleh sop sop ki bor synshar District bad ka MSPCB, ha kaba ki la shna ïa ka Dara ban pynlong ha kawei ka jaka bad pyntip ruh ba ka Public Hearing ka khlem long shuh, katba ki la pynlong pat ha poh Compound jong ka MCL.
Ka jingpynlong ïa ka Public Hearing ha ka jaka jong ka MCL ka la kdew shai ba kane ka jingpynsngew paidbah kadei kaba la noh shiliang lypa, namar kam lah ban long ba ha ka jingpynsngew paidbah yn leit ban pynlong ha ka liang kaba dei ban shah bishar ne ban shah pynsngew.
Kawei pat ka long ba ha ki Public Hearing kiba kum kine hi dei ban shah lang ïa baroh arliang ne ban ailad lang ïa kiba kyrshan bad kiba pyrshah ruh.
Kata kadei ka jingmut jong ka Public Hearing.
Lada ka jingpynsngew paidbah ka shim tang na ka jingpynpaw ka liang kaba kyrshan, ka mut kam don jingmut eiei kata ka Public Hearing, kadei tang ka jingpyndep rukom.
Ha ki snem kiba ladep, ha ka por ba ka don ka Public Hearing halor ka jingtih Uranium na ki thain Mawthabah- Nongbah Jynrin, ka Public Hearing ka long kaba heh bha bad kat ka jingïapyrshah kaba jur halor ka jingtih Uranium, hynrei ha ka Public Hearing pat ka la ailad lang ïa kiba kyrshan bad kiba pyrshah ruh kumjuh, ym don kano kano ka jingkhang.
Kaba lyngngoh ka long pat balei ba ha kine ki Public Hearing kiba ïadei bad ki Cements Company bunsien ym ju ailad ïa kiba pyrshah ban pynpaw ïa ka jingsngew jong ki.
Dei na kane ka daw imat ba ka sorkar ka la phah da ki Pulit kiba don da ki phew ngut ryngkat ka kieng atiar bha la kum kito kiba leit ban pahara ne ban tem ïa ka jingïakulmar bad ïakynad ïapher jaidbynriew.
Kawei pat kaba la ïohi na ka jingjia ha Thangskai ka long ba ki Pulit ym tang ba ki la thombor ïa ki paidbah, hynrei don ki Pulit kiba la pyndonkam bakla ïa ka bor jong ki, da kaba ktah kti ban thap, ban kynjat bad kyrdem ïa ki paidbah,.
Ym ju don aiñ ba ki Pulit kin ktah kti ïa ki paidbah.
Nangta wat ïa ki kynthei kiba ïaid lynti ruh la ïohi ba ki la bom da u lathi.
Hato ki Pulit ki ïoh training ha kane ka rukom seh?Phai pat sha ka jingjia ha Lapangap, ki Pulit ki la pynlehraiñ hu suiñ ïa ka jylla, haba ha jaka ba kin ïada kin ïakhun ïa ki Karbi kiba thmu ban wan thombor ha Shnong Lapangap, ki la phet krad bad phet ïam rem la kum kito kiba shah beh ha kaei kaei re kaba i ngiew.
Hato kane kadei ka rukom treikam jong ki Pulit ban phet na jaka kaba kidei ban ïada ïa u pud u sam?Khlem pep kane ka jingleh ki Pulit kan pynduh jingshaniah ïa ki ha ki paiidbah.
Nangta ka sorkar jylla ruh kadei ban jubab, ba, balei ha ki jaka khappud ba don ka jingïakynad kam ju phah bun ki Pulit ne ban phah ruh ryngkat ki tiar ialeh kiba biang, katba ha ka Public Hearing na ka bynta ki Kompeni pynmih dewbilat la pynmih da ki phew ngut ki Pulit ryngkat ki tiar ïaleh kiba biang.
Kane ki ka la ïahap bad ka jingong kiba bun ba “Ki Pulit ki long kum ki Khnai ha Khappud bad ki Khla ha jaka la jong".
Khliehriat nailar 29: U Deputy Commissioner (Supply), East Jaiñtia Hills District, ha ka jingpyllait khubor mynta ka sngi u la pynbna paidbah ïa ka dor thymmai jong ka umphniang sharak ha East Jaiñtia Hills District ka ban treikam naduh u bnai naitung 2023.
Baroh ki dukan die wholesaleha Jaiñtia Service Station kan long T 67.
85/- tyngka bad ha Sutnga Sub- Depot ka dor kan long T 71.
80/-tyngka, ka dor dukan ha Jaiñtia Service Station kan long T 69.
75/- tyngka bad ha Sutnga Sub- Depot ka dor kan long T 73.
70/-tyngka.
Ïa ka dor ha ki dukan ha ki FPS Centre bad kiba palat 5 kilo mitar ka jingjngai yn buh dor da ki Vigilance Committee, kane ka hukum kan treikam noh mardor tat haduh ban da pynbna da kumwei pat.
Khliehriat, Nailar 29: Ka Jaiñtia National Council Nongkhlieh Circle hapoh ka jingïalam u President, u bah Nikki Sutnga ka leit ban ujor ha ophis treikam jong u SDO jong ka tnat MePDCL Khliehriat Division, halor ka jingsarang uwei u post electrict uba lah ban hap bad kyllon ha kano kano ka por, uba don ha ka shnong Moolasngi, na ka liang ka seng ka dawa jur na ka tnat bor ding ba ka dei ban leit ban bujli noh ïa utei u post ba buh jingma ïa ka jingim briew.
La ong ba ka jingbam sarang utei u post electric ka buh jingma haduh katta katta ïa ki briew nongleit nongwan, ka seng ka kyntu jur ruh ïa kito kiba dei ban peit ïa kane ka kam ba ki dei ban leit peit bad leit jurip khnang ïa kum kine ki post kiba la rim bad kiba la slem kiba la i donkam ban kylliang noh khnang ban lait na kano kano ka jing jia ba sngewsih, ka seng ka ong ruh ba ka tnat kam dei ban leh ïa ka kam ba dei ban leh ynda la dep jia kaei kaei kaba sniew, hynrei dei ban shim khia noh mardor ban leh ïa kaba donkam namar dei ban buh shwa ïaka jingim ba kordor hakhmat eh.
Ha kaba ïadei bad katei ka kam ka seng ka dawa ruh ba dei ban buh shuh ïa ki post electric sha katei ka thaiñ Elaka Nongkhlieh, namar dang don bun ki jaka ki bym pat don post electrict bad kane ka wanrah jingeh ïa ki paidbah nongshong khamtam ha kine ki sngi ba ka jingioh bor ding ka long kaba donkam, pynkut u kyrwoh na ka seng.
Nongpoh, Nailar 29: Ka Central Agricultural University, Imphal, Manipur ryngkat ka jignïatrei lang bad ka NAHEP, ICAR, New Delhi ka la plie paidbah noh hynin ka sngi ïa ka prokram ai jinghikai ba krypang shaphang ka kam rep tynrai (Natural Farming) kaba la sdang mynta ka sngi bad ka ban sa kut noh haduh ka 10 tarik u Nailur 2023 ba la pynlong ha College of Agriculture, Kyrdemkulai ha Ri Bhoi District.
Ha ka jingsdang jong kane ka prokram ai jinghikai ki la wan poi haduh 35 ngut ki nongshim bynta ha ka kyrdan Assistant Professor na ki jaka pule bapher bapher ba kynthup naduh na Odisha University of Agriculture & Technology (OUAT), Bhubaneswar; Bidhan Chandra Krishi Viswavidyalay (BCKV), West Bengal, Assam Agricultural University (AAU), Jorhat Central Agricultural University.
Imphal.
La wan shim bynta ruh haduh 30 ngut ki nongai jingkren kiba la dei ki riew shemphang halor ka kam rep tyrnai hapoh ka ri kiba dei na India bad wat na shabar jong ka ri India.
Na ka liang ka Indian Council of Agricultural Research (ICAR), New Delhi ka la jied ïa ka CAU Imphal ban pynlong ïa kane ka prokram kyrpang halor ka kam rep ka kam riang ba la bei tyngka ruh da ka NAHEP.
Haba plie ïa kane ka prorkam ai jinghikai la pynïaid da u Dr.
Anupam Mishra, Hon’ble Vice Chancellor ka CAU, Imphal.
Kumba la pynpaw da ka National Agricultural Higher Education Project (NAHEP), ka jingthmu kyrpang ba la pynlong ïa kane ka prokram ka long ban dang pyntbit shuh shuh ïa ki nonghikai kiba dei peit shaphang ka rep ka riang na ka bynta ban pyntreikam thikna halor ka rep tynrai (Natural Farming) bad khamtam ban pynrung ruh ha ki UG Degree kaba dei shaphang ka rep tynrai ba ioh jinghikai ha kylleng ka ri India.
Haba sdang kane ka prokram la pdiang sngewbha da u Prof Dwipendra Thakuria, Dean, College of Agriculture, Kyrdemkulai bad u Dinesh Kulkarni, All India Organizing Secretary and Sangathan Mantri, Bharativa Kisan Sangh, India u la shim bynta kum u kongsan.
Kiwei kiwei kiba la ïa don lang ha kane ka sngi ki kynthup naduh u Manoj Solanki, Farmers’ Representative, ICAR Governing Body, u Prof.
PP.
Shastry, Retired Dean, College of Agriculture, Khandwa, Madhya Pradesh bad u Dr.
V.
K.
Mishra, Director, ICAR RC ka NEH Region, Umiam, Meghalaya kiba la shim bynta kum ki symbut kongsan.
Ha kane ka sngi ba la plie ia kane ka prokram ai jinghikai la pynkut ruh da kaba pynlait paidbah ruh ïa ka Handbook on Natural Farming: Principles and Practices", Volume 1.
Khliehriat, Nailar 29: U Deputy Commissioner, East Jaiñtia Hills District, u Abhilash Baranwal, IAS lyngba u kyrwoh u pynshai paidbah halor ka jing jia mynta ka sngi kaba la jia ha Lumshnong kaba la jia katba u dang thmu ban leit sha kawei ka jingialang Annual Day Celebration ka ba long ha Divine Words Secondary School, Lumshnong bad ban ai jingkren ha ka jingïalang bad u Project Director, DRDA, East Jaiñtia Hills District, Block Development Officer, Lumshnong C&RD Block, kumjuh ruh bad ki Gram Sevaks bad ki BTAs jong katei ka Block, la ong ba ha katei ka por ka la don ka jingdheng kali kaba jur bha naduh surok national highway Thangskai haduh Wahiajer na ka daw ka jingbum ki kali kiba sniew ha lynti ha ki jaka bapher bapher.
Naka liang u DC u la ong ba ka jingsaphriang ïa ka video ka long ka bym shonghok bad kaba dei ban shim ïa ki jingpynshitom lem kumta kan buh ka jingbym shngaiñ ïa kiwei pat kiba ïaid lynti na kane ka surok bad ha kaba iadei bad ka jingsaphriang ka video kaba pyni ba u PSO jong u DC uba la ktah kti ïa u nongñiah kali, na ka liang u DC ula pynshai ba kane kam shym la long kumba la sakhi ha kane ka video.
U la ong ba u nongñiah ïa ka kali jong u, u la ai dak ban pyllait ïa ka dheng kali, u la shah pyni bor ha uwei u ba ñiah ïa ka kali Mahindra Pickup kaba don u number ML 11 4554 bad katba ka jingdheng kali ka dang lait suki suki, u nongñiah ïa ka kali u DC ruh u dang ai dak ïa kiwei ki kali ba kin ailad ïa ka kali u DC ban ïaid shakhmat bad uba ñiah ïa katei ka Mahinra Pickup pat u la kyntait ban ailad ïa ka kali u DC ban iaid, te namar ba u Personal Security Officer jong u Deputy Commissioner uba ju don lang bad u dang pyrshang ban pyllait ïa ka jingdheng kali bad u Deputy Commissioner u la leit hajan u nongñiah jong ka Mahindra bad kyrpad ïa u ba un pyllait lynti bad ong ruh ba utei uba ñiah ïa ka Mahinra u la buaid kyiad bad la iai bthah ruh ïa u ba un kynriah ïa ka kali.
Ha katei ka jingjia, la ong ba u Deputy Commissioner bad u PSO jong u ki la shah kynthoh jur pynban da ki ktien khlemakor bad shah bitar ha ki briew bad hangta ka la don ka jingia khuluit, te na ka liang u DC u la pyrshang ban pynshai khnang ba kan nym ïaid sha jngai, hynrei um shym la iohlad satia, Ka la don ka jingpyrshang ban knieh ïa u shabi kali khnang ban khanglad ïa utei u draibar ba un jam shakhmat, hynrei uba ñiah pickup u la pyni bor pynban, te u Personal Security Officer jong u pat kumba dei ka kamram ban ïada ïa u DC u la pyndonkam da ka bor kaba khyndiat eh (minor force), na ka daw ka jingkhlemakor u nongñiah pickup ban pynia jngai ïa u DC na utei u nongñiah pickup.
Hynrei, na ka liang u DC u la ong ba ma u ryngkat bad une u PSO jong u ki la shah kynthoh kiba la pynmih da ki ktien khlem akor bad ktien sih kata wat hadien ba ki la pyrshang ban pynshai halor kane ka jingjia baroh.
Nalor kata kine ki briew ki la pyrshang ruh ban khang lynti ïa ka kali jong ki, hynrei dei tad hadien ka jingwan tuklar jong ki trai shnong ba la lah ban pyllait suk ïa ka kali jong ki ba kan iaid shakhmat.
Hadien katei ka jingjia ïa uba ñiah ïa ka Mahinra Pickup la rah noh ban leh ïa ka medical test ha kaba la sakhi bad pynshisha ruh ba u la dih buaid bad ba um biang shuh ban ñiah ïa ka kali ha katei ka por.
Jowai: Mynta ka sngi ka 29/08/2023 ka Orphan Children Foundation (OCF) hapoh ka jingïalam jong u General Secretary Orphan Children Foundation Jaintia Hills u samla E.
Dkhar ka la ïoh ka lad ban bteng biang ban ai jingïarap da ki marbam bad blanket ïa ki khynnah khunswet kiba don ha ka shnong Pamrapaithlu, East Jaiñtia Hills, ha ka jingïadon lang ki ba ha ïing ha sem jong kine ki khynnah khunswet.
Haba ai jingkren ki trai ïing ki la ai khublei ïa ki nongïalam jong ka Orphan Children Foundation ba ki la don ka mynsiem ban ïarap ïa ki khynnah khunswet.
Ha kane ka sngi la ïadon lang ruh u Father & Found OCF Jaintia Hills u Bah L.
Dkhar u ba dei u khlieh duh jong ka Foundation haba ai ka jingkren u Bah Dkhar u la ong ba ka Foundation hi ka kloi ban ïarap ïa ki khunswet kiba don kam ïa ka jingïarap khamtam sha kito ki long ïing long sem ba duk bad u la ong ruh ki dang don shibun ki khynnah khunswet khamtam sha kane ka District jong ngi bad ka OCF hi lada ka ïoh jingtip ba don ki khunswet ka kloi ban wan ai jingïarap.
U la kyrpad ruh ïa ki riew rangbah ban ïatrei lang bad kane ka Foundation khnang ba yn lah ban leh shibun ki kam ba bha na ka bynta ki khynnah khunswet kiba don hapoh jong ka District East Jaiñtia Hills bad u la ong ruh ki volunteer jong ka Orphan Children Foundation kin sa leit wad jingtip haei ba don ki khunswet bad kaei ka jingeh jong ki khnang ba kin lah ban pynpoi ïa ka jingïarap sha ki.
Nongpoh, Nailar 29: Ka Raid Nongpoh ha ka jingïalam u Lyngdoh ba thymmai, u Bah Linus Lyngdoh ryngkat u Secretary, u Bah S.
Syngkli lem bad ki Longsan mansan mynta ka sngi ki la leit kyrpang ban ïa kynduh ïa ki bor pynïaid ka Nomiwel Memorial Secondary School da kaba ki la leit ban noh synñiang da ka song pisa sha katei ka skul shi bynta ban tynrong lem ïa ki jingduna kiba don hapoh katei ka skul.
Kum ban pynkynmaw, kane ka skul Nomiwel Memorial Secondary School, ka dei kaba la seng ha u snem 1994 da ka jingthmu ban ai jingnang jingstad ïa ki heprit ka thaiñ Nongpoh bad kyrpang na ka bynta kito kiba wan na ki longïing baduk bad kane ka skul ka la shakri mynta la bun tylli ki snem ha kaba ka dang donkam shibun ki jingïarap ban pynbit pynbiang bad khamtam ban kyntiew ïa ka pule ka puthi ki heprit.
Dei halor kane ka nongrim, ka Raid Nongpoh mynta ka sngi ha ka sien kaba nyngkong ka la shim ïa ka sienjam ban kyrshan lem ïa ki jingduna jong katei ka skul da kaba la noh synñiang da ka song pisa kaba T.
15 hajar sha katei ka skul khnang ba ki bor pynïaid skul kin ioh ban pyndonkam na ka bynta ki jingdonkam bapher bapher hapoh katei ka skul.
Kane ka jinglah ka Raid ban synñiang ïa katei ka song pisa sha katei ka skul, ka dei ruh hadien ba ka Sport Committee ka Raid Nongpoh dang ha ka 24 tarik u Nailar 2023 ka la pynlong da ka jingïalehkai paralok hapdeng ka Shillong Lajong FC pyrshah ïa ka Raid Nongpoh Sport Club ban pynmih pisa na ka bynta ban ai jingïarap sha kane ka skul ba la seng hi da ka Raid Nongpoh halor ka thong ban ai jingnang jingstad ïa ki heprit kiba wan na ki longïing longsem baduk ba kyrduh.
La sakhi lang ruh ha kane kane ka sngi ba la ai jingïarap sha kane ka skul lyngba ka sport Committee ka Raid Nongpoh da ka jingdon lang u u Bah Lambok Rymbai kum u Chairman bad u Bah Pynshngaiñ Lyngdoh kum u Secretary lem bad kiwei kiwei ki dkhot ryngkat ka jingdon lang ki nonghikai bad ki khynnah skul katei ka skul.
Haba ai jingkren ha kane ka sngi, u Lyngdoh ka Raid Nongpoh, u Bah Linus Lyngdoh u la pynpaw ka jingkmen kaba khraw ba ha ka sien kaba nyngkong ka Raid ka la lah ban leh ei ei na ka bynta ban synñiang sha kane ka skul kaba dei kawei na ka skulk aba la shakri ban kyntiew ïa ka jingnang jingstad hapoh ka thaiñ Nongpoh.
U la ong ruh ba kum ka Raid ka tip ba kane ka skul ka don shibun ki jingduna ban pynïaid shaphrang ïa kane ka skul na ka bynta ban kyntiew ïa ka pule ka puthi ki heprit, hynrei dei ka jinglen lade ki nonghikai ba kane ka skul ka la dang ïaid shaphrang bad kum ka Raid ruh ka sngewnguh bad ka ai ka jingïaroh kaba khraw ba kane ka skul ka la ïaid shaphrang ban kyntiew ïa ka jingnang jingstad ki heprit.
Shuh shuh, u la ong ruh ba ka Raid nangne shakhmat kan dang ïai don ryngkat bad ki bor pynïaid skul na ka bynta ban dang kyntiew ïa ka jingnang jingstad bad ruh ban ïarap ïa shibun ki jingduna bad ban dang kiew shaphrang kane ka skul donkam ka jingïatrei lang naduh ka Raid, ki bor pynïaid skul bad kumjuh ruh wat ka Dorbar Shnong Nongpoh, u la bynrap.
Shillong, Nailar 29 : Ka Regional Commmittee jong ka West Khasi Hills na Meghalaya bad Kamrup na Assam ha ka sngi Nyngkong ki la rai ban leit jurip lang ïa ki shnong bad ki jaka ba hap ha Langpih Sector hadien ba la kut ka Dorbar Synrai jong baroh ar tylli ki jylla.
Ïa katei ka rai, la shim hadien ka jingïalang kren pynbeit pud ha ka kylla kaba ar kaba long ha Nongbah Shillong na bynta ka Langpih Sector, West Khasi Hills hapoh ka jingïalam jong u Bah Paul Lyngdoh Myntri sorkar ka jylla kum u Chairman bad u Myntri ka tnad Forest jong ka sorkar Assam bad Chairman jong ka Regional Comittee Kamrup District nalor ki heh sorkar na baroh arliang.
Haba kren bad ki lad pathai khubor hadien ka jingïalang, u Bah Paul Lyngdoh u la pyntip ba ka jingïalang ka la lum thup ruh ïa ki jaka ha kaba ki don ki jingkynad ha kaba baroh arliang ki jylla ki kam trai.
“Kumta, la pynkhamti ha ki MDC na kito ki thain bad ruh ki Deputy Commissioner jong baroh ar tylli ki jylla ba kin pynkhreh ïa ka thup kyrteng jong ki shnong kiba ym don jingkynad ei ei ha ka ha ka jingïalang kaban sa long biang ha ka por ba ngin pynlong ka jingleit jurip lang," u la ong.
Halor ka jingkylli, u Bah Paul u la ïathuh ruh ba ba kim lah ban kdew thik kaei ka shnong ba kin leit namar ka dang long syier ban ïathuh lypa bad ba kim kwah ban don kano kano ka jingjïa ha kaba ïoh don ki riew shimkabu ïa katei ka jingïakren kaba dang ïaid shakhmat mynta.
Da kaba kam ba katei ka jingïalang ka long kaba seisoh, Chairman ka Kamrup District, u Chandra Mohan Patowary u la ong ba baroh ar tylli ki jylla ki la dep ruh ban ïa kylliang ïa ki kot ki sla haba ïadei bad ka jingkam jong ki ïa ka Langpih Sector.
“Ka jingïakren ka long kaba seisoh.
Kumta ngi khmih lynti ba hadien ba la kut ka Dorbar Synrai jong baroh ar tyli ki jylla ha u Nailur ngin sa leit jurip lang bad ngin sa pynbeit ïa ka tarik.
Nga kyrmen ruh ba ngin sa lah ban pynkut ïa ka jingïakren bad ngin sa poi lang ha ka rai kaba khatduh jong ka jingïalang," u la ong.
Na ka liang ka Meghalaya la donlang ruh ki ophisar kynthup ki heh pulit nangta u Bah Renikton Lyngdoh, MLA, Bah BG Momin MLA, Bah Methodius Dkhar MLA bad ruh u Bah Bajop Pyngrope MDC Rambrai nalor kiwei kiwei.
Khliehriat, Nailar 29: Ki ki nongialam bad ki dkhot jong ka ka Balang U Blei Wahiajer ba la synran lang da ki longkmie longkpa jong ka Balang mynta ka sngi hapoh ka jingïalam u bah Samuel Sutnga bad u bah Sunday Suting ki la leit ban iakynduh ïa ki heh jong ka company Topcem bad pan jingpynshai halor ka jingkam jong ki heh ka company ba ki la pynshna ïa ka ïingmane Balang u Blei ha Wahiajer ka ba la shu kren khlem nongrim.
Na ka liang u Local director jong ka company Topcem, u bah Phon Syih ha ka jingiadonalng kiwei ki heh ka company, ki la pynshai shai sha ki dkhot ka Balang da kaba ong ba ka don ka jingkren kum kata hynrei uto uba kren u khlem mut satia ïa ka ïing mane jong ka Balang U Blei ha Wahiajer hynrei, une uba kren u mut ïa kawei ka ïingmane ba la thaw hapoh u pud u sam jong ka kharkhana hi.
Hadien ka jingiakren, mynta ka sngi hapdeng kine ki ar liang ka la poi sha ka jingiasngewthuh jingmut bad na ka liang ki dkhot ka Balang ki la ong ruh ba kim kwah shuh ban dang mih kum kine ki ktien kiba ym don nongrim ei ei ruh khamtam ha ka jingiadei bad ka kam Balang.
Shillong, Nailar 27: U Bah Disparsing Rani, uba long u nongwad RTI ba pawnam jong ka jylla, u la lap ba ka don ka jingïapher haduh 71 klur tyngka ka bai ïoh lum bai ding elektrik na Rilum Garo bad na Rilum Khasi Jaiñtia.
Haba pyntip sha ki lad pathai khubor mynta ka sngi ha ka jinhgïalang ha Shillong Press Club, u Bah Disparsing u la ïathuh ba ka jingïoh lum bai ding elektrik na Rilum Garo ha ka shi bnai ka long 10 klur tyngka, katba na Rilum Khasi Jaiñtia pat long haduh 81 klur tyngka.
Lyngba ki kot ki sla kiba u la ïoh lum da kaba wan RTI, u Bah Disparsing, u la ïathuh pat ha kaba ïadei bad ka jingthied bording elektrik da ka MeECL, ki kot ki sla ki pynpaw ba ka ki don ki Kompeni kiba die haduh 8 tyngka shi Unit katba ka MeECL pat ka die sha ki paidbah ha ka dor 5 tyngka shi Unit.
Hynrei ki don ruh ki Kompeni kiba die sha ka MeECL tang ha ka dor 3 tyngka shi Unit.
Shillong, Nailar 29 : Ki nongrep bad nongri jingri ha ka thaiñ Nongthliew ki la hap ban jaw ummat namar ki jingri jong ki khamtam kum ki sniang ki la iap noh hadien ka jingïoh jingpang African Swine Flu (AFS) kaba la sar ha kine ki khyndiat sngi kiba la dep.
Halor katei ka jingmad jingeh ki nongshong shnong, ha ka 29 tarik u Nailar, 2023, ka Hynñiewtrep Achik National Movement (HANM) Nongthliew Circle ha ka jingïalam u samla John Mawlong, President ka la wan ban ïakren bad ki ophisar ha Directorate Animal Husbandry and Veterinary ka Sorkar Jylla ha Shillong.
Haba kren sha ki lad pathai khubor hadien ka jingwan ïakren bad ki ophisar, u samla John Mawlong, u la ong ba ka seng ka wan ban pynsngew ïa katei ka jingeh bad na ka liang ki ophisar ki la ai ki jingpynshaiU la ong ba ki ophisar ka tnad ki la kular ban hiar sha katei ka thaiñ ban pynlong ïa ki prokram jingpynshai kumno ban ïada na kum kane ka jingpang, ki lad jingïarap kum ka Insurance nalor kiwei ki lad.
Da kaba pynpaw ba ka jingïap ki sniang ka dei kaba man la ka sngi, u la ong ba ka thaiñ Nongthliew ka dei kaba shaniah ha ka kam rep bad ka kam ri jingri ruh ka long ban ïarap ha ka kam rep.
Halor ki Veterinary Centre ban sumar ïa ki jingri, u la ong ba ka seng ka dang phah jingthoh sha ka Sorkar Jylla namar ka Centre kaba don mynta ha Umthlong ka hap sha East Khasi Hills bad ka Eastern West Khasi Hills ka dei ban ïoh noh la ka jong.
U la ong ba ki don ki nongri jingri kiba leit phah sumar ha katei ka Cetre hynrei kim ju kham ïoh dawai ei ei bad na ka liang kan sa thoh sha u MLA ka thaiñ ban wanrah ïa ka Dispensary ha katei ka jaka.
Shillong, Nailar 29 : U Chief Executive Member ka KHADC, Bah Pynïaid Sing Syiem ha ka sngi Ba-ar u la ong ba ka sorkar jylla haba ka ai wai ne ai pynïaid ha kiwei pat ïa ki parking lot ka la dei pat ban pyntikna ba kitei kiba pynïaid kidei ban shim ïa ka jingkitkhlieh ban pynneh ïa ka khuid ka suba.
Kane ka jingkren jong u kadei hadien ba ka KHADC ryngkat ki Magistrate bad heh pulilt kumjuh ka Hima Mylliem ki la leit ban jurip ïa ka Ïewduh baroh kawei bad ruh ïa katei ka jaka pynieng kali kaba don ha Khlieh Ïewduh ba pynïaid da ka sorkar jylla.
Halor kane haba kren bad ki lad pathai khubor hadien ka jingjurip, u CEM u la ong, “Haba aiwai dei ban don bad ki kyndon kein.
Ym dei ban shu aiwai thylli suda khlem don ki jingbthah ne ki kyndon kiba biang.
Halor kane, ngin sa thoh sha u Director ka Urban Affairs bad kumjuh sha ka MUDA ba la kumno kumno ïa kiba la aiti ka parking lot kidei ban don ki kyndon bad ka khuid ka suba dei kawei.
"Shwa kane, u Bah Pynïaid u la ong ruh ba ka jingwan jurip jong ki kadei hadien ba ki ïoh ka jingujor na ki paidbah nongleit nongwan, na ki shnong ba ym i shngaiñ shuh ban wan ha Ïewduh, na ka daw ba ki don ki jaka kiba long kum ki jaka riehtngen ki nongleh kam snïew.
“Haba peit ha Khlieh Ïewduh ha parkinglot jong ka MUDA don saw mala kiba ai jaka ieng ïa ki kali, hynrei don ki mala pat kiba ym i long shuh ban rung namar la dap da ktieh bad dum bha wat ha kapor mynsngi.
Kum kine ki jaka ki khring ïa ki kam snïew bad nongleh kam snïew khamtam haba phai sha ka jingeh ba ka jylla ka mad haba ïadei bad jingkyrni u drok," u la ong.
Shuh shuh u ong ruh ba ha kane ka juk ba bun ki samla ki ngat ha jingkyrni u drok kumta lada ka sorkar bad ka council kim peit lang shaei kan poi ka lawei jong ki samla.
“Kumta da ka jingsngewkhia ngi la khot lang ïa ki ophisar ka MUDA ba la kumno kumno hapoh shibnai arbnai dei ban weng noh ïa ki jingeh ha katei ka parkinglot ba kan don noh ka jingshai khnang ba ki nong rung nongmih bad nongset kali kin lait na ka jingshah lute.
Halor kane na ka liang ki ophisar ki la pynpaw ba don ka projek ha ka smart city bad shen yn sa sdang pyntreikam noh ha u bnai ban wan," la ïathuh shuh shuh u CEM.
U Bah Pynïaid u la ong ruh ba ki sngewkmen ba ka sorkar ka kular ban shimkhïa ïa katei ka parking lot kaba don ha syndah bad ka Hima Mylliem namar barabor ki kam snïew ba leh ha Motphran, ïewduh ki phet beit sha kitei ki jaka ban riehtngen.
Shuh shuh u la ong ruh ba ha katei ka jaka, ki kali kit dohkha naduh kiwei ki jylla ki ieng hangtei ban pynhap dohkha bad kumta ka um kaba mih jaw nangtei ka tuid lut sha ki jaka pynieng kali kiba don sharum kiba hap ha ka jingpeit jong ka Hima Mylliem.
“Kumta kum ïa kine kiei kiei ngi hap ban shimkhia namar kam dei ka jingkhuid jingsuba tang haba ngi peit bad itynnad ïa ki sawdong sawkun hynrei ruh haba khuid suba ngi ïa koit ïa khiah ruh bad kata kadei kaba donkam tam bad kane hi kan pynlong ïa ka jaidbynrïew kaba koit ba khiah bad kaba rïewspah," u la ong.
Ha kane ka jingjurip la donlang ruh naduh ka Executive Member ka tnad Market, Kong Grace Kharpuri, EM ka tnad Development Bah Carnes Sohshang, Syiem ka Hima Mylliem Paiem Ainam Manik Syiem kumjuh ki Myntri ryngkat ki ophisar bad heh pulit bad kiwei kiwei.
Mawkyrwat, ‘Nailar, 27: Ka District Mental Health Programme (DMHP) kaba hap ha ka jingpynïaid jong u District Medical & Health Officer (DM&HO), South West Khasi Hills District ka la pynlong ïa ka Awareness Programme bad jingsam ïa ki Kot ba thoh shaphang ka koit ka khiah halor ka jingmut jingpyrkhat kaba dei na ka bynta kiba la kham noh ka kyrta (Elderly).
Ïa kane ka program la pynlong ha Mawsaw Sub Centre kaba hap hapoh ka Mawthawpdah PHC ha kaba la shimbynta da kumba 20 ngut kiba la kham noh ka kyrta.
La pynïaid ïa kane ka prokram da ka kong Theresia Thyrniang kaba dei ANM jong kane ka Sub Centre bad bud da ki nongkren ba kynthup ïa ka kong D.
Lyngkhoi, MLHP, kong A.
Lyngkhei, (Clinical Psychologist) District Mental Health Programme bad la don ryngkat ruh ka kong E.
Syiemiong, Case Registry Assistant.
Ka kong D.
Lyngkhoi, MLHP ka la batai halor ka koit ka khiah kaba ïa dei bad ka met ka phad jong ki ba la kham noh ka kyrta.
Ka la ong ba ki donkam ban khih ka met ka phad da ka leh ki ki jingkilanmet ba man la ka sngi, bam ki jingbam kiba tei bad pynïoh bor ïa ka met, thiah bha, pynaram bha ïa ka met, sngap thuh ïa ka bor jong ka met, ïada na ki jingpang, lehkhuid bad hap ban leit check-up man la ka por da kaba check ruh ïa ka Blood Pressure man la ka por.
Ka la ban bniah ruh halor kumno ba ki dei ba kin sumar bha ïa lade ha ka liang ka met ka phad ka jong ki.
Ka kong A.
Lyngkhei, Clinical Psychologist, ka la kren halor ka koit ka khiah jong ka jingmut jingpyrkhat.
Ka la batai halor ka jingkordor jong ka koit ka khiah ha ka jingmut jingpyrkhat bad ki jingpang kiba ktah ïa ka jingmut jing pyrkhat.
Ka la ong ba iwei na man la saw ngut ki elderly kiba lah noh ka kyrta ki ïoh ïa kane ka jingpng ha kane ka jingmut jingpyrkhat kaba kynthup ïa ka jingsngewsih sha ba palat (Depression), jingkhuslai (Anxiety) bad ka jingpang haba klet bad duna ha ka bor pyrkhat/Dementia.
