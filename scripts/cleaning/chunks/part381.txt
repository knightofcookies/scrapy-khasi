Ïa kane ka soskular ba la buh bad ki kyndon ba la ïasoi da ki Hima Khasi la soi da u Governor General of India, u Chakravarty Rajagopalachari, ha ka 17 tarik, Nailar, 1948.
“Ngin sa khot jingïalang ïa ki khlieh nongsynshar shnong ban ïakren halor kane ka kam shwa ban ïaid shakhmat," ong u Bah Chyne.
U la ong ba ka jingdonkam ban ïathir ïatai biang halor ka Instrument of Accession bad ka Annexed Agreement ka long halor ka jingtyrwa jong u Bah PN Syiem hapoh ka Dorbar Lyiur jong ka Iingdorbar Thawaiñ ka KHADC kaba dang shu kut ha ka sngi Thohdieng.
“Ban sngewthuh shai ïa ki kyndon ba la ïasoi ha ka Soskular ka long kaba donkam bha namarba bun na ki kyndon kiba konsan ki dang jah na ka Sixth Schedule jong ka riti synshar ka ri India," u la ong.
Ïa ki kyndon ba dang jah dei ban pynrung ha ka Sixth Schedule, ïa kaba lah ban pynbeit thymmai da ka Parliament.
U Bah PN Syiem haba bynrap halor kane, u la ong ba ka Federation of Khasi States ka la pan ïa ka kyrdan bakyrpang ïa kaba ym shym la lah satia ban pynrung.
“Ïa ka Nagaland la ai ïa ka kyrdan bakyrpang hapoh ka Article 371A, kaba dei ka jingai jingmut ba la tyrwa da ka Federation of Khasi States," u la ong.
Jowai, Naitung 10 : Ka Sengkhihlang ka ai khublei lehñiam Behdieñkhlam basuk ba kmen ïa baroh ki khun jong ka Seiñ Raij Jowai kiba shong ba sah ha kylleng ka bri u hynñiewtrep hynñiew skum to ai ba kane ka jingleh ñiam ïa ka Behdieñkhlam ka ban sdang naduh ka 11 /07/2022 bad kut ha ka 14/07/2022 ha ka Ayiem Aitnar jong ka Seiñ Raij Jowai kan long ka jingleh Niam kaba phuh ba phieng bad kaba i shongkun shong Blei.
Na ka liang jong ka Sengkhihlang ka khmih lynti ba kane ka jingleh ñiam ïa ka Behdieñkhlam kan long kaba heh bad kaba phuh ba phieng namar ha kine ki ar snem ba la dep ka jingleh ñiam ïa ka Behdieñkhlam ka long kaba kynjah namar ka jing don jong ka Khlam COVID 19, te hynrei mynta u snem kane ka khlam COVID 19 kala jah shi syndon, te lyngba kane kane ka jingleh ñiam ïa ka Behdieñkhlam ba u Blei Trai kynrad un theh shuh shuh ïa ki jingkyrkhu kyrdoh ia baroh ki khun jong ka Seiñ Raij Jowai ba u Blei un beh krat ïa ka khlam ka ngoh ka pang ka shitom khnang ba ha kine ki ‘Soo Sngi Le ïaw’ ba ki Blei kin wan peit wan sylli ïa ka ïing ka sem jong iwei pa iwei ki khun jong ka Seiñ Raij Jowai ha ryngkat bad ki jingkyrkhu kyrdoh.
Ka Sengkhihlang ka wan sha phi ki khun ka Bri u Hynñiewtrep Hynniew Skum ban pyntip paidbah ba ïa ka Lympung jong ki Khun Samla Sengkhihlang kan long ha ka taïew ba lai jong u bnai February 2023 katta ha 18&19/02/2023 kata ba ïa ka lympung jong ka Sengkhihlang Seng Kmie kan long ha u bnai April 2023 katta ha ka 14,15,16 April 2023.
Kane ka long katkum ka jing pyllait khubor u Rgh, S.
Sari Publicity Secretary Sengkhihlang.
Jowai, Naitung 10: Ka Khasi Student Union (KSU) West Jaiñtia Hills District Unit ka ai khublei bad kitbok kitrwiang Behdieñkhlam ba suk ba kmen ïa ki khun ka Seiñraij Jowai kiba shong ba sah kylleng ka bri u Hynñiewtrep Hynñiew skum.
Ka seng ka kyrmen ba kane ka jingleh ñiam ïaka Behdieñkhlam ki khun ki hajar ka Seiñraij Jowai kan long kaba phuh ba phieng bad kaba jop khnang ba kin ïoh ïa ka jingkoit jing khiah bad ban bha ka kamai ka kajih bad ka pule ka puthi bad lyngba kane ka jingleh ñiam kaba shisien shi snem kumba ju leh ki long shuwa ki manshuwa.
Ha ka juh ka por ka seng ka kyrpad ïa baroh ki khun ka Seiñraij Jowai ba kin long kiba im Tip Briew im Tip Blei khnang ba kane ka jing pyndep ïa ka jingleh Niam Behdieñkhlam hapoh kine ki ‘soo-sngi le-ïaw’ kan long kiba jop bad phuh bad phieng, ong ka kyrwoh n u samla Juhhi Tariang Publicity Secretary.
Jowai, Naitung 10: Ka Jaiñtia Student Union (JSU) naduh ka seng kmie ha ryngkat lang bad shnat treikam jong ka baroh ki Circle bad ki Unit ka ai khublei kyrpang bad ka kitbok kit rwiang ïabaroh ki khun ki hajar jong ka ri Jaiñtia khamtam ïaki khun ka Ñiamtre ki ban sa pyndep ïaka lehñiam Behdieñkhlam jong ki ha une u snem.
Ka seng JSU ka lah ong ruh ba kane ka Behdieñklam jong u ne u snem ba mynta kan long shisha kaba shongkhia shongkun namar ha kine ki ar snem ba lah dep ym shym lah ïoh ban pynlong kumba ju long namar ka khlam Corona.
Ka seng ka ong ai ba kane ka jinglehñiam Behdieñkhlam kaba mynta kan warah shisha ïaka jing kyrkhu kyrdoh na u Trai Kynrad khnang ba baroh yn ïoh ïaka shait ka khiah kaba bha, ban bha ka kamai kajih, ka pule puthi bad ban ïoh ruh ka jingshong suk ha baroh ki liang hapoh ka imlang ka sahlang.
Khliehriat naitung 10: Ka East Jaiñtia National Council, ka sengbhalang kaba la saiñdur na East Jaiñtia Hills District, hynnin ka sngi saitjaiñ ka la pynlong ïa ka prokram ba kyrpang ha kaba ka la rakhe kynmawburom ïa ka jingdap hynñiew snem ka seng, ïa ka prokram la pynlong ha Khliehriat West Community Hall ha kaba u bah Kyrmen Shylla, uba dei u MLA ka thaiñ bad uba dei ruh u myntri ka sorkar jylla u la long kum u kongsan ha kane ka sngi, kiba la ïa don lang ha kane ka prokram ki kynthup ruh u bah Damewanhi Rymbai, uba dei u kyrtong u ban sa ïakhun ïa ka MLA Election na ka 6- Khliehriat constituency, u President ka Jaiñtia Students Union, u samla Jersom shylla, u Finance Secretary JSU, u samla T.
Mukhim, u President jong ka Jaiñtia Students Movement, u bah Leningstar Rymbai, ki riew rangbah na ki shnong bapher bapher, ki khun samla kiba dei ki dkhot ka EJNC na ki Circle bad ki Unit bapher bapher.
Haba kren kum u kongsan u bah Kyrmen Shylla u la ai ka jingkhublei kitbok kitrwiang ïa ki nongïalam bad ki dkhot ka East Jaiñtia National Council, kumjuh ruh ïa ki nongialam jong ki seng bapher bapher kiba la ïa don lang ha kane ka prokram, u la ong ruh ba dei tang da ka jingïatreilang ki sengbhalang bad ma u kum u nongmihkhmat yn lah ban kyntiew ïa ka district, u la kren ruh halor ki katto katne ki mat kiba donkam ki ban kyntiew ïa ki paidbah ka thaiñ, kum ka jingdawa college sorkar, ka jingïohkam ïohjam ki briew ka thaiñ ban trei ha ki karkhana dewbilat kiba don hapoh ka district bad kiwei kiwei ki mat.
Haba kren kyrpang ïa ka EJNC, u bah Kyrmen Shylla, u la ong ba kum ki nongialam ki dei ban long kiba ïaineh, kiba ïaishah bad u ai ruh ka jingkhublei kitbok kitrwiang ïa ka seng bad khmih lynti ruh ba ka EJNC kan ïaineh pateng la pateng ka ba lah ban ai ïa ka jingshakri ïa ka ri bad ka jaitbynriew.
Ha kaba ïadei bad ki mat ba la dawa da ki sengbhalang, kum ka jingdawa ban don ka college sorkar hapoh ka district bad kiwei kiwei ki jingdawa kiba donkam, u bah Kyrmen Shylla, u la kyrpad ïa ki nongïalam sengbhalang ba kin long kiba ïaishah bad ban ap ïa ka por namar ka por hi kan sa poi ba ki jingdawa kin sa wan urlong.
U bah Damewanhi Rymbai, u la kren shibbun ki mat kiba ktah ïa ka roi ka par, ïa ka ioh ka kot hapoh East Jaiñtia Hills District bad kum uwei na ki nongialam ba rim jong ka Jaiñtia Youth Federation, u la ai mynsiem bad pynshlur ïa ki dkhot ka EJNC ba kim dei ban tieng, kim dei ban ran dien haba ki ïeng na ka bynta ki hok jong ka ri bad ka jaitbynriew.
U President rangbah ka East Jaiñtia National Council, u bah Sambormi Lyngdoh u la ong ba hapoh kine ki hynñiew snem kum ki nongïalam bad ki dkhot, ki la mad shibun ki jingeh, jingtynjuh ha kiba bun ki liang “Hooid shisha kine ki hynñiew snem ki dang long kum ki jinghikai ïa ngi ba ngin sngewtuh kumno ban pynjanai shuh shuh ïa ka jingshakri jong ngi ïa ka ri bad ka jaitbynriew khamtam ban shakri ïa ka district jong ngi kaba dang sahdien ha kiba bun ki liang" ong u bah Sambormi Lyngdoh bad u la kren ruh shibun kiei kiei kiba ïadei bad ki mat kiba ka seng ka la ïeng bad ïaleh bad mih madan ruh ban ïeng ban ïada ïa ka ri bad ka jaitbynriew.
U President jong ka Jaiñtia Students Union, u samla Jersom Shylla, u kyntu ïa ki para dkhot sengbhalang ban long kiba peitngor bha ha ka jingrung jingmih ki mynder khnang ban ïada na ka jingwanrung kyrthep ki mynder, ha kajuh ka por u pynkynmaw ba ki la don bun ki mat kiba ka JSU bad ka EJNC ki ju iatreilang bad mih madan ruh.
Kiba la ai jingkren ki kynthup ruh u President ka Jaiñtia Students Movement, u bah Leningstar Rymbai, u bah Moses Swer uba dei u riew rangbah na ka shnong Khliehriat East lem bad kiwei kiwei.
Jowai, Naitung 10: Katba dang mih ki sngi katta dang ïar ki shnat treikam ka Khasi Student Union (KSU) da kaba pynkha ïa ka KSU Kupli Area Circle bad KSU Laskeiñ Circle kaba la long ha kane ka 9 Naiting 2022 ha Community Hall ka Dorbar Shnong Iooksi West Jaiñtia Hills.
Ha kane ka sngi la ïadonlang da u samla Donald V.
Thabah General Secretary Sengkmie ba shim ïaka bynta ba kongsan ban skem ïaki nongkitkam na ka bynta baroh ar tylli ki Circle.
Ïa ka program la pynïaid da u samla Leningrad Tariang uba long ruh u General Secretary ka KSU WJHDU, la ïoh jingkren maitphang da u samla Leiki Richard Tyngkan General Secretary ka KSU Kupli Area Circle, la ïoh jingkren ruh na u Waheh Shnong ka Iooksi Iapkhla uba la pynsngew ba ka KSU ka dei kawei naki seng kaba ïatrei lang ryngkat ryngkat bad ki nongïalam shnong lada ha kano kano ka kam ba bha ha ka imlang sah lang.
Ha kane ka sngi la ïoh jingkren ruh na u samla Nangaibor Sutnga uba long ruh u Waheh Shnong ka shnong Umdeiñlin hakajuh kapor ulong ruh uwei na ki dkhot ba shitrhem bha jong ka seng, la ïoh jingkren ruh na u samla Chanbor War uba bat iïaka kam Vice President ka KSU WJHDU.
La pyn itynnad ruh ïaka program daka jingshad tynrai na ki khun kynthei ka Shnong Iooksi bad naka KSU Laskeiñ Unit,Shwa ban ïoh ïaka jing pynskem ïaki nongkitkam la ïoh jingsneng jingkhraw na u samla Sonstar Nongkhlaw u Assistant Finance Secretary ka KSU sengkmie, ula ong ‘44 tylli ki snem ba ka KSU ka ïaid lynti ka mad shibun ki jingtynjuh, ki jingpyntieng naka sorkar, hynrei shisien bala rhem ka dieñg ym lah shuh ban pynlip’Ïaka bynta ba kongsan ban pyntian smai la shimti da u samla Donald V Thabah ryngkat ki kyntien sneng kyntien khraw bad kyntien ai mynsiem daba ong ba kine ki ar tyllli ki Circle ka KSU Kupli Area Circle bad ka KSU Laskeiñ Circle ki dei ki Circle ba don ha khappud, kin sa mad shibun ki jingeh jingtynjuh khatam ha jingwan kyntur pud ka Sorkar Assam.
Ula kyntu ba kin long kiba peit pyrman ïaka leit ka wan ki mynder ri, kyntang ïawai shwa ban pynkut ïa ka jingkren ula ong ba ‘long kiba la pynkhreh ban mih madan ha kano kano ka por baka jaitbynriew ka donkam ïa ka sneng’.
Ki nongkitkam naka KSU Kupli Area Circle ki long President-Balawantei Suchiang, Vice President-Ioanis Manner, General Secretary-Leiki richard Tyngkan, Assistant G.
S.
- Pynshongdor Lapasam, Education Secretary-Akshay Manner, Assist.
Education Secretary-Landarson Sutnga, Organising Secretary-Bashanlang Lapasam, Office Secretary – Honest Sajem, Assist.
Office Secretary – Chanbor Manny, Publicity Secretary – Teibor Sten, Asst.
Publicity Secretary- Pynshai Suchiang, Sport Secretary – Eiladmi Synnah, Cultural Secretary- Return passah,Finance Secretary- Ricky Syntem, Assist.
Finance Secretary- Brightstar Sohtun bad u Nangaibormi Sutnga lem bad ki 15 ngut ki Executive members.
Katba ki nongkitkam naka KSU Laskeiñ Circle ki long u President – Jevelin Manner, Vice President- Thrang Law, General Secretary- Santification Hadem, Assist G.
S- Shanmiki Hadem, Organising Secretary- Christopher Biam, Assist Organising Secretary-Shiningstar Iakai, Education Secretary-Tammiki Manner, Assist.
Education Secretary-Nida Pynbiang Suchiang, Publicity Secretary- Teimiki Suchiang, Assist.
Publicity Secretary-Phahbormi Sapuh, Sport Secretary- Emidahun Manner, Assist Sport Secretary-Jopmi Lyngdoh, Finance Secretary-Phrangki Papang, Assist Finance Secretary-Leningrad Tariang, Environment Secretary- Banrilang Rabon, Assist Environment Secretary- Samaya Manner, Office Secretary- Batskem Lamare, Assist Sport Secretary- Wanki Suchaing lem bad ki 16ngut ki Executive Members.
Shillong, Naitung : Ka Meghalaya Retired College Teachers Association (MRCTA) ka la pynpaw ka jingsngew kyndit ka ba khraw halor ka jingkhlad noh jong uwei na ki nongseng jong ka kynhun, u Prof.
Nirmal Kr.
Sarkar 77 snem rta u ba dei ruh u Vice Principal barim jong ka Shillong College u ba la khlad noh ha ka 8 tarik mynta u bnai hapoh Nazareth Hospital, Shillong hadien ba ka jingshitom ka la ban ïa u lah kham slem.
ïa u Prof.
Sarkar la kha ha ka snem 1945, bad u la pynïasoh bad ka Shillong College ha ka 21 tarik u Naitung 1969 kum u lecturer ha ka English bad u la shongthait ha ka 28 tarik u Rymphang 2005, kum u Vice Principal jong kane ka institute.
U dei u briew u ba pawkhmat shibun bad u ba don ka jingsngewtynnad bad ki khynnah pule, nalor kata u la don bynta ruh ha ki ba bun ki jingtreikam na ka bynta ka imlang ka sahlang bad ki kynhun seng ki ba khmih halor ka jingpynneh ïa ki kolshor, kata wat hadien ba u la shongthait tad haduh ba un da khlad noh.
Kumta na ka liang ka MRCTA ka phah ruh ka jingsngewlem sha ki ba haïing hasem jong une u rangbah ba la khlad noh khamtam na ka bynta ka kurim jong u, ka Roma Sarkar ka ba dei ka Head barim jong ka Department of Botany, Shillong College bad ruh na ka bynta ki arngut ki khun shynrang jong u.
Kane ka long katkum u kyrwoh lyngba u Bah H.
Syiem, General Secretary MRCTA.
Nongpoh, Naitung 10 : U SC Sindhu Secretary ka tnad Fisheries Department ka jylla haba kren kum u kongsan haka jingrakhe ïa ka sngi ki nongri dohkha lane ka Fish Farmers’ Day ha Mawpun, Ri-Bhoi, u la ong ba ka long kaba kongsan ba ki nongri dohkha haka jylla kin ioh ka jingtip bad ka jinghikai ba pura katkum ka jingïaid ka por khnang ba yn lah ban dang kyntiew shuh shuh ïaka kam ri dohkha kawei naki lad ba ai jingmyntoi ïaki paidbah bad kyntiew ruh ïaka ioh ka kot bad ka iohkam iohjam.
U la ong ruh ba ka jingrakhe ïaka sngi ki nongri dohkha ka long ruh kum ka jingithuh halor ka jingtrei shitom jong ki ban kyntiew ïaka kam ri dohkha haka jylla kaba dei kawei naki thong jong ka sorkar jylla ym tang haki jaka sor hynrei sha ki shnong kyndong, kumba ka kam ri dohkha ka don ka bynta kaba khraw ym tang haka jingpynmih pisa, hynrei ban ïaid ïaka mariang, ka um ban khring ruh ïaki nongjngohkai pyrthei bad kumjuh kadei kawei naki lad iohjam iohjam khamtam ïaki khun samla ha kane ka juk ba mynta ba kin ïeng hala ki jong ki kjat bad lyngba ka State Aqua Culture Mission ka jylla haduh mynta kala lah ban pynmih ka dohkha kumba 18,435MT.
Naka liang u tei u ophisar sorkar u la ai ruh ka jingïaroh ïaki nongri dohkha haka jylla ban pynlong ïaka thong jong ka sorkar kaba jop bad seisoh, ha kaba u la kyrpad ruh ïaka tnad ri dohkha haka jylla ba kin don ka jingïatreilang kaba jan bad ki nongri dohkha ban dang kyntiew shuh shuh ïaka kam ri dohkha haka jylla.
Ha katei ka sngi ka jingrakhe ïaka sngi ki nongri dohkha la sakhi ruh da ka jingdonlang ka kong AL Mawlong Director ka tnad Fisheries ka jylla bad kiwei kiwei ki ophisar ryngkat ki nongri dohkha.
La pynphuh pynphieng ruh ha katei ka sngi da ki jingïakop khwai bad pynlait ïaka dohkha, volley ball, ïatan tyllai bad kiwei kiwei nalor ka jingïathir ïatai ban kyntiew ïaka kam ri dohkha bad la sam ruh ïaki khusnam sha ki 11 ngut ki nongri dohkha naki 11 tylli ki district ka jylla kiba la don ka bynta kaba khraw ban nohsynñiang bad kyntiew ïaka kam ri dohkha haka jylla.
Nongpoh, Naitung 10: Kum ka jingai mynsiem ïakiba bun ki samla pule ka thaiñ Jirang kiba wan shakhmat haka jingpule jong ki ha ka ba ïadei bad ka eksamin SSLC ba dang shu pynbna shen da ka MBOSE, u MLA ka Jirang sa shisien pat u la shim biang ïaka sienjam ban sam khusnam sha ki samla pule ba pass bha na Jirang Constituency kaba dei ruh ka sien kaba 3 naduh ba u la shah jied kum u nongmihkhmat hapoh ka jingpeit bad pynbit pynbiang ka Award Committee jong ka Jirang Constituency.
Ha katei ka sngi u Bah Macmilan Byrsat MLA ka Nongstoiñ u la wan ban shim bynta kum u kongsan haka jingdonlang u Bah Sosthenes Sohtun MLA ka Jirang kum u symbud kongsan, u Bah Victor Rani MDC ka Jirang Constituency, u P Hajong BDO Ka Jirang C&RD Block, Fr.
Michael Sun Head Master ka St.
Peter’s Secondary School, ki Head Master naki skul bapher bapher, ki nonghikai, ki kmie ki kpa bad ki samla pule kiba la ioh pdiang ka katei ka award.
Ïa katei ka jingai khusnam sha ki samla pule ba pass bha haka SSLC la pynlong da ka jingïalang haka skul St.
Peter Secondary School Umkadhor ha kaba 51 ngut ki samla pule napoh ka thaiñ kiba la pass u snem 2021-22 bad kumjuh ruh u snem 2020, kiba wan haka kyrdan ba nyngkong na Jirang Constituency kila shah pynkup burom da ki jaiñ bad ki momentous bala ai sngewbha da u MLA kum ka jing sah jingkynmaw haka jingim jong ki halor ka jing lah jong ki ban leh bha haka eksamin SSLC bala dep.
Ha katei ka sngi la ioh ruh ban sam ïaki tablet mobile bala mang kyrpang da ka sorkar sha ki samla pule lyngba ka CM Digital Learning Aids Scheme.
Haba kren ha katei ka sngi kum u kongsan u Bah Macmilan Byrsat u la pynpaw ka jingsngewkmen kaba khraw ban ioh pynkup burom ïaki samla pule ka thaiñ kiba la wan shakhmat haka eksamin SSLC bad kane ka dei ruh ka sienjam ba u MLA ka Jirang u la shimkhia naduh ba u la shah jied kum u nongmihkhmat, ban ai khusnam sha ki samla pule kum ka jing ai mynsiem bad pynshlur ïaki samla pule, bad ka ban dang bteng man u snem.
U la ai mynsiem ruh ha katei ka sngi ba kin long ki samla ki ba don ka akor ka burom kiba tipsngi bad kiba don ka jingangnud haka jingim jong ki ban trei shitom shuh shuh haki jingpule ba kham shalor khnang ba kin long ki khlur ba tyngshain haka jingim jong ki ban wanrah ruh ka nam bad burom iaka ing ka sem bad ka district baroh kawei namar khlem ka jingnang jinstad ka long kaba eh ban ïalam ïaka jylla.
Naka liang u MLA ka Jirang u Bah Sosthenes Sohtun u la ong ba ka thong kaba hakhmat kaba la pynlong ïa u MLA ka Jirang ban pynkup burom sha ki samla pule kiba la pass bha haka eksamin SSLC ka dei namar ba u kwah ban ai mynsiem ïaki samla pule bad ban kyntiew ïaka pule ka puthi ha katei ka thaiñ kumba ki samla ha katei ka thaiñ kim duna shuh haba ïa nujor bad kiwei kiwei ki constituency.
U la ong ruh watla ka Jirang Constittuency ka dang dei ka constituency kaba dang sahdien tam naduh ki kam pynroi haba nujor bad ki snem bala leit noh hynrei kum u MLA u la shimkhia ban wanrah shibun ki kam pynroi bad ha baroh ki liang hynrei ka long ruh ka jing sngewkmen kaba khraw ba na katei ka constituency ki mih ki khraw pyrkhat bad ki khynnah kiba stad kiba ban sa btin lynti naka bynta ka ban sa wan kumba la paw ha ka result eksamin SSLC ba ki khynnah kila wan shakhmat bad lah ban leh bha.
U la ai mynsiem ruh sha kitei ki samla kiba ioh pdiang ïaka khusnam ba ki dei ban dang trei shitom shuh shuh haki jingpule ba kham shalor naka bynta ka lawei ba phyrnai haka jingim jong ki, namar kane ka dei ka jingsdang jong ka jingim jong ki.
Kum ban shu pynpaw ba naka liang u MLA u la pynshlur ruh ïaki khun samla ban ai da ka laptop sha kito ki samla kiba rung haka top 20 jong ka eksamin SSLC.
Shillong, Naitung :ïa ka jingïalang pynkup burom na ka bynta ki samla ki ba la pyndep ïa ka jingpule ha lai bnai halor ki lad seng kam seng jam ka ba dei ka batch ka ba 8 ïa ka ba la bei tyngka da ka UGC la pynlong ha ka 9 tarik mynta u bnai hapoh Principal Conference jong ka Shillong College, Shillong.
Ki la don haduh khatphra ngut ki nongïashim bynta ki ba la lah ban pyndep ïa kane ka course, ka ba kynthup ïa ki jingbatai bad ki jinghikai ha kane ka jingpule ka ba lai bnai kynthih, ha ka ba na ka liang ki nongïashim bynta ki la lah ruh ban wan ïashim bynta ha ka ‘residential workshop’ ka ba ar sngi kynthih hapoh RRTC, Umran.
Ha ba aijingkren ha ka jingïalang kum u Kongsan, u Bah Lambor Malngiang, MLA, Nongkrem Constituency bad Chairman barim ka Meghalaya Planning Board u la ai ka jingïaroh ia kane ka kolej halor ka jingshim ïa kine ki sienjam ban btin lynti ïa ki samla khlem kam khlem jam na ka constituency ka jong u ba kin kylla long ki nong thaw kam.
Nalor kata u la kular ruh halor ki lad jingïarap pisa na ka bynta baroh kine ki nongïashim bynta.
Katba na ka liang ka Symbud Kongsan, I Kong Jolene Phankon, Assistant Manager, Meghalaya Institute of Entrepreneurship, Government of Meghalaya, i la ai khublei ïa baroh ki khatphra ngut ki nongïashim bynta ki ba la lah ban pyndep ïa kane ka jingai jinghikai bad u la aijingmut ruh ïa ki ba kin twad jingmut lang bad ka PRIME, Meghalaya, ka ba aijinghikai na ka bynta kito ki ba kwah ban sdang seng ïa ki kam lajong.
Shillong, Naitung 10 : U President ka Meghalaya Pradesh Congress Committee (MPCC) u ma Vincent H Pala u la ïathuh ba ka Congress ka la dep jied shwa 43 ngut ki kyrtong kat haduh mynta bad kaba sah ka long sa tang 17 tylli ki Constituency namar ka jingpynthymmai ïa ki Block Congress Committee (BCC) ha kitei ki constituency kan dang ïaid shaphrang.
ïa kane u la pynpaw haba kren ha ka jingïalang ban pynthymmai bad pynkhie im biang ïa ka Block Congress Committee (BCC) jongka East Shillong Constituency ha ka Sngi Saitjaiñ.
U la ong “ Ki paid nongshong shnong ha kane ka kynti ki kwah ban ïoh noh ïa ka jingsynshar kaba lait na ka bamsap bad synshar bakla.
Ka Meghalaya kala ïoh ïa ka nam kum kata ka jylla ba duk tam ha ka ri bad ka daw ka dei na ka jingsynshar jongkane ka sorkar MDA ha kaba kam don shuh ka jingsynshar kaba pyrkhat ïa ka roi ka par jong ka jylla bad ki paidbah hynrei la shu pyrkhat beit tang kumno ban dap ban biang ïalade shimet.
ïa ka pisa ba dei ban leit sha u paidbah kala poi sha ka pla ki nongsynshar jong kane ka sorkar na kata ka daw kane ka jylla ka sa hiar bad hiran haduh katne mynta".
U la ong ruh ba ka Congress ha kane ka kynti kan sei da ki kyrtong kiba dang khuid dang suba kiba dang lait na ka jingbam sap bad lyngba kine ki paidbah kin sa ïoh biang ka jingshaniah skhem bad pura ha ka jingsynshar jongka Congress.
U la pyntip ruh ba u bah Manuel Badwar un long u kyrtong uba ka Congress kan pynïakhun na East Shillong Constituency pyrshah ïa I kong Ampareen Lyngdoh.
Shillong, Naitung : U MLA ka Mawlai u Bah PT Sawkmie ha ka sngi Saitjaiñ ba la lah u la plie ïa ka surok bad sam ïa ki kor pynsawa shnong na ka bynta ka Dong Pdeng Shnong bad u la sam ruh mar ar rylli ki top syntek na ka bynta saw tylli ki dong kiba don hapoh Mawlai Mawtawar.
Ha kane ka jingplie bad jingsam la don lang u rangbah shnong bah Cornelius Kharkongor, rangbah dong Pdengshnong bah Wanlambok Mukhim, ki rangbah dong, ki nongkitkam shnong bad ki paidbah nongshong shnong.
Haba ai jingkren u MLA u pyntip ba u la dep mang 1 lak 50 hajar na ka bynta ban shna ïa ka paiñkhana ha ïing shnong jong ka dong Riattamdong.
U ïathuh ruh sha ka shnong ba u la pynkhreh ïa ki skhim ban shna ïa ki surok ha dong Lummawsing, Laitlum bad Riattamdong kiba don hapoh kane ka shnong.
Kumjuh u MLA u la pyntip ruh ba namar ka jingkhapngiah ka surok na Lumawsing u la pynkhreh ban wanrah da ka skhim ka ba 3 klur tygka ban shna ïa ka surok na Um Jympa ban rung sha Mawlai Block, kynthup ruh ïa ka surok ha Riattamdong.
Ha ka ba ïadei bad ka umbam umdih kumba la kyrpad da u rangbah shnong ban shimkhia lem, na ka liang u MLA u la ong ba shen yn sa shna noh namar la dep khot tender ha ka ba ïa dei bad kane kaba la dep mang 21 klur tyngka bad la khmih lynti ba ha u bnai ban wan kin ïoh buh mawnongrim na ka bynta kane ka um kor ïing ban sam hapoh shnong.
Ha ka juh ka por u la kyrpad ruh ïa ki nong Mawtawar da ka jingsngewrit ba kin nang pynjop biang ïa u kum u MLA, khnang ba un nanglah ban buddien bad pynurlong ïa ki kam kiba u la sdang hapoh Mawtawar kum ka PHC bad bun kiwei ki kam pynroi ba kum ka shnong ka donkam.
Ha kane ka sngi la ïoh ruh ïa ka jingkren na u rangbah shnong bah Cornelius, uba la ai khublei bad pynpaw ïa ka jingsngewnguh ia u MLA halor ki kam pynroi ba u la pynïoh bad kiwei ki jingdonkam jong ka shnong.
Kiwei pat ki ba la aijingkren ki kynthup ruh ïa u President ka UDP Mawlai Circle u bah Homer Kharkongor, uba la pynpaw ba ka UDP ka kmen bha ba ïoh ïa u Bah PT Sawkmie kum u kyrtong jong ka bad u la ong ruh, kumba ka long mynta ka lyer ka beh bha sha ka United Democratic Party.
U ong ruh, “Ha u 2023 kin ïoh ban bat hi ïa u lakam ban synshar.
U pynpaw ba u bah PT Sawkmie u dei u MLA ba la ih bha bad uba shemphang bad ka jingjied jong u ïa ka UDP ka long ka jingstad jong u bad ka jingïohi jngai jong u.
Shuh shuh na ka liang u bah Wanlambok Mukhim u la pynpaw ka jingkmen ba ki ïoh ïa u nongmihkhmat ba man ba ki ud u shah skhor ïa ki, watla um lah ban ai lut hynrei u ïai pyrshang ban pynïoh.
Mawkyrwat, Naitung, 10: Ka Hills State People’s Democratic Party (HSPDP) jong ka Mawkyrwat Circle ha ka sngi saitjaiñ jong ka taïew ka 09 tarik u Naitung, 2022 ka la ïoh ban pynlong ka jingïalang paidbah ban pdiang burom ïa ka jingwanrung jong u bah Medalsing Lyngdoh bad ki nongbud ban long ki nongkyrshan ba pura jong ka party kaba la pynlong ha madan jong ka Nativity Hall, Mawkyrwat.
Ha kane ka sngi na ka bynta ki nongkyrshan ba thymmai kiba la wan ban pynïasoh sha ka HSPDP Mawkyrwat Circle ba kynthup na ka People Democratic Front (PDF) ba la lamkhmat da u bah Hadrian Lyngdong Tongkhar bad na ka United Democratic Party (UDP) ba la lam khmat da u bah Medalsing Lyngdoh ha kaba la pdiang burom ïa ki da u President ka HSPDP Central Body, bah K.
P.
Pangniang.
U bah K.
P.
Pangniang, President ka Hills State People’s Democratic Party (HSPDP) Central Body ha ka jingkren jong u u la ïoh ban pynshai ïa ki katto katne ki nongrim jong ka party HSPDP naduh ba la sdang ïa ka ha kaba kum ka party kaba don ïa ka jingïaleh ban pynïoh ïa ka jylla Meghalaya naduh ki snem kiba la leit bad kane ka party mynta ka la jan dap 55 snem ha ka jingshakri ïa ki paidbah jong ka jylla.
“Dei tang ha ka party HSPDP kiba don da ki spah ngut kiba la shah pynshitom da kaba shah set phatok ha ka sorkar Assam ïa ki briew jong ka party kiba la ïakhih ban ïoh la ka jong ka Jylla ha ki por ba la leit lyngba da ka jingïalam jong u (L) bah Hopingstone Lyngdoh bad kiwei de ki ‘riew ïaleh", ong u bah Pangniang.
Ha kajuh ka por u la ong pynpaw ruh ba kum ka party hapoh jong ka Mawkyrwat Constituency ka la shah ieh khunswet bad shah iehbeiñ noh ha ki nongïalam jong ka tang ha kine ki khyndiat sngi, tang namar ba ki ki la leit ban pynïasoh ïa lade sha kiwei pat hynrei kum ka party ka sngewskhem ha la ka nongrim ba ka don bad haduh mynta ruh ka don shibun ki ‘riew rangbah kiba dang sngewthuh ïa ki nongrim ba skhem jong ka party.
“Ban sakhi ïa kane ka jingskhem jong ki nongkyrshan, mynta ka sngi shibun ki ‘riew rangbah ki la wan shakhmat ban ai ka jingkyrshan kaba skhem watla hapdeng ki rai-eh rai-dam kum ki nongïalam ki la ïa tur ban ïaleh, u la ong bad kyrmen skhem ruh ba da jingtrei shitom u President thymmai ha ryngkat u bah Medalsing Lyngdoh lem bad ki nongbud jong u kin sa lah ban ban kaweh ïa ka lama jong u Sing ha u snem 2023.
Namarkata, ban ïoh kheit ïa u soh jong ka jingjop ha ka jingïaleh ka kongsan eh ka long ban trei shitom, don ka jingïasngewthuh jingmut bad don ka jingïatreilang ha ki kam baroh, ong u bah Pangniang.
Ka Kong Badariti L.
Nonglait, President HSPDP Women’s Wing Central Body ha ka jingkren jong ka ka la pynkynmaw ïa ki katto katne ki kyntien kiba u (L) bah Hopingstone Lyngdoh u la kren ha ki por ba mynshwa ha kaba ïa dei bad ki jingeh ba ka jaidbynriew ba kan sa ïa kynduh bad mynta kita baroh ki la sdang ban urlong.
Ha ka jingkren ai mynsiem ïa ki paidbah nongkyrshan ka la ong ba kum ka party bad kum ki paidbah kim dei ban bynnud ïa ka jingmih noh jong u bah Renikton Lyngdoh Tongkhar na ka HSPDP namar une u rangbah u la leh bun kiei kiei kiba long pyrshah ïa ka riti pynïaid kam jong ka party da kaba ka la pynkynmaw ïa ki saw tylli ki kam ba u u la leh, kawei na ki ka long ba u la don kti ban pynskhem ïa ka jingpyntreikam ïa ka CAB ban wanrah ïa ki briew na Bangladesh ban long ki trai shnong ki jaka jong ka Ri Khasi, kawei pat, u la kyntait ban saiñ bad kyrshan ïa ki paidbah ha ka jingjia ba shah siat ha Mawlai.
Nangta, ka party HSPDP ka la ïeng bad ka la jop ruh ban ïada ïa ka mei mariang da kaba pyrshah ïa ka jingtih ïa u marpoh khyndew (uranium) hynrei une u rangbah pat u la paw kyrteng ba u don ïa ki Coke Factory ha East Jaiñtia kaba la long ka daw jong ka jingpynjakhlia ïa ka mariang bad kaba khadduh, u la kylla long u nongdie ri namar ha ka jingïa pynbeit pud bun ki shnong kim shah kynthup shuh ha ka Jylla Meghalaya, ka la ong.
`Kumta kum ki paidbah kim dei ban bynnud ïa kum kine ki briew, namar kiba bun hi ki nongmihkhmat mynta ki ju ïapeiñ ïa ki nongrim tang na ka daw jong ka shuki.
“Uba shet kylla un sa kyllon hi", ong ka kong Badariti.
Ha ka jingkren jong u bah Medalsing Lyngdoh, Working President ka HSPDP Mawkyrwat Circle bad ruh kum u kyrtong na ka HSPDP Mawkyrwat Constituency u la pynpaw ka jingaikhublei na ka bynta ki paidbah nongkyrshan jong ka party bad kumjuh ruh ki nongïalam jong ka Central Body kiba la poi lang ha kane ka jingïalang kaba long shisha ka jingaimynsiem na ka bynta jong ka party ban i ïa ka jingkyrmen ha u snem 2023.
U la pynshai ruh ba kiba wan ban pynïasoh ban long ki nongkyrshan ba pura ha ka HSPDP ki long na ka UDP, NPP bad kumjuh na ka PDF.
Namarkata, u la pynpaw ruh ba kaei kaba pynlong ïa u bad ka kynhun ban rung noh sha ka party HSPDP ka long hadien ba ka la don ka jingbym ïa sngewthuh jingmut bad ma u bad u bah Nolip ki la don ka jingïakren ba sani bha bad dei na kata ka daw mynta ka sngi ka 9 tarik u Naitung, 2023 ki la rung ban kyrshan ïa ka HSPDP.
Kumta ka long kaba donkam ba nangne shakhmat kum ki paidbah nongkyrshan baroh kin leit ha la ki jong ki shnong ki thaw ban ïawer ïaluh ïa ki paidbah ban ai ka jingkyrshan na ka bynta ka party HSPDP khnang ba kan ïoh jingjop ha kane ka elekshon jong u snem 2023.
Ha kane ka sngi da ki hajar ki paidbah ki la wan tuid ban sngap ïa ki jingkren jong ki nongïalam ba hakhmat jong ka Party HSPDP ha kaba ïa ka jingïalang la pynïaid da u bah Panborlang Ryntathiang bad ki nongkren ha kane ka jingïalang ki kynthup ïa u bah Nolipstar Lyngdoh, bah K.
D.
Wanniang, bah S.
Lyngdoh Paliar, bah Kolan Marweiñ, bah Hadrian Lyngdoh, ka kong I.
Kharbani kyrtong jong ka HSPDP Mawhati Constituency, bah Pynwan Shylliang, bah Witting Mawsor bad u bah Donalbest Nongsiej uba la ai ka jingkren khublei.
La pynshit pynshngaiñ ïa kane ka sngi da ka jingrwai Ri Khasi-Ri Khasi na ki samla pule na ka shnong Mawlangwir, ka jingshad na ka PHL Group bad ka jingrwai kyrpang na u Fedrick Lyngdoh Tongkhar.
Shillong, Naitung 10: Hadien ba ka sorkar India ka la pynmih ïa ka hukum ban khang shisyndon ïa ka jingpyndonkam ïa ki plastik ba tang shi sien pyndonkam ne Single Use Plastic ha ki bynta ka East Khasi Hills u nonglum khubor jong u Mawphor u la ïoh ban ïakren bad ki nongshong ïew ha Ïewduh ban sngewthuh kaei kaba ki don ban ong halor kane ka sienjam ka sorkar.
Ha kane ka jingleit u Mawphor da lade la shem ba ki katto katne tylli ki dukan die jhur bad kiwei ki mar ki la sdang ban pyndonkam da kaba song ïa u jhur ha ka sla bad ki la sdang bun ruh kiba wan siew wan tda ki la wan rah ïa la ki pla jaiñ.
Kiba bun na ki nongshong ïew ki pynpaw ba ka don ka jingartatien ïa kane ka jingleh ka sorkar ïoh ha ka dei tang ka drama pynkulmar paidbah namar la bun bun sien ki la ju pynmih ïa kane ka hukum.
Shuh shuh ki don katto katne ki nongshong ïew ki la ïathuh ba na ka liang jong ki ki kyrshan pura ïa kane ka sienjam kaba ka sorkar ka leh namar ki ong ba kan pynduna shibun ïa ka jingjakhlia ka mariang.
Don ruh ki katto katne kiba ong ba lada ka sorkar ka kwah ban khang plastik ka dei ban khang beit ïa ki karkhana pynmih plastik tang katta hi ym donkam wan jurip shuh ha ïew ki la pynpaw.
“Leit sha ïew, sha lum ne ki jaka jngohkai pyrthei peit la ka jingjakhlia ka dei na ki plastik ba song jingsong na ïew ne na ki chip ki biskit, ki klong um bad ki klat plastik" pynpaw kiba bun“Lada ka sorkar ka mut shisha ban pynduh plastik khang syndon sbak ïa ki kompeni pynmih chip ban song ha ka song kaba ki song mynta hynrei lada ïa ngi ka ong ym long pyndonkam plastik katba ïa ki kompeni heh ka shah beit kane ka la noh shiliang" ong ka sur ki nongïew.
Haba pyrshang ban leit leit ïakren bad ki nongdie doh bad dohkha ki la pynsngew ïa ka jingkut lad ba ki shem jingeh ban pyndonkam da ka sla ban song ïa ka mar.
Ki la ong ba lada yn khang noh ïa ka jingpyndonkam ïa ka plastik kan buh jingeh ïa ki ban song doh bad dohkha namar ki dei ki mar jaw um bad khamtam lada ki paidbah ki thied ïa ki doh jem doh snam.
Ki katto katne tylli ki dukan die doh bad dohkha ki la kyntu ïa ki paidbah ba kin wanrah noh da ki tiffin lane ki jingbuh.
Shuh shuh ki la kdew ba lada ka sorkar ka thmu shisha ban pynduh jait ïa ka jingpyndonkam ïa ka plastic ka dei ban thaw lad da kumwei pat ban wanrah bujli ïa ka song ha ka jaka jong ka plastic.
Haba pyrshang pat ban kylli la kine ki Organic Plastik bad ki plastik kiba tam ïa ka 50 Micron kin lah ne em ban mih bujli kiba bun na ki nongshong die jingdie ki ïathuh, kumba long mynta ka jingeh ka long namar kine ki plastik ki dang duna ha ïew bad ka jingrem ka dor jong ki nalor ka jingkhia pynpaw ki nongïew.
Ki katto katne ngut ki nongwan thied nongpet kiba la ong ba ki sngew ïadei ïa ka jingkhang jong ka sorkar ïa ka plastik hynrei ki la pynpaw pat ïa ka jingeh namar ki don ki marbam ki bym lah ban song tang ha ka sla, da kawei ka sur ki la pynsngew ba lada yn khang ïa ka plastik, ka sorkar ka dei ban wanrah pat da kiwei ki jait jingsong kiba long bujli ïa ka plastik.
“Lada ngi kwah ban khang ïa ka plastik ka lah beit lada don mon" pynpaw iwei i nongwan siew ha Ïewduh.
Shillong, Naitung, 10: Ka Executive Committee jong ka Khasi Hills Autonomous District Council (KHADC) mynta ka kynti ka la shim ïa ka rai ban pynbeit pynryntih ïa ka rukom thep bad sei pisa jong ka Council hadien ba la lap dang shen ba ka don ka jingpyndonkam bakla ïa ka pisa da u Plantation Chowkidar hapoh ka tnat Forest kaba la kot haduh 38.
30 lak.
Dang shen ka EC jong ka KHADC ka la shim rai ban pynshitom ïa u Plantation Chowkidar u Bah Franklin Khymdeit da kaba shu phah siew dep ïa ka pisa katkum ka jingai jingmut jong ka Enquiry Committee hadien ba la lap ba u la pyndonkam bakla haduh T.
38.
30 lak ka pisa jong ka Council.
Ha ka jingïakren bad ki lad pathai khubor u Chief Executive Member (CEM) jong ka Khasi Hills Autonomous District Council u Bah Titostarwell Chyne u la ong ba ka Council ka don ïa ka Financial Rules hynrei ym pat shym la pyntreikam haduh mynta.
“Phi la ïohi wat ha ka kaiphod jong u Comptroller Auditor General (CAG) ba wat ïa ka Cash Book ruh ym shym la buh," u la ong.
“Ngi la shim mynta ïa rai ba ka Executive Committee kan thung da u Chartered Accountant bad ka kynhun jong u na ka bynta ban tohkit lut ïa baroh ki Accounts bad ban pynbeit ryntih ïa ka rukom thep bad sei pisa bad manla ka lai bnai kan don ka jingshim jingkheiñ," u la ong.
Haba kylli, u CEM u la ong, “ka jingshim rai jong ka EC ban pynshitom ïa u (Plantation Chowkidar) ka dei hi katkum ka jingai jingmut jong ka Enquiry Committee.
Ngi la rah hapoh ka Executive Committee bad ka EC ka la sngew ïahap ïa ka jingai jingmut jong ka Enquiry Committee bad dei na kata ka daw ba ngi la pyntreikam ïa ka jingai jingmut.
"U la ïathuh ba ha kane ka jingpyndonkam bakla ïa ka pisa dei tang u Chowkidar uba donkti bad uba la phla ruh hakhmat ka Enquiry Committee ba u la pyndonkam bakla ïa ka pisa.
“Da lade hi u la kyrpad hakhmat ka Enquiry Committee ban pynshitom ïa u da kaba shu siew dep ïa ka pisa,"u la bynrap.
Ka EC ka la rai ban shu khate T.
10 hajar manla u bnai na ka tulop jong u khnang ïoh biang ïa ka pisa kaba u la pyndonkam bakla.
“Ïa u Chief Forest Officer (CFO) u Bah T.
Saibon ngi shu phah siew tang shi sien siew namarba ha ka jingtohkit la lap ba um donkti eiei ruh em namarba u dei u Khlieh jong ka tnat Forest," u la ong.
Shuh shuh u CEM u la ong ba ka jingshim rai ban shu phah siew dep ïa ka pisa kaba u Chowkidar u la pyndonkam bakla ka dei katkum ka jingsngew briew nalor ba u dei u briew uba la don la ka jong ka ing ka sem bad lada set along mano ban bsa pat ïa ki khun ki kti jong u.
Katkum ka jingong jong u CEM, u Bah Khymdeit un ym ïoh shuh wat ïa ka pisa kaba u la pynlang, nalor ka GPF bad kiwei kiwei de ki jingmyntoi kiba ka Council ka ai sha ki nongtrei.
U la ong ruh ba ka jingbym pynshitom katkum ki kyndon jong ka Service Rules jong ka Council ka dei namarba ka Enquiry Committee ka la kdew ba ka don ka lynti ban shu phah siew ïa ka pisa ba la pyndonkam bakla bad ym dei ba la shu rai khlem ka nongrim.
Shillong, Naitung, 10: U MLA jong ka North Shillong Constituency u Bah Adelbert Nongrum ha ka sngi u Blei u la ai jingmut ïa ka tnat Sam Bording ka Sorkar Jylla ban pynkylla noh ïa ka por pynlip bording ha ka jylla baroh kawei da kaba pynpaw ba ka jingpynlip bording ha ka por shiteng synñia haduh mynstep ka long pynban kum ka kabu ïa ki nongleh kam sniew bad ka buh ïa ki longiing longsem ha ki shnong ki thaw ha ka jingbym shngaiñ.
“Nga kwah ban ai jingmut ïa u Myntri ka tnat Sam Bording halor ka por pynlip bording tang ha nongbah Shillong ba ka la long shisha ka jingeh ïa ki nongshong shnong ha ki shnong ki thaw kaba ngi ladep mad na ka por sha ka por," ong u Bah Adelbert ha u kyrwoh ba la phah sha ki lad pathai khubor.
“Ngi ladep mad ïa ki jingeh ha kiba bun ki liang bad baroh ka dei ka jingtlot jong ka Sorkar Jylla namarba kam don jingkitkhlieh kumno ban weng ïa kine ki jingeh kiba bun watla ngi la ïaid lynta ha ka jingïoh ïa la ka jong ka jylla la 50 snem kynthih," u la ong.
Katkum ka jingai jingmut jong u Bah Adelbert ïa ka tnat Sam Bording ka Sorkar Jylla ka long ban ym pynlip shuh ïa ka bording naduh ka por 1:00 baje haduh 5:00 baje mynstep namarba ha kine ki kynta kan kylla long pynban ka kabu ïa ki nonglehkam sniew bad ka buh ruh ha ka jingsyer ïa ki nongleit nongwan khamtam haba don ki jingjia kyrkieh ha ka pang ka shitom bad ka buh ruh ïa ka jingbym shngaiñ ïa ki nongshong shnong ha ki shnong ki thaw.
“Donkam ban pynbeit kyrkieh thymmai da kaba pynlip ïa ka bording naduh ka por 4:00 baje haduh 7: baje mynstep bad ha ka por 12 baje mynsngi haduh 1:00 baje nohphai sngi.
Nga sngew ba kane kan long ka lynti kaba kham pynbiang ïa ka jingshakri bad ka jingdonkam kaba mar kumjuh ban ïa biang lang kumba ka Sorkar ka dei ka jong u paidbah, lyngba u paidbah bad na ka bynta u paidbah," u la ong.
Shillong, Naitung, 10: Ka Meghalaya SSA School Association (MSSASA) ka la maham ban pynlong da ka jingïakhih kaba khlem pud sngi naduh ka 18 tarik mynta u bnai lada ka Sorkar Meghalaya Democratic Alliance (MDA) kam pynurlong ïa ki jingdawa jong ka seng hapoh ka 15 tarik mynta u bnai.
Dang ha ka taiew ba ladep, ki nongïalam jong ka MSSASA ki la ïakynduh ïa u Myntri ka tnat Pule Puthi ka Sorkar Jylla ban pynsngew ha u halor ka jingeh kaba ki nonghikai skul SSA ki la ïakynduh na ka daw ka jingbym ïoh tulop la san bnai kynthih, kata, naduh u bnai Rymphang haduh Jylliew, 2022.
“Ha ka jingïalang kaba la long ha ka 25 tarik u bnai baladep, ka MSSASA ka la shim ïa ka rai ba lada ka Sorkar Jylla ka lah ban pynurlong ïa ki jingdawa hapoh ka 15 tarik, mynta u bnai, ngin pynlong da ka jingïakhih bajaijai kaba khlem pud sngi kum ka jingpyrshah ïa ka jingleh mynthi jong ka Sorkar MDA ïa ki nonghikai skul SSA," ong u President ka MSSASA u Bah Aristotle Rymbai ha u kyrwoh ba la phah sha ki lad pathai khubor ha ka sngi u Blei.
“Nga pyntip sha baroh ki para nonghikai skul SSA, lada ka Sorkar kam pynurlong ïa ki jingdawa shwa ka 15 tarik mynta u bnai, ha ka 18 tarik mynta u bnai ngin pynlong ïa ka jingïakhih kaba khlem pud sngi ha Parking Lot, kaba don markhap bad ka Additional Secretariat," la pynbna une u nongïalam ka MSSASA.
“La san bnai kynthih ki nonghikai kiba hikai ha ki skul SSA kim shym la ïoh tulop, kata, na ka bynta u bnai Rymphang bad Lber kaba dei jong ka Financial Year 2021-2022 bad jong u bnai Ïaiong, Jymmang bad Jylliew jong ka Financial Year 2022-2023,"Ha u kyrwoh une u nongïalam ka MSSASA u la ong, “nalor ka jingdawa ban pyllait noh ïa ka tulop kaba dang sahteng sa san bnai kynthih, ngi dawa ruh ïa ka Sorkar ban pynkiew ïa ka tulop jong ki 12,451 hajar ngut ki nonghikai skul SSA kiba hikai ha ki Lower Primary bad Upper Primary hapoh ka skhim Samagra Shiksha Abhiyan (SSA).
"“Ngi kyrpad ruh ïa ka Sorkar ba kan mang kham bun ka pisa na ka State Budget sha ka SSA bad ban pynkynriah noh ïa ki nonghikai skul SSA na ka State Implementation Society (SIS) sha ka tnat Pule Puthi katkum ki kyndon jong ka Right to Education (RTE)," u la ong.
Shillong, Naitung, 10: Ka Federation of All Meghalaya Adhoc Secondary Teacher’s Association (FAMASTA) ka la pynpaw ba kan dang ïai bteng ban buddien na ka Sorkar Jylla ha kaba ïadei bad ka jingdawa ban kyntiew Deficit Pattern ïa ki skul Adhoc hapoh ka jylla Meghalaya.
“Ka Executive Meeting jong ka Federation kaba la long ha ka 7 tarik mynta u bnai ka la ïathir sani halor ka jingpynbna jong ka Sorkar ban pynkiew ïa ka Grant-in-Aid sha ki nonghikai Secondary Adhoc da kaba pynpaw ïa ka jingbym hun halor kane ka rai jong ka Sorkar namarba katkum ka jingtyrwa ba la phah sha ka tnat Pule Puthi ka long 50%," ong u kyrwoh ba la phah da ka President ka FAMASTA ka Kong B.
Kharumnuid.
“Ka Federation ka pdiang bad ka sngewnguh ïa ka Sorkar bad ïa ka tnat Pule Puthi (halor ka jingpynkiew ïa ka tulop ki nonghikai skul Secondary)," ong u kyrwoh bad bynrap, “hynrei ka Federation kan dang ïai bteng ban dawa ban kyntiew kyrdan Deficit Pattern kaba long ka jingdawa kaba la sahteng naduh u snem 2006.
".
Shillong, Naitung, 10: Ki Pulit jong ka Anti-Narcotics Task Force (ANTF) West Garo Hills ki la ïoh kem arngut ki snar khaïi drok najan ka iew Tura ha ka step Sngi U Blei.
Na ka met jong kine ki arngut, ki Pulit ki la ïoh kurup 8.
19 gram u drok.
Ïa kine ki arngut la ithuh kyrteng kum u Cherak R.
Marak bad u Tengsuang S.
Sangma kiba shong basah ha ka dong Gongadamal, Tura, West Garo Hills bad Balsri Ading, Williamnagar jong ka East Garo Hills.
Ki Pulit ki ïohkem ïa kine ki arngut katba ki dang shong da kawei ka kali kaba don ïa u nombar ML08 G 6541.
Ha ka jingkhynra ïa ka kali ki pulit ka ANTF ki la ïoh kurup ïa u drok, arngut ki mobile phone, ka pisa kaba T.
14,230 hajar bad kiwei kiwei de ki tiar.
Ha ka jingtohkit, kine ki arngut ki la phla ba ïa u drok la aiti da uwei u briew uba la tip kyrteng kum u Bryan Nongmor, uba sah ha Laitkor Rngi, Sohiong, East Khasi Hills.
Mar mar ki Pulit jong ka Tura ki la pyntip sha ki Pulit ka nongbah Shillong bad ha ka jingleit khynra ïa ka ingsah jong Nongmor, ki Pulit ki la ïohi kurup kumba 4.
43 gram u drok, kawei ka mobile phone bad kiwei kiwei ki tiar.
Shillong, Naitung 10 : Ka Jylla Meghalaya ka la pynkhreh shaid shaid ïa ka jingwan jong ka samoi ban jied noh ïa ki nongmihkhmat kiba thymmai sha ka ïingdorbar Thaw Aiñ ka Jylla ne Elekshon MLA, ka ban long ha u snem 2023.
Ki paid nongshongshnong ki la sdang ban ïakren ïa khana sharum shaneng ïa ka jingdonkam ka Jylla ïa ka “Jingkylla" ha ka synshar khadar ka ban kyntiew ïa ka Jylla bad ia ki nongshongshnong ha baroh ki liang.
Ka jingïakren ka la mih ruh halor ka jingdonkam jong ka Jylla ban sei noh da ki Nongmihkhmat ki ban long ki Nongthaw Aiñ ha ka jaka ki Nongmihkhmat kiba pyrkhat beit thik tang kumno ban jop ïa ki elekshon bad buh shadien ïa ka kamram ba ki dei ban leh ha kaban ïada, kyntiew, pynkhlaiñ ïa ka Jylla ha baroh ki liang.
“La 50 tylli ki snem ngi la ïoh ïa la ka jong ka Jylla bad ngi la ïoh bat hi halade ïa ka synshar khaddar kaba pura, hynrei ngim ïohi bad ngim lah len ba kam don satia ka jingkiew hynrei ka jinghiar jong ka Jylla" ong u Bah Lambokstar Marngar, President ka Khasi Students Union (KSU) haba ïakren bad u nongthoh khubor.
“Ka jingbym lah jong ka Jylla ban kiew ka dei namar ka jingsynjor palat ka pyrkhat pyrdaiñ jong ki paidbah kiba jied ïa ki Nongthaw Aiñ ki ban pynwandur bad ohshrong ïa ka Jylla da ki aiñ ki ban kyntiew bad ban ïada ïa ki nongshong shnong khamtam ki trai ri trai muluk" ula bynrap.
Haba pynpaw ba Jylla Meghalaya kala donkam mynta ban jied noh da ki Nongthaw Aiñ ki ban long ki “Statesman" (ki nongthaw aiñ kiba iohi jngai, kiba don ka Mission bad kiba don ka mynsiem ban shakri naduh mynsiem bad kyntiew ïa ka Jylla) ym shuh ki Nongsam skhim, une u Nongialam ka KSU ula ong ‘Lada ngi kwah ba ka Jylla kan khlaiñ, kan kiew irat bad ba ngin ïohi shisha ia ki Policy treikam bapher bapher kiba ïaid kat kum ka jingdawa ka por bad jingangnud u paidbah, kala dei ka por ban jied ia ki Nongthaw Aiñ ym shuh ki Nongsam Skhim".
“Ka jingbym don kum kine ki briew ha ka Synshar ka khaddar ne ban thaw Aiñ, ka dei ka daw ba pynbor ïa ki Sengbhalang ban hap mih sha surok ban dawa ïa ki Aiñ ki kanun ki ban ïada ïa ka Jaidbynriew.
Ki jingdawa kiba la bun bah hynrei baroh kila sahkut ha suiñ namar ka jingbym don ka Jylla ïa kum kine ki Nongthaw Aiñ kiba buh ïa ka Jylla bad ka Jaidbynriew hakhmat ban ïa ka myntoi shimet" ula ong.
“Ki paidbah kin hap ban sngewthuh bad buh jingkylli shimet shimet ba ngin jied ïa ki Nongsaiñ dur na ka bynta ka pateng ban wan lane ïa ki briew ki thrang bad angnud ban jop biang ha ka elekshon ban wan" ula bynrap.
Une u Nongïalam ka KSU ula ong ba ka jingtrei borbah jong ka pisa ha ka Elekshon ka dei ka daw bah ba ka Jylla kam lah ban sei ïa ki Nongthaw Aiñ kiba tbit ne ki Statesman haba ong “Katba ka Jylla ka dang jied ïa ki nongmihkhmat lyngba ka pisa, ka synshar khaddar kam dei shuh kaba ïakren ïa ki aiñ hynrei kaba ïakren ïa ki business".
“Lada ki paidbah ki sangeh noh ïa ka jingïakren pisa ha ka por elekshon, khlem pep ki jingkylla kin sa wan ha ka synshar khaddar ha Jylla bad ka Jylla kan sa ïohi ruh ia shibun ki jingkylla ha baroh ki liang" ula ong.
“Ka Jaidbynriew ka don kyrhai ki briew kiba stad, ba shemphang, kiba ieid ïa ka Ri bad ka Jaidbynriew bad kiba thrang ban shakri kum ki Nongthaw Aiñ, hynrei tang namar ka jingbym don pisa, kala pynbor ïa ki ban shu hun jia kat kaba jia, long kat kaba long" ula bynrap.
Haba pynpaw ba ka por kala dawa ïa ki Nongshongshnong ba kin pyndonkam hok ïa ka iktiar bad ban pyrkhat bha ïala ka jong ka lawei, u Bah Lambok ula ong “Ngim dei shuh ban ïapeiñ ïa ka jingtbit (quality) jong ki Nongthaw Aiñ ha ka bor jong ka pisa ha kane ka kynti jied nongmihkhmat ban wan ha Jylla ne ha kiwei kiwei ki jingsngew kum ka jingsngew para niam, para kur, para thaiñ bad kiwei kiwei".
“Lada ngi ïakren ïa ka jingtbit (Quality) jong ki Nongthaw Aiñ, kala dei ka por ïa ki paidbah ba kin da ïit bad da thew bha ïa kiba kum kino ki briew ba dei ban phah sha ka ïingdorbar Thaw Aiñ ka Jylla"ula ong haba bynrap “Kane ka long kaba donkam tam ha ka kam jied nongthaw Aiñ khnang ba kan nym mih shuh ka jingïakhnium na ka por sha ka por".
Haba pynsngew ïa kane ka juh ka sur, u President ka seng Hynniewtrep National Youth Front (HNYF) Bah Sadon Blah ula ong “Ka jingbym hun bad jingïaknium jong ngi ki paidbah ha baroh kine ki 50 tylli ki snem ka dei namar ba ngi ki paidbah ngi pynlong ïa ka elekshon kum ka tamasa ba lai bnai, ka tamasa ïashad ïakmen, ïaput ïatem".
“Ka jingkylla hi kan nym wan tang na ki Political Party ne ki Politician kiba dei ki Agent of Change (Nongwanrah ïa ka Jingkylla) ha ka kam saiñ pyrthei lada u paidbah hi um kylla" ula ong haba bynrap “Katba dang ïai long ka tamasa, da lei lei ruh kan ym wan satia ka jingkylla"“Ngam lah ban kynnoh ïa ki Political Party ne ki Politician ïa kane namar haba u paidbah u long ha kata ka rukom, ki ruh kim banse ban pynhun ïa ka jinglong u paidbah.
Kane ka dei ka snur (web) kaba eh ban law ïa u sohkyrdot" ula bynrap.
Halor ka jingdonkam ka Jylla ïa ki Statesman, u Bah Sadon ula ong “Nga nud ban ong ba haduh mynta la 50 tylli ki snem ngim pat ïoh ia u Statesman.
Hangne ruh ki don shibun ki daw ba pynlong ïa ka Jylla ban shem jingeh ha kaban sei ïa kita ki Statesman".
“Kawei ka jingeh hangne ka long ba baroh ki sngew ba ki dei ki Nongïalam kaba lam pat sha ka jingpynpharia ïa ka Jaidbynriew, ïa ki Political Party ha ka kyrteng jong ka elekshon.
Ka jingbym don discipline jong ki Political Party ruh ka dei kawei ka daw" ula ong.
Une u Nongïalam ka HNYF ula pynsngew ruh ba kawei pat ka daw jong kane ka dei ka jingpyndonkam ïa ka bor pisa ha ka elekshon haba ong “Kumba long mynta hi, tang ki briew kiba don da ki klur kiba lah ban rung ha ka kam saiñ pyrthei, kyrsum ha ka saiñ pyrthei bad ïohbor ha ka kam saiñ pyrthei.
Kane kala khanglad bad ka lynti kan ym plie satia ïa ki briew kiba kwah ban shakri hok, kiba don ka mynsiem ban pynwandur thymmai ïa ka Jylla".
U Nongïalam ka Federation of Khasi Jaintia & Garo Peopls Bah Eldie N Lyngdoh uba dei u General Secretary kane ka Seng, ula ong “Kine ki Nongmihkhmat ba mynta kim dei atia ki nongïalam kiba peit ïa ka jingeh jong ka Jaidbynriew hynrei kiba peit ïa kane ka kam nongmihkhmat kum ka Business".
“Ngim lah ban len ïa kane.
Katno ngut ki MLA jong ngi mynta kiba dei ki businessman te haei ngin ïoh ïa ka Jylla kaba don jingkyrmen ba kan kiew irat" ula ong haba bynrap “Ngi kyrmen ba ka elekshon MLA 2023 kan don noh ka jingkylla ha ka pyrkhat pyrdaiñ u paidbah nongthep vote khnang ban lah sei ïa ki Nongmihkhmat kiba ïohi jngai na ka bynta ka ri bad ka Jaidbynriew".
Kat kum ka jingong une u Nongïalam Sengbhalang “Ka jingmih jong ki Businessman Politician ka dei ka daw bah ba ka Jylla kam lah haduh kine ki sngi ban sei ïa ki “Statesman" kiba pyrkhat bad ïohi jngai ïa ka lawei jong ka Jylla bad ka Jaidbynriew".
U bah Eldie ula ong ba ka jingïalehkai da ka Pisa ha ka kam jied nongmihkhmat ka dei kaba buh jingma kaba khraw bha ïa ka Jaid bynriew.
“Kaei hi ngin khmih lynti na ki briew kiba shu thong da ka pisa ïa ki paidbah ban jop elekshon.
Ka dei kane ka daw ba ki ishu jong ka Jaidbynriew kila shu sahteng mynta la san phew tylli ki snem".
“Nga ïohi ïa ka jingma ba hakhmat eh mynta ka long ba ki Politician kila pynmlien ïa ki paidbah da ka pisa haduh ba ki jingkylli kiba mih ïa ki kyrtong ka long shuwa ba haduh katno ki don pisa khlem da buh pat ïa ka jingdonkam ba hakhmat eh ba haduh katno ki ïohi jngai, ka thong ba ki don bad ka mynsiem ban shakri ba ki don ïa ka Jaidbynriew bad ka Jylla" ula ong haba bynrap “Kine kiei kiei ki dei kiba pynkha ïa ki jingeh kiba ka Jylla ka la mad mynta.
Haba pynpaw baka Jylla ka la donkam mynta ïa ki briew kiba shim ïa ka kam Nongmihkhmat ban long ki Nongthaw aiñ ba shisha ym kiba shim ïa ki Constituency kum ki jaka ban kynshew (Invest) ban pynkhie spah, u Bah Eldie ula ong “Ka jingkylli ka mih mynta ba ki 60 ngut ki MLA ba ngi phah sha ïingdorbar Thaw Aiñ, kila leh aiu haduh mynta…kaei ka synniang kaba kila ai sha ka bha ka miat jong ka Jaidbynriew hynrei ngi ïohi pynban tang ki jyrsieh bapher bapher bad kane ka dei ka jingjop jong ki kum kita ki MLA".
Kine ki Nongïalam Sengbhalang kila pyrta shla ba ki Nongshongshnong ki dei ban kylla thiah kylla dem bad ban pyrkhat sani ba ka jingdie tad dor ïa ki vote jong ki haba jied ïa ki Nongmihkhmat, kam wanrah satia ïa ka jingïohnong bad jingmyntoi jong ka Jylla ne ka Jaidbynriew hynrei ka dei ka jingtim ïa ka lawei bad ka pateng jong ki ban dang wan kiba dei ki Khun ki Kti jong baroh hi ki Nongshongshnong ka Jylla.
Shillong, Naitung 10 : Ka Peoples Democratic Front ( PDF) ka dawa ba ka tnad Transport jongka sorkar jylla ka dei ban pynkylla ïa ka rai jongka ym ban pynsangeh mardor ïa ki nongkamai Rapido da ki scooty bad thuk thuk namar kane ka jingleh ka la ktah jur palat ïa ki samla kiba im jakpoh da kane ka kam.
Ha ka jaka ban pynsangeh mardor na ka liang ka tnad ka la dei ban hukum ïa ka Deputy Commissioner bad DTO ba ki dei ban ailad ïaki ban pynbeit ne ban rejister lada jia ba kim pat dep register ruh.
Haba ïkren bad u Mawphor u President ka PDF uba dei ruh u myntri ka sorkar jylla ba peit ïa ka tnad ka rep ka riang bad kam ïalehkai sport u bah Banteidor Lyngdoh ula ong “ Kane ka jingpynmih hukum ba kynsan kynran jongka tnad Transport ka la ktah jur ïa ki samla kiba im jakpoh da kane ka kamai kajih.
Namar kine ki khlem ïaknieh passenger bad ki Taxi kiba kamai ha surok hynrei ki briew kiba donkam ban beh sha ki kam ki jam jongki ha kane ka pyrthei ba jur ka jingdheng kali ki shu phone online sha ki bad ki sa phah leit buh ne phah wan shaw ïa ki.
Kumta lada jia ba ka don kano kano kaba pynthut ïa kata ka kyndon Motor Vehicle Act dei ban pynbeit bad ailad ïaki la ki dei ban rejister ne pynbiang ïa ki kot ki sla.
Kane ka jingïoh kamai jongki da kine ki arshaka ka la ïarap bha ïaki ban ïoh kam ïoh jam ha kane ka juk ba eh ban ïoh kam.
Kine ki samla ki la lait na shibun ki jingpynshoi bad jingsniew khamtam na ki jingdih kyrni ha ki jingdih kyiad ne drok ruh.
Lyngba kane ka kam ki don kiba kyrshan da lade ïa lade ban ïoh pyndep ïaki jingpule sha ki kyrdan kiba shalor ruh.
Hynrei kane ka jingleh ka la khang lad khang lynti ïaki.
Kumta nga dawa ba ka tnad transport ka dei ban shim khia ïa kane ka kam bad pynbeit ne weng noh mardor ïa kane ka hukum".
Nalor kata ki paid nongshong shnong ruh ki la suk bha ha ka leit ka wan namar lyngba kine ki ar shaka ki la ban leit beh kam kylleng ki jaka hangne ha sor bad khapsor ruh.
Kumta kane ka jinghukum kynsan ka la pyniap thngan ïa ki samla bad ka ïing ka sem ba ki hap ban kyrshan da kane ka jingkamai.
Lah ban pynkynmaw ba kine ki samla kiba im jakpoh da kane ka kamai ki la ïakynduh ha ka Sngi Saitjaiñ ha Madan Student Jaiaw bad ki la kyrpad ïaka sorkar ban thaw lad ban ym pyniap thngan ïa ki da kaba ki ong ba lada ka sorkar ka ai da ka permit ruh ki long kiba kloi ban pdiang wat ban siew ïa kino kino ki khajna ruh.
Namar ki don kiba pli kiba shim da ka ram na ki bank ban thied ïa ki arshaka tang ban ïoh kamai jakpoh kumta kane ka jingkhang ka RTA kan buh ïa ki haka jingeh wat ban ïoh siew ïa ka ram ka shah ba ki la shim ruh.
Kumta na ka liang u President ka PDF sa shisien u dawa ba ka tnad Transport jongka sorkar jylla ka dei ban pynbeit mardor ïa kane ka kam khnang ba ki samla kin ym kyrduh kam kyrduh jam bad iap thngan hynrei ba kin ïoh ban sdang biang ïa ka jingkamai kajih jongki.
Nongstoiñ, Naitung, 10: “Ka jingshim rai jong ki Myntri Rangbah jong ka sorkar Meghalaya bad Assam, ban pynbeit ïa u pud u sam hapoh ka 15 tarik u bnai Kyllalyngkot ban wan ha ki lai tylli ki jaka jong ka West Khasi Hills ka Tarabari, Gizang reserve forest bad Hahim sector ka long kaba dei eh ban pdiang.
Hynrei kaba pynsahnud ïa ngi ka dei namar ba kitei ki Myntri Rangbah, kim shym la pynbna pat lano kin sdang ban leit jurip ïa ki jaka kiba hap ha ka Langpih sector ong ki riew rangbah na ki shnong khappud kiba hap ha ka Langpih sector", ong u bah L.
J.
Nongteiñ uwei na ki riew rangbah na ka shnong Nongmawleiñ.
Katto katne ngut ki rangbah Garo na ka shnong Nawapara, ki la ong ba kitei ki lai tylli ki jaka kiba ki ar sorkar kin sa ïa pynbeit noh hadien ba ki Chairman jong ki Regional Committee on Border Dispute ki la dep aiti ïa ki kaiphod, kim da dei eh ki jaka kiba eh ban ïapynbeit hynrei ka sector kaba eh tam ka dei ka Langpih, namar baroh ki Nepali kiba wan buhai shnong ha katei ka thaiñ ki la dei lut ki jong ka Assam bad ba ka sorkar Assam ka shaniah bad theh ïa ki jingïarap katba ki donkam.
Ki la ong ruh ba ka sorkar Assam ka la pynbiang ïa ka surok, ka bording, ka Sub health centre ka la don ruh ki skul bad kiwei kiwei kumta kan shem jingeh bha ban ïakren.
Ki la ong ba ka sorkar Asasam ka la theh ruh ki jingïarap na ka bynta ka rep ka riang lyngba ka Agriculture Department, hynrei na ka liang ka sorkar Meghalaya pat imat ba kam sngew myntoi ban theh ki kam pynroi namar ki pulit jong ka Assam ki ju pyndik man ka por.
Watla katta ruh, kitei ki rangbah ki la kyntu ïa ki ar ngut ki Myntri Rangbah ba kin bthah ïa ki Chairman jong ki Regional Committee, ba kin nang pynbeit noh ïa ka por ban leit jurip ïa ki jaka kiba hap ha ka Langpih sector, khnang ba ki paidbah nongshong shnong kin nang pynsngewthuh ïa ki paidbah kaei kaba ki dei ban leh.
Shillong, Naitung 10: Hadien ba ka la don ka jingïather bad ka jingkawang ktieh ki MLA ka BJP u Bah AL Hek MLA na Pynthorumkhrah bad u Bah Sanbor Shullai MLA na South Shillong, mynta pat sa ka BJP South Shillong ka dawa dawa beh seng shipor ïa u bah AL Hek.
Kane ka thma ktien jong kine ki MLA ka BJP ka long hadien ba u Bah AL Hek u la pynrem jur ïa u Bah Sanbor Shullai halor ka jingknieh ktien bad ïeng kynsan jong u ha ka por ba u Bah Metbah Lyngdoh uba dei u Lamphang ka Ïingdorbar thaw aiñ ka jylla ha ka 6 tarik Naitung ha jingïalang wan pan jingkyrshan ka Draupadi Murmu ka kyrtong ban ïakhun ïa ka shuki President ba la pynieng da ka NDA.
Ka BJP South Shillong ka la kynnoh ba ka kane ka jingbna paidbah ïa kaei kaba la jia ha kato ka sngi ka dei namar ka jimgkwah thad u Bah AL Hek ïa kaei kaba u Bah Sanbor u leh.
Ka BJP South Shillong ka la ong ruh ba kane ka jingleh jong u Bah Hek ka pynpaw pyrthei ïa ki buit sïanti ba arsap jong u ban phiah ïa ka jingïatylli ha ka sorkar MDA bad ka kynhun NEDA kaba la ïalam da ka BJP kaba ka UDP ruh ka long dkhot.
Ka BJP ka la ong ruh lehse u Bah AL Hek u leh khnang ïa kane ban pynïohnong ïa ka TMC namar udei uba ïa ieid ïathoiñ bha bad u Dr MukulKa BJP South Shillong ka la ong ba u Bah Sanbor Shullai u la knieh ktien ïa u Bah Metbah ka dei namar ba u Bah Sanbor ieng ha ka nongrim jong ka BJP ban ym don jingshah shiliang ïa kino kino ki jait niam ha ka ri.
“Naduh ba u Bah AL Hek u la shah pynhiar shuki kum u Myntri i kumba u la biej khlem tip shuh shaei ban leit ban kaei ban leh"ong shuh shuh ka BJP South Shillong.
Shuh shuh ki dawa ba dei ban ai jingpynshitom kaba tyngeh ïa kane ka jingleh pyrshah party jong u Bah AL Hek da kaba beh seng shipor tad haduh ba ka BJP na Delhi kan pynmih da kiwei ki hukum.
Ka BJP South Shillong ka la ong ruh ba u kane ka jingleh u Hek ka dei namar ka jingkhwan myntoi jong u shimet khlem salia ban ïapeiñ ïa ka bha ka miat ka jylla bad ka ri.
a.
Shillong, Naitung 11 : Ka Umrynjah Sports and Culture club kum shi bynta ban ïoh ban khmih bniah bad ban sei ïa ki rangïalehkai donsap na ka bynta ka jingpynkhreh ban ioh rung sha ka lympung ïakhun jong ka Shillong Sports Association ka la pynlong ïa ka Inter-house football tournament ha madan shnong.
Napdeng ki san tylli ki Kynhun (team) kiba la ia shim bynta, ka Team A ka la ïohrah ïa ka namlahduh hadien ba ka la pynliem ïa ka Team B ha ka final ba la ïakhun haka sngi Saitjaiñ.
Ha kane ka tournament la ïa don ryngkat u MDC ka Mawlai konstitwensi u Bah Teiborlang Pathaw, u Bah Dipshon Lyngdoh Nongbri uba long ruh u dkhot jong ka SSA bad kiwei kiwei.
Haba ai jingkren ha kane ka sngi u Bah Teiborlang Pathaw ula pynpaw ba u don shibun ki jingthmu ban kyntiew ïa ki Sports Club kiba na Mawlai kiba la ïoh rung ha ka SSA bad na ka liang jong u un ïarap katba lah ban pynbiang ïa ki jingdonkam jong kine ki sports club khnang ba kin ïa kop kyrdan lang bad kiwei ki club.
Katba na ka liang u Bah Dipshon u la pynpaw ba kam don jingeh na bynta ka Umrynjah Soprts Club ba kin ïoh rung ha ka SSA namar ba ki don la ka jong ka Madan football bad ba ki donkam ïa ka No Objection Certificate (NOC) na u Rangbah Shnong ban pyndon kam ïa ka Madan football shnong.
U Bah Dipshon u la kyntu ruh ia ki Sports Club Mawlai ba kin ïa shim bynta ruh ha kiwei pat ki jait sports kum ka Cricket kaba don shibun ki lad ban kyntiew ïa ki Nongïalehkai wat haduh ka National level.
Shillong, Naitung 10: U Director General of Polic u Dr LR Bishnoi IPS ha ka sngi Saitjaiñ, u la pan ka jingïatrei lang na ki Dorbar Shnong bapher bapher ba kin snohkti lang na ka bynta ban ïakhun pyrshah ïa ka jingjyllei u drok bad ruh na ka bynta ban pynneh ïa ka shongsuk shongsaiñ ha nongbah Shillong.
Ïa kane u DGP u la pynsngew ha ka jingïalang kaba la wan ban shim bynta da ki Chairman jong ka Dorbar Jaïaw Pyllun bad ruh ka Lympung ki Hynriew Shnong, Rangbah Shnong, Rangbah Dong, Presi-dent bad Secre-tary jong ka Seng Kynthei bad Seng Samla jong ki dong bapher bapher kiba hap ha ka jingpeit jong ka Durbar Pyllun Jaïaw bad ruh ha ka Lympung ki Hynriew Shnong nalor kiwei kiwei, kaba la pynlong ha Jaïaw Shyiap Lumpyllon Community Hall“Ka shongsuk shongshngaiñ ha ka jylla ka dei hi ka thong jong baroh ki nongshong shnong," ong u DGP da kaba ïai ban ba dei tang ka jingtreilang bad ki nongïalam shnong bad kumjuh ruh ka imlang sahlang kaba lah ban pynurlong ïa kane.
U la ong ruh ba na ka liang ka tnad pulit ka don ka jingpyrshang ban rat dyngkhong ïa ki kam sniew ha ka jylla khamtam eh ïa ka jingjyllei u drok ym shuh tang ha nongbah Shillong hynrei wat ha ki jaka ba kyndong jong ka jylla.
U DGP u la ban ïa ka jingdonkam ka jingïatreilang lang na baroh ki liang ban lah ban kem ïa ki nongkhaïi drok ha ka jylla.
Ha kajuh ka por u la ïathuh ba na ka liang ka tnad pulit ka don jingmut ban ai jinghikai ïa ka rukom pynïaid kali ïa ki samla kiba la ïoh jinghikai na ka National Cadet Corps (NCC) ba kin ïarap ha ka jingpynïaid kali ha ki kylleng ki bynta ka nongbah Shillong.
U DGP ka jylla u la ong ruh namar ka jingduna palat ki pulit ha ka jylla kiban peit ban teh lakam ïa ka jingdheng kali u ïathuh ba shen na ka tnad kan pyndonkam da kine ki samla NCC namar ka jingduna palat ki pulit kiban peit ïa ka jingpynïaid kali.
“Lada phi poi sha ki ri sepngi uwei u pulit un peit bad pynïaid na bynta ki lak tylli ki kali namar ka rukom jong ki shatai ka la long kaba ryntih" ong u DGP.
La don lang ruh ha kane ka sngi naduh ka IG CRPF, ka Sonal V.
Mishra IPS , Commandant 67 CRPF, SP East Khasi Hills, SP City , SP Traffic bad kiwei kiwei ki heh pulit jong ka distrik.
Shillong, Naitung 11 : Ka Azriel FC ka la ïohrah ïa ka namlahduh hadien ba ka la lah ban pynliem ïa ka Rebel SC da 2-0 ha ka final jong ka 1st 7Aside Knock Out Football Tournament ba la pynïaid da ka United Comrades SC ha madan Shillong Polytechnic, Mawlai Kyntonmassar ha ka sngi Saitjaiñ ka 10 tarik u Naitung, 2022.
Ha kane ka lympung ïakhun ki la don baroh 32 tylli ki kynhun kiba la ïashim bynta.
Ka Azriel kum ka Lahduh ka la ïoh khung ïa ka song pisa ba 20,000 tyngkat ryngkat ka trophy bad ka Rebel kaba wan baar ka la ïohrah 10,000 tyngka bad ka trophy.
Ïa kine ki khusnam pisa la bei da u MLA ïa ka Lahduh bad ïa kaba wan baar da u bah Embhahlang.
Ha kane ka sngi la sam ruh ïa ki khusnam shimet, ïa ka nam Best Goalkeeper la ïoh khur da u samla Hame Shabong, ka nam best player ka la leit sha u Batskhem Thangkhiew bad top Scorer sha u Wilbert Marbaniang ba la ïoh ban thep saw kol.
Ha kane ka sngi la ïa don lang u MLA ka Mawlai Konstitwensi u Bah Process T Sawkmie kum u kongsan, kynthup ïa u bah Embhahlang Syiemlieh, u president ka Seng Samla Nongpathaw, Mawdatbaki, bah Pyndap Lawrynniang, u rangbah dong Nongpathaw bah Bonifast Tongwah bad kiwei kiwei.
Haba ai jingkren u Bah PT Sawkmie u la pynpaw ïa ka jingsngewkmen ban ïohi ba ka phutbol ka la sdang kiew bha mynta bad ki don 10 ngut ki khynnah kiba la ïakynduh ïa u ban leit shah hikai ha Baichung Football Academy.
“Mynta ki don bun ki khynnah kiba ïoh leit hikai sha kiwei ki klob shabar jylla, sngewtynnad ba ym tang ki shynrang hynrei ki don ruh ki kynthei kiba leit shah hikai,"U la bynrap, “Ban kiew donkam ban trei shitom, hap ban aiti ne sacrifice.
"U pynpaw ruh ïa ka jingsngewkmen ban iohi ba ki klob ki lah ban siew bha ïa ki nongïalehkai ha kine ki sngi kiba mynta.
Katba na ka liang u Bah Embhahlang Syieimlieh, kum uba shah khot sngewbha kyrpang, u la pynpaw ïa ka jingkiew ka rukom ïalehkai ha kine ki sngi bamynta, ka standard ka la kiew bha bad kyrmen ba kin nangkiew sha kawei ka kyrdan.
“Ngi ïohi bun ki bar jylla ha ki klob bapher ha ki por ba la leit hynrei mynta ngi ïoh ïa ka jingïoh rung ki khynnah lajong ha kine ki klob ban mih bujli ha ki jaka jong ki bad kane ka long kaba sngewtynnad bha," ong u Bah Embhah.
Shillong, Naitung 11 : Ka Shillong Cricket Academy ka la pynbna ba kan sa sdang noh ka jingai jinghikai na bynta ki khynnah 16 snem shaneng hynrei na bynta kiba hapoh 19 snem kin dei kiba dang shu dap mynta u 2022 la ki long kiba la pass na ki academy lane kiba la ïalehkai ha ki district bad state level.
Ïa ki jingtip ba kham bniah la ban ïoh da kaba phone ïa kine ki number +7308132067 lane +9615144349.
Shillong, Naitung 11 : Ka Shillong Lajong FC ka la mad ïa ka nam jop ha ka sien ba nyngkong eh ha ka lympung ïalehkai OC Blue Shillong Premier League 2021-22 hadien ba ka la pynliem noh da 2-1 pyrshah ïa ka Mawkhar SC ha ka jingïakhun ha ka sngi Nyngkong ha madan Third Ground, Polo, Shillong.
Shwa ban mih madan kine ki ar tylli ki team ki kamai mar shi point, hynrei ka Shillong Lajong ka don ha ka kyrdan ba hynñiew na ka jingïapher thep kol.
Haba phai sha ka jingïakhun, ka Shillong Lajong FC ka la pynkhlaiñ ka kynhun jong ki 11 ngut da kaba pynkylla ha ka rukom pynmih madan ïa ki rangïalehkai, hynrei ka la pynshaïong khyndiat ïa ka kynhun hadien ba u Samuel Vanlalpeka uwei na ki player ba thymmai ba mih madan ha ka thup ki 11 ngut u la ïoh pdiang ïa ka yellow card na ka jingïalymbub bad u rangap kol ka Mawkhar u Widenstar Kharsati.
Ka Shillong Lajong ka la don hapdeng ka jingma hadien ba u Ahlawat u la ïoh pdiang syndon ïa ka red card naba pynur ïa u rangïalehkai ka Mawkhar hapoh box ha ka jingïalehkai jong ka kylla miet.
Ka Shillong Lajong ha ka jingïalehkai jong ka kylla step ka la ïakhun tyngeh bad ïoh ruh ka kabu ban pynkhih jar ha ka minit ba 21 hynrei ka bol ba la shut da u Sangti Janai Shiang-long ka la tam noh ïa u dieng kol.
Ka kol kaba nyngkong ha kane ka jingïalehkai ka la wan ha ka minit ba 28 lyngba u Ryngkhlem uba la ïoh ban khyrwit tyngeh na kyndong u dieng kol kaba la rung beit jlang shapoh kol.
Tang hadien khyndiat minit ba la sdang biang ka jingïalehkai ka Shillong Lajong ka la ïoh biang sa hi kol ba la thep da u Aman Ahlawat ha ka minit ba 34 ha kaba ka kynhun ka la nang ïoh mynsiem.
Ka jingïalehkai ka la nang ïakhluit ha baroh arliang ha kaba ka Mawkhar ruh ka khlem ailad bad ïakhun beit triang ban pynphai kol hynrei haduh kaba kut jong ka kylla step ka khlem lah ban pyndep ha ka liang ka thep kol ha kaba ka Shillong Lajong FC ka la lamkhmat da 2-0.
Haba wanphai sha ka kylla miet, u Bansanbha u la ïoh kawei ka kabu na bynta ka Mawkhar hadien ba u la khyrwit ïa ka kol kaba la leit dei noh ïa u dieng kol ha ka minit ba 48.
Ka Shillong Lajong ruh ka la bteng ban ñion shakhmat da ka thong ban thep kol, hynrei bun tylli ka la pynlehnoh ei ïa ki kabu ksiar.
Ka kabu kaba biang bha na bynta ka Mawkhar kadei ha ka minit ba 85 ha kaba ka bol ba la shut da u Bansanbha u rangap kol ka Shillong Lajong u la ïoh ban kyrda noh.
Ha ka jingïalehkai kaba ïakhluit bha, ka Shillong Lajong ha ka jingïakhun ba la jan kut artad ka la hap ban ïalehkai tang 10 ngut ha madan hadien ba u Ahlawat u la shah beh syndon na madan na ka jingïoh pdiang ïa ka red card.
Bad dei ha kane ka por ka Mawkhar ka la ïoh ban pynphai shi kol hadien ba u Balajied Syiemlieh uba la wan ban bahkhlieh ïa ka penalty u la pynrung suk ïa ka bol shapoh jar.
Hynrei namar ba ka por ka la lyngkot palat, ka Mawkhar SC kam shym la lah shuh ban pynphai kol ha kaba ka Shillong Lajong ka la jop da ka said da 2-1 kol.
Lyngba kane ka nam jop ka Shillong Lajong FC ka la lait na ka kyrdan jingshah pynhiar kyrdan bad kiew sha ka kyrdan ba hynriew da kaba khur saw point.
Ka Mawkhar na ki sansien ïakhun ka jop shisien, ïakhaid shisien bad rem laisien katba ka Mawkhar ka don ha ka kyrdan ba sha trai duh da 1 point.
Ha ki sansien ka rem saw sien bad ïakhaid shisien.
Ka jingïalehkai mynta ka sngi ba ar kan long hapdeng ka Nangkiew Irat SC pyrshah ïa ka Rangdajied United FC ha ka por 4 baje janmiet.
Kolkata, Naitung: Halor ka jingshah ktah u khñiang jingpang ba shyrkhei bala tip kum ‘Monkeypox virus’, la dep shim nongmuna (sample) bad la dep phah sha National Institute of Virology (NIV) ha nongbah Pune na bynta ka jingkhmih bniah bad ban pynthikna halor ka jingpur une u khñiang jingpang ‘monkey pox’ ha ki bynta ka nongbah Kolkata.
Ki kaiphot ba kahtduh jong ki jingkhmih bniah (fianal test report) ym pat ïoh pdiang satia hynrei ki kaiphot kiba ha shuwa ki pyni ba uwei na kiba la shim nongmune la suba ba u don jingshah ktah ha une u khñiang jingpang.
Ki bor ka koit ka khah ki la bthah bad tehlakam ia u nongpang ba ym dei satia ban mih sha ki jaka paidbah bad un pynkyrpang ruh ïalade la ka jong ka kamra ha la ïing u shong u sah ban kiar na kino kino ki jingïabit une u khñiat ïa kiwei pat ki dkhot ka ïing bad ki para marjan.
Ki briew ha ka ïing jong u la pyrkhieng bad skhimkhia da ka tnat ka koit ka khiah ka jylla West Bengal.
Kane ka long ka sien ba nyngkong ha ka jylla ban lap shah ktah ha u khnang ‘Monkeypox’ napdeng kiba la shim nongmuna ba la phah sha NIV ban leh ïa ki tes kiba bniah.
Ki dak ki shin jong ki nongmuna ba la shim bad pyni ha ka kaiphod, ki long thik kumba at sohkhliang ba la shim na ki katto katne ki suba bad phah ban tes bniah.
Ka kynhun ki doctor ki la suba ba uwei u samla pule ba shah sumar ha kawei ka hospital ba pynïaid da kynhun shimat (private hospital) ha Kolkata u lah ban dei ba shah tah ha u khñiang ‘Monkeypox’.
Une u samla pule ba suba shah ktah ha une u khñiang jingpang u dei uba dang shu wanphai shen na Europe ha ki khyndiat sngi ba la lah.
U dei na ka thaiñ West Midnapore bad shah sumar ha hospital shimet ha Kolkata ha kaba ka met jong u la pud bad ïoh ki jingat sohkhliang jong uneu jait khñiang jingpang.
Ia ka nongmune ba la shim na une u samla la phah National Institute of Virology (NIV) ha Pune nabynta ki jingtes kiba bniah ban pynthikna halor ka jingsuba shah tah ha u khñiang ‘Monkeypox.
’ Wat la katta hapdeng ka jingsuba, ïa ka kaiphot ba khatduh ka jingkhmih bniah janai (final test report) ym pat ïoh pdiang satia, ong ka kynhun ki doctor.
Mawkyrwat, Naitung 11: Ka long kaei kaei ka jingsngewsarong na ka bynta ka dong ka thaiñ Mawkyrwat bad ïa ka South West Khasi Hills District baroh kawei ha kaba mynta ka kynti na ka liang ka South West Khasi Hills District Swimming Association ka la ïoh ban sei biang ïa ki khun samla ki ban sa mih khmat ïa ka Jylla Meghalaya lem bad kiwei de para nongïajngi-um ha ka 48th National Aquatic Championship Junior Category.
Lah ban kdew ba ki ar ngut ki khun samla kiba dei napoh ka South West Khasi Hills District ki long u Mebansan Sangma bad u James Anderson Kharlyngdoh ha kaba kine kin sa mih ha ka 13 tarik u Naitung, 2022 ban leit ïakhun ha ka 48th National Aquatic Championship Junior Category ka ban long ha Biju Patniak Swimming Pool-cum-Sports Complex Kalinga Stadium, Bhubaneswar, Odisha.
Ha kaba ïa dei bad kane ka bynta, na ka liang ka South West Khasi Hills District Swimming Association lyngba u President, bah H.
S.
Diengdoh, MCS, bad kum u SDO ba la shongthait jong ka Ranikor Civil Sub Division u la ïoh ban khot bad pynlong ka jingïalang ban ai mynsiem na ka bynta jong u Mebansan Sangma bad u James Anderson Kharlyngdoh kiba dei ki ar ngut ki khun samla kiba la shah jied napoh ka South West Khasi Hills District.
U bah Diengdoh ha ka jingkren jong u u la ong ba watla ka South West Khasi Hills District kam pat don ïa ka jaka ba paka ban kilanmet hynrei haba phai pat ïa ka jingmih ki samla ha kane ka kam ïalehkai jngi-um ki long kiba bun bad ki la nang mih ruh shibun haba ïa nujor bad ki snem kiba la leit.
“Ngi don tang ka Photum-new hynrei kine ki khun samla da ka mynsiem jong ka jingtreishitom bad ka jingaiti lut ha kane ka kam mynta ki la nang kiew na kawei ka sngi sha kawei pat", ong u bah Diengdoh.
Ha kajuh ka por u la pynpaw ruh ka jingaikhublei na ka bynta ki samla kiba la mihkhmat ïa ka distrik ha kane ka Meghalaya Games 2022 kaba dang shu dep bad kiba la wanrah ruh ïa ki khusnam lyngba ka jingjop jong ki bad kumjuh ruh ïa ki ar ngut ki khun samla kiba la leit ban ïashimbynta ha ka Khelo India kaba la long ha Haryana, “hooid kim shym la jop hynrei ka jingleit ïashimbynta jong ki ka ai mynsiem ba kin nangtrei shitom nangne shakhmat", u la ong.
Namarkata, u la kyntu ba kim dei ban kut tang ban ïoh ïa ki khusnam hynrei ki dei ban don ka mynsiem ban im ha ka lynti jong ka jingbha bad kiar na ki kam sniew kiba long ka jingpyntroiñ ïa ki jingthmu ba ki ki don.
U la ong ruh ba haba ki don ka jingthmu ban kiew ha ki kam ïalehkai ki dei ruh ban long borabor kiba biang por ha kiei kiei baroh.
Ha kane ka sngi u bah H.
S.
Diengdoh kum ka dak jong ka jingkitbok kitrwiang na ka bynta ki ar ngut ki khun samla u la ïoh ban ai ka kti jong ka jingkhublei ryngkat ka jingïarap kaba long tang kum ka dak kaba rit eh.
Ka Seng BJP kadei ka Party kaba kham don ka discipline na kiwei pat ki Political Party ha ri India.
Kadei kane kaba la pynlong ïa kane ka Pary ba kan nang kiew nang kiew katba nang mih ki sngi, ha kaba la ïph bat syndon ar samoi lynter ïa ka jingsynshar ha ri India.
Nangta la ïohi ruh ba ka la ïoh knieh ïa ka jingsynshar ha ki jylla jong ka ri India na ka jingsynshar jong ka Seng Congress.
Wat ha ki jylla kiba la thaw sorkar da ka Congress kum ha Madhya Pradesh, ha Maharashtra, nangta ha Karnataka ba synshat da kiwei pat ki Party ruh ka la ïoh knieh noh shiteng por ïa ka jingsynshar.
Ym ju kham ïohi ruh ba kan don ka jingïadait ïashrut hapdeng ki Nongïakam jong ka Party lait noh hateng hateng.
Hynrei kumba ïohi hi kadei ka Party kaba ïa burom iwei ïa iwei bad khamtam ïa ki nongïalam ym kham don kiba nud ban beiñ ne ban kynthoh.
Ki bym ïahap ïa ka rukom treikam jong ka Party ki mih noh, kumba long u Yashwant Sinha, uba long u Kyrtong President jong ka ri India mynta.
Hynrei hangne ha jylla Meghalaya, la ïohi ba ka la don ka jingïadait ïashrut kaba jur ha ka Seng BJP.
Ka jingïakynad kaba i shyrkhei ka long hapdeng ki MLA syndon kiba don tang arngut, kata u Bah AL Hek bad u Bah Sanbor Shullai.
Kane ka jingïakynad hapdeng kine ki arngut ki MLA ka la bthei shabar hadien ka jingwan ka kyrtong President jong ka Party sha Meghalaya, ka Draupadi Murmu ban pan jingkyrshan na kiwei pat ki Party ha kane ka jingïajied ïa u President ba thymmai jong ka ri India.
Kane ka jingïakynad hapdeng ki arngut ki MLA ka Party ka long hadien ba u Bah Sanbor Shullai, u la wohdong ïa ka jingkren u Bah Metbah Lyngdoh, President ka UDP bad u Speaker ka Meghalaya Legislative Assembly ha kane ka sngi ba wan ka Murmu.
U Bah AL Hek udei uba nyngkong ban pynpaw paidbah ïa kane ka jingwohdong jong u Bah Sanbor ïa u Bah Metbah.
Imat dei kane kaba la wanrah ïa ka jingïashrut ha kine ki arngut ki MLA jong ka BJP, namar dei hadien ka jingpynpaw u Bah Hek sha ki lad pathai khubor ba u Bah Sanbor u la khih tik ban khyrwit kylla ïa u Bah Hek.
Hynrei wat shuwa jong kane ruh ka la don ka jingïakynad ha ka Seng BJP ha Meghalaya,khamtam hadien ka jingshimti u Bah Ernest Mawrie kum u President, ha kaba wat u Bah Sanbor Shullai ruh u la wohdong ïa ka jinglong President u Bah Mawrie, namar ba u ju ther ha ki kot khubor ïa ka jingtreikam ka sorkar MDA, kaba ka BJP ruh ka ïatreilang.
Ki la bun ruh kiba la khih ban pynhiar shuki ïa u Bah Ernest Mawrie, hynrei kim shym la lah.
Pynban kaei kaba jia hadien kane, ka long ba u Bah AL Hek, u la shah weng noh na ka kynhun Myntri bad ha ka jaka jong u la thung nih da u Bah Sanbor.
Imat u ingtyrkhong u la sdang naduh katei ka por.
Satang kumba 6 bnai ei ei ban poi sha ka jingïajied thymmai ïa ki MLA bad ka BJP ka la projek bha ïalade da kaba kam ruh ba ki don ki MLA ba mynta kiba na kiwei pat ki Party kiba la wan ban pan tiket ban ïakhun ha kane ka elekshon 2023.
Tip kane ka Party kan lah mo ban leit sha kane ka elekshon da ka jingïatylli bad ka jingïatreilang bad lada ka leit ruh hato la ka jingïatreilang bad jingïatylli kan long kaba khuid ne kaba shu tang na sla? Ka por ne ka result jong ka elekshon 2023 na ka bynta ka BJP kan sa batai ïa kane.
Mawkyrwat, Naitung 11: Ka All Khasi Hills A’chik Federation (AKHAF) da ka mynsiem jong ka jingsngewlem na ka bynta ki longïing kiba la shahktah ha ki bor jong ka mariang ha une u bnai uba la dep, mynta ka sngi ki la leit ban noh jingïarap da u khaw sha ki spah ngut ki briew.
Ha ka kyrwoh na u Clivestar Ch.
Marak, President of All Khasi Hills A’chik Federation (AKHAF) u la ïathuh ba kane ka jingleit ai jingïarap da u khaw ka long na ka bynta ki longïing kiba don ha ka thaiñ Moheskola, South West khasi Hills kaba hap ha ka Ranikor C&RD Block kiba la shahktah bad shah pynjot ha ki bor jong ka mariang.
U la ïathuh ruh ba ki don kumba 15 tylli ki shnong kiba la shahktah kum ka jinghap khyndew ki ïing, ka jingshahtyllep um tang na ka daw jong ka jingwan jong u slapuba jur ha ki tarik 16 bad 17 u Jylliew, 2022.
“Ha kito ki tarik kum ka kynhun da i bor i ba rit ka la leit ban jngoh bad ïarap ruh ïa ki longïing bad ïoh ruh ban pynbha ïa ka surok ha ka thaiñ Bosora khnang ba ki paidbah kin nym ïa kynduh jingeh", ong u Clivestar Ch.
Marak.
Namarkata, u la pynpaw ka jingaikhublei na ka bynta ki paidbah nongshong shnong kiba la ai ka jingkyrshan bad ai ka kti kamon ka kti kadiang na ka bynta ka seng ha kum kane ka por ba ki ki donkam.
Ha kaba ïa dei pat bad ka umbam umdih, ka seng ka la buh ruh ka jingkyrpad ïa ka bynta ka ophis jong ka PHE jong ka Ranikor Sub-Division, South West Khasi Hills ba ka dei ban leh ei mardor namar da ka jingwan lynshop jong ki bor ka mariang bun ki pipe ba pynpoi um ha ki shnong ki la dkut bad ki paidbah nongshong shnong ruh ki la shem jingeh namar kim ïoh shuh ïa ka um ban dih kaba biang.
Namarkata, kum ki paidbah nongshong shnong ki la pynpaw ka jingaikhublei na ka bynta ki nongïalam jong ka AKHAF kaba la leh ïa kine ki kam kiba bha ban wan ïarap ïa ha kum kane ka por.
Kumta ki la ai ka jingkitbok kitrwiang na ka bynta ki nongïalam ba kin nang lah ban pyntyllun ïa ki kam kiba bha nangne shakhmat.
Nongstoiñ, Naitung 11: Ka shnong Mawphanlur kaba don ha kliar jong ki lynter lum Mawthadraishan, ka dei ka shnong kaba la paw bha ha ka jingdon jong ki jaka jngoh kai kiba itynnad bha.
Ka la kylla long ruh kawei na ki jaka kiba paw bha ha ka jingwan poi jong ki nongshangakai suwari na kylleng ki jylla bad wah na shabar ka ri ruh.
Nalor kata ki don ruh la ki nongpynïaid ha katei ka jaka, namar ka sorkar lyngba ka tnad jngoh kai ka la pynbiang ïa ki jaka sah, ki jaka bam, ki lynti ïaid kjat naduh Mawphanlur haduh kliar lum Mawthadraishan, kaba jngai kumba shi kilomitar shiteng.
La ïoh jingtip ruh ba ka sorkar kan sa shna ruh sa kawei ka surok kali naduh Mawphanlur, kaba ïaid lyngba ka ïew Markasa ka ban pyniasoh bad ka surok PMGSY kaba kiew na Nongshilong shaduh kliar lum Mawthadraisan.
Hynrei haba phai pat ha ka jinglong jingman jong ka surok kaba ïaid na ïew Markasa, ha kine ki sngi la lap ba ka la sdang ban jot bad ban pra bun jaka ha kaba ka rong ka la khoh bad ki maw ki la paw lut shabar.
Ha kaba ïadei bad ka jingsdang jot jong katei ka surok, u bah Bony Lyngdoh Lyngkhoi haba ïa kren bad u nongthoh khubor, u la ong ba ka sorkar ka la dei ban peit lem bad ban phah maramot noh ïa kito ki bynta kiba la jot, namar mynta ka jinglut ruh kam pat da bun hynrei lada kan shu ieh kumto, katei ka surok kan nang jot kham bun.
Utei u nongpynïaid jong katei ka jaka jngohkai u la ong ruh ba ki dang don shibun bah ki jingdonkam, ba ka Tourist Department ka dang don kam ban pynitynnad shuh shuh kum kaba thung dieng harud katei ka surok naduh Markasa haduh ban da poi ha ki jaka sah jong ki nongwan shangkai khnang ba kan long kaba itynnad.
Nalor kata u la ong ruh ba lada ïa kitei ki jaka jngoh kai la pynbiang, kan nang khring shuh shuh ïa ka jingwan jong ki nongshangkai suwari bad kan long ka jingmyntoi kaba khraw ïa ki paitbah nong shong shnong bad kan kyntiew shuh shuh ïa ka ïoh ka kot.
Ha kajuh ka por u la ong ba ka surok kaba la shna haduh rud shnong Mawphanlur namar ka dang dei ka surok khyndew, ka la donkam ban maramot bad lada ka sorkar ka kwah ban kyntiew shuh shuh ïa ki kam jngohkai ka la dei ban phai khmat lem ha kaba ïadei bad katei ka surok.
Nongstoiñ, Naitung 11: Ka seng HNYM hapoh ka jingïalam jong u samla Tailanstar Lyngkhoi President HNYM WKHD, ha ka sngi saitjaiñ ka la leit ban ai mynsiem ïa ka longïing jong u heprit u ba la duh ei wat ïa ka jinglong shynrang jong u, namar ka jingshah bat ha ka elektrik dang myn ha kine ki sngi kiba dang shu dep.
Utei u heprit u dei u khun jong I kong Banisha Kurbah na ka shnong Umwiehsup Mairang EWKHD.
Ha katei ka sngi, la ïadonlang ruh u bah Kmendar Tympuiñ nongaibuit ka HNYM Nongstoiñ Pyllun bad u samla Jana Dkhar Joint Secretary HNYM WKHD.
Katba na ka liang u rangbah shnong bad u secretary jong katei ka shnong, ki la pynpaw ruh ïa ka jingsngewnguh ïa ka seng, da kaba ong, “Ngi da sngewnguh eh ïa kitei ki samla kiba la leit ban ai ka jingsngew lem, kum ka dak jong ka jingkyrshan ïa katei ka ïing kaba long ruh ka ïing ka riew kynthei".
Hadien nangtei, ka seng ka la leit ruh ban ai ka jingsngewlem sa ïa ka ïing jong I kong Ediltredis Nongsiej bad u bah Krik Musulman kiba don ïa u khun ksiew u ba la ïoh ïa ka jingpang kaba khyllah, kiba shong ba sah ha ka shnong Sohpian Nongstoiñ.
La ong ba namar ba katei ka longïing ka dei ka longïing kiba duna ha ka ïoh ka kot, kumta na ka liang jong u bah Donbaklang Marweiñ Assistant Organising Secretary HNYM WKHD, u ba dei ruh uwei na ki nongai dawai kynbat Khasi u ba la pawbha ha ka thaiñ, u la shim ïa ka jingkit khlieh ban ai jingsumar ei ïa utei u heprit, khlem da donkam jinglut bad naduh katei hi ka sngi u la pyrshang ban ïalam sha ka jaka ai jingsumar jong u ban leh ïa kaba donkam.
Kumban shu pynkynmaw ba kitei ki 2 tylli ki longïing ki kynthup ïa u heprit u ba la kum rung ha ka jaka buh ïa ki mashin bording bad ka elektrik kaba khlaiñ bor, ka la bat ïa utei u heprit kat haduh ba u la mynsaw jur bad u la duh noh ruh wat ïa ka jinglong shynrang.
Hynrei uwei pat u heprit u dei u ba la ïoh ïa ka jingpang kaba khyllah, kat haduh ba ka la at lut ka met ka phad, kat haduh ba la I shyrkhei ïa ka jingat jong ka kpoh kaba la I kum ban sa bthei.
Nongpoh, Naitung 11: 3 ngut ki briew kila mynsaw jur mynta ka sngi hadien ka jingtyngkhuh kali kaba jur ha Mawdiangum Nongpoh hadien ba kawei ka trok kala leit ban tynrah ïa 2 tylli ki kali ha u surok bah National Highway-6 haki kynta ba ther u lapbah.
Katei ka jingjia kala jia mynta ka janmiet haka por 4 baje eiei ha kaba kawei ka trok kaba don ïa u number ML 11 8124 kaba la pynher sted bha kaba dang wan na Guwahati ban leit sha Shillong kala leit ban tynrah beit ïa kawei ka Bolero Pick Up kaba don ïa u number ML 10 C 0886, bad kawei ka trok kaba dang ïeng harud surok kaba don ïa u number UP 22 AT 1640 haduh ba 3 ngut ki briew kila mynsaw jur bad la pynkit noh sha Civil Hospital Nongpoh naka bynta ka jingsumar ba kyrkieh.
Kitei kiba mynsaw la tip kyrteng kum u Bantei Kynjing (22) u ba dei u nongñiah jong ka trok kaba la leit ban tynrah, u Ononto Majhong (21) u nongñiah jong ka Bolero Pickup bad u Ravi Kumar, u nongbud jong ka trok kaba ïeng bad naka liang ki pulit jong ka Nongpoh ki dang pynlong ka jingtohkit ban lap ïa daw tynrai jong ka jingjia.
Nongpoh, Naitung 11: Ka Confederation of Ri-Bhoi People (CoRP), kala pynkup burom bad ai mynsiem ïa 35 ngut ki samla pule kiba la pyndep bad wan sahkhmat haka eksamin SSLC, HSSLC, Graduate bad kumjuh ruh ïa 2 ngut ki samla ba kynthup ïaka Bantisha Diengngan kaba la pyndep ïaka Post Graduate haka tnad Water and Soil Agriculture bad ka samla Dr.
June Merry Diengngan kaba la pyndep ïaka Bachelor of Dental Surgery BDS ba kin dang leh bha shuh sha ki jingpule jong ki ba kham shalor haka jingïalang kaba la long ha ka sngi Saitjaiñ haka shnong Nongsder.
Ha katei ka sngi la don ryngkat ruh da u Bah Jonas Lyndem Rangbah Shnong Nongsder kum u kongsan, u Bah Bandari Ryntathiang President, Gershome Hat Vice President, Markus Makri Joint Secretary, u Ashok Khongsit Finance Secretary bala synran lang ruh da ki kmie ki kpa.
Haba kren ha katei ka sngi naka liang u Bah J Lyndem Rangbah Shnong u la ai ka jingïaroh ïaka seng CoRP kaba la shim ïaka sienjam ban pynkup burom ïaki samla pule ha katei ka shnong da ka jingangnud ban dang pynshlur bad ai mynsiem shuh shuh ïaki ba kin dang lah ban lehbha shuh shuh haki jingpule ba kham shalor ba kin long ruh ki nuksa bad ki khlur ba tyngshaiñ ki ban wanrah ïaka nam bad burom ïaka iing ka sem, ka shnong ka thaw bad ka district baroh kawei.
U la kyntu ruh ïa kitei ki samla pule ha katei ka sngi ba kin long ki samla kiba don ka jingkitkhlieh ha iing ha sem ban long ki samla kiba ïaid haka lynti ryngkat ka akor ka burom bad khamtam eh ban long ki samla kiba don ka thong haka jingim jong ki ban trei shitom khnang ba kin poi sha ka thong kumba ki angnud haka jingim jong ki.
Naka liang u Bah Bandari Ryntathiang u la pynpaw ba kum ka seng ka ju pynshlur ïaki samla pule naka por shaka por lyngba ki khusnam ban ai mynsiem ïaki samla bad kumjuh ïa kiwei ruh kiba dang don hapdeng ka jingpule ba ki dei ban trei shitom bad ban don ka mynsiem ïaleh haka jingim jong ki namar khlem ka jingnang jingstad ka long lehnohei ha kane juk ba mynta.
Nongpoh, Naitung 11: Ka ophis u Block Development Officer, Ri-Bhoi District mynta ka sngi kala rakhe ïaka World Population Day halor ka phang “A world of Eight Billions" ha Nongagang Audirium Hall Marngar ryngkat ka thong ban hikai sha ki paidbah ban pynduna ka jingioh khun bad ka jingbun birew ha ka pyrthei.
Ha katei ka sngi la sakhi ruh da ka jingdonlang u Dr.
R Nongrum BDO ka Umsling C&RD Block, u Bah A Wanswett nonghikai jong Alpha English Higher Secondary School, Kong A Thabah Counsellor DM&HO Nongpoh kiba long kum ki resource person, ki nonghikai ki khynnah skul bad kiwei kiwei ki riew rangbah.
Naka liang ki khynnah skul ha katei ka sngi kila pynlong ruh ka jingïaid rally ryngkat ki placard ban hikai sha ki paidbah halor kumno ban pynduna bad pynjlan ïaka jingioh khun naka bynta ban ïada naka jingbun briew ha kane ka sla pyrthei.
Haba kren ha katei ka sngi naka liang u Dr.
R Nongrum BDO u la ong ba ïa katei ka sngi World Population Day la ju rakhe man la u snem halor ka jingeh kaba ka pyrthei ka mad naka jingbun briew naduh ka iohkam iohjam, ka bam ka dih bad kiwei kiwei ki jingdonkam kaba ktah ruh ïaka ioh ka kot bad ka jingkiew jong ka ri.
Ïa katei ka prokram la rakhe ruh shibynta ban ai jinghikai ïaki paidbah ba kin nang ban pynjlan ïaka jingioh khun bad ban pynduna ruh hakajuh ka por kumba ka jingbun briew kala kiew sted haka pyrthei kaba la jan kot ruh kumba 8 billion, namarkata ki paidbah ki dei ban sngewthuh shai lada ki kwah ba ki khun ki kti kin bit kin biang bad ka ri kan kiew shaphrang.
Naka liang u Bah A Wanswett bad ka kong A Thabah kila ai jinghikai halor ka jingma jong ka shongkha khynnah, ka koit ka khiah bad donkam ban pyrkhat janai ban pynduna ïaka jingioh khun namar ka longiing kaba rit ka dei ka longiing kaba suk ba kmen.
Jowai, Naitung, 11: Ki paidbah nongleit nongwan bad ki shong die jingdie hajan ka surok Lad Ïawthymme Ladthadlaboh kila don hapdeng ka jingsyier mynsiem namar ka jingjia ba khah khah ka jingshah lymbub ki paidbah ha ki thuk thuk (ar shaka) kaba la jai manla ka sngi.
Mynta ka sngi ruh kala don ka jingshah lymbub kawei ka kynthei kaba la mynsaw ha ki bynta jong ki kjat, katba dang ha kane ka taïew ba ladep sngi saitjaiñ kawei ka longkmie kala mynsaw jur na ka jingshah lymbub bad la pynkit noh sha ka jaka ai jingsumar, ong uwei u rangbah ma W.
Ryngkhlem uba dei ruh u President jong ki nongdie doh ba shong die hajan katei ka jaka.
Ula ïathuh ha u nongthoh khubor lyngba ka phone ba kane ka dei tang na ka daw ka jingñiah khlem akor ki thuk thuk ar shaka, kiba la ñiah stet nalor ba katei jaka ka long kaba bun briew bad ki kali kiba ïaid ba ïeng.
Shuh shuh ula pynsngiew kum ki paidbah ki buh ka jingkyntu ïa ki bor ba dei peit ba kin shim khia ïa kane bad ban teh lakam ïa ki nongñiah thuk thuk kiba ñiah klumar bad la dei ruh ban buh da ki jingmana ha kitei ki bynta khnang ba lait na ka jingmynsaw bad ka jingshah lymbub ki paidbah.
Ula ong ruh lada ym don sa ki pulit ba pynïaid kali ha katei ka jaka kala nang kham jur shuh shuh ka jingshah lymbub thuk thuk kaba la pynshong syier mynsiem ïa kiba bun ba lang.
Jowai, Naitung 11: Ki pulit ka Dawki Police Station ha ryngkat ka C-coy, ka 4 Bn BSF jong ka BOP Dawki katba ki dang pynlong ïa ka jingtalasi hynnin ka sngi hajan ka khlaw Riahjalong ha khappud bad ka Bangladesh jong Dawki PS kila ïoh ba kurup haduh 36 billor ka kyiad phareng.
Ki pulit kila ïathuh baroh ka kyiad kaba la ïoh ban kurup kala don haduh 8820 ml, la kurup ruh ïa ki 43 billor ki dawai (Chlopheniramine Maleate & Codine Phosphate) kiba la don haduh 4300 ml.
Na ka liang ki pulit ki dang pynlong ka jingtohkit ban leh ïa kaba donkam.
Jowai, Naitung 11: Ka Dorbar Lyiur jong ka Jaiñtia Hills Autonomous District Council (JHADC) kala poi noh sha kaba kut mynta hi ka sngi 11 tarik u Naitung, ïa ka dorbar la pynïaid da u shongknor (Chairman) Dr.
Sankey Shangpung.
La sdang ïa ka Dorbar da kaba ïashim bynta lang ha ka jingkren sngewlem ïa u (L) Sing Mulieh uba la khlad noh na sla kane ka pyrthei, kiba kynthup naduh u Chief Executive Member ma Thombor Shiwat, u Chairman, ki MDC u ma Andrew shullai, ma Lakhon Dkhar, ma Brightstar Chyrmang, ma Winning Garland Sungoh, ma Phasmon Dkhar, ma J.
Treilang Suchiang bad ma Otomewot Lamin (Nominated MDC).
Hadien kane la don ka sngap jar ba shi minit kum ka dak ban sngewlem.
Baroh kitei ki MDC kila pynsngew shaphang ki kam jong u ma Sing Mulieh kiba ula dep ban synñniang naduh ki por ba ula rung sha ka kam saiñ hima sima ha ka snem 1978, ula long ruh u MDC haduh saw (term) bad ula long teng u CEM, EM, Nominated MDC, u Ex President jong ki MDC bad kumjuh ruh u MLA ka Jowai Constituency.
La pynsngew haka por ba u long kum u MDC ula leh shibun ki kam ba bha ban kyntiew ïa ka District Council hi baroh kawei, ula long u nongprad lynti ïa ki kam ba bha jong ka Council bad u nongai jingmut ha kiba bun ki liang.
Ha kane ka Dorbar Lyiur na ka liang u CEM ula wan rah ruh ïa ka report ba la kyntiew kyrdan ophisar ïa ki 4 ngut ki nongtrei ka JHADC, ha kane ka sngi la pdiang ruh ïa u ma Holando Lamin kum u Vice Chairman Land Revenue & Land Reform Committee JHADC ka ban treikam naduh ka 1.
6.
2022.
Ha kane ka Dorbar la wanrah ruh ïa ka report ba la thung Dolloi pura ïa ki ar ngut hadien ka jingjop jong ki, kata ïa u Dolloi ka Elaka Shangpung u Chanki Lyngdoh bad u Dolloi ka Elaka Nartiang u Slong Lamare ïa kine ki Dolloi la pdiang ïa ki katkum ka kyndon 5 bad 6 jong ka Jaiñtia Hills Autonomous Distrit Council (Establishment of Elaka and Village and Election, Appointment, Power, Functions and Jurisdiction of Dolloi/Sirdar and Waheh Shnong.
Ka ïing Dorbar JHADC kala wanrah ruh ïa ka report jong ka Comptroller and Auditor General of India na ka bynta u snem 2009-2010 kaba la pynkreh ban aiti sha u lat ka jylla katkum ka paragraph 7 (4) jong ka riti shynshat jong ka ri india.
Jowai, Naitung 11 : Shi bynta na ka shad Behdeiñkhlam ka Seiñraij Jowai kaba la sdang naduh mynta ka sngi 11 tarik, na ka liang ka tnad pulit kala pynbeit ïa ka rukom ïaid bad ïeng ki kali khamtam ha ka sngi pynkut ka 14 tarik mynta u bnai.
La buh One way na DC point sha Mission Compound (CHC point) – Chiliang Raij (Ummakah/Aitnar Jn) Chiliang Raij Umshangiar, na Chiliang Raij (Ummakah Road/Aitnar Jn) Chutwakhu shaduh Jrisalain.
Kumjuh ruh na surok Mission Compound- Tpeppale, Mission Compound- longpiah Road – Dulong (Kdohhati), Loomiongkjam Jn – Iongpiah Road bad Dulong (Kdohhati).
Kan don ka No Entry na Jrisaleiñ Junction- na surok Chutwakhu – Chilliang Raij (Ummakah/Aitnar Jn), Riat longpiah – Aitnar, Loomiongkjam Jn – Aitnar, Umshangiar Jn (Khimusniang)- surok Chiliang Raij – Chilliang Raij (Ummakah/AirtnarJn), Iongpiah – Panaliar (surok barim Civil), Dulong – Iongpiah Internal, Dulong (Kdohhati)- surok Iongpiah.
La pynbiet ba yn shah pynïeng tang shilliang surok ha u surok Chiliang Raij – Umshangiar, Chiliang Raij (Ummakah/Aitnar Jn)- Chutwakhu Road Jrisalei) JN bad ha u surok Mission Compound (CHC Point)- Iongpiah Road hajan ïing mane Church of God tang na ka bynta ki kali ba don Pass.
Jowai, Naitung 11: Ka Shad Behdeiñkhlam ‘saw sngi lai miet’ kaba la sdang naduh mynta ka sngi Pynsiñ kala long kaba phuh ba phieng ha ryngkat ka jingrisa bad ka jingud ka Bom ka Bhuri da ka jingïashim bynta lang jong ki khun ka Seiñ Raij Jowai naduh u Dolloi, u Langdoh, u Pator, ki Waheh Wasan bad kiwei de.
La sakhi mynta ka sngi ka shad ñiam Behdieñkhlam ka la wan biang kumba long ha ki por mynshwa hadien jong ka jingwan lyngshop ka khlam Covid-19 ha kine ki ar snem ba la leit.
Ïa ka shad shad Behdeiñkhlam mynta ka sngi la sdang naduh ka por mynstep ba la don ka bam Tyngkong ha ‘Iung Langdoh’ nangta ki khun ka Seiñraij Jowai kila pynkhreh ïa ka Siang ka Pha ban pyndep da ka kmie jong ka ïing kum ka jingburom ïa kiba la khlad na sla jong kane ka pyrthei.
Katba ha ka por Janmiet ki khun ka Chilliang Raij (Khon Raij) kila leit rah na khlaw ïa ka “Symbood Khnong" ha ryngkat ka shad ka kmen, ka pud ka tem ha shi lynter lynti haduh ban da poi ha ‘Tre Kjat Loomsooïung’ New Hill Jowai.
Lashai ka sngi ba ar kaba dei ka ‘Mulong’ naduh ka por mynstep u Dolloi, u Langdoh bad ki Waheh Wasan ki sdang ïa ka nguh ka dem ha ka “Syiem Aitnar" hapoh ka jingpynlut pynsep jong u Dolloi.
Ha ka por jainmiet baroh ki Kmai Raij naduh ka Panaliar, Dulong, Lumpyrdi ïongpiah, Lumïongkjam, Tpep-Pale, Lumkyrwiang kin pynpoi ïa ki Deingkhlam ha Iawmusiang ha ryngkat jingshad jingkmen, katba ki khun ka Raij kin pynpoi ïa ka Khnong Blai ha Loo Sooïung.
Shillong, Naitung 11 : Ki nongshng shnong jong ka shnong Langkyrding Mihngi ha ka sngi Saitjaiñ ki la pynlong ïa ka jingïalang paidbah bad ka jingsoi kyrteng ban dawa ba dei ban pynkynriah noh ïa ka Firing Range lane ka jaka kilan siat suloi jong ki shipai Border Security Force (BSF) kaba don hapdeng jong kane ka shnong.
Ha kane ka jingïalang la ïashim bynta da u MLA jong ka Pynthorumkhrah u Bah AL Hek, u MDC jong ka Mawkhar-Pynthorumkhrah u Bah Pynshngaiñ N.
Syiem, ki dkhot jong ka Dorbar Shnong ryngkat bad ki paidbah nongshong shnong.
Katkum ka jingïathuh jong ki nongshong shnong, la ong ba kane ka jingdawa ban pynkynriah ïa kine ki shipai BSF ka dei namar ka jingsawa jong ki ktang suloi baroh arphew kynta kat haduh ba ka la ktah haduh katta katta ïa ka thiah ka dem jong ki paidbah wat ha ka por mynmiet.
U Rangbah Shnong jong ka Langkyrding Mihngi u Dr.
B.
Basaïawmoit u la ïathuh ba ha ka jingshisha ki Shipai ki la ïoh da kawei ka jaka ha Shilliang Umkhen hynrei ki dang ap ïa ka No Objection Certificate (NOC) na ka Khasi Hills Autonomous District Council (KHADC).
Ki paidbah nongshong shnong ki la ai por ïa ka District Council ba kan ai noh ïa ka NoC hapoh shitaïew khnang ban pynkynriah noh ïa ki shipai BSF napoh u pud u sam jong ka shnong.
U Bah AL Hek u la ïathuh ba na ka liang jong u, u ladep aiti ïa ka dorkhas ha u Myntri Khynnah barim ka tnat Kam Pohiing jong ka Sorkar Pdeng u Kirren Rijiju khnang ba un shimkhia halor kane ka jingdawa jong ki paidbah.
U la ong ruh ba u Rijiju u la ïakynduh ïa ki Ophisar jong ka tnat shipai BSF khnang ban pynkynriah noh ïa ki shipai sha ka jaka ba ladep thied thymmai.
Shillong, Naitung 11 : Wat la u Symbud Myntri Rangbah ka jylla u bah Prestone Tynsong u dei u myntri ba peit ïa ka tnad Parliamentary Affairs, hynrei u la ong ba um lah ban ong ei ei halor ka jingjia ha Umiam Lake Resort ha ka 6 tarik ba u bah Sanbor u ïeng ban pynthut ïa ka jingkren u Lamphang ka ïing dorbar bad President ka UDP u bah Metbah Lyngdoh namar kane ka jia sha bar na ka ïing dorbar bad sa kawei ka dei ka jingïalang ba la khot da ka BJP na ka bynta ka kyrtong President jongka sorkar NDA.
“ Kaei kaba nga lah ban ong ka long tang kane ba kum ki nongmih khmat paidbah ngi la dei ban ïa burom mar kylliang naduh ïing dorbar haduh habar ne ha kino kino ki rynsan.
Haba uwei u nongmih khmat u dang kren ym dei ban pynwit ne pynthut dei ban ailad ba un kren.
Lada kiwei ki kren ngam dei ban pynthut bad lada nga kren ruh ym dei ban don ba pynwit ne pynthut ïa nga khamtam ha ki rynsan paidbah" ong u bah Prestone.
Halor ka jingsdang ki jingïakawang ktieh mar kylliang ki MLA ka BJP kata hapdeng u bah A.
L Hek bad u bah Sanbor Shullai wat la ki dei kiba don hapoh ka sorkar MDA hynrei u Symbud Myntri Rangbah u la ong “ Kaba bha tam ka long ba ki dei ban ïa pynbeit noh ïa kane ka kam para ma ki ne hapoh ka party BJP la ka dei ha Executive Committee jongki ne hangno hano ruh.
Ha ka 8 tarik u bah Sanbor Shullai ula pan map halor ka jingleh bakla jongu ha ka por ba kren u bah Metbah Lyngdoh ha ka jingwan pan jingkyrshan jongka kyrtong ka NDA ka Draupadi Murmu da kaba u la ong ba ka dei ka jingpynheh ïa kaei kaba la jia.
Ha kajuh ka por u la dawa ruh ban leh ei ei ne sospon shipor ïa u bah Hek na ka BJP namar u kynnoh ba u la ïalam bakla bad shim kabu na kane ka jingjia kaba jia hapoh ïing hynrei la thad madan noh ïa ka.
Na ka liang u Myntri Rangbah ruh ula kular ba un leh ei ei halor kane ka jingleh bad jingpynthut u bah Sanbor ha ka por ba dang kren u Lamphang uba long ruh u President ka UDP u bah Metbah Lyngdoh ïa kaba la sakhi lang ruh da u Myntri Rangbah ha katei ka 6 tarik ha Orchid Lake Resort.
Katba u bah Metbah Lyngdoh u dang kren da kaba sngewkhia halor ka jingshah thombor jong ki riewlum rit paid ha kylleng ka ri India hakhmat ka Murmu namar ka dei ka riewlum bad ba kan shim khia ynda ka la kiew ha ka khet President u bah Sanbor u la ïeng joit bad pynwit ïa ka jingkren da kaba u la ong ba kam don kata ka jingthombor ha India.
Shillong, Naitung 11 : U Bah Commander Shangpliang uba dei u Producer bad kumjuh ruh u Director jong ki phlim Khasi, u la shah jied biang kum u Nongïalam, President jong ka seng ki nongshna phlim ka Meghalaya Film Makers Association (MefilMA).
Lah ban kdew hangne ba u Bah Commander Shangpliang udei uwei na ki nongseng bad u la bat ïa kane ka kam President naduh ba la seng ïa ka.
Ka kong Simi Khongtiang kaba dei kawei na ki Director kaba la shna bun tylli ki phlim kata kumba 19 tylli ei ei ka la shah jied kum ka Vice President katba ka kong Lucky D Kharsatia kaba la pynmih bun tylli ki phlim khasi ka la shah jied kum ka General Secretary.
U Bah Hilar Kharbihkhiew uba dei u Producer bad ha ka juh ka por kum u Actor jong ka phlim ka ban sa mih shen ka Ahor u la shah jied kum u Assistant General Secretary bad u bah Kenny O Lyngdoh uba dei u Producer jong ka phlim kaba dang shu pynmih shen ha cinema ka 14/8 u la shah jied kum u Finance Secretary.
Shillong, Naitung 11 : U Myntri Khynnah ka tnad Petroleum and Natural Gas jong ka sorkar pdeng, u Rameswar Teli u la ong ba lyngba ka Indradhanush Gas Grid Ltd (IGGL), kaba dei ka kynhun synrop jong ka Indian Oil, ONGC, GAIL, Oil India, bad ka Numaligarh Refinery, yn sa pynpoi poi da ki pipe gas ha baroh ki jylla jong ka thaiñ shatei lam – mihngi jong ka Ri kynthup ha Meghalaya.
“Kane kan kynthup wat ha Meghalaya ruh ha kaba ïa ki pipe yn pynpoi haduh Shillong kaba shen ngin sdang noh wat ïa ka kam ruh," ong u Teli haba kren bad ki lad pathai khubor ha kane ka sngi Nyngkong ha Shillong.
U Myntri u la ong ruh ba dang shen ki la khot ïa ka tender na ka bynta ki san tylli ki block hynrei wat la ka Meghalaya kam pat paw kyrteng pynban shen yn sa khot tender na ka bynta kane ka jylla ruh.
Haba kren pat halor ka jingbteng ka jingkiew ka umphniang ha ka ri, u Teli u la kynnoh ba ka daw tynrai hi kadei namar ka jingkiew dor ha ki iew ka pyrthei.
“Ngi hap ban wanrah na shabar haduh 83 persen ka umphniang bad ka gas na shabar ri kumta lada ka don ka jingkiew dor ha ki iew barri, kumta ruh khlem pep kan don beit ka jingkiew ha ka dor umphniang lane ha ka gas," bynrap biang u Myntri.
Nalorkata, u ong ruh ba ka sorkar ka pyrshang ban wad ïa ka jingdon ki par umphniang ha kylleng ki bynta jong ka Ri.
“Ngi ïoh jingtip ba ha ka thaiñ shatei lam mihngi jong ka Ri ba don ki par umphniang.
Ha Nagaland lyngba ka jingwad bniah ngi lap ba ka don ka umphniang bad ka petrol, ngi la ïoh jingtip ruh ba kine ki don wat ha Meghalaya ruh," u la ong.
Katkum ka jingong jong u, shen hi ka sorkar kan sa wad bniah shuh shuh la ka long ha Meghalaya, Nagaland lane ha Mizoram haba ïadei bad ka jingdon ka umphniang bad ka petrol.
“Lada ka umphniang bad ka gas ka la don lypa ha ka ri ngi lah ban tehlakam ïa ka dor," bynrap biang u Myntri.
Shuh shuh u la ïathuh ruh ba tad haduh mynta hi, ka India ka la hap ban shu shaniah beit na shabar ri ïa ka gas bad kumta lada ka dor ha ki iew barri ka kiew, kane kan ktah lang ruh wat ïa ka dor ha ka Ri ruh kumjuh.
Shillong, Naitung 11:Ka Hynñiewtrep Integrated Terrestrial Organization (HITO) ha ka sngi Nyngkong jong ka 11 tarik Naitung ka la leit ban ïakynduh ïa u Lat ka jylla u Satya Pal Malik ban dawa ba u dei ban pynjari noh da ka Adminstrator Rule ha ki lai tylli ki District Council kiba don ha ka jylla namar ka jingbym biang ka kheiñ ka diah halor ka jingpynlut ïa ka pisa kaba ka sorkar pdeng ka la mang na bynta jong ki.
U Bah Donbok Dkhar u President ka HITO u la ïathuh ba kane ka jingleit dawa na u Lat ka dei hadien ka jingbym lah ka KHADC, JHADC bad ka GHADC ka dei namar kim lah satia ban ai ïa ka jingkheiñ bad ki syrnot sha ka Comptroller and Auditor General ïa ka jingpynlut ïa ka pisa kaba kot kumba 265.
58 klur kaba la mang ha u snem 2015-202 bad u la ïathuh ruh ba na ka liang u Lat ruh u la pynpaw ba na ka liang u Lat ruh u pynpaw ïa ka jingsngew mynjur ïa kane ka jingdawa jong ka HITO bad u la kular ruh ba un sa khot ïa u Myntri Rangbah ban ïakren sani halor kane ka kam.
Shuh shuh u la ïathuh ruh ba ka seng ka la dawa na u lat ban pynjah noh ïa ka jingdon ki seng saiñ pyrthei ha District Council hynrei ba dei ban thung dkhot beit da ki ki Syiem, ki Myntri, ki Sirdar, Ki Doloi, Wahadar bad ki Nokma.
U Bah Donbok u la ïathuh ruh ba ka HITO ka la pynkynmaw biang ruh ïa u Lat halor ka jingkyrpad na u ban un shimkhia halor ka ki jingdawa na ka ophis u Myntri Rangbahduh ka Ri ba un thung da ka komiti kyrpang ban khlieh da u Myntri Ka Tnad Poh ïing ka sorkar India ba dei ban pyntreikam noh ïa ki kyndon kiba ki Syiem Khasi ki la soi bad ka sorkar India ha ka Annexed Agreement ha u snem 1980.
Haba ïadei kane na ka liang u Lat ruh u la ïathuh ba u la kular ban shimkhia ïa kane ka kam.
Shillong, Naitung 11 : Ka Sur ki Nong Mawlai kaba kynthup ïa ka KSU, FKJGP bad HNYF Mawlai Circle hynne ka sngi ka 11tarik Naitung 2022 ka la leit pynpoi da ka shithi ban kyntu ïa baroh ki Seng Saiñ Pyrthei kynthup ïa kito kiba don ha ka liang Synshar ruh ha ka Liang Pyrshah bad kumjuh ruh sha ki seng saiñ pyrthei ban ïakren lang halor ka jingpynslem ban sei pyrthei ïa ka kaiphod shah siat ïap u Bah Cheristerfield Thangkhiew ba dei ruh u nongïalam ba rim ka HNLC.
Na ka liang Ka Sur Ki Nong Mawlai ka la dawa ba ki seng saiñ pyrthei ba ki dei ban kren eiei bad ban dawa mardor na ka Sorkar ba ka dei ban sei bad pynpaw paidbah noh ïa kaei kaba mih na ka jingtohkit ba laitluid ba la khlieh tang da uwei u briew kata u Justice T.
Vaiphei.
Katkum ka kyrwoh la kynnoh ba ka jingsngap jar jar jong ka Sorkar ka pyn suba sniew ïa ki Sengbhalang namar kat haduh mynta lajan ar bnai naduh ba la phah sha ka Sorkar da utei u Nongbishar ïa kaei kaba u shem bad lap na kata ka jing tohkit laitluid jong u, pynban na ka liang ka Sorkar ka sngap man man.
“Kane ka pyni shai ba ka la bakla halor katei ka kam, kumta ki la pyrshang ban buhrieh ïa kito kiba donkti ban aibor ïa ki pulit ban siat ïap ïa utei u Rangbah Nongïalam barim jong ka HNLC.
Ko Sorkar phi la pan por 6 bnai kat haduh ban da dep ka jing tohkit da kaba kyntu bad kyrpad ïangi ban pyn sngewthuh ïaki paidbah ba kin long jai jai, ngi la leh ïa kata bad ngi la burom ïaka jing kyrpad jong phi, to burom lang ïangi mynta da kaba phin pynbna paidbah ïa ka kaiphod kaba mih naka jing tohkit," ong ka kyrwoh.
Shuh shuh la ong ruh ba na ka liang jong ki kum ka kynhun ki dawa na ka sorkar ba kan bat la ka kular kumba kala khlei ha shwa ban thung ïa katei ka kynhun tohkit.
Ka kyrwoh ka ong ruh ba lada na ka liang ka Sorkar kam sngap, kum ka kynhun Ka Sur Ki Nong Mawlai kin ym sngap jar satia.
Shillong, Naitung 11: Ka Hynñiewtrep Youth’s Council(HYC) Shillong City ha ka sngi Nyngkong ka leit ban khynra Trading License ïa ki dukan ba shong da ki bym ki Khasi ha ki thaiñ Demseiñiong ban lap la kine ki dukan ki pynbiang ne em ïa ki kot ki sla kat kum ki kyndon aiñ, hynrei ka seng ka la hap ban sahngeh noh namar ka jingwan khang noh ki pulit.
Ha kane ka jingjurip ka seng ka la lap bun na kine ki dukan kiba shong da ki wei pat ki jaidbynriew kim pynbiang ïa ki kot ki sla kiba dei ban ïoh na ka KHADC bad don ruh ki katto katne kiba don tang ki NOC na ki Dorbar Shnong.
Haba kren sha ki lad pathai khubor u Bah John Lyngdoh President HYC Shillong City u la ong ba ka HYC kan bteng ïa kane ka jingkhynra licence sha kiwei pat ki bynta ki jong ka nongbah Shillong.
U Bah John u la ong ruh ba na ka liang ka HYC kan leit beit ban ujor ïa kine ki dukan sha ka KHADC bad kan pynbor ruh ïa ki nongtrei jong kane ka ophis ba ki dei ban pyndep tista ïa la ka kamram ym ban shu shong beit ha ki ophis jong ki khlem pyndep hok la kamram kaba la bynshet.
Shuh shuh u Bah John u la kynthoh ruh ïa ki dorbar shnong kiba la ailad ïa kine ki dukan ban plie laitluid khlem ki kot ki sla kiba biang bad kumjuh ruh u la pynrem ïa ki katto katne ki Khasi kiba la wan ban ïada ïa ki bym dei Khasi kiba plie dukan be-ain khlem ki kot ki sla kiba biang.
Shillong, Naitung 11: U Bah Disparsing Rani uba dei u shakri paidbah ba paw jong ka jylla lyngba ka RTI, ha ka 11 tarik Naitung u la ïathuh ba ka jingbym pynlait ka sorkar pdeng ïa ka pisa sha ka sorkar jylla kaba kot kumba 600 klur na bynta ka skhim MGNREGA ka dei namar ka jingbym biang ki rukom phah Utilisation Certificate (UC) ha ka por kaba biang.
U Bah Disparsing u la ong ba kat kum ka jingtip kaba u la ïoh na ka sorkar pdeng bad sorkar jylla kumjuh u la shem ba ka pisa kaba ka sorkar jylla ka dei ban ïoh ka kot haduh kumba 600 klur tyngka na bynta ban siew ïa ki bai tiar bai tar ha ka jingpyntrei ïa kane ka skhim.
Shuh shuh u la ïathuh ba ha ka jingshisha ka sorkar pdeng ka ju pynlait ïa ka pisa ha ki ar sien ha ka shisnem sha ka sorkar jylla.
“Ngi lap ïa ba bunsien ka khyllem noh ka jingpyntrei ïa kane ka skhim ka dei namar kito kiba ju ai ram sha ki VEC ïa ki tiar ki tar kim lah shuh ban kyrshan namar kim ïoh pisa da ki bun bun snem" ong u Bah Disparsing.
Shuh shuh u la ong lehse ba dei hadien ba u la wad jingtip lyngba ka RTI na ka sorkar India ba ka sa pynlait ïa ka pisa kaba kot 300 klur tam sha ka sorkar jylla.
Shillong, Naitung 11: Ka Assistant Commissioner jong ka Food Safety and Authority of India ka Kong BS Mukhim ha ka sngi Nyngkong ka jingleit jurip ïa ka jingkhuid jingsuba jong ki dukan bad ki basa die doh ha ïewduh bad Motphran.
Hadien ba ka la lap ïa ka jinglong jingman ka khuid ka suba ka Assistant Commissioner ka la hukum ïa ki nongdie doh baroh ba kin khang shuwa ïa ka dukan jong ki naduh ka 13 haduh ka 15 Naitung bad ban pynbha ïa ki dukan ki basa bad ki jaka buh doh.
Ha kane ka jingjurip ka Kong BS Mukhim ka la ong ba kane ka jingkhang dukan ka long ban ailad ïa ki dukan ba kin pynbha ïa ki dukan namar ka jingbym shngaiñ ka rukom long ka rukom buh ïa ka doh kumba long mynta.
Shuh shuh na ka liang jong ka ka la bthah ba ki dukan die doh ki dei ban airong ruh ïa u dieng shaiñdoh jong ki da ka rong lieh ïa u dieng shaiñdoh synïang, rong soh ba sting ïa u dieng shaiñdoh Masi bad rong suiñbneng pat ïa u dieng shaiñdoh jong ka doh syiar.
Ka Kong BS Mukhim ka ong ruh ba ki nongshong die doh ki dei ban ym wah shuh ïa ki doh ha ki prek hynrei ki buh ha ka jaka kaba shngaiñ kaba ki skaiñ kin ym ïoh ban boi.
Shuh shuh ka la hukum ba ïa ka doh yn ym lah ban shu thad lyngkrang beit baroh khoit ha ki jaka ba ïohi hynrei ban buh tang katto katne bad ban buh pat ha ki jaka kiba ym ïohi ïa kaba tam.
Na ka liang jong ka ka la ai jingbthah ruh ba ki dei ban kah da ki ïit bad ban tap ruh da ki musari khnang ba ki skaiñ kin ym ïoh boi ïa ka doh.
Ka Kong BS Mukhim ka la pyntip ruh ba na ka liang ka tnad kan sa pynlong ïa ka jinghikai kaba kyrpang ïa ki nongdie doh khnang ban hikai ïa ka rukom die bad buh doh kan long kaba shngaiñ na bynta kiba bam.
Kumban shu kdew hangne kane ka jingleit jurip bad jingshimkhia ka ka FSSAI bad kiwei ki tnad sorkar halor kane ka jingkhuid jingsuba ki dukan bad ka doh ba die ha ïew, ka dei hadien ba ka ïing bishar Meghalaya High Court dang shen ka la pynmih ïa ka hukum ba ym bit shuh ban wah bad pyni paidbah ïa ka doh ha ïew ha hat.
Shillong, Naitung 11 : Hadien lai snem ba la ïakhun hakhmat ka ïing bishar ïa ka jingshah pynkynriah na ka kam Director sha ka kam Officer on Special Duty (OSD) u Salgira Marak u la shah thung biang kum u Director jongka Printing and Stationery bad u la shimti biang ïa katei ka shuki naduh mynta ka Lah Sngi U Blei.
ïa kane ka hukum ban wanrah biang ïa u ha katei ka shuki la pynmih da ka Secretary jong kane ka tnad ka Kong Matsiewdor War ha ka 6 tarik Naitung 2022 kum ka jingpyndem ha ka hukum jong ka ïing bishar High Court jongka jylla kaba la pynmih ha ka 7 tarik u bnai Jylliew 2022.
U la ïathuh “ Mynta ba la thung biang ïa nga kum u Director jongkane ka tnad ngan ym leit ujor shuh sha ka ïing bishar ne ujor da ka Contempt of Court Petition kaba u la thmu ban leh haka 6 tarik Naitung 2022.
“ Ka long ka jingsngewhun bad sngew sting ïa nga shimet hadien ba la ïai ïakhun la lai snem lynter da ka mukotduma ba nga la jop bad ïoh biang ban shimti ïa kane ka kam namar ka sorkar ha kaba khatduh ka la pdiang ïa ka hukum jongka ïing bishar ban wanrah biang ïa nga kum u Director ka Printing and Stationery" ong u Salgira.
U la ong ba kam don jingmyntoi shuh ban dang bteng ban leit sha ïing bishar namar ka sorkar ka la pyntreikam ïa ki hukum ka ïing bishar da kaba la wanrah biang ïa u ha kane ka shuki Director.
“ Ha ka jingshisha nga la pynkhreh ban ujor biang sha ka ïing bishar da ka contempt of court ne jingbym kohnguh ïa ka hukum ka ïing bishar ha ka 6 tarik hynrei ha ka por janmiet nga la ïoh pdiang noh ïa kane ka hukum ba la thung biang ïa nga kum u Director kumta da kane ka juh ka hukum nga la ai kopi sha ka ïing bishar khnang ba ka ïing bishar kan tip ba ka sorkar ka la pyntreikam ïa ki hukum jongka.
U la ïathuh naduh ba mih ka hukum haka 7 tarik u Jylliew ula pyrshang ban leit sha ophis hynrei haba la poi ha kamra jongu u la lap ba la khang tala kumta u hap ba shong habar.
“ Hadien ba nga la shu ïai ap shibnai lynter da ka jingbym banse nga la pynkhreh ban leit ujor biang sha ka ïing bishar hynrei mynta pat ba la thung ïa nga ngan ym leit shuh" ong u Salgira.
Ka ïing Bishar High Court ka la pyndam ïa ar tylli ki hukum jongka sorkar lyngba katei ka tnad kata ka jingpynmih ïa ka post Officer on Special Duty (OSD) (Technical) ha ka tnad Printing bad Stationery bad kaba ai ka jingpynkynriah ïa une u Director sha katei ka post ba thymmai.
Nalor kata ha ka jingïasaid la pyrshang ban wanrah da ka tnad ïa ki jingkynnoh pyrshah ïa u Salgira kum kata ka jingbamsap da kaba kynnoh ba ka la mih ha ka CAG Report katba ka jingshisha kam pat dei ka CAG Report hynrei ka dang dei tang ka jingpan jingkheiñ jingdiah Audit Report na katei ka tnad bad kam pat don kano kano ruh ka jingrai pynrem ne ka jinglap ba don kata ka jingbamsap.
Ka daw ba ym pat ïoh ai jingkheiñ ka long ba um don ha ka shuki hynrei mynta ba u la wan phai un sa pynbiang lut ïa ki jingkheiñ jingdiah kat kum ka jingkwah ka Audit katei ka ophis CAG.
ïa ka hukum na ka ïing bishar la pynmih da u Nongbishar Justice H.
S Thangkhiew hadien ba la dep bishar bniah ïa ka mukotduma u Salgira kaba u la pyrshah ïa kitei ki ar tylli ki notification ba la pynmih da ka tnad Printing and Stationery.
Shillong, Naitung 11 : U Deputy Chief Minister ka jylla uba dei peit ïa ka tnad pynmih bording ka jylla (Power) u bah Prestone Tynsong ula pyntip ba ka tnad pynmih boring lem bad ka MeECL ki la shim ïa ka rai ban weng noh war naduh ka por shiteng miet jongka 11 tarik ïa ka jingpynlip bording ba 4 kynta lynter hapoh ka jylla.
Halor kane u la pynpaw ka jingsngew nguh ïa ki paid nongshong shnong ka jylla kiba la ïatrei lang bad ka sorkar wat hapdeng kiba bun ki jingeh ba ki ïa kynduh bad u la ong ba na ka liang ka sorkar ruh ka pyrshang bad kan ïai pyrshang katba lah ban pynhun ïa ki paidbah ha baroh ki liang.
“ Hadien ka jingïa kynduh lang jong u CMD ka MeECL, ki Engineer, Director bad nga kum u Myntri ba peit ïa ka tnad ngi la rai ban weng noh ïa ka jingpynlip bording hapoh ka jylla naduh ka shiteng miet jongka 11 tarik ne 12 baje AM jong ka 12 tarik namar lai tylli na ki Unit kiba don jingthut ki la treikam mynta kata ka Umtrew Stage I bad II bad kawei ka Unit jongka OTPC bad NEEPCO ki la treikam bad la lah ban pynbiang bording ha ka jylla" ong u bah Prestone.
“ Ka sorkar ka sngewnguh eh ïaki paidbah kiba la ïatrei lang wat hapdeng ki jingeh bapher bapher ba ki ïa kynduh.
Ka tnad MeECL kam banse ban shim ïa kane ka lynti hadien ba ki lai tylli ki Unit ne ki kor ki bor pynmih bording jongka ki thut kata ka Umtrew Stage I bad II bad ka Leshka Power Project.
Nalor kata sa ka jong ka NEEPCO bad ka OTPC ruh ki thut.
Kane ka la buh ïa ka tnad ha ka jingeh kaba khraw ban hap pynlip bording ha ka por lyiur da ka jingbym banse.
Ngi ai khublei ïaki paidbah bad ngi kular ruh ban peit ba kan ym jia shuh haki por ban sa wan bad ngin ïai pyrshang ban pynhun beit ïa ka jingdonkam ki paidbah" ong biang u Deputy Chief Minister.
U la ïathuh wat la kine ki unit ki lah long ruh ka jylla ka dang mad ïa ka jingduna bording sa 1.
05 million unit ha ka shisngi.
Namar ka jingdonkam haka jylla ka long 9.
95 million unit ha ka shisngi.
Na kane 6.
20 million unit kaba pyndonkam man la ka sngi bad 3.
75 million unit kaba hap ban pynphai sha ka Power Banking kaba ju shim ha ki por ba tyrkhong um kata naduh Naiwieng haduh Kyllalyngkot ne Rymphang man la u snem.
Kumta ïa katei ka jingduna 1.
05 Million Unit ka sorkar ka hap ban thied na kiwei ki kompani kaba mut ka hap ban shim bording na ki bad hap ban pynbiang biang ruh da ka bording hi.
Kumta sa shisien ubah Prestone u pynpaw ka jingsngewnguh ïa ki paid nongshong shnong ba ki la ïatrei lang wat la hap ban pyntreikam ïa ka jingpynlip bording bad u kyrpad ba kin dang ïai bteng ban ïai ïatreilang bad ka sorkar ne MeECL nangne shakhmat ruh.
U la kular ba ka sorkar kan pyrshang katba lah ban pynbha ïa baroh ki Transformer kiba la duh ha kiba bun ki shnong bad kumjuh ruh ïaki laiñ bording khnang ba ki paidbah kin ym ïa kynduh ïa kino kino ki jinglip bording nangne shakhmat.
Shillong, Naitung 11 : U Myntri Rangbah ka jylla uba long ruh u Chairman jongka Meghalaya Democratic Alliance (MDA) u Conrad K Sangma u la khot ïa ka jingïalang lashai ka Sngi Ba Ar ha ïing jongu haka por 7 baje ban ïakren halor ka Election jied President ka ri la kin ai ka jingkyrshan ba pura ïa ka kyrtong ka NDA kaba dei ruh ka riewlum na Odisha ka Draupadi Murmu.
Nalor kane u Myntri Rangbah u lah ruh ban wanrah ïa ka mat jingïakren ha kaba ïadei bad ka jingjia ha Orchid Lake Resort ha ka 6 tarik ha kaba u bah Sanbor Shullai u la pynwit ïa ka jingkren jong u Lamphang bad Presient ka UDP u bah Metbah Lyngdoh halor ka jingshah thombor ki riewlum rit paid ha kylleng ka ri India.
Namar na ka liang u Myntri Rangbah u la dep kular ba un leh ei ei halor kane ka jingleh khlem akor jong u bah Sanbor ban pynthut ïa u Lamphang hakhmat ka kyrtong President ka NDA ba la ïadonlang ruh da kiwei ki myntri ka sorkar NDA bad ki nongïalam ka BJP ruh na shabar ka jylla.
U Myntri Rangbah u lah ban wanrah ha ka MDA ne u lah ban shim ïa ka rai haka por kaba dei eh kumba ula dep pynpaw ha ki nongthoh khubor ha ka jingïakren bad u ha kine ki khyndiat sngi.
Na ka liang u Myntri Rangbah ula dep ïakren bad baroh ki nongïalam jong ki seng saiñ pyrthei kiba ïa synrop lang hapoh kane ka sorkar MDA ban ïa tylli bad kyrshan pura ïa ka Draupadi ha kane ka election ka ban long ha ka 18 tarik mynta ubnai.
Ka MDA lashai ka sngi kan sa ïakren lada donkam ban ai ruh da ka Whip ne da u shabuk sha baroh 48 ngut ki MLA jongka kynthup ïa ki san ngut ki MLA ba shah sospon ka Congress kiba kyrshan ïa ka MDA.
Ha ka jingshisha na ka liang ka NPP, UDP, HSPDP , PDF ki la dep pynpaw lypa ba kin kyrshan ïa ka Murmu khamtam ba ka dei ka riewlum ba nyngkong eh ka ban sa kiew sha katei ka shuki.
Na ka liang ki 5 ngut ki MLA ba la shah sospon ka Congress ha kaba nyngkong ki pynpaw ba kin kyrshan ïaka Murmu namar ka dei ka riewlum hynrei ki la pynpaw ka jingsngewdiaw hadien ba ka BJP ka khlem khot ïa ki sha ka jingïalang ba la lum ha Orchid Lake Resort ha ka 6 tarik ha ka jingwan ka Murmu sha ka jylla ban pan jingkyrshan na baroh ki MLA bad MP.
Uwei napdeng ki san ngut ki MLA ba shah sospon ka Congress u bym kwah ban pynpaw kyrteng u la ong namarba ka BJP ka la khot sngewbha ïa baroh ki MLA kiba don ha ka MDA kumta kin burom ïa kaei kaei ka rai jongka MDA ban kyrshan ïa ka kyrtong ka NDA.
Shillong, Naitung 12 : Ka Meghalaya Chess Association ha ryngkat ka jingïatreilang bad ka Khasi Students’ Union kan rakhe pyndonburom ïa ka jingdap ba 187 snem jong ka jingïap u Tirot Sing Syiem da kaba pynlong ïa ka Third Tirot Sing Syiem Memorial Rapid Chess Championship 2022 ha ka 16 tarik Naitung, 2022 naduh ka por 9 baje mynstep ha Government Girls Higher Secondary School, Shillong.
Kane ka jingïakob ïalehkai Chess kan long ha ki ar bynta – ka Open bad Under-13 bad yn pynlong da ka Swiss system kaba hynriew wat bad ka por kan long shiphew minit san sekhon.
Kiba ïashimbynta ha kane ka jingïakob ki lah ban phah ïa ka kyrteng, ka rta bad ka jaka sah lyngba ka SMS lane WhatsApp ha u numbor 8258898775 lane lyngba ka e-mail ha meghalayachess@yahoo.
com.
Kane ka long katkum ka kyrwoh na u Bah Bonney J.
Kharbani, General Secretary ka Meghalaya Chess Association, Shillong.
Jowai, Naitung 12: Ka Khasi Student Union (KSU) West Jaiñtia Hills District Unit hynnin ka sngi kala leit noh synñiang da ki ball bad ki tiar pyndonkam ha ka por ba kilan met sha kawei na ki kynhun ba paw bah ka Niaw Wasa Football Club.
Ka seng kala ïathuh kum ka dak ban ai mynsiem bad ban kyntu ïa ki samla ïalehkai ka Club kala pynlong kane ka jingsynñiang kat ba kot ka bor bad kala pynshlur ïa kiwei pat ki samla ban phai khmat sha ki kam kilan met khnang ban lait naki kam sniew khamtam ha ki jingdih kiba pynbuaid.
Ha kane ka sngi ladon lang u Platini Mukhim u Sports Secretary ka seng bad u samla Leningrad Tariang u General secretary uba la ai ka jingkyntu ïa ki rang ïalehkai ka Club ba kin don ka mynsiem ïaleh, ban long kiba tista ban kilan met (practice) bad ruh khamtam ban long kiba don ïa ka akor ka burom ka seng ka ai mynsiem ïa baroh ki players bad ruh ïa ki trai ka club ba kin dang ïai ïaleh bad ban rah nam ïa ka Ri bad ïaka Jait Bynriew baroh kawei.
Shillong, Naitung 12 : Ka Rangdajied United FC ka la ïoh ban khur ïa ki lai point hadien ba ka la ïoh ban pynliem noh da 3-1 kol ïa ka Nangkiew Irat ha ka lympung ïakhun kaba 18 jong ka Shillong Premier League kaba long ha madan Third Ground, Polo hynne ka sngi.
Shwa katei ka jingïakhun, ka Nangkiew Irat bad Rangdajied ki la don mar san point bad mar katjuh ka jingïoh thep kol hynrei ka Nangkiew Irat ka la ïoh ban don ha ka kyrdan kaba saw ha ka miej ïa kheiñ point.
Ha ka jingïalehkai kaba itynnad bha ha ka kylla step ym shym la don ba ïoh ban thep kol hynrei dei ha ka kylla miet ba ka Rangdajied ka la ïoh ban pynkhih jar nyngkong lyngba u Donboklang Lyngdoh ha ka minit kaba 52.
Hynrei dei tang ha ka minit kaba 72 ka Nangkiew Irat ka la ïoh ban pynïakhaid ïa ka jingïalehkai lyngba ka kol ba la ïoh thep da u Overkindess Lyngdoh Mawnai.
Ka jingïakhun ka la nang itynnad shuh shuh hadien ba u Donboklang u la ïoh ban thep biang sa shi kol na bynta ka Rangdajied kaba pynlong ïa ka kynhun ban ïoh lamkhmat da 2-1 kol.
Watla ka jingïakhun ka la long kaba mar ïa biang bor bha hynrei ka Rangdajied ha ka por bym poi pyrkhat ka la ïoh ban pynkhih jar biang sa shisien ha ka minit kaba khatduh artad, kata ha ka minit kaba 90+1 lyngba u Wanlamsuk Nongkhlaw kaba pynlong ïa ka kynhun ban jop syndon haduh 3-1 kol.
Kumba long mynta, u Donboklang u kylla long u rangïalehkai uba ïoh ban thep bun kol eh da kaba ïoh ban thep haduh saw kol.
Lah ruh ban kdew hangne, ba ka Nangkiew Irat kam pat lah ban pynliem wat tang shisien ruh ïa ka Rangdajied United ha ka lympung Shillong Premier League naduh u snem 2014.
Ka jingïakhun kaban itynnad bha kan dei ha kane ka sngi Palei ha kaba ki kynhun ba khlaiñbor na Mawlai kin ïa pyni bor, kata hapdeng ka Mawlai Sports Club bad ka Ryntih SC.
Kumba long mynta hi, ka Mawlai ka don ha jrong duh ka miej ïa kheiñ point da ki 12 point katba ka Ryntih ka don mynta ha ka kyrdan kaba ar da ki 9 point.
Shillong, Naitung 12: U MLA ka Mawlai Konstitwensi u Bah Process T Sawkmie u la nohjingïarap da ka song pisa sha ki nongïalehkai Karate ka All Meghalaya Karatedo Association (AMKA), ban ïa don bynta lang ha ka jingleit ïakhun ka jong ki sha Chattisgarh.
Kitei ki khynnah karate kiba ïoh jingïarap ki kynthup ïa ka Barisha Kharbani, ka Rebecca Nongspung bad u Francis Marbaniang.
Katkum kine ki khynnah, ki la ïathuh ba kane ka jingïalehkai kan sdang ha ka 15 bad 16 tarik u Naitung, 2022.
Haba kren bad ki lad pathai khubor ki la pynpaw ba ki la pynkhreh bha bad ka thong jong ki ha ka long ban ïoh khur takma ha kane ka rynsan ïakhun.
Haba ïa dei bad kane ka jingleit jong ki u Bah PT Sawkmie u la kitbok kitrwïang ïa ki ba kin ïoh khur ïa ka jingjop ban ïoh khur takma bad ban wanrah nam bad burom ïa ka Mawlai, kumjuh ïa ka jylla hi baroh kawei.
Ïa katei ka song pisa u la aiti sha ki ha ophis treikam jong u ha Mawlai Nongpdeng ha ka jingdon ryngkat u bah Homer Kharkongor, u president ka UDP Mawlai Circle.
Shillong, Naitung 12 : Haduh 27 ngut ki rangïalehkai karate jong ka All Meghalaya Karate-Do Association, Shillong, hapoh ka jingïalam jong u Arju Sewa bad Edwilbert K Nongkynri kum ki coach kynthup u Pynhunlang Kharbuli kum u Manager kin leit ban aireng ha ka All India Karate Championship 2022 kaban long ha ka 15 bad 16tarik mynta u bnai ha Indoor Stadium, State Training Center Bahatarai, Bilaspur, Chhattisgarh.
Kitei ki nongïalehkai ki kynthup ïa ka Dayalangki Challam, Daphisha Shadap, Daïarisa Nongrum, Carene Sohiong, Rebeka Nongspung, Saralin Rynghang, Barisha Kharbani, Durga Padit, Hymnson Challam, Nowni Ryngkhlem, Aventinus G Mylliem, Ferdinand S Rani, Ram Lanong, Gideon Tympuin, Gregorwilson Makdoh, Damebanmerbha Blah, Samebanmerbha Blah, Damanbha Pde, Cheltis Shylla, Paul Kharmudai , Teiborlang Lapang, Davy Son Kharkongor, Ïohbor Mylliempdah, Albert Jyrwa, Glikerius Buhphang, Ïalamphang Kharkongor bad Bhawanchwadame L.
Mawphlang.
Na ka liang ka synjuk lyngba ka kyrwoh ba la phah da u Bah Ksankupar Warjri, General Secretary ki phah ka jingkitbok ïa ka kynhun ba kan lah ban ïalehkai bad khur takma ha katei ka lympung.
Williamnagar, Nailar, 11: Ki Muktiar jong ka Williamnagar Bar Association ki la phah da ka jingthoh sha u Myntri Rangbah ka Jylla u Conrad Kongkal Sangma na ka bynta ban buh ia ka Bench jong ka Iingbishar Meghalaya High Court ha rilum Garo Hills.
Ha u kyrwoh, ka Association ka la pynpaw ba u Myntri Rangbah u la bishar bniah ia ka jingthoh ba la tyrwa bad ong ruh ba un sa ia syllok shwa bad u Chief Justice jong ka High Court.
Ia ka Iingbishar Meghalaya High Court la pynkha ha Shillong dang ha u snem 2013.
Shwa kane, ia ki mukotduma jong ka Jylla Meghalaya la bishar da ka Bench jong ka Gauhati High Court.
Ha ka jingaiti ia ka jingthoh, ka Bar Association ka la kdew ia ki jingeh bad ka jingrem ka bai shong kali kat haduh ban leit sha nongbah Shillong na ka bynta ki jingbishar bad kane ka la pynlong ia kiba bun ki briew ban shu ujor ia ki mukotduma ha ki District Court ban ia kaba leit na ka por sha ka por shaduh Shillong.
Namar ba ka High Court ka kham jngai, ki Muktiar na rilum Garo kim da kham ïoh jingmut than ban ïohi ia ki jingiatai hapoh ka Ingbishar, hynrei lait noh tang katto katne ki Muktiar kiba la kham slem ha ka kam, la bynrap ka Association.
“Kane ka pynlong ruh ia kiba bun ki nongujor na rilum Garo ban ym ïoh ia ki Muktiar kiba la kham tbit na ka thaiñ bad kiba sngewthuh ia ki jingeh jong ki paidbah ban mihkhmat hapoh ka Ingbishar.
Ka Association kan jin da la kmen shi katdei eh lada yn pynkha ia ka Bench ha kano kano ka bynta jong ka rilum Garo bad ai jingmut ruh ba kan kham bha lada buh ha Williamnagar namarba ka long kaba pdeng ia ka leit ka wan.
Shillong, Nailar 11: Ka Meghalaya Midday Meal Workers Union ka ba dei ka kynhun jong ki nongshet bam ja sngi ha ki skul ki la ai por tad haduh mynta u bnai ïa ka sorkar ban kyntiew noh ïa ka jingsiew lym kumta kim banse ban shim noh da ki lynti kiba kham tyngeh.
“Da ki phew snem ngi la ïoh katjuh ka tulop kaba 1000 tyngka shibnai sa katno pat ngin ïai shah," ong ka President jong ka Union Kong Bilin Kurbah haba kren bad ki lad pathai khubor.
Shuh shuh ka ong ruh ba ka paw mynta ba ka sorkar kam sngewsynei ne patiaw ïa katei ka jingkyrpad jong ki.
“Kumta, ngi kyntu ïa ka sorkar jylla ba hapoh mynta u bnai kan kyntiew noh ïa ka tulop lym kumta ngin ym lah shuh ban shu ïai shah bad ngim banse ban pyni noh da ki kam.
"Da kaba ïathuh ba ki don haduh 18000 ngut kiba ju shet bam ja sngi, ka Kong Bilin ka ïathuh ruh ba katei ka jingsiew ba ki ïoh kam ïahap shuh bad ka kam ba ki trei.
Haba bynrap lang u Bah Kenneth Shadap uba la wan ban synran lang ïa ka kynhun u la ïathuh ba naduh u snem 2018 ki la ju ïai thoh sha ka sorkar na bynta katei ka jingeh ba ki kynduh hynrei kim shym la ïoh satia ka jubab haduh mynta.
“Ka sien ba khatduh eh ba ngi thoh sha ka sorkar kadei ha u Naitung mynta u snem hynrei kane ruh haduh mynta ka dang sahkut kumto, " u la ong.
Shuh shuh u ong ruh ba ki isynei haduh katta katta ïa kitei ki nonghikai namar ki hap beit ban pynlut haduh kumba 6 kynta ha ka shisngi naduh ba shet haduh ban da pynkhuid ïa ki tiar ki tar katba ka jingsiew pat ka long kaba duna.
Shillong, Nailar 11: U Myntri Rangbah ka jylla u Conrad K Sangma ha ka sngi Palei u la ïathuh ba ka sorkar ka la dep ban pynlait pisa palat 1,000 klur sha ki nongrep lyngba ki skhim kiba pher bapher bad ruh lyngba ka FOCUS ha kine ki saw snem kiba la dep.
U Myntri Rangbah u la kam ba ka FOCUS ka dei ka prokram kaba heh tam ha ka jylla kaba la lah ban ai jingïarap sha palat 4.
5 lak ngut ki nongrep.
“Dei hadien ba ngi ïohi ïa ka jingjop jong kane ka FOCUS ba ka sorkar ka la rai ban bteng shuh shuh ban ai jingïarap sa 5,000 da kaba pynmih sa ka FOCUS+" u la ong.
U Myntri Rangbah u la ong ruh ba lyngba ka FOCUS la lah ban seng jan kumba 18,000 ki kynhun jong ki nongrep ba pynmnih mar.
shuh shuh u la ong ba kumba 2.
5 lak tylli ki longiing kiba la ïoh jingmyntoi na kane ka prokram.
Shuh shuh u la ong ba kane ka pisa ba 5,000 tyngka ka dei ka bai ïarap ba kin pynbha ïa ka rep ka riang ban pynheh ïa ka jingïoh kamai.
U la ong ruh ba ka jingpynlong ka sorkar ïa ki Food Show ha Shillong ka dei ban pyni nam sha ka pyrthei ïa ki mar rep kiba pynmih na ka jylla bad ba lyngba kane kiwei kin bna bad kin tip ïa ki mar ki mata ba pynmih na ka jylla.
U myntri Rangbah u la ong ruh bba lyngba kiba bun ki lad ki lynti ka sorkar ka la lah ban pynwad iew ïa kiba bun ki mar ha kylleng ki bynta jong ka ri bad ka pyrthei.
Ha kane ka jingpynlait paidbah ïa kane FOCUS+ u Myntri Rangbah ryngkat u Government Chief Whip Marcuise Marak, u nongai buit sha u Myntri Rangbah u Thomas A Sangma ki la sam ïa ki cheques sha ki 40 tylli ki Producer Groups kaba kot haduh kumba 22.
95 lak.
Shillong, Nailar 11: Ka Meghalaya High Court ha ka sngi Palei ka la bthah ïa ka jylla ba kan peitngor ïa baroh ki jingtei kiba lah ban ktah ïa ka wah Umïam.
Ha ka hukum kaba ïadei bad ka PIL ba ïadei bad katei ka phang, ka kynhun nongbishar (full bench) ka la ong ba kumba ka paw ba ka la don ka jingpeitngor ban pynkhuid ïa ka Barapani bad ruh ban weng ïa ki jaboh jabaiñ kiba per ha ka um, nalor kiba bun ki jingtei ba thymmai kiba don ha sawdong katei ka pung.
“Kyrmen ba baroh ki jingtei kiba lah ban ktah ïa ka um ha wah Umïam dei ban peitngor bad pyntikna ba ka jingtei dei ban peit khnang ba kin long katkum ki kyndon jong ka ain da kaba buh hakhmat shwa ïa ki kyndon ïada mariang," ong ka Bench.
La bthah ruh ïa ka jylla ba kan phah ïa ka kaiphod haba ïadei bad ki jingtei kiba dang ïaid sawdong ka wah Umïam kynthup ïa ka cafe kaba la dep bad kiwei kiwei ki projek kiba dang khreh kiba ka jingai jingbit kiba la dep pan ne ba la ïoh ruh.
Katei ka Bench ka la ong ruh halor ka khuid ka suba jong ka pung, la kyrmen ba ka sienjam ba la shim kin ïai bteng na ka por sha ka por bad naduh ki trai shnong haduh ki nongwan kai kin tip da kaba buh ïa ki jingkdew bad jingthoh ban pyntikna ba kan ym don ka jingbret pathar ïa ki jaboh jabaiñ shapoh um.
“Ïa ki briew kiban pahara, dei ban ailad da kiba na kito hi ki jaka da kaba siew ha ka dur kum ka jingai sngewbha," ong ka Iing Bishar da kaba bthah ruh ïa ka jylla ban phah da jubab haba ïadei bad katei ka phang hapoh ki lai taïew.
Ka sien shong bishar kaban wan kan long ha ka 12tarik Nailar.
Shillong, Nailar 11: Ka Project Director jong ka Meghalaya Aids Control Society(MACS) ka Dr B Dcruce ha ka sngi Palei ka la ïathuh ba ha ka jylla ki don palat ïa ka 6,000 ngut ki ba don ïa u ‘ñangkulia bad dei ka East Jaintia Hills kaba bun tam kiba don ïa une u khñiang.
Ka jingjingphriang jong u khñiang jingpang ‘ñangkulia ka dei na ka daw ka jingïathiah lok khlem jingïada bad ka jingpyndonkam lang da u juh u thyrnia ban injek drok hapdeng kito kiba la don une u khñiang jingpang bad kito kiba ym pat shah ktah ïathuh ka Dr B Dcruce haba kren bad ki nongthoh khubor ha U Soso Tham Auditorium, Shillong ha ka jaka ba la pynlong ïa ka Red Ribbon Youth Festival.
“Ka jingïathiah lok ba khlem ïada da u condom bad ka jingpyndonkam da ujuh u thyrnia injek hapdeng ki nongdih drok ka dei ka lynti ba jur ka jingphriang une u khñiang jingpang" ong ka Dr B Dcruce.
“6,000 tam kiba don ïa une u khñiang jingpang ha ka jylla bad dei ka East Jaintia Hills distrtict kaba bun tam pat napdeng ki district bad ka East Khasi Hills pat ka wan ba ar" ka la ong.
Ka Dr B Decruce ka la ïathuh napdeng kiba wan shakhmat ban phah test ïa ka jingdon u khñiang jingpang ‘ñangkulia kiba bun hi ki dei ki kynthei katba ki shynrang ki duna shaba palat.
“ Dei ba ngi kwah ban pynphriang ïa ka khubor jong ki lad jingïada na une u khñiang bad ban wan shakhmat ban shah test ba ka MACS ba ka pynlong ïa kane ka Red Ribbon Youth Festival" ong ka Dr B Dcruce.
Shuh shuh ka la ong ba ka thong hi jong ka Festival ka ka long ban pynshai ba ym dei ban peit beiñ ïa kito kibna don une u khñiang hynrei ban ai mynsiem ïa ki khnang ba kin ym don jingsngew khoñïoh ïa kiwei pat ban wan sha khmat ban phah test ïa lade ka la bynrap.
Selsella, Nailar, 11: U Myntri Rangbah ka Jylla u Conrad K.
Sangma ha ka sngi Palei u la buh ia u mawnongrim ban tei ia ka Sub-centre ba thymmai ha ka shnong Chambagre kaba hap hapoh ka Selsella C&RD Block, West Garo Hills ha ryngkat ka jingsakhi lang jong ki MLA kiba kynthup ia ka Ferlin Sangma, u Thomas Sangma bad u Marcuise Marak.
Ha ka jingbuh ia u mawnongrim ban tei ia ka Sub-Centre, kaba long shi bynta jong ka Model Health Sub-centre, u Myntri Rangbah u la ong ba ha ki lai snem ki ban sa wan kumba 300 tylli ki Sub-centre ba thymmai yn sa tei ha ka jylla baroh kawei.
U Myntri Rangbah u la pyntip yn sa mang pisa T.
165 klur na ka bynta ban shna ia kine ki Health Sub-centre ba thymmai.
“Da ka shong ban pynjanai ia ka koit ka khiah ha ki shnong nongkyndong jong ka Jylla, ka Sorkar ka la rai ban pynkhlaiñ shuh shuh da kaba wanrah ia ki projek ki ban pynthikna ba ki jaka ai jingsumar ha ki shnong nongkyndong kin long kiba biang," ong u Myntri Rangbah.
Ia ka Sub centre ha Chambagree la tei ha kata ka rukom ba kan long kaba neh, kaba lah ban shan lada wan ki bor lynshop ka mariang bad kaba khuid ba suba.
Ia kane ka projek la pyntrei da ka Sorkar Meghalaya ha ryngkat ka jingiaitreilang bad ka SELCO Foundation and Saura Mandala.
U Myntri Rangbah u la ong ba kine ki jaka ai jingsumar ba thymma ha ka jylla kin long katkum kane ka juk mynta ha kaba yn sa buh ia ki kor ki bor ban sa pyntreikam pura.
U la ong ruh khnang ban pynkhlaiñ ia ki jaka ai jingsumar ha ki shnong ki thaw, ka Sorkar ka la pynkup bor ia ki shnong lyngba ki Village Health Council.
U Sangma u la iathuh ba hapoh ka Meghalaya Health Infrastructure Strengthening Project haduh T.
350 klur la mang pisa ban kyntiew kyrdan ia ki PHC bad ia ki CHC ha ka jylla.
Haba pynpaw ba la donkam ia ki nongtrei kiba la tbit bha ha ka koit ka khiah, u Sangma u la ong ba ka jingtrei kaba T.
280 klur ia ka PA Sangma Medical Skill Hunar Hub la sdang ha Dumindikgre kaba don hajan Babadam, West Garo Hills.
Nalor kaba pynsngew ruh ia ka jingkyrduh ki nongtrei kiba la kham tbit ha ka koit ka khiah ha ki shnong nongkyndong, kane ka lad ba thymmai jong ka Sorkar kan sa plie kabu ruh ia ki samla wadkam kiba la nang la stad, la ong shuh shuh u Sangma.
Shillong, Nailar 12 : U MLA ka Mawlai Konstitwensi u Bah Process T Sawkmie ha ka sngi Palei ka 11 tarik u Nailar u pyntip ba u la dep mang 4 lak tyngka na ka MLA skhim jong u na bynta ban shna pynheh ïa ka madan phutbol ha Umpling Umjathang, Mawsiatkhnam, kum shi bynta ban ban kyntiew ïa ka phutbol hapoh ka thaiñ.
Haba kren ha ka jingïalang ba lyngkot u Bah PT Sawkmie, u pynpaw ïa ka sngewkmen ban ïohi ïa ka jingïaid shaid shaid shaphrang shakhmat ka jingpyntrei ïa ka madan bad ka thong jong u hi ka long ban ïoh ïa ka madan katkum ka standard ba mynta.
U pynpaw ruh ba u ïohi ïa ka jingthrang jong ki samla ha kine ki sngi ba mynta ba kin kiew ha ka ïalehkai phutbol bad don ruh bun ki khynnah ha kine ki sngi kiba leit shah hikai ha ka Baichung Bhutia Academy bad kiwei de ki academy kiba dei ki khynnah na ka thaiñ Mawlai.
Ha kane ka sngi u Bah PT Sawkmie u la ai ruh ïa ka jingïarap song pisa sha ka seng ki Rangbah Katholik ka Umjathang na ka bynta ban ïadonbyntalang ha ka jingïaseng kaban long ha ka 14 tarik u Nailar, 2022, ka sngi U Blei.
Na ka liang u rangbah dong ka Umpling Umjathang u Bah Kynsaibor Nongphud haba ai jingkren u la ai khublei ïa u MLA halor kane ka jingïarap pisa bad u ïathuh ba ki la dep pynlut 2 lak haba shna ïa ka madan phutbol bad mynta kin shna ïa ka madan sa na ka 2 lak kaba sah.
Ha kane ka sngi la ïoh ruh ïa ka jingkren na Bah K.
R Lyngdoh, jong ka seng rangbah Katholik, na Bah Khraw Lyngdoh bad na kiwei kiwei kiba la pynpaw ïa ka jingsngewnguh ïa u MLA halor ka jingnoh synñiang jong u.
Ha shuwa kane u MLA u la jurip ruh ïa kawei ka kyntoit ha Wahkdait, Mawtawar na ka bynta ban pynbiang bor ding ha ka jingdon ryngkat ka Area Manager ka Kong J.
Rymbai, ki rangbah na Mawtawar bad kiwei.
U la leit sha kane ka dong hadien ka jingud jingnam jong kiba bun ki donkam ïa ka bording, namar baroh shikatta kim pat don ïa ka bording bad ha kane ka sngi ki la jurip ruh ïa ka jaka ban buh ïa u transformer.
Shillong, Nailar 12 : Ka hat-trick jong u Manbha Ïawphñiaw ka la pynlong ïa ka Mawlai SC ban pynliem suk da 6-1 kol pyrshah ïa ka Malki SC ha ka jingïalehkai jong ka lympung OC Blue Shillong Premier League (SPL) 2021-22 ha ka sngi Thohdieng ha madan Third Ground, Polo, Shillong.
Katei ka dei ruh ka jingïalehkai kaba nyngkong ha kaba u Ïawphñiaw un thep ïa ka hat-trick kaba nyngkong mynta ka samoi.
Kadei ruh ka sien kaba nyngkong mynta ka samoi ban thep haduh hynriew kol bad kaba nyngkong ruh ba ka Mawlai kan shah pynphai kol ha ki phra sien ki jingïakhun.
Nalor u Ïawphiaw kiwei kiba la ïarap thep kol ki kynthup ïa u Nikelson Bina, Samuel Lyngdoh Kynshi bad u Donlad Diengdoh, katba u Marchsterfield Marbaniang u thep shi kol na bynta ka Malki.
Ha ka lg kaba nyngkong kitei ki ar tylli ki club ki la dep ban ïakhun ha ka 9 tarik Naitung ha kaba ka Mawlai SC ka la pynliem da 4-0.
Haba mih madan ha ka sngi Thohdieng, ka Malki ka don ha ka kyrdan kaba ar na sha trai da kaba kamai 4 point katba ka Mawlai ka don ha ka kyrdan ba nyngkong da kaba kamai 19 point.
Ha katei ka jingïalehkai ka Malki ka la pynkylla katto katne ki rangïalehkai ha ka kynhun jong ki khatwei ngut.
Ka jingïalehkai hapdeng kitei ki ar tylli ki kynhun ka slem khyndiat minit hadien ba u Kordor Dkhar u la mynsaw bad la pynkit noh mar mar ïa u da ka ambulance sha ka jaka ai jingsumar.
Hadien ba la sdang ka jingïalehkai ha ki 16 minit kiba shakhmat, ka Mawlai ka ïoh thep saw kol.
Ka Mawlai ka la sdang ban plie pyrda nyngkong lyngba ka kol ba la thep da u Manbha Ïawphñiaw ha ka minit ba 24 jong ka jingïalehkai shwa ba u Nikelson Bina un thep ïa ka kol kaba ar ha ka minit ba 26.
Lyngba kitei ki ar kol ka la nang pynskhem bad ai mynsiem shuh shuh ïa katei ka kynhun kaba khlaiñ tam mynta ka samoi ha ka lympung SPL.
Ki rangïalehkai ka Malki ki la ïakhun tyngeh ban pynphai kylla hynrei ki khlem lah ban pyndep ha ka liang ka thep kol.
Katba ka jingïalehkai ka dang ïaid shakhmat, ka Mawlai ka la nang ñion sha ka kut jong ka Malki bad khlem da ailad ki la ïapashat bol ha ka rukom kaba itynnad bha.
Lyngba katei ka rukom ïalehkai ka Mawlai ka la ïoh biang ban pynkhih jar ba la thep da u Donlad Diengdoh ha ka minit ba 40 bad haduh ba kut ka kylla step ka Mawlai ka la lamkhmat da 4-0.
Haba wanphai sha ka jingïalehkai jong ka kylla miet, ka Mawlai ka la nang ïakhun tyngeh bad ym hun tang ki saw kol ha kaba ka la nang pynskhem shuh shuh bad ha ka minit ba 58 u Manbha u la thep sa ïa ka kol kaba ar na bynta jong u bad kaba san na bynta ka Mawlai.
Ka jingïakhun hapdeng kine ki ar tylli ki kynhun ka kham khlaiñ shilliang ha kaba ka bol bun ba ka don beit sha ka liang jong ka Malki, bad dei ha ka minit ba 74 u Manbha Ïawphñiaw u la thep ïa ka hat-trick kaba khlem pynartatien eiei shuh ïa ka kynhun ban khur ïa ka nam jop.
Ka Malki SC tang ban lait ka leit phai thylli ka la ïoh ban thep shi kol lyngba u Marchsterfield Marbañiang ha ka minit ba 86 jong ka jingïalehkai hynrei haduh kaba kut kam shym la lah shuh ban pynphai kol ha kaba ka Mawlai SC ka la khur ïa ka nam jop.
Lyngba kane ka nam jop, ka Mawlai SC ka dang ïai bat kyrdan ba hakhlieh duh da kaba kamai 22 point na ki phra sien ïalehkai katba ka Malki SC ka dang neh ha ka kyrdan ba hynñiew na sha trai ka miej kheiñ point.
Ka jingïalehkai SPL kan long biang ha ka 18 tarik Nailar ha kaba ka jingïalehkai hapdeng ka Mawlai-Nangkiew Irat kaba la pynsangeh noh na ka 4 tarik Nailar kan sa long ha katei ka sngi ha ka por 4 baje janmiet.
Shillong, Nailar 12 : Kum shi bynta ban rakhe ïa ka jingdap 75 snem ka jingïoh jinglaitluid ka ri India, ka Lama Villa Yoga Health Benefits Club (LVYHBC) kan sa pynlong da ka jingïalehkai Yoga kaba la tip kum ka Open Yoga na bynta ki khynnah kiba naduh 7 haduh 15 snem ka rta.
Ïa katei ka jingïalehkai kilan met, yn pynlong ha ka 15 tarik Nailar kaba dei ruh ka sngi rakhe da 75 snem ka jingïoh jinglaitluid ka ri India ïa kaba yn pynlong ha Lama Villa Community Hall, kaban sdang naduh ka por 7:30 baje mynstep.
Ha katei ka sngi ka Kong B.
Lamare kaba dei ka Principal jong ka Seiñ Jaintia Morning Secondary School, Shillong, kaba dei ruh ka Vice President jong ka Ka Seng Longkmie Dorbar Shnong Lama Villa, kan don lang kum ka kongsan.
Kane ka long katkum u kyrwoh khubor na u S.
Biswa Secratary ka Lama Villa Yoga Health Benefits Club (LVYHBC).
Shillong, Nailar 12 : Ka Christ Church Morning School, Mawlai Syllaikariah ha ka sngi Palei ka 11 tarik u Nailar ka la plie pyrda ïa ka Inter School Football Tournament kum shi bynta jong ka jingrakhe ïa ka jingdap 25 snem jong ka skul.
Haba phai sha ka jingïakhun ba la ïalehkai ha Madanheh mini stadium, Mawlai Phudmuri ka Mawlai Presbyterian HSS, Ïewrynghep ka la lah ban pynliem ïa ka Mount Carmel SS, Mawlai Nongkwar da 2-1 kol.
Ha ka jingïakhun kaba ar ruh ka jingjop ka la long kumjuh, ïa kaba ka Jaïaw Prebyterian SS ka la pynliem ïa ka Christ Church Morning School da 2-1 kol.
Ha kane ka lympung ïakhun ki don baroh 11 tylli ki skul kiba la wan ban ïa shim bynta.
Hashwa ban sdang ïa ka jingïalehkai ka la don ka jingïalang ba lyngkot ha ka jingdon ryngkat u Bah Alexander Syiem, u President ka School managing committee, uba la ai ruh ïa ka jingkren bad la ïoh ruh ïa ka jingdwai na u Bah Khatarbor Rapsang, u shakri jong U Trai na ka Balang U Khrist, Mawlai Nonglum.
Ha kane ka sngi la don lang ruh u headmaster bad ki nonghikai jong ka skul.
Mawkyrwat, ‘Nailar 12: Ka Deputy Commissioner (Excise), South West Khasi Hills District, Mawkyrwat ka la ai ïa kane ka jingpynbna paidbah ba ka 15 tarik u bnai ‘Nailar, 2022 kaba dei ruh ka sngi rakhe ïa ka sngi laitluid jong ka ri India ne ka Independence Day kum ka sngi tyrkhong kiad ha baroh kawei ka South West Khasi Hills District.
Namarkata, la bthah ba baroh ki dukan die kyiad I.
M.
F.
L/ki Bars/Hotels/C.
A.
Bars/C.
S.
Shops bad ki dukan die madan kin khang khyrdep ha katei ka sngi.
Kino kino kiba ïaleh pyrshah ïa katei ka hukum kin shah pynshitom kat kum ka Excise Rules & Acts.
Palat ban ïa ka Body Mass Index (BMI) ïa kaba la ju pyndonkam bha na ka bynta ban thew la u briew u sngaid palat pud ne sngaid khleiñ, ka dei ka syrtap jong ka khleiñ sawdong u klongsnam kaba don jingïadei kaba jan bha bad ka atrial fibrillation lane kata ka jingbym biang ne jingthut ha ka jingtied u klongsnam.
“Ki jingthew kiba suk kum ka BMI ki lah ban pulom na ka bynta ban lap thikna ïa kata ka jingma ka jingtied u klongsnam jong u ne ka nongpang na ka jingpang klongsnam", ong u Mark Rabbat, uba long u Assistant Professor ka Medicine and Radiology jong ka Loyaola University Medical Center ha Illinois jong ka ri , US.
“Kiba bun ki briew ïa kiba ym shym la ñiew ba ki dei kiba khia sngaid khleiñ palat da kita ki jingthew BMI, khlem artatien ha ka jingshisha ki don shi-bun bha ka jinglang khleiñ ha sawdong u klongsnam, kaba lah ban buh ha ka jingma ïa ki nongpang na ka atrial fibrillation", la batai u Rabbat.
Ka jingpule bniah ka la shem ïa kata ka jingshim jingkheiñ kaba pyni ïa ka jingdon jingïadei hapdeng ki syrtap khleiñ bad ka dak mong ha ka atrium ba shaphang kadiang, kaba wanrah jingma na ka atrial fibrillation.
Ym shym don kata ka jingpynthikna da ka jinglum jingtip ban pyni ïa ka jingdon jingïadei hapdeng ka BMI bad ka jingdon dak ha ka atrium ba sha kadiang, kaba long kawei na ki saw tylli ki kamra u klongsnam.
Ka atrial fibrillation lane a-fib, ka jia haba kita ki kamra ha u klongsnam ki ïatyngkhuh bad ring sted bha bad ka jingbym biang ka por haba don jingthut.
La ngeit ba ka jia na ka daw ka jingat ne tyrha bad ka jingdon dak mong (fibrosis) ha ka atrium ba sha kadiang.
Ïa ka syrtap khleiñ sawdong shabar u klongsnam la khot epicardial adipose tissue (EAT).
“Ka jingpule bniah ka dei kaba nyngkong kum kane ban pyni ïa ka jingdon jingïadei hapdeng ka EAT bad jingjur kata ka left atrial fibrosis ha ki nongpang ba don ïa ka a-fib", ong u Rabbat.
Ka jingpule bniah la shim nuka na ka kynthup ba 54 ngut ki nongpang kiba don ïa kane ka jingshitom a-fib.
Haba kheiñ kyllum ïa ka jingdon ka khleiñ sawdong u klongsnam (EAT volume) ka long 120 cubic centimeter.
“Kita ki doh khleiñ ba don sawdong u klongsnam ki lah ban long ki sohpdung ka jingma na ka a-fib bad ka lah bna jia biang ka jingshitom", la bynrap u Rabbat.
Nongstoin,Nailar, 12: Ka FGEM Higher Secondary School Nongspung kaba long kawei na ki skul ha ki thain Nongkyndong kaba la nangkiew na kawei ka por sha kawei ka por bad ban ïabeh shaphrang kum ki skul kiba don ha sor Nongstoin ha ka sngi Palei ka la pynkup burom ïa ki khynnah jong ka skul kiba pas ha ka eksamin SSLC bad HSSLC mynta u snem khnang ba kin don ïa ka mynsiem ïakhun ha ka pule puthi bad ban nangkiew ha ki kyrdan ba kham shajrong.
Ha kane ka prokram kaba la long ha phyllaw jong ka skul la ïa donlang ruh u President ka KSU CEC u Samla Lambokstarwel Marngar kum u Kongsan, u Pastor B.
Marngar, u Principal jong ka skul Bah Kyrshan Marngar uba la pynïaid ïa ka jingïalang, u Samla JF Nongsiang u President KSU WKH, Samla F.
Syiemiong Secretary KSU WKH ki dkhot M/C, ki Nonghikai, ki kmie ki kpa jong ki khynnah skul.
La ïoh ruh ka jingkren na ka liang ki khynnah skul, ki kmie ki kpa jong ki khynnah.
U Principal jong ka skul haba kren ha kane ka sngi u la ong ba ka jingpass mynta u snem ka long 100% HSSLC bad 85% ha SSLC ha ka ula pynpaw ruh ka jingsngewnguh ïa u Blei ba u la leh kambah na ka bynta ka skul, ïa ki Nonghikai kiba la aiti met bad mynsiem watla ha i jingïoh i barit eh u la ai mynsiem ïa ki khynnah ban nangtrei shitom ban nang pass bha bad wan shakhmat, khamtam ha kane ka juk jong ka jingïaleh.
U la pynkynmaw ïa kiba bun ki kam ba trei da ki wei ki jaitbynriew kaba sngewtynnad ka long mynta ngi la trei hi da ki Khasi.
Kaba long ka wei na ki lad jingïada ïa ka jingwan ki nongwei sha ka jylla ka jong ngi.
U President ka KSU CEC Samla Lambokstarwel Marngar, u la long kum u Kongsan ha kane ka sngi haba ai jingkren u la ong ka jingdon kane ka skul ka la long ka jingmyntoi ïa kane ka dong ka thain hynrei kaba sngewsih ka long ka akor ka burom ka hiar arsut ha kine ki sngi.
U la pynkynmaw ha ki por ka mynnor ki biew ki tip ïa ka sang ka ma ki kamai ïa ka hok pynban mynta ki jingsniew ki sdang ban jop ïa ki jingbha.
Ka donkam ka shlem saiñdur naduh dangrit ha kaba ki Kmie ki Kpa ki Nonghikai don ka bynta kaba khraw ngi hap ban pyndon kam ïa u dieng sympat ym ban pynmong pynmynsaw hynrei ban pynbeit ba kin long ka lawei ïa ka imlang ka sahlang.
U la ong ba ki khrawpyrkhat bun sien ki mih na ki nongkyndong namar katta ki khynnah ki don kam ka jingminot, jingkut jingmut, jingïai-shah, ka jingpyrshang ban poi sha ka thong ba ki kmie ki kpa ki angnud na ka bynta jong ki khun.
Kum ki khynnah skul kim dei ban buh ïa ka mynsiem bym lah hynrei ban ïai pyrshang bad ki kmie ki kpa ki ai ym ka spah ka phew na ka bynta ki khun hynrei khamtam eh ka jingnang jingstad, ban peit phuh ïa ki khun ki don ka sap kaba kumno (Talent Identification) ym ban pynbor ïa lada ki khem don ka sap ka phong.
U la ong ba na ka liang ka seng ha i bor iba rit kan ai jingïatreilang bad kane ka skul.
La pynshongkun ïa kane ka sngi da ki jingrwai bad ki jingshad na ki khynnah skul bad ka jingsam ïa ki jingai sngewbha bad ka jingpule na ka ktien u Blei.
Mawkyrwat, ‘Nailar 12: Kum shibynta jong ka jingrakhe ïa ka Azadi Ka Amrit Mahotsav (AKAM) jong ka jingdap 75 snem ka jingïoh laitluid jong ka Ri India hapoh ka ‘Har Ghar Tiranga Campaign’ ha kaba la pynshlur ïa ki paid nongshong shnong ban sieh ïa ki lama ka Ri ha ki ophis treikam, ki jaka pule, ki jaka paidbah bad kumta ter naduh ka 13 haduh ka 15 tarik ubnai ‘Nailar, 2022 da kaba bud ryntih ïa ka ‘Flag Code of India 2002’ bad ïa ka ‘Prevention of Insults to National Honour Act,1971’ ha kaba ki nongshong shnong haba ki pynher ïa ka Lama Lai rong ki dei ban leh da kaba ñiewkor bad burom ïa ka.
Kum ban shu pynkynmaw ba ka Lama ka Ri ka pyni ïa ka dak jong ka jingkyrmen bad ka jingangnud jong ki nongshong shnong bad ka long ruh ka jingsarong bad ka burom ïa ka Ri baroh kawei ryngkat ka mynsiem jong ka jingieid bad ka jingburom ïa ka Lama ka Ri.
Namarkata, ka Lama ka Ri ka shim ruh ïa ka jaka kaba kyrpang ha ka jingmut jingpyrkhat jong ki nongshong shnong.
Haba pynher ïa ka Lama dei ban pynïeng ha ki jaka ba lah ban ïohi briew.
Ym dei ban pynher ïa ki lama kiba la jot ne sniewdur.
Ym dei ruh ban pynher ïa ka lama da khongpong kata ka rong saw byrtem (saffron) ka dei ban don shalor.
Ka lama ka Ri kam dei ban takhuh ha khyndew lane ha madan ne um.
Ïa ka lama ka Ri ym lah ban pyndonkam bakla da mano mano ha kano kano ka bynta.
Ïa ka lama ka Ri ym lah ban pyndonkam kum ka jaiñ phong ne uniform skul ne kino kino ki jaiñ kiba phong sha trai ka syngkai briew.
Ka don ka jongpynkylla khyndiat ha ka ‘Flag Code of India 2002’ katkum ka hukum kaba 30 tarik u Nohprah, 2021 ha kaba la shah ban pyndonkam ïa ki lama ba shna da ki jaiñ cotton, polyester/wool/silk ne jaiñ khadi ba shu suh kti ne shna da ki mashin.
Ki riew paidbah, ki private organisations, ki jaka pule ki lah ban pynïeng ïa ki Lama ka Ri ha baroh ki sngi, ki sngi khraw bad ki jingrakhe da kaba pynïahap bad pynïaryngkat bad ka burom kumba dei ban leh ïa ka Lama ka Ri.
Ka don ka jongpynkylla ïa ka ‘Flag Code of India 2002’ katkum ka hukum ba la pynmih ha ka 19 tarik u ‘Naitung, 2022 bad Clause XI jong ka paragraph 2.
2 ka Part II jong ka ‘Flag Code of India’ ha kaba ïa ka Lama ba la sieh ha ki ïing jong ki briew lah ban pynher bad sngi bad miet.
Ka Lama ka Ri ka dei ban long kaba sawdong bad ha kano kano ka jingheh tangba ka ratio jong ka lynter bad kynkiang ka dei ban long 3.
2.
Ïa ka Lama ka Ri ym dei ban pynher ne ban pynïeng ryngkat bad kiwei pat ki Lama bad ka dei ban long kham halor ia kiwei pat ki Lama kiba don marjan.
Ym shah ban sieh ïa ki Lama ha ki kali paidbah lait noh tang ïa ki heh ki haiñ katkum ba la batai ha ka Section IX jong ka Part III jong ka Flag Code of India kum u President, Vice President, Prime Minister, Governors bad kiwei kiwei.
Ka Lama jong ka Ri kam dei ban don jingthoh dak halor jongka.
Ïa ka lama ka Ri ym lah ban pynlong kum ki jingsong tiar, ym lah ban tap ïa ki ïit kali, ne ki bynta ba shadien jong ki kali.
Katkum ka paragraph 2.
2 jong ka Flag Code of India lada jia ba ka lama jong ka Ri ka la sniew dei ban pynduh noh ïa ka baroh kawei da kaba leh ha ki jaka ba long kyrpang ym ha ki jaka paidbah, lah ban shu thang ne tep ne leh da kino kino ki bynta hynrei dei ban leh ryngkat ka jingburom ïa ka.
Ïa kito ki Lama rit ba la shna da ki kot ba ju pyndonkam haba kaweh ha ki jaka paidbah ym dei ban shu bret pathar ha madan madiah, hynrei ïa kine ruh dei ban lum shi jaka ban ïoh pynduh noh ïa ki ha ki jaka ba long kyrpang ha ryngkat ka jingkheiñ kor bad burom ïa ki.
Mawkyrwat, ‘Nailar 12: Ka jingpynkhreh jong ki kyrtong ban ïa ai reng na ka bynta ban long ki nongmihkhmat ha u snem 2023 ha kine ki sngi ka la ïaid shait shait ha kaba uwei na ki samla rangbah, u bah Banpynskhemlang Wahlang uba shong ba sah ha ka Dong Kyntoit Lait-Mawbah na ka shnong Jakrem, South West Khasi Hills District ha kane ka kynti u don ka jingthmu ban long kum uwei na ki kyrtong shimet ne Independence Candidate napoh ka Mawkyrwat Constituency.
Haba kren ha ki lad pathai khubor ha ka Press Conference, u bah Banpynskhemlang Wahlang u la ïathuh ba ka jingthmu jong u ban ïa ai reng ha kane ka elekshon jong u snem ban wan kum u kyrton shimet bad ka long beit da ka jingkwah jong u shi met ryngkat ka jingaimynsiem jong ki paralok jong u.
“Ha kaba ïa dei bad ka party ne ka symbol u la kren shai ba haduh mynta ym pat don kano kano ka rai hynrei un dang ïaid shwa kum u kyrtong shimet", ong u bah Banpynskhem.
Ha kajuh ka por u la ong ba kane ka jingpynpaw jong u ha ki lad pathai khubor ka long ba ki paidbah kin ithuh ba u u don shisha ïa ka jingthmu bad shynrang mynsiem ban ïeng kum u kyrtong ha kane ka elekshon 2023.
Shuh shuh ha ka jingkren jong u, u la pynpaw ruh ïa ki katto katne ki jingthmu da kaba u ong, “ngan sa leh bha ïa ki briew katba lah ei i bor ba rit jong nga bad haduh mynta ruh ngam pat kular ei ei ruh em ha ki paidbah namar ki paidbah hi ki kham stad ban ïa ki kyrtong’, u la ong.
Riangdo, Nailar, 12: Ka Meghalaya Trinamool Congress ka la thaw bad pynskhem ïa ki dkhot nongkitkam ka Block Committee ha Mawshynrut, West Khasi Hills, ha kaba ki hajar ngut ki paidbah Khasi bad Garo na kane ka thaiñ ki la tuid sha ka jingïalang kaba la long ha Mawthengkut ha ka sngi thohdieng.
Ha kane ka jingïalang paidbah, u nongïalam ba hakhlieh jong ka party na ka Jylla u Dr Mukul Sangma u la donlang, ha ryngkat ka jingdonlang ruh da u nongïalam ka party na Mawshynrut u Justin G Momin ryngkat kiwei kiwei de ki nongïalam jong ka party.
Haba kren ha ka jingïalang, u Dr.
Mukul Sangma u la ther bad buh jingkylli ruh hakhmat ki paidbah ïa ka jingïatrei lang hapdeng ka NPP bad BJP ha kane ka sorkar kaba mynta.
“Ha u 2018 ki dkhot na ka liang ka BJP ki la jied ïa u Conrad Sangma ban long u Chief Minister bad u la long tang u ñiangkohnuguh jong ki.
Baroh ki tip bad kynmaw ruh kumno ba u Home Minister Amit Shah u la wan hi dalade ban kynshoit ïa u Chief Minister Conrad Sangma ha ka jingïadei bad u pud u sam bad tang hapoh shi bnai u la ïa soi ïa ka soskular bad ka Assam".
“Mynta pat ka NPP ka ong ba kan ym ïatreilang shuh bad ka BJP bad kan ïakhun marwei ha kane ka elekshon ban wan ha u 2023.
Kine ki bor ba na shabar kiba ïa pait ki wan ban thaw ïa ka jingïatreilang kaba bym khuid.
Ki kular shibun kiei kiei shwa ka elekshon, hynrei hato ki bat ïa ki jingkular jong ki ?.
Kane ka pyni shai ba kane ka sorkar ka dei ka bym lah satia ban shaniah.
Ka jylla hi bad ki paidbah nong shong shnong kin ai jingsneng bad ka jingkylla kan sa wan ha u snem ban wan", u la ong.
U Dr Mukul haba ther jur halor kane ka sorkar kaba la ïalam da ka NPP namar ka jingbym lah bad jingtlot ka synshar khaddar, u la ong ruh, “Ngi donkam ban ïatreilang ha baroh ki liang na ka bynta ban ïada ïa ka hok jong ki paid nongshong shnong, ki riti dustur, ki jinglong ba kyrpang jong ngi bad ka lawei jong ki samla jong ngi.
Kumba long mynta kane ka sorkar ba la khyrwait shabi hi da ka BJP na shapoh, kam lah satia ban ïada ïa ka jinglong kyrpang jong ngi.
Nga kwah ban kylli ruh ba balei u MLA jong kane ka thaiñ um lah ban wanrah ïa ki jingkylla ha ka Consituency.
Ka por ka dang biang ba ki paidbah ka Constituency hi kin sa ai ka jubab".
Na ka liang u Justin G Momin u la ther tyngeh pyrshah ïa u NPP MLA bah Gigur Myrthong halor ka jingbym don kam pynroi hapoh ka Consituency baroh kawei.
“Lada phi leit kylleng ka Consituency, phin sa ïohi hi ba ym don kam pynroi ei ei.
Lada phai sha ka koit ka khiah, ka la nang hiar sha trai duh khamtam eh hapoh kane ka Constituency.
Watla kane ka Consituency ka ïa jan bad ka Assam, hynrei ym don ki lad ki lynti ban kamai jakpoh lane wat ki kam ki jam ruh ki duna palat.
Kane baroh ka dei namar ka sorkar kam lah bad kam shimkhïa halor kumno ban pynïadei ïa kane ka thaiñ bad kawei pat ka jylla ba marjan", u la ong.
Kiwei pat kiba la ai jingkren ki long u bah James Lyngdoh, bah Fernandes Dkhar State Youth President Maeghalaya Paradesh Trinamool Congress, bah Macmillan Kharbani President ka Nongstoiñ TMC Block Committee.
Nongpoh, Nailar 12: Kumba 4 bnai kynthih haduh mynta ki paidbah jong ka shnong Umlakhar ha Ri-Bhoi kila hap ban mad ka jingeh kaba khraw bad hap ban shongdum khlem bording elektrik namar ka jingbym shimkhia jong ka tnad MeECL ban peit bad khmih ïaka jingeh jong ki paidbah watla naka liang ki bor shnong kila dep ban ïakren bad ki bor ba dei peit bad ban pynsngew ïaka jingeh jong ki paidbah.
Haba kren bad u nongthoh khubor mynta ka sngi u Bah Royes Madur Rangbah Shnong ka Umlakhar u la pynpaw ka jingsngewkhia kaba jur ba ka tnad MeECL kam shym la shimkhia ïaka jingud jingnam jong ki paidbah katei ka shnong kiba la hap ban shu shong kum ha ri khlaw mynta la kumba 4 bnai naka daw ka jingduh jong u transformer ha katei ka shnong.
U la ïathuh ruh ba kum ka bor shnong kila dep ban pyntip sha ka tnad MeECL halor katei ka jingeh kaba ki paidbah ki ïakynduh bad bala kular ruh ïaki ban peit ïaka jingeh hynrei khlem patiaw eiei haduh mynta ki paidbah katei ka shnong kila hap ban shu shong dum khlem bording bad mad ïaka jingeh kaba khraw ban pyntyllun ïaki kam ki jam, ki jingdonkam ha iing ha sem bad khamtam ka pule puthi jong ki khynnah skul bad ki samla pule.
Katei ka jingbym don bording ha katei ka shnong la kumba 4 bnai kala pyndkhoh lut.
Khliehriat Nailar 12: Ka tnat CSR jong ka company Star Cement Lumshnong, mynta ka sngi ka la pynlong ïa ka prokram ba kyrpang ha Star Public School Lumshnong, ha kaba la sam ïa ki jingai jingiarap lane ki scholarship sha kito ki khynnah kiba ha ka kyrdan kaba khatar (class XII), kiba la pass ïa ka examin Star Merit Test kaba la pynlong mun ha ka 21 tarik u jylliew 2022, kane ka scholarship ka long kum ka jingkyrshan lem ïa kito ki khynnah kiba dang bteng ïa ka jingpule, u Secretary jong ka tnat pule puthi jong ka Meghalaya, u bah R.
Rapthap, u la long kum u kongsan ha kane ka sngi.
Ïa ka jingai scholarshaip, la phiah ha ki lai bynta, ki shiphew ngut ki khynnah kiba rung ha ka thup ba nyngkong, ki ioh T50000 tyngka marwei, ki ar phew ngut kiba rung ha ka thup kaba ar ki ioh ïa ka jingiarap kaba T30000 hajar tyngka marwei bad ki arphew ngut kiba rung ha ka thup kaba lai, ki ioh T15000 tyngka marwei, ki la don ruh khatphra ngut ki khynnah kiba stad kiba la jied na ki skul bapher bapher na Shillong, na Jowai bad na khliehriat,la sam ruh ïa ki momento bad ki syrnot sha kitei ki khynnah, la ong ruh ba kane ka jingsam ïa ki scholarship ka long kum ka jingpynshlur ïa ki khynnah ba kin nang ïai kiew shaphrang ha ki jingpule bad hakjuh ka por ruh ka long kum ka jingnoh syniang ban kyntiew ïa ka pule puthi hapoh ka district.
Haba kren kum u kongsan, u bah R.
Rapthap, u la ai ka jingkhublei ïa ka tnat CSR jong ka company Star Cement kaba la lah ban pynlong ïa kane ka Star Merit Test bad kaba la ai ïa ki scholarshai sha ki khynnah kiba na ki skul bapher bapher kiba don ha East Jaiñtia Hills District, u kyrpad ruh ïa ka management jong ka company ba kan sngewbha ban noh syniang lem katto katne sha ka Policy ba thymmai ha ka pule puthi (New Education Policy),U bah Rapthap, u la i ruh ka jingkhublei kitbok kitrwiang ïa ki ba la ïoh ïa kane ka Scholarship kiba la leh bha shisha ha ka exam jong ka klas XII ruh bad ong ruh ba kane ka kung pisa ba la ai ka dei ka pisa kaba bun shisha kaban long ka jingairap bad jingkyrshan ïa ki khynnah, ka long kaba shisha ba ka long kaba eh ïa kito ki longiïng kiba dang duna ha ka ïoh ka kot ban kyrshan ïa ki khun ha ki jingpule kiba kham shalor, bad ong ba ai ba kane kan long ka kabu kaba kyrshan ïa ki, ha kajuh ka por u la ai ki jingsneng jingkraw ïa ki khynnah ba kin nang ïai kiew ha ka jingpule jong ki namar ki khynnah skul ki dei kita ki rishot jong ka jylla.
U la ong ruh ba ka sorkar ruh ka don ki policy ban kyntiew ïa ka pule puthi, ki khynnah ki dei ruh ban treishitom, ha kajuh ka por u kyntu ïa ki nonghikai ba kin shim khia ha ka jingai jinghikai ïa ki khynnah.
U la ai ka jingiaroh ïa ka company Star Cement kaba la don ka jingkut jingmut ban pulut da ki phew lak ban kyrshan bad la khmih lynti ba ka company kan sa lah ban ai jingiarap shuh shuh ïa ki khynnah.
“Ka Meghalaya kam da dei eh kata ka jylla kaba bun ki marpoh khyndew (resources) sa mynta ïa u dewiong ruh la khang ka jingdawa ka dang bun, kumta kadei kaei kaei kaba sngewtynnad ïa kane ka jingleh ka Star Cement kaba la long kum ka lad ban kyntiew ïa ka jingnang jingstad ha ki jaka ba kyndong" ong u bah Rapthap.
U la ai ruh ka jingiaroh ïa ki kam kiba bha ba la leh da ka company Star Cement kaba ym dei tang ha kaba kyntiew ïa ka jingnang jingstad hynrei ka jingnoh syniang kaba bun ha kiwei kiwei ki bynta ruh ruh ban kyntiew ïa ka district bad ka company ka lah ruh ban theh jingiarap bun kaba kham palat ban ïa kaei ba la buh.
U la kyntu ïa ka company ba kan sngewbha ban leh eiei ruh ha kaba ïadei bad ka khuid ka suba ha ka district, ban lum ïa ki plastik na ki surok, ki lynti syngkien khnang ba ka jaka, ka thaiñ kan itynnad kaba dei ruh kum shibynta ban ri khuid ïa ka mariang.
U Symbud kongsan, u Deputy Commissioner East Jaiñtia Hills District, u Abhilash Banarwal, IAS, u la ai khublei ïa u bah R.
Rapthap uba long u kongsan ha kane ka sngi, u ai khublei ïa ka company Star Cement bad ong ruh ba ka jingnang jingstad ka long kaba donkam bad ong ruh ba ki bor district ruh ki la ialeh katba lah ban kyntiew ïa ka jingnang jingstad, ïa ka koit ka khiah bad kiwei kiwei ki bynta, u la ïathuh ruh ba ki la don shiphew tylli ki skul hapoh ka district kiba la ioh ïa ka lad ban pynlong ïa ki smart classroom bad kane ka dei tang ka jingsdang, bad kin sa nang don shuh shuh ki skul ki ban ioh ïa kane ka smart classroom, u kyrpad ba lada don kano kano ka jingai jingmut ki dei ban pynsngew ha u Deputy Commissioner bad ha u bah R.
rapthap khang ban dup lah shuh shuh ban kyntiew ïa ka jingnang jingstad.
U Unit Head, jong ka company Star Cement, u Lammaiah Manjula, u ai ka jingkitbok kitrwiang ïa ki khynnah kiba ïoh ïa kane ka scholarship, u la ai khublei ruh ïa ka tnat CSR kaba la leh shibun ki kam ha kiba bun ki jaka, la ong ruh ba ka company lyngba ka tnat CSR kan sa nag leh shuh shuh shibun ki kam ban noh syniang ha ka imlang ka sahlang.
Ki shiphew ngut ki khynnah kiba la ïoh ïa ka khung pisa kaba T50000 (sanphew hajar) tyngka ki kynthup u Dwip Sahajee, u Kishor Das, ka Pooja Kumari Jha, kiba na Star Public School Lumshnong, ka Prosperity Pyrngap, u Roshan Kumar Jha, u Robinhood Pasi, ka Fenishia Nongtdu, u Kynsaiborme Bareh, u Lambokstar Jyrwa, kiba na Khliehriat Higher Secondary School bad u Donaldson Chyrmang, na holy cross Higher secondary school Umkiang.
Ki la don ruh haduh ar phew wei ngut ki khynnah kiba rung ha ka thup kaba ar kiba la ïoh ïa ka scholarshi kaba T30000 tyngka bad ki la don haduh ar phew san ngut kiba rung ha ka thup kaba lai, kiba ïoh ïa ka scholarship kaba T15000 tyngka marwei, nalor kine ki la don ruh 18 ngut ki khynnah kiba stad (Bright Students) kiba la jied na ki skul bapher bapher kiba na Shillong, na Jowai bad na Khliehriat.
Kiba ïa don lang ha kane ka prokram ki kynthup ruh u Joint Director-School Education and Literacy Jowai, uba dei ruh u Incharge DSEO Khliehriat, u bah Luckystar Lyngdoh, u Administrative jong ka company Star Cement, u Tejbir Singh, u Management Representative, u Devander.
K.
Bansal, u Principal Star Public School, u Dilip Kumar, ki khynnah skul, ki nonghikai bad ki Principal kiba na kiwei kiwei ki skul.
Ïa ka prokram la pynïaid da u Manager CSR Star Cement, u Kingsok.
K.
Borah, la pynbyrngia da ki jingshad bad ki jingrwai na ki khynnah skul.
Kumba ngi la ïatip lang baroh baka sorkar pdeng ka la phah ïaki jylla ka thaiñ shatei lam mihngi ban pynbeit noh ïa u pud u sam ha shwa ka jingdap ka ri India 75 snem ne kata ka Diamond Jubilee.
Kat kum ka jingbthah jong ka sorkar pdeng te ka sorkar Assam Meghalaya ruh i kumba kala shim khia ïa kane ka kam haka ba ki ar jylla ki la leit peit leit sorbe bad ïasoi ïaka Memorandum of Understanding haka 30th, April 2022 hapdeng u Chief Minister ka jylla Assam bad u Chief Minister ka jylla Meghalaya haka jingïadon lang u Amit Shah Union Home Minister ka sorkar India.
Kane ka jingïasoi ka long tang naka bynta ki hynriew tylli ki jaka kiba rit ba ria kiba don tang 36 square Kilometers napdeng ki hynñriew tylli.
Hynrei sngewsih ban ong, wat ïakane kaba la dep ïa pynbeit ruh dang mih shibun bah ki kynrum kynram naduh ki party liang pyrshah ka KHADC, ki sengbhalang, ki syiem ki sordar bad khamtam eh kito ki trai jaka kiba shah ktah shah pynhap sha Assam.
La don ruh wat kiba la pynkhreh ban file daka case sha Supreme Court jong ka ri India ym tip shuh tip shano kan poi.
Ka long kaei kaei kaba sngewsih ïaka ri bad ka jait bynriew jong ngi; ngi long nong India daka jingïasoi ka Federation of Khasi States jong ki 25 tylli ki Hima Khasi bad ka Indian Dominion haka 15th December, 1947 lyngba ka dulir kaba ki khot ka Instrument of Accession (IOA) bad ka Annexed Agreement (AA).
Kane ka pyni ba ngi la long lypa ki States ha shwa ba ngin ïasoh bad ka Indian Dominion haka jingshisha ladei ban pynshkem noh ïangi haduh mynta haka ne ka kyrteng Federation of Khasi States pynban la shu khynniat ïangi shaka kyrdan District hapoh jong ka jylla Assam.
Ym shuh tang kane haba thaw bad pynkha ïaki District Councils ka sorkar Assam kala pynkhlad jubor ïaka Raid Nangtung Kyrwang kaba tip paitbah kum ka Block-II bad ka Elaka Labang Nangphyllut Pangam Raliang Block-1 naka Hima Khasi Jaiñtia haka jaka ban don hapoh ka United Khasi & Jaiñtia Hills District Council bad pynhap noh sha United Cachar & Mikirs Hills District (Karbi Anglong mynta) haka 13th April, 1951.
Da kumta ngi hap pat ban ïaleh ïala ka jong ka jylla.
Wat haba ngi la ïoh ïala ka jong ka jylla ruh ngi dang shah pynbieij ha u Garo U Capt.
Williamson Sangma bad pdiang ïaka jylla kaba khlem u pud u sam.
Kane ka dei kawei naki daw bah daw san kaba pynlong ïaki hajar hajar ngut ki paradoh parasnam jong ngi kiba don shaki thaiñ khappud ban mad ïaka jynjar ka sohsat mynta la palad sanphew tylli ki snem.
Tang shu ïohsngew ïaka khubor pynbeit pud, ki pait nongshong shnong kiba don ha shi lynter khappud Meghalaya Assam ki la khih win daka jingkhmih lynti bakane ka jingpynheit pud kan urlong noh.
Kila pynlong jingïalang khah khah ban pynsngew thuh ïaki paitbah nongshong shnong halor ka nongrim kahok bad ka jingkwah jingthrang ban don shapoh Meghalaya khamtam sha ki lai jaka kiba heh ba bun pait bad kiba jur bha ka jingïakyn-ad kum ka Langpih Block-I bad Block-II.
Pynban sdang mih ka jingkhoh reh baki ar sorkar Meghalaya Assam ki ong ba ïa kine ki jaka yn leh kham hadien bad pynhap ïaki ha kata ka Phase-II.
