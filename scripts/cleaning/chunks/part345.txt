Kumta ïa une u surok la dep ban siang rong tang shisien ha ka por ba long MLA bad kum u Minister PWD jong ka Sorkar Jylla kata u (L) Kyrmen Susngi hynrei haduh mynta ïa u ne u surok ym shym la ïoh wat tang shisien ruh ïa ka jingmaramot (repairing).
Kum ki nongshong shnong kiba shong basah ha kane ka dong ka thaiñ kila mad shibun ki jingeh jingshitom ha ka leit ka wan ka kit ka bah namar ka jingsniew palat pud jong u ne u surok ba dap tang ki thliew ki krem naduh na ka shnong Shilliang Myntang kaba jngai 23 Km haduh ban da poi ha ka shnong Nartiang u surok u ba pynïasoh shaduh ka shnong Khanduli.
Shuh shuh halor kane kum ki nongshong shnong ki dap da ka jingdiaw mynsiem ba ka Sorkar ka khlem phai khmat shuh sha une u surok namar lyngba une u surok ba la pynïasoh bun tylli ki shnong ban poi sha Hospital (PHC) kaba don ha ka shnong Nartiang kham tam eh ïa ki longkmie kiba armet ban leit shah sumar bad kumjuh ïa kiba leit shim dawai na ki jaka sumar.
Kane ka jingsniew u surok kaba buh jingeh ïa ki paitbah kiba leit donkam sha Police Station kaba don ha shnong Nartiang haba ïadei bad ki kam jong ka aiñ, bad nalor kata ïa ki khynnah skul kiba leit pule ha ki skul kiba don ha ka shnong Nartiang, Ummulong, Jowai wat shaduh ka Nongbah Shillong bad kiwei kiwei ki jaka kiba hap ban ïaid lyngba une u surok.
Ym tang katta hynrei wat ïa ki nongrep kiba leit siew leit tda ban kit ïa ki mar rep jong ki kum u sying, u synrai, u synsar bad kiwei kiwei ki mar rep wat ban poi ha ka ïew kaba don ha ka shnong Nartiang wat ban poi shaduh ka ïew Pynsing kaba doh ha ka shnong Wahiajer, Ummulong kum kawei na ki ïew kaba heh tam hapoh Ri-Lum Jaiñtia.
Halor kane ka jingeh ba ki paitbah jong kitei ki shnong ki ïa kynduh ban ïaid lynti na utei u surok, kila dawa jur bad kyrpad ïa ka sorkar ba kan phai khmat sha une u surok uba la jot rathai khlem da don shuh ki nongpeit nongïarap, kila pynsngew ruh ba kum ki paitbah jong kane ka thain ki don ka hok ban ïoh ïa u surok uba bha kumba ïoh lem kiwei ki nongshong shnong jong ka jylla, la pynkut katei ka kyrwoh ba la phah.
Nongpoh, Nailur 05 : Kumba ju rakhe man la u snem ïaka sngi burom ki nonghikai ïa kaba la ju rakhe haka 5 tarik Nailur kaba dei ruh ka sngikha jong u khraw pyrkhat ka Ri ba dei ruh u President barim ka Ri India u Dr.
Sarvepalli Radhakrishnan, ka ophis jong ka District School Education Officer bad Sub-Divisional School Education Officer mynta ka sngi hapdeng ka jingiphuh iphieng kila rakhe ïaka sngi burom ki nonghikai (Teachers’ Day) kaba 61 ha District Library ha Nongpoh ban ai ka jingïaroh ïaki nonghikai halor u synñiang u bynhei ban kyntiew ïaki samla pule bad ka jingnang jingstad khamtam ban pynwandur ïaki samla pule.
Ïa katei ka jingïalang la wan ban shim bynta da u Bah Mayral Born Syiem MLA ka Nongpoh kum u kongsan haka jingdonlang u Bah Sosthenes Sohtun MLA ka Jirang bad u Bah George B Lyngdoh kum ki symbud kongsan haka jingdonlang ka kong VA Hynniewta ADC, kong Paidolyne L Nonglait DSEO bad kiwei kiwei ki riew rangbah bad ki ophisar ryngkat ki khynnah skul bad nonghikai.
Ha katei ka jingrakhe la sam ruh ïaki khusnam sha ki nonghikai haka district kiba la shah jied halor u synñiang ba kila noh sha ka pule ka puthi bad khamtam ban kyntiew ïaka jingnang jingstad ba kynthup ïaka Kong Glenise Iawphñiaw napdeng ki nonghikai Lower Primary School kaba dei ruh ka Head Teacher jong ka St.
Peter’s RCLP School Nongsder, ka kong N Violinda Shabong kaba la shah jied haka kyrdan Upper Primary School kaba dei ka nonghikai jong ka RBP Higher Secondary School, katba haka Secondary Level la ioh da ka Bahunshisha Lyngskor kaba dei ka Assistant Teacher jong ka Nehru Memorial Secondary School Umsning.
La sam ruh ïaka khusnam Best Scout Master bala ioh da u KJ Peter Assistant Teacher jong ka Don Bosco Higher Secondary School, Byrnihat bad Best Guide Captain bala ioh da ka Rasna Kharwanlang Assistant Teacher jong ka Don Bosco Higher Secondary School, Byrnihat.
Nalor kitei ki nonghikai naka liang ka ophis u DSEO bad SDSEO kala sam ruh ïaki khusnam sha ki samla pule kiba la warah ka nam bad burom ïaka district ba kynthup ïaka samla Lañiewkyrpang Nongrum kaba la ioh haka kyrdan ba 8 jong ka top 20 haka eksamin SSLC, Sohan Thapa u ba la ioh ïaka kyrdan ba 15 haka SSLC naka skul New Era Scondary School, Silbester Shadap u ba la ioh haka kyrdan ba 9 jong ka top 10 haka eksamin HSSLC.
Khliehriat, Nailur 05 : Ka East Jaiñtia Hills District ha kane ka sngi Nyngkong ka la snohkti lang bad ka Ri baroh kawei ban rakhe ïa ka sngi kyrpang ki nonghikai ha kaba u myntri ka sorkar jylla, u bah Kyrmen Shylla u la long kum u kongsan bad u Deputy Commissioner East Jaiñtia Hills District, u Abhilash Banarwal, IAS kum u symbud kongsan.
Haba kren kum u kongsan, u bah Kyrmen Shylla, u la ai ka jingkublei ba kyrpang ïa u Deputy Commissioner, ïa ki heh sorkar jong ka tnat ka pule puthi jong ka district, ïa ki Principal, ki Head master bad ïa baroh ki nonghikai bad ong ruh ba ki nonghikai ki dei kiba don ka bynta kaba kongsan kiba noh syniang shikatdei eh ha ka imlang ka sahlang bad ha ka ri hi baroh kawei, ki dei ruh kiba treishitom bha met bad mynsiem.
U Symbud kingsan, u Deputy Commissioner, u pynkynmaw ba ïa kane ka sngi burom iia ki nonghikai la jied ban pynlong ha kaba kum kane ka sngi kaba dei ka sngikha jong u Dr Sarvepalli.
Radhakrishnan bad ong ruh ba ki nonghikai ki don ka bynta kaba ha khmat eh ha ka imlang ka sahlang bad ka kam nonghikai ka dei ka kam kaba donburom ha kaba ka imlang ka sahlang ruh ka ju phai khmat sha ki nonghikai ba kin ai ïa kaba bha tam bad u ai ruh ka jingiaroh ïa ka jingnoh syniang ki nonghikai ha ka imlang ka sahlang.
Kiba la ai jingkren ki kynthup ruh ka SDSEO Khliehriat, ka kong Perina Dkhar, u DSEO Khliehriat, u bah L.
S.
Lyngdoh, ka nonghikai kaba na Tluh Secondary School, ka kong Tasiana Kympat, B.
A(Hons) B.
Ed, kaba la ioh khur ruh ïa ka khusnam ‘District Award’ ha kane ka sngi.
Ha kane ka sngi, u bah Kyrmen Shylla, u la ai ïa ki khusnam sah kito ki nonghikai kiba kynthup ka kong Tasiana Kympat, kaba na Tluh Secondary School, ka kong Draitis Paslein, ka nonghikai jong ka Pala Upper Primary School, ka kong Rufina Kyndait, ka nonghikai jong ka Dkhiah Government L.
P.
U Deputy Commissioner, u la ai ïa ki khusnam sha u bah Mondaystar Nongtdu, uba dei u nonghikai jong ka Sutnga Government U.
P School, Sutnga, uba la ioh ïa ka nam kum u Best District Scout Master bad kumjuh ruh ïa ka khusnam Best Guide Captain la ai ïa ka Laxmi Sarkar, kaba dei ka nonghikai jong ka Star Public School, Lumshnong.
Kiba la ïa don ryngkat ki kynthup u BMC Saipung Block, u bah O.
Sumer, ka BMC Wapung Block, ka kong T.
R.
Challam, u Sub-Inspector of Schools, Khliehriat, u bah S.
Gympad bad u Principal Jaintia Eastern College, u Dr P.
Nongtdu.
Shillong, Nailur 05 : U Myntri ka tnad C&RD ka sorkar jylla Bah Hamlet Dohling ha ka sngi Nyngkong u la buh ïa u mawnongrim na ka bynta ban tei noh ïa ka ophis ba thymmai jong ka Mylliem Block ha 5Mer, Upper Shillong.
Haba kren ha ka jingïalang, u Myntri u la ong ba ki ophis Block ki long kum ka jingkieng kaba pynïasoh ïa ka sorkar bad ki paidbah, bad dei na kane ka daw ba ka sorkar ka kwah ban pynbha bad pynjanai shuh shuh ïa ka jingtreikam jong kitei ki ophis.
“Ka sorkar ka la mang haduh 120 klur tyngka na ka bynta ban tei thymmai haduh 40 tylli ki ophis treikam jong ki C&RD Block ha ka jingmang kaba 3 klur tyngka kawei," ong u Myntri.
La ïathuh ruh ba ka sorkar ka la dep ruh ban shna pyndep haduh 6 tylli ki Ophis Block.
U Myntri u la ai ruh ka jingïaroh ïa ka jingtrei borbah jong ka Mylliem Block na ka bynta ka jinglah ban pyntrei hok ïa ki skim la ka long kiba dei na ka sorkar pdeng ne wat haduh ki skim jong ka sorkar jylla.
Ka la don ruh ka jingai khublei khatduh ïa u Bah PT Passah BDO ka Mylliem uba la shakri ïa ka Mylliem Block la kumba 9 snem kynthih.
Ha kajuh ka sngi la pdiang burom pat ïa u Bah Andrew Myrthong kum u BDO ba thymmai.
Jowai, Nailur 05: Ka ophis jong ka District School Education Officer, West Jaiñtia Hills District mynta ka sngi kala kynmaw burom ïaki sngi ba kyrpang jong ki nonghikai ne ka (Teachers’ Day) ïa kaba la pynlong ha Tpep-Pale Auditorium Hall Jowai.
Ïa ka jingïalang la pynïaid da ka kong C.
Lyngdoh, Sub Inspector of Sub-Divisional School Education Officer, West Jaiñtia Hills District bad la ka jingkren pdiang sngewbha sha baroh ki nongwan sha kane ka prokram da ka kong A.
Syiem, DSEO, West Jaiñtia Hills, ha ka jingïadonlang u kongsan ma Wailadmiki Shylla (MLA), ka kong DD Syngai MCS, ADC West Jaintia i symbud Kongsan, ki Principal jong ki skul bapher bapher ki nonghikai bad ki khynnah skul ka nongbah Jowai.
Ha kane ka sngi la don ruh ka jingpynkup burom ïa ki nonghikai bad ruh ïa ki Scout & Guide Master ha ka juh ka por kiba long ruh ki nonghikai hapoh West Jaiñtia Hills District.
Ha ka kyrdan Secondary Level la pynkup burom ïa u Hubert Thyrniang M.
Sc (Physic) Assistant Teacher, Government Girls Higher Secondary School, Jowai, ha ka Upper Primary Level la ai khusnam ïa ka Fabriously Suchiang B.
A, Trained, Headmistress Shangpung Government U.
P School, ha ka Lower Primary Level la pynkup burom ïa u Beyond Lanong M.
A (Political), Head Teacher Sohkha Shnong L.
P School ba la ia khusnam ruh sha u Teilang Rymbai A/T Achiver Secondary School, Ummulong bad ïa ka Rosie Bang, Ranger Leader Thomas Jones Synod College Jowai.
Haba ai jingkren na ka liang u kongsan ula pynsngew shaphang ki kam ba ki nonghikai kiba synñiang sha ki khynnah bad ki samla pule, ula ong ba ki nonghikai ki long ha ka juh ka por ki nongsneng nongkraw ki paralok kiba ïajan eh bad ki khynnah skul.
U ma Shylla ula pynkynmaw halor ka jingtrei shitom jong ki nonghikai ha kine ki ar snem bala dep na ka daw ka jingwan lyngshop ka khlam Covid-19, ha kaba ki nonghikai kila hap ban ai jinghikai sha ki khynnah lyngba ka online Class kaba la ïapher bak lybak ïa ka rukom ai jinghikai kaba baroh shi katta, hynrei wat lada ka long kaba eh hynrei baroh ki nonghikai ki la trei shitom ban pyndep ïa la ka jong ka kamram.
Ha kane ka sngi leh burom ïa ki nonghikai la pynshongkun shuh shuh da ka jingïashim bynta ki khynnah skul ha ki jingrwai, ki jingshad bad kiwei de.
Shillong, Nailur 5 : U Symbud Myntri Rangbah ka jylla ubah Prestone Tynsong u la ong ba yn pynshitom kat kum ka aiñ lada dei shisha ba ïa ka jaka ha Maxwelton Estate la pyndonkam da ki poi ei.
U la ong kane ka kam ka hap ha ka jingpeit jong ka Deputy Commissioner (Revenue) kumta ka DC Revenue kan leh ïa kaba donkam lada ka lap ba ki don ki poi ei kiba sah ne pyndonkam ïa katei ka jaka.
Ha ka 1 tarik mynta u bnai ki nongïalam jongka KSU ki la leit ïakynduh bad dawa na ka DC, East Khasi Hills ba kan weng noh mardor ïakitei ki poi ei kiba sah ha katei ka jaka ha Maxwelton Estate kaba don kumba 9 acre bad ka hap hapoh u pud u sam ka Dorbar Shong Kenches Trace Oxford Rilbong.
Ha ka shithi ba la ai sha ka DC ka KSU ka la pynpaw ba ka kyrpad ïa ka DC ban weng noh ïakitei ki poi ei kiba sah beaiñ ha katei ka jaka kiba la thaw jingkulmar bha bad leh ïa kiba bun ki kam runar kiba pynshongsyier ïa ka shnong ka thaw bad ka imlang ka sahlang.
Ka KSU ka la pynpaw ruh ba kitei ki poi ei ki sah ha katei ka jaka khlem da ïoh jingbit na ka Dorbar Shnong.
Ki la shu wan buhai shnong beaiñ hi ha katei ka jaka khlem da ïoh jingbit nangno nangno ruh.
Ki la shna ïing trep plastic bad ym don ki jaka wat tang ki paiñkhana ruh bad baroh ki jaboh jabaiñ ki tuid lut sha ka wah duid bad kane ka la wanrah bun jait ki jingpang ha katei ka thaiñ.
Nalor kata kine ki poi ei ki ri ruh ïa ki masi bad kiwei kiwei ki jingri ha katei ka jaka kaba long beaiñ namar ka dang hap hapoh ka Shillong Municipal Board bad kane long kum ka jingpynkheiñ ïaka Meghalaya Municipal Act.
Ka KSU ka la pynpaw ba wat hadien ba la ïoh jingtip ki bor synshar kim shym la leh ei ei namar ha shwa kane ka KSU kala dep ujor sha ka Shillong Municipal Board.
La ong ba kane ka jaka mynta ka la kylla kum ka ktem jong ki kam awria, ki kam runar.
La bun ki jingjia kiba la jia ha katei ka jaka ba la leh da kine ki poi ei.
Ka long ka jaka jong ki kam dakaid, ki kam khaïi tuh, drok, ka ktem ki nongtuh nonglute bad ka la buh ïa ka ïaid ka ïeng ki kynthei khynnah ha ka jingma kaba khraw.
Shillong, Nailur 05 : Ka MLA jong ka Shillong East, Dr.
M Ampareen Lyngdoh ka la ong ba dei ban pynduh noh ïa ka mynsiem buit politik haba sam ïa kino kino ki jingïarap sha ki nong shong shnong khnang ban pyntikna ba kiba dei hok ki dei beit ban ïoh kampher la ki kyrshan ne kim kyrshan ruh.
Ïa kane ka Dr.
Ampareen ka la kren ha ka jingïalang ba la lum da ka Dr.
Jasmine Lyngdoh ha Nongrah ha shwa ban sam ïa ki tin sop ïing sha ki 34 tylli ki longiing kiba ka ïingsah jong ki ka la jot bad jaw lut khlem don ba ïarap lem.
“Haba ki nongïalam ki ithuh tang ïa kito ki longiing ba kyrshan ïa ki kumta ki bym kyrshan kim ïoh shuh ïa kitei ki jingïarap la ïoh tang kito kiba kyrshan.
Ha ka por elekshon ka pisa ruh ki ïoh bad hadien ka elekshon ruh ki jingmyntoi baroh ki ïoh lut ma ki.
Kumta nga ai jingmut ïa i Dr.
Jasmine ba na bynta ka jingmyntoi jong ki nongshong shnong wat ïaid politik than.
Namar hadien ba la kut ka elekshon dei ban khylliap noh ka lama bad sharai ïa ki nongshong shnong baroh," ka la ong.
Katei ka nongmihkhmat kaba la jop haduh saw sien lynter ka la ong ruh ba kam pher la kitei kiba ïoh jingïarap ki kyrshan ne kim kyrshan ha ka por elekshon hynrei dei ban pyndep ïa ka kamram ban ïarap ïa ki.
Ka ong ruh ba bunsien ki paidbah ki ïohi nongmihkhmat tang ha shwa ka elekshon hynrei baroh ki snem shaei ki jah ym tip.
Na ka liang ka Dr.
Jasmine kaba dei ruh ka kyrtong jong ka NPP na Nongthymmai, ka la ïathuh ba ki don bun bha ki longiing kiba duk hynrei mynta ki hap ban ai lang mar khyndiat khyndiat ïa kitei ki tin sop ba ki pynïoh lyngba ka skim Chief Minister Housing Assistance Programme.
“Haba ym biang ki jaka sah ne ka iing ka sem, ka ktah wat ïa ka koit ka khiah bad buh jingeh ruh wat ha ka kamai kajih.
Kumta da ka jingïohi jngai jong ka sorkar NPP ngi lah ban ai ka jingdonkam kaba kongsan tam na ka bynta kito kiba dei hok," ka la ong.
Ka la pynshai ruh ba ha katei ka training centre, shen kin sdang noh ïa ka jingai jinghikai ïa ki samla halor ka phang, ‘Kane ka jaka ba ngi plie mynta ka sngi kadei ban ai jinghikai ïa ki khynnah samla na ka bynta kito kiba kwah ban pyntbit ha kam pynbhabriew ba ju leh ha ki por ba don ki jingïathoh shongkurim nalor kiwei kiwei ki jinghikai.
Ka la pyntip ruh ba ynda la dep kin sa ïoh ruh wat ïa ki tiar ba kin lah ban sdang ïa ka kam.
Katei ka kyrtong kaba dei ruh ka para jong ka Dr.
Ampareen ka la pyntip ba hadien kane kin sa ai jinghikai ruh na ka bynta ki samla ban pyntbit wat ban shet jingshet lane ha ki lain bapher bapher.
U Kongsan ha ka jingkren u la ai ka jingïaroh kaba khraw ïa katei ka rukom treikam jong ka Dr.
Jasmine kaba watla kam pat long ka nongmihkhmat hynrei ka la lah pat ban leh haduh kattei la ka long ban ai jingïarap da ki tin haduh ka training centre na ka bynta ki samla.
U la ong ruh ba kitei ki tin ba ki ïoh ruh ki dei kiba bha na kiba bha tam kiba kiwei ki nongmih khmat kim ju sam satia kum kitei.
La ïoh ruh ka jingkren na u Bah Fantin, MDC uba la pynpawlang ïa ka jing sngewkmen ba katei ka kyrtong jong ka NPP dalade hi ka mih shakhmat ban ïakhun na ka bynta ki duk ki suk bad ruh ban plie lad ïa ki samla ba kin pyntbit ïalade ha ki kam kiba lah ban ai jingim ïa ki hadien.
Nalor ki nongïalam ka NPP Nongthymmai Block la donlang ruh ha kane ka sngi naduh ki nongïalam jong ka National People’s Youth Front bad kiwei kiwei.
Shillong, Nailur 05: Ha ka sngi kyrpang jong ki nonghikai kaba rakhe ha kylleng ka ri, u Myntri Rangbah Duh, u Narendra Modi u la pynbna ïa ka skhim ba thymmai, ïa kaba yn tip kum ka ka PM SHRI Schools (PM ScHools for Rising India).
Katkum ka kywroh ba la pynmih da ka PIB, kane ka dei ka skhim kaba thymmai kaba bei tyngka da ka Sorkar Pdeng ban kyntiew bad pynbha ïa palat 14500 tylli ki skul ha kylleng ka ri da kaba pynkhlaiñ ia ki skul kiba la don lypa napdeng kito kiba pynïaid da ka Sorkar Pdeng, ka Sorkar Jylla bad ki bor Shnong.
Ki skul PM SHRI kin pyni ïa baroh ki bynta ka National Education Policy 2020 bad kin long ki skul kiba ai nuksa ïa kiwei kiwei ki skul kiba don hajan jong ki.
Ka rukom ai jinghikai ha kine ki skul kan long kaba buh nongrim ha ka jingleh experiment, kaba pura, kaba ïasoh, kaba pyndonkam da ki jinglehkai (khamtam ha ki klas ba rit), kaba pynshlur ïa ka jingbuh jingkylli ki khynnah, kaba peit bniah ïa ka jingïoh jingnang jingstad, kaba laitluid bad kaba sngewtynnad.
Nongpoh, Naitung 02: Khlem da kheiñ ïa ki MLA ba don ha ka sorkar ne ha ki liang pyrshah bad halor ka jinglong jingman hapoh ka tnad pule puthi ha ka jylla, uwei u riew rangbah na Ri Bhoi District da ka jingsngewkhia kaba jur u la mih shakhmat ban ther tyngeh ïa ki 60 ngut ki MLA hapoh ka jylla halor ka jingbym shim khia ïa ka tnad pule puthi hapoh ka jylla.
U Bah Cleophast Thre Nongrum u dei u nongshnong shnong na ka shnong Umdaprangi ha Ri-Bhoi District bad kum uwei u riew rangbah na Ri Bhoi u la mih shakhmat ban kren halor ka jinglong jingman jong ka tnad pule puthi, ka dei ka jingsngewkhia jong u halor ki jingeh bad ki jingshah khñiot beiñ ki Nonghikai hapoh ka jylla ba ka sorkar bad wat ki Nongmihkhmat ki buh sha kyndong ïa ka tnad pule puthi.
Haba ïa kren mynta ka sngi bad ki Nongthoh Khubor ha Ri Bhoi, u Bah Cleophast Thre Nongrum, u la ong ba kum u riew rangbah um banse ban mih shakhmat na ka bynta ban kren ïa ka jingeh ki nonghikai bad ka jinglong jingman ka tnad pule puthi bad baroh kine ki wan jia ka dei namar ba ki 60 ngut ki MLA hapoh ka ïing Dobrar Thaw aiñ ka jylla ki don ka jingiohi jngai kumno ban kyntiew ïa ka pule ka puthi, kaba dei kawei na ‘Karkhana’ ban saiñdur ïa ka jylla hi baroh kawei.
U la kynthoh ruh ym tang ki MLA kiba ym don ha ka bor synshar, hynrei wat kito kiba don ha ka bor synshar ruh ki kheiñ sting ia ka tnad pule puthi ba ki tip ba kane ka tnad pule puthi kam don pisa kumba long ha kiwei kiwei ki tnad (Department) ba bun pisa bad dei namar kane ka daw ka tnad pule puthi ka hiar bad khamtam kaba sngewsih ban iohi ba ki Nonghikai kaba ngi khmih lynti kin ai jingnang jingstad ïa ki khynnah ki hap ban mih madan ban dawa ïa la ka hok kumba la jia hapoh kane ka jylla.
“Haba kren kyllum hapoh ka tnad pule puthi, naduh ki nonghikai Adhoc, SSA, Deficit bad kiwei kiwei ki nonghikai ki la shah khñiot beiñ shisha ha ka sorkar bad kumno ngin khmih lynti ba ki ai ïa kata ka jingnang jingstad kaba paka ïa ki khynnah haba ka bainong kaba ki trei ki shah set da ki bnai bad na ka bynta ban dawa ïa la ka hok kim banse ban ieh ïa ka skul bad ki khynnah bad ban mih sha madan ban dawa ïa ka hok na ka sorkar" ong u Bah Nongrum.
U la ong ruh ba ka long ka jinglehraiñ ia ka jylla ba ki nonghikai kiba ngu ju tip ba ki long kita ki nongtei ïa ka imlang ka sahlang bad kiba ngi ñiew burom ïa ka kam kaba ki trei kum kita ki nonghikai kiba kyntiew ïa ka pule puthi bad ka jingnang jingstad bad khlem da tip shuh ïa ka burom kaba ki don ki la hap ban mih sha madan kum ki ksew, ki sñiang bad ki mrad ban thiah ha ki lynti ki syngkien tang na ka daw ba ki dawa ïa ka la hok ba ka sorkar ka kheiñ dew thala ïa ka kam kaba ki trei ban wan rah jingshai hapoh ka jylla.
U la kren ruh ym tang ba ki nonghikai ki shah leh beiñ ha ka sorkar bad lada phai halor ka jinglong jingman ki skul pule ruh bun ki long kum ki sem masi ne ki sem mrad kim biang ki kamra klas, ki jingdonkam jong ki khynnah bad kumno ngin lah ban ong ba ngin kyntiew ïa ka pule ka puthi haba ka sorkar ka buh sha kyndong ïa ka tnad pule puthi.
U la kren ruh wat ha ka por election ba ki nonghikai kiba hap ban pynleit jingmut ha ka kam hikai skul, ka sorkar khlem da burom bad ka phah ban leit ‘Election Duty’ bad kane ka dei kaba ngim lah ban pdiang bad kum ki noinghikai ki dei ban ioh ïa ka por kaba janai ban ai ïa ka por na ka bynta ki khynnah skul bad ym ha kiwei pat ki kam.
Namarkata, u la ong ba kane ka jingshah khñiot beiñ ki nonghikai bad ka jingbuh ka sorkar ïa ka tnad pule puthi sha kyndong ka la dei ka por ba ym tang ki nonghikai kin mih ban pyrshah, hynrei la dei ban mih ban ïa pyrshah naduh ki khun ki kti bad ki paidbah ka jylla hi baroh kawei khnang ba kum ki nonghikai kin ioh ïa la ka hok bad khamtam ngi donkam ban kyntiew ïa ka pule ka puthi bad lada ym don ki nonghikai kiba ai jingnang jingstad shaei kan poi ka lawei jong ka jylla, u la bynrap.
Shillong, Nailur 05 : Ka Nongïalam jong ki MLA Congress ba shah sospon, Dr.
Ampareen Lyngdoh ha ka sngi Nyngkong ka la ong ka sorkar kadei ban pynshai lut phar ha kane ka Dorbar Synrai kaban long shen halor ki ishu kiba dang sahteng haduh mynta.
Haba kren bad u Mawphor, katei ka nongmihkhmat jong ka Shillong East ka la ong ba ki don bun ki ishu kiba dang sahteng haduh mynta kata naduh ka ishu ILP, Ktien Khasi bad Garo, nangta ka ishu pynbeit pud nalor kiwei kiwei kiba ka sorkar ka dang hap ban pynshai.
“Kine ki dei kita ki ishu kiba ka sorkar jylla ka hap ban ai ka jingpynshai namar kane kadei ka Dorbar kaba khatduh shwa ba ngin mih madan sha ka elekshon," ka la ong.
Katei ka nongmihkhmat kaba la jop haduh saw sien ïa ka elekshon MLA ka la ong ruh ba nalade hi kam da don eh shibun ki jingkylli ban rah ha katei ka Dorbar hynrei kan bynrap ne ïarap pat ïa kiba para dkhot haba don ki mat kiba donkam ban ïatai.
Da kaba pynpaw ba haduh mynta ki dang dei ki MLA ba shah sospon ha ka Congress kiba khlem pat noh sha kano ka liang seng saiñpyrthei, ka la ong pat ba kin ïarap ïa ka sorkar ban buh ryntih ïa ki mat ba donkam ban ïatai ha katei ka Dorbar.
“Ngi donkam ïa ki jingtip kiba shai kum ïa ki ishu kiba don ha nongbah Shillong la ka long naduh ki nongdie madan, ka ishu Them-Iewmawlong, ka jingplie ïa ka lynti ban poi sha ka jaka ieng ki bos ki dei ki ishu kiba donkam bha.
Nga ngeit ruh ba kin don katto katne ki bynta kiba kane ka sorkar kam pat lah ban pynkhreh haban da kut, hynrei ngi donkam pat ban peit hangno ki don bad kumno ki long kita ki ishu kiba ngi kum ki nongshong shnong ngi donkam ban tip," la bynrap shuh shuh katei ka nongmihkhmat.
Ka Dr.
Ampareen ka ong ruh ba kane kadei ruh ka bynta ba ka sorkar kan shim kabu ïa kane ka sien shong Dorbar kaba khatduh ha ki saw san sngi da kaba pyndonkam bha ïa ka kabu ksiar ba ka la ai ïalade ban pynshai lut ïa ki ishu kiba don.
Lah ban kdew hangne, ki san ngut ki MLA ba shah sospon ha ka Congress hadien ba ki leit ban kyrshan noh ïa ka sorkar MDA ki kynthup naduh ka Dr.
Ampareen, Bah Mayralborn Syiem, Bah PT Sawkmie, Bah Kimfa S Marbaniang bad Bah Mohendro Rapsang.
Shillong, Nailur 5 : Ki kam u Bernard N Marak bad ki kam u Assistant Inspector General of Police (AIGP) A u bah G.
K Iangrai ki ïapher bak ly bak, ong u Symbud Myntri Rangbah bah Prestone Tynsong.
U la ong kumne kum ka jingkynthoh pyrshah ïa kaei kaba ka BJP ka dawa ba dei ban weng kam noh ïa une u AIGP ruh uba donkti ban pyndonkam bakla haduh 29 tylli ki kali khnang ban ïoh shimti tohkit da ka CBI.
Ka BJP ka la kynnoh ba ka sorkar ka la kynton ki jingpynngat kyndon ïa u Bernard ban pynkut ïa ka saiñ pyrthei jongu hynrei ïa une u AIGP pat ka khlem leh ei ei.
U bah Prestone u la ong “ Ki kam bad jingleh jong u Bernard bad ki kam bad jingleh jongu Iangrai ki ïapher bak ly bak bad ka Committee kaba tohkit halor kane ka kam la dep thung hi ruh da ka tnad pulit.
“Kumta halor kane ka kam jong u Iangrai to ngin ïa ap haduh ban da ioh ïaka kaiphod na ka committe bad hadien kata yn sa leh ia kaei kaba dei ban leh.
Ki kam u Bernard kim dei ki jingpyndonkam bakla ïa ka pisa ne kali ki dei da kiwei ki kam beaiñ ba la lap tyngkreiñ da ki bor ka aiñ" ong u Symbud Myntri Rangbah.
Ka ktien synrop: Hadien ba la pyrshang ban tih bad kynshew ki ktien lyngba ka tynrai meiktien (etymology) la sngew dei ban khmih ïa kiwei kiwei pat ki snap thoh synropktien ki ba kynrei bad don haba kren ïa ka ktien Khasi.
Ki rukom kren bad thoh ktien Khasi ki ba kham pher bad lehse ki stad saiñktien ki dang dei ban bishar bniah namar ba ki dei ki snap paka jong ka ktien bad rukom kren Khasi.
Katto katne ki ktien ba la shem ba ki ïai ban ktien bad ba kdew palat liam ban sngew ka borkynsan shaphang kano kano ka ktien lyngba ki tiensynrop ki ba snoh da -ly-, -la-, -na-, -pa-, -re-, -shi- ki long kumne harum:ar-la-ar: ka ba ïai ban ktien ban kheiñ lang hajuh.
pateng-la-pateng: ka ba lah ïai ban ktien ïa ka ba dang jlan ki snem ki ryta.
Kylli-la-kylli: ka ba ïai ban ktien ban tohkit.
Kylla-la-kylla: ka ba ïai ban ktien ban pynpher.
bak-ly-bak: ka ba lah palat liam ka jingïapher.
daiñ-ly-daiñ: ka ba lah palat liam ka jingheh jingïar.
dar-ly-dar: ka ba lah palat liam ka jingplie.
doi-ly-doi: ka ba lah ïai ban ktien ïa ka jingsdien rynjup ka mar ba sting.
dui-ly-dui: ka ba lah ïai ban ktien ïa ka jingsdien rynjup ka mar ba kham khia.
ngai-ly-ngai: ka ba lah ïai ban ktien ïa ka ba ïohthiah ne ka ba tuid ne ka ba ïar.
ngit-ly-ngit: ka ba lah ïai ban ktien ïa lah palat liam ka jingbun ne kynrei.
hin-ly-hin: ka ba lah ïai ban ktien ïa ka ba tuid.
jai-ly-jai: ka ba lah ïai ban ktien ïa ka ba hun mynsiem.
tar-ly-tar: ka ba lah ïai ban ktien ïa ka ba thiah ïap lyngkrang ha madan.
tem-ly-tem: ka ba lah ïai ban ktien ïa ka ba jrong ka lynter haba par artat ha ryngkew.
ter-ly-ter: ka ba lah ïai ban ktien ïa ka ba lah palat liam ka jingjlan.
wai-ly-wai: ka ba lah ïai ban ktien ïa ka ba byllai ka jinglum paid.
woi-ly-woi: ka ba ïai ban ktien ha ba lum paidbah ha ka jylli barit.
laiphew-na-ar: ka ba ïai ban ktien ban khate ka ba bud ryngkhi na ka ba ha shwa.
bin-pa-bin: ka ba lah ïai ban ktien ïa ka ba jied sani.
khyndiat-pa-khyndiat: ka ba lah ïai ban ktien ïa ka ba ïaineh bad ïaishah ha ka kam.
mian-pa-mian: ka ba iai ban ktien ban leh jem bad suki jai.
tiak-pa-tiak: ka ba lah ïai ban ktien ïa ka ba bniah ïa ka kam.
suki-pa-suki: ka ba lah ïai ban ktien ïa ka ba ïaishah ban leh jai jai khlem kyrkieh.
kaei-re-kaei: ka ba lah ïai ban ktien ïa ka ba tohkit bniah.
kumno-re-kumno: ka ba lah ïai ban ktien ïa ka ba suba jur.
liak-shi-liak: ka ba lah ïai ban ktien ïa ka ba mih khmat bad ïai mih bunsien.
peit-shi-peit: ka ba lah ïai ban ktien ïa ka ba peit bad ïai peit bunsien.
sngap-shi-sngap: ka ba lah ïai ban ktien ïa ka ba ïaineh ban shahshkor khlem laplah.
shah-shi-shah: ka ba lah ïai ban ktien ïa ka ba ïai shah khlem ujor.
kren-shi-kren: ka ba lah ïai ban ktien ïa kajuh-shi-kajuh.
thok-shi-thok: ka ba lah ïai ban ktien ïa ka ba shukor ne lamler lynter.
hiar-shi-hiar: ka ba lah ïai ban ktien ïa ka ba ïai ïaid ban noh sha rum.
kiew-shi-kiew: ka ba lah ïai ban ktien ïa ka ba ïai khie rasong ban ïaid shaphrang.
Kam long ka ba biang ban ñiew na ki dak namar ba ki dakthoh (alphabet) dei ki ba la shim kylliang na ki dak Roman ba la buhti bad thaw nyngkong da u Thomas Jones; kumta dei ban ñiew na ka sur kynnoh kyntien.
Kumta ka shikyntien ba la thaw na ar tylli ne tam ki ktien ka dei ka ba la thaw hi da u thohjer thohnam (author) bad ka dei tang ka thawlong (theory) ka ba dang dei ban tai shuh shuh bad ka ba ym pat lah ban pdiang paidbah ïa mynta, tat haduh ban da la thikna bad pynskhem da ka iktiar na ki akhia salonsari ne ki kynrem lyndan ha ka thoh ka tar.
Kumta shwa ban pdiang ne kyntait ïa kano kano ka ktien ba la kdew, dei ban da ïatai ïathir bniah ha ki rynsan ki ba biang bad khiathew.
Kat ka ktien ka ba shah hakhmat la batai kumno ka shikyntien ka wan na ki ar tylli ne tam ki ktien ban long kawei katkum ka thawbatai ba la kdew kumta.
Watla sngewdei ban tyngkan, hynrei kan sah umdum lymda batai ba ka ktien nyllong ka thew ïa ka thliew tdong jingshong bad ka dei ka ktien ba la wan na ka ktien tynrai nierlong ka ba dei ka tduh jong ki snier ne snierlong ha ka ba ju khlei ïa ka jakhlia ka ba lang na ka bam ba la tian na shyntur bad nguid lyngba u tangkro haduh ban da poi ha ki snier ban tylliat ha nierbah bad tuid lyngba ki nierlang haduh ban da mih na ka nierlong ka ba ju tip kum ka eit.
Lehse ka long tohmet bad sngewjli ban kren ne kdew ïa kane ka phang hynrei ka dawa ïa ka lynti ban thwet jingtip halor ka ba phrang ïa ka ktien Khasi khnang ba kan long ka ba janai bad paka.
Ym tip shisha ba ka long ne em ban thoh kumta, hynrei lada kam long beaiñ bad kam ktah ïa ka imlang sahlang kat ki ktien sniew ktien smeh, ktien sih ktien sang bad ba ka dawa ban sngewthuh ïa ka jingshisha ban long ka jingtip ïa ki paidbah, te kumta ym lah ban kyndiah na kata bad la sngewdei ban ïaid shaphrang tang ba la lait na ki tiensih tiensang, tien sniew tien smeh.
Lehse ha ka lympung ba kyrpang jong ki kynrem lyndan ha ka thoh ka tar ka lah ban parpaiñ da kumwei.
Ka long kaei kaei ka ba sngewphieng ban tip ba ka don ka lad ka lynti ban thaw thymmai ïa ki ktien ki ba sngew donkam ban don ha ka jingïakren ka ba barabor.
Hynrei kiei kiei baroh kin shu long shwa tang ki jingtyrwa ba yn da bishar bniah da ki akhia batbit na ki shlem iktiar babit babiang kum ka synjuk ki thohjer thohnam Khasi (Khasi Authors’ Society) ryngkat ka shlemhikai Khasi (Khasi Department) na salonsari NEHU.
Shillong, Naitung 02 : Ha ka jingshimsmai ban ïarap ïa ki nong Meghalaya kiba la shah ktah na ka daw jong ka jing jur slap bad jingshlei um, ka Dalmia Cement (Bharat) Limited (DCBL) ka la noh synniang haduh 25 lak tyngka sha ka Chief Minister’s Relief Fund ban ai jingkyrshan ïa ka sorkar ban ïarap ban sdang ban pyntei biang ïa ki jingjulor bad ban ïarap ïa kito kiba hap ban seng iing thymmai.
Ka kynhun jong ka DCBL Meghalaya ka la ïarap ruh ïa ki nongleit jingleit kiba la sahkut ha shiteng lynti ban leit sha Silchar bad la ïarap ïa ki da kaba ai ïa ka bam ka dih ka ba syiad bad ka umdih.
Ha kawei pat ka liang, ka kynhun jong kane ka kompany kaba dei na sales bad logistics ki dang ïai bteng ban thied bad sam ïa ki jingdonkam kum ki mar ki mata sha kito ki longiing kiba la shah ktah na katei ka jingjia.
Haba kren shaphang ka jingjulor kaba la i shyrkhei ha Meghalaya bad ki jingeh kiba don mynta, u Padmanav Chakravarty, Executive Director – Manufacturing, DCBL u ong, “Ngi ai ka jingsngewlem na ka bynta ki briew jong ka Meghalaya kiba la shah ktah na ka daw ka jingshlei um ba dang shen bad kiba la shem jingeh namar ka jingjur ka jingjulor, ka jingduh, bad ki jingeh kiba ki hap ban mad.
Ka long ka jingkyrmen jongngi ba lyngba ka jingïai bteng jongngi ïa ka jingnoh synniang sha ka imlangsahlang, ngilah ban ïarap ban ïarap bad tei thymmai biang ïa ka jingim bad ka jingtrei jingktah jong ki briew khamtam kiba kiba la mad shisha ïa ka jingduh ba khraw.
".
Tura, Naitung 2 : Mynta ka sngi la pynlong ïa ka jingpynkup burom ïa ki samla baroh kiba la wan ban ïashim bynta ha ka jingai jinghikai ha ka skhim Aapda Mitra ba la pynlong da ka District Disaster Management Authority (DDMA), West Garo Hils ha SMELC, Dakopgre, Tura.
U SP jongkatei ka district u V.
S Rathore u la long u kongsan.
Haba kren ula ong “ Ki pulit jongka jylla ki dei ki briew kiba nyngkong eh ban beh haba jia kino kino ki jingshah lyngshop kumta mynta da kane ka jingïoh jinghikai ki samla lyngba kane ka skhim ban long kita ki Aapda Mitra Valunteers kine ki la lah ban ai ka jingïarap lada don kino kino ki jingjia ne jingshah lyngshop ha ka mariang khamtam haki dong bad ki shnong jongki ne ki jaka ba marjan.
U la ong ruh ki jingjia kum ki aksident, ka jingpluh ding la ka dei ha ïing ne ki para marjan kine ki valunteer ki la lah ban leit beh kloi ban ai jingiarap kyrkieh namar la hikai ïaki ha kata ka nongrim ba kin ïabeh ban ïoh ai jingiarap kloi ïakino kino kiba donkam ka jingïarap.
U la ong ka jingïapathai jingtip ka long kum u budlum haba jia kino kino ki jingshah lyngshop la ka dei na ka mariang ne na u briew ruh.
Kumta u la kyntu ïa ki valunteer ba kin sumar bad pyndonkam hok ïa ki VHS Set ba la sam ïa ki khnang ba kin ïoh ban ïa pashat jingtip haba jia kino kino ki jingjia.
U la ong dei ban sumar bha ïa ki ym dei ban shah pyndonkam bakla bad ban pyntip mar mar lada jia ba ki jah.
U la ong ba ka jingïa pyntip mar kylliang bad ka jingïabeh mar mar sha ki jaka ba jia ka long kaba donkam tam namar ban ïoh ïarap bad pyllait ïa kino kino kiba ngat ha kano kano ka apot.
U la kyntu ïa ki ba kin ai ka jignshakri hok sha ki paidbah namar lyngba jongki khlem pep beit kin lah ban ïada na ka jingiap ïa kiba bun ki mynsiem briew.
U khlieh ka DDMA West Garo Hillsu James D Sangma ula ïathuh ba kane ka jingai jinghikai ba 12 sngi halor kane ka skhim na ka bynta kine ki Aapda Mitra Valunteer ka la sdang naduh ka 23 tarik bad kut mynta ka sngi 2 tarik.
La ai jinghikai ïa ki samla kynthei bad shynrang.
La buh thong ban ai jinghikai ïa 200 ngut ki valunteer man la ka district.
Mynta ka kynti la dep ai jinghikai shwa 50 ngut ba kynthup na Tura, Dalu bad Rajabala.
ïa ki 150 kiwei pat yn sa ai jinghikai ha ka bynta ba ar bad ba lai.
Tura, Naitung 2 : Kawei ka trok BSF kaba don u number AS-01-KC-1775 kaba dei jongka 181 Battalion ka la rat ïa hynriew tylli ki kali rit hynne ka step ha ka por 11.
30 ei ei ha Nahkham Bazaar ha nongbah Tura shwa ba kan kylla khongpong.
Ha kane ka jingjia saw ngut ki briew ki la mynsaw jur kynthup ïa kawei ka longkmie.
Kine kiba mynsaw ki kynthup ïa u nongniah, u nongbud katei ka trok BSF, arngut ki riew paidbah k bad katei ka longkmie.
Ka daw jongkane ka jingjia la ïathuh ba kane ka trok ka pheil brake tangba wat la katta ruh ki pulit ki dang ap ïa ki mechanic ban pynthikna ïa kane.
Hadien kane ka jingjia la ujor ejahar ha Tura Police Station bad ki pulit ki la rejister case halor kane ka jingjia.
Shillong, Naitung 02: Ka tnad ka koit ka khiah mynta ka sngi ka la pyntip, kiba la test COVID-19 positive mynta ka sngi ki don 29 ngut.
Na East Khasi Hills District 26, Eastern West Khasi Hills District 1, Ri Bhoi 1, West Garo Hills 1.
Kiba dang shitom ki la kot sha ka 102 ngut.
Ka jingdon kiba shitom ha East Khasi Hills 53 ngut, Eastern West Khasi Hills 1, Ri Bhoi 8, South West Garo Hills 1, West Garo Hills 39 ngut, kiba la ïoh ïa ka jingkoit mynta ka sngi ki don 9 ngut, East Garo Hills 1, Ri Bhoi 3, West Garo Hills 5 ngut.
Kiba don ha Hospital ban shah sumar ki don 6 ngut.
Haduh mynta kiba la test COVID-19 positive ha ka jylla ki don 94003 ngut, kiba la ïoh ïa ka jingkoit baroh ki long 92307 ngut, kiba khlad na kane ka jingpang ki long 1594 ngut haduh mynta.
Shillong, Naitung, 02: U nongïalam ka Congress ha kane ka jylla u ma Vincent H Pala ula ong mynta ka sngi Thohdieng ba ka Congress kan sei da ki kyrtong ki bym pat don ka jingthoh bria bad lait na ka jingbamsap ha ka election MLA 2023.
U la ong ba ka Congress ka don ka jingkyrmen ban jop- bun namar ki kyrtong jongka ki dei kiba dang thymmai suda bad baroh ki dei ki bym pat donkti ha ki kam bamsap.
U la ong ba ka Congress ka dei tang ma ka kaba sei da ki kyrtong kiba dang samla bad kiba dang khuid dang suba la ka dei hangne ha Khasi bad Jaintia ne ha Garo Hills ruh.
Nga tharai tang ka party jong ngi ka ban ïoh ban sei da ki kyrtong kiba la tbit ka kyrdan jingpule bad kiba kloi ban aiti ha ka jingshakri ïa ki paidbah.
Ka thong jong ngi ka long ban ïakhun na baroh 60 tylli ki constituency.
U la ong sa tang khyndiat tylli eh ki constituency ki bym pat dep seng biang ïa ki Block Congress Committee.
“ Hooid ngim pat pynbna ïaki kyrtong tangba ki la don kiba la dep jied lypa bad kiba la nang trei ïa ka kam.
ïa ki kyrtong yn sa pynbna tang shu dep pynbna ka election commission ïa ka tarik jongka election.
U la ïathuh ba ki la don bun kiba kwah ban ïakhun na ka Congress na man la ki constituency.
U la ïathuh ba ka party kan sa sei da kiba thymmai na Laitumkhrah, Nongthymmai bad Ri Bhoi ruh.
U laong ba ki MLA ki lah ban phet na ka party hynrei ki nongkyrshan kin ym phet da lei lei ruh.
U la ong wat la kiba bun ki kynnoh da kumne kumtai hynrei ki nongkyrshan kiba ieit ïa ka Congress da lei lei ruh kin ym kynriah na ka party.
U la ong ruh ba ka AITC kam don jingma ei ei ruh em ïa ka Congress ha ka election MLA 2023.
U la ong ha kaba sdang bun kiba la rung sha ka TMC hynrei sa peit kin dang don bun ki ban phet na katei ka party.
“ Nga tharai ki la rung sha ka TMC ryngkat ki jingkular ban ïoh ei ei hynrei haba ym ioh ei ei mynta ki la khih ban mih noh bad ki paidbah kin sa ïohi shwa ka election MLA aiu kan jia ïa ka TMC ha Meghalaya, U la ong wat tang ha ka jingwan jong u Abhishek ruh ki la don saw ngut ki MLA ka TMC Kiba khlem poi sha ka jingïalang.
Ki nongïalam jong ngi ha kine ki sngi ki khlem rung sa ka sain pyrthei ban shakri ïa ki paidbah hynrei ki rung ban jop bad myntoi ïa lade shimet" ong u ma Pala.
U la ong wat na ka NPP ruh kin sa don ki ban phet shwa ka election.
Shillong, Naitung, 02: Ki heh ophisar na Delhi ha ka sngi Balang mynta ka taïew ki la hiar jurip ïa ki jingtwa khyndew bad ïa ki jingjulor kaba la wanrah ïa ka jingduhnong kaba khraw ïa ki paidbah ha ka shnong Mawlat, ka shnong kaba hap hapoh ka Mawkynrew Community and Rural Development Block.
Ha kane ka jingjurip, ki ophisar ba la phah kyrpang da ka Ministry of Home Affairs, ka Sorkar India sha kane ka jylla Meghalaya, ki la leit jurip ïa ka jingtwa jong u lum uba don ka jaka rep bad ka jingjulor jong ka surok PMGSY ha ka shnong Wahlakhiat kaba la jia ha ka 14 tarik, Jylliew na ka jingther jong u lapbah uba jur ha kylleng ka jylla baroh kawei.
Ha kane ka jingther jong u lapbah uba jur, ka bri rep tympew bad ka bri rep synsar ki dei kiba la shah ktah haduh katta katta bad kynthup ruh ki iing sah jong ki briew.
U Chairman jong ka Synjuk ki Rangbah Shnong Mawlat Area (SRSMA) u la ai khublei kyrpang ïa u MLA u Bah Banteidor Lyngdoh uba la shimkhia ïa kane ka jingeh jong ki paidbah da kaba phah mardor ïa ki tnat treikam jong ka Sorkar ban jurip ïa ki jingshah pynjulor ha kane ka shnong kaba la jia na ka jingwan lynshop jong ki bor ka mariang.
Ha kane ka jingjurip, la sakhi lang da u ophisar na Delhi, ki Engineer jong ka PMGSY, Shillong kiba kynthup ïa u Bah P Hynniewta, u Bah K.
Pyrbot bad u Bah K.
Pariat, ki ophisar na ka National Highway Byepass Division, u SDO u Bah J.
Nongsiej, u Junor Engineer u Bah K.
Jyrwa, u Superintendent Engineer ka Eastern Circle u Bah S.
Kyndiah bad kiwei kiwei.
Shillong, Naitung, 01: Ki dkhot jong ka Dorbar Pyllun Jaïaw kynthup ruh bad ki dkhot ka Seng Kynthei Jaïaw Langsning bad Jaïaw Pdeng ha ka miet sngi Saitjaiñ ki la ïaid pahara hadien ba ki la jia ki jingshah shoh bad ki jingshah ktah kti jong ki briew kiba nabar ka jylla kiba ju jia khah khah ha ki shnong kiba don ha ka jylli jong ka shnong Jaïaw Pylllun.
Dang ha kine ki khyndiat sngi, 11 ngut ki runar kiba donkti ban shoh pynmynsaw ïa ki arngut ki samla pule na Kerela ha Jaïaw Pdeng bad ïa ki nongbylla sngi hajan ka jingkieng Jaïaw Umpohliew bad kumjuh ruh ha ka thaiñ Mawlai ki la shah kem ha ki Pulit jong ka East Khasi Hills District bad napdeng kine kiba la shah kem, lai ngut ki dei kiba dang hapoh ka rta 18 snem.
U Chairman jong ka Dorbar Shnong Jaïaw Pyllun u Bah Pyntngen Dondor Nongrum ha ka jingïakren bad ki lad pathai khubor u la ong, “ka jingïaid pahara ka long hadien ba ki la mih ki jingthombor bad ki jingshoh pynmynsaw ïa ki briew kiba shu ïaid lynti khlem kano kano ka daw kiba la jia ha kine ki khyndiat sngi.
"“Ïa kano kano ka kam thombor, ka Dorbar Shnong Jaïaw Pyllun ka pynrem jur la ka long ka jingpynmynsaw bad ka jingpyndkoh ïa ki briew ka long kaei kaei kaba ngim lah satia ban pdiang," u la ong.
U la ong ba ki jingïashoh ïadat ki wanrah tang ïa ki jingsngewsih.
Ki bahaing hasem kiba khmihlynti ïa la ki bahaing hasem ban wanrah ïa u khaw sha la iing hynrei kin wan pynban da ka jingphlei snam, ngim lah ban pdiang bad ngi pyrshah jur ban shu shoh ïa kiba luilui, u la ong.
Haba kylli, u la ong, “kane ka jingïaid pahara ka dei tang ka jingsdang ban ïaid pahara jong ki san dorbar shnong da ka jingsynran lang jong ki Sengbhalang kiba don Unit ha ka shnong Jaïaw bad kynthup ruh ki Seng Samla.
"U la ong, “ki jingshah shoh ki ju jia khah khah.
Ka long kaei kaei kaba pynbudnam ïa ka shnong jong ngi bad ngi sngewkmen ba ha ka 29 tarik, Jylliew ki Pulit ki la ïohkem ïa kiba donkti ban shoh pynmynsaw.
Ngi la ïakren bad ki bor Pulit ban ïakren sani halor kane.
"“Da ka jingïatreilang ngin sa lah ban tehlakam ïa ki kam sniew," la ong u Bah Nongrum.
“Ka jingpyndonkam ïa u drok ka shyrkhei bha bad ka buh jingma ym tang ïa ka shnong ka thaw bad ka jingjyllei u drok ka la kharoi,"u la ong bad bynrap, ngin sa ïakren bad ka tnat Pulit ban ïaid pahara ha shilynter ka surok Wahumkhrah namar ka jingdon jong ki kali kiba ju pynieng ha ka por mynmiet.
Shillong, Naitung 02 : Ka Meghalaya Pradesh Congress Committee, Bah Vincent H Pala u la ong ba ka All India Trinamool Congress kan ym don jingma satia ha ka elekshon MLA ha ka jylla kaban long ha u 2023.
Haba kren bad ki lad pathai khubor, u Bah Pala u la ong ba bun ki la pynïasoh sha ka AITC hynrei kin don bun ruh kiban mih noh shen.
“Nga shem ba ki paidbah ki pynïasoh sha ka TMC na kiba bun ki daw lehse dei na ka daw ba ka don ka jingïakut bad lada ka TMC kam lah ban pynurlong lane lehse ba ki la ïoh ki phet noh ngim tip, tangba na kaei kaba nga ïohi ka long ba ka TMC kam don jingma ei ei ha ka jylla ha ka elekshon ban wan," u la ong.
Katei ka jingkren jong u kadei halor ka rai jong ki saw ngut ki MLA ka AITC kiba la pep ban wan sha ka jingïalang jong ka party ha ka sngi ba u National General Secretary ka AITC u Abhishek Banerjee u wan sha ka jylla dang shen.
“Ki nongïalam mynta ki por kim ïasoh sha ka sainpyrthei na ka bynta ban shakri ïa ki paidbah hynrei ki wan sha ka politik na ka daw ka jingmyntoi shimet jong ki lane ki pynïasoh tang ban jop elekshon," u la ong.
U Bah Pala u la ongruh ba bun kin sa phet noh na katei ka party kaba ïalam ïa ka sorkar jylla mynta, kata ka National People’s Party.
“Hynrei kata hi kam da donkam eh tangba ka jingsngew jong ki paidbah ïa kano ka party, kata kadei kaba kham kongsan," u la bynrap shuh shuh.
Shillong, Naitung 02 : Ka Jaidbynriew Khasi Pnar mynta ka don ha ka jingma kaba khraw namar ka jingkyrduh nongïalam ne ym don shuh ki nongïalam kiba tbit ki ban ïakren bad ïasaid ha ïing Dorbar Thawaiñ ka jylla kumba long ha ki phewsnem ba la dep, ong u Bah Paul Lyngdoh, Working President ka UDP ha ka jingïalang pynithuh ïa u Dr.
Aman War u ban sa long kum u kyrtong jong ka UDP Shillong North constituency.
Kumta, u ong ba ha kane ka juk ka jingkyrduh nongïalam ki donkam ruh ïa u Dr.
Aman ha ka kynhun jong ka UDP namar ki la ïohi ïa ka jinglong ki nongïalam ba mynta ki long kumno.
“Ka jingkhyllem jong u Dome ruh ka pyni ïa ka jingkhyllem jong ka jingtbit jongngi ha ka synshar ka khadar.
Kane ka jylla kadei kaba sei ïa u Bah Hoover Hynniewta, jong i Bah GG Swell, bah B.
B Lyngdoh kumta ter ter.
Kum u khynnah samla nga ïohi ïa ka jinglong u nongïalam jong u.
Nga kynmaw ïa ka kyntien kaba ong ba donkam ïa ki briew kiba ka bor sngewthuh jong ki ka kham ïar ban ïa kaba ngi ïohi mynta.
"Da kaba kdew ruh ba ka rukom pyrkhat jong ki nongïalam Khasi Pnar ka ïapher wat bad ki nongïalam na rilum Garo, u Bah Paul u ong ba lada kiew u Khasi baroh baroh kiban ïatan.
“Peit kumno u Conrad Sangma khlem long MLA u ïoh ban ïalam ïa ka jylla bad haduh ba un da ïoh syndon ban ïalam haduh mynta.
Hato don ki nongïalam na rilum Garo ki ban pyrshah ba kumno khlem long MLA u lah ban shimti ïa ka kam nongïalam ha katei ka por.
Peit tang arngut shi para ki don ha ka kynhun Myntri, hato ki paralok MLA na rilum Garo ki pynkulmar? Em, kim pynkulmar namar kadei ka rukom jied nongïalam," la bynrap shuh shuh u Bah Paul.
Shuh shuh u ong ba dei kane ka kynti mynta ba ka Jaidbynriew ka lah ban thaw thymmai pat lym kumta lada ka ïai bteng nangne shakhmat ban shu ïa die ïa thied ïa ki nongthep vote, yn ym don shuh ki briew kiba shemphang bad kiba don ka mynsiem ban shakri ban mih shakhmat ha ka saiñpyrthei.
“Ha kata ka por kaei kaban jia ia ki hep ki jongngi bad ruh ki samla? Wat ym kren tang ïa ka bynta ka lawei hynrei na ka bynta kaba mynta shwa.
Ngi la poi sha trai duh bad ym don jaka shuh ban ksaid kham shapoh kumta hap ban kiew shajrong.
Kane ka ai jingkyrmen ïa u thniang jong ka jingkyrmen ba un kiew shajrong lyngba ka jingwan jong phi ban long ki nongtrei ba shitrhem ym tang na ka bynta shimet shimet hynrei na bynta ka jingjop jong ka jingkyrmen ïa ka Jaidbynriew," u la ong.
Shwa kane, u Bah Paul u la ïathuh ba tang shu jan poi ka elekshon, bun kiba wan ban khlieh dor ba ki don katta ngut ki nongbud bad nongkyrshan.
Kumta, u ong ba kane kadei ka por ba hap ban ïakhun ïa kitei baroh namar ban im ka jylla bad ka Jaidbynriew donkam ban don ka jingïatylli bad ka jingbeit ka rukom treikam.
U ong ruh ba ka rukom wanrah kynhun ban ïaleh business ïa ka Secretariat kam long shuh namar ha kaba khatduh kiba shah lehbeiñ dei ka lawei jong ka Jaidbynriew bad ki khun ki kti tang na bynta ka bit ka biang jong ki hehspah.
Katkum ka jingong jong u sa tang khyndiat por yn ym lah shuh ban tehlakam ïa ka Secretariat naba bun ki kam la bat da kiwei pat ki bym tip ei ei shaphang ka jinglong kyrpang jong ka Jaidbynriew.
Shuh shuh u ong ruh ba un ïai kren beit man ka por halor kane ka phang tad haduh ba kan da rung haduh ki thied snam jong ka Jaidbynriew.
Shillong, Naitung, 02: U Babu Mayborn Lyngdoh u la ïam rangbah katba u dang ai jingkren sha ki para nonghikai kiba la iehnoh ïa la ka jong ka ing ka sem bad ïa la ki khun ki kti bad ïashim bynta ha ka jingïakhih kaba jaijai ba la pynlong da ka Federation of All School Teachers of Meghalaya (FASToM) kaba la kynjoh sha ka sngi kaba san ha ka sngi Saitjaiñ.
Ha rilum Garo ruh ki nonghikai skul Adhoc ki la sahmiet ha surok hakhmat ka Mini Secretariat ha Tura, West Garo Hills District.
Ki nonghikai skul Adhoc ha ka Sngi Saitjaiñ ki la shim beit ïa ka rai ban sahmiet ha Parking Lot, markhap bad ka Addl.
Secretariat, Shillong tad haduh ba ka Sorkar kan da shong ïa ka jingïalang jong ka Kynhun Myntri ban pynurlong ïa ka jingdawa, kata, ban pynkiew ïa ka tulop da T.
18 hajar naduh ka kyrdan Lower Primary haduh Higher Secondary, kynthup ruh ïa ki nonghikai ha ka Sobjek Science bad Hindi.
Kane ka rai kaba ki nonghikai skul Adhoc ki la shim ka long hadien ba kim shym la hun ïa ka jingkular tang da ka ktien jong u Symbud Myntri Rangbah u Bah Prestone Tynsong uba la khot ïakren ïa ki nongïalam jong ka FASToM ha ka sngi Thohdieng.
Kane ka jingpyneh jong ki nonghikai skul Adhoc ka long hadien ba ka Sorkar Meghalaya Democratic Alliance (MDA) kam shym la lah ban pynurlong ïa ka jubanlak ba la khlei da u Myntri Rangbah ka Jylla u Conrad Kongkal Sangma ha ka 12 tarik u Jymmang, mynta u snem.
Haba pynphai nia kylla ïa u Bah Prestone u Babu Mayborn u la ong, “lada kane ka jingïakhih ki nonghikai ka don eiei sha lyndet kumba kam da u Bah Prestone, kata, kaba don shalyndet ka dei ban kyntiew tulop da T.
18 hajar bad ka jingpynkiew tulop kaba 5% manla u snem.
"“Lada kane ka jingïakhih jong ngi ki nonghikai kan kylla saiñ pyrthei, kane keiñ ka saiñpyrthei kaba ngi angnud ha kaba ki sengsaiñ pyrthei kiba don ha ka Sorkar bad ha ka Liang Pyrshah ki pynpaw lem ïa kajuh ka thong na bynta ka bha ka miat jong ngi ki nonghikai," u la ong.
Halor ka jingwan ai mynsiem jong ki nongïalam ki seng saiñpyrthei, u Babu Mayborn Lyngdoh u la pynpaw ba ki nonghikai ki kwah ruh ba kito ki nonghikai kiba don ha ka kam saiñpyrthei da kaba jer kyrteng ïa ka Kong Ampareen Lyngdoh bad u Dr.
Jemino Mawthoh ba kin wan ai mynsiem lem namarba kum ki nonghikai ki kham sngewthuh kaei kaba ki nonghikai mynta ki ïakynduh jingeh.
U Babu Mayborn uba dang ai jingkren ha kane ka khyllipmat, u la jawummat rangbah.
“Ka pang ka mynsiem jong nga namarba ngi shong sah hangne ban dawa ïa kaei kaba ngi dei hok," la ong u Babu Mayborn.
“Phi (Sorkar) lah ban khot jingïalang kyrkieh mynta ka sngi ruh.
Wad ïa ki lad ki lynti namarba ngim kwah ban shong sah hangne.
Ka mynsiem kam lah shah ban peit ïa ki para nonghikai kynthei kiba ieh ïa la ki jong ki khun ki kti bad ïa la ka ing ka sem ban wan ïasnohkti lang ha ka jingïakhih," u la ong ryngkat ka jingjaw ummat.
Haba kynthoh ïa ka jingmutlop jong ki Myntri Sorkar, u Babu Mayborn u la ong, “namarba ki (Myntri Sorkar) shong hangtei (ha Secretariat) kim tip eiei ïa kaei kaba jia hangne.
“Kane ka jingïakhih jong ki nonghikai ka wanrah ïa ka jingïatreilang jong ki sengbhalang na bynta kawei ka mat," u la bynrap.
U la ïathuh ruh ba wat iwei i nonghikai iba dang don i khun ba dang lai bnai i la wan shim bynta ha ryngkat i khun kumjuh ruh ki nonghikai kiba dei ki riewkyn thei ki la wan shimbynta shitrhem khlem da kheiñ ïa ka miet ka ïong.
Shillong, Naitung 03 : Ka lympung ïalehkai District Level Inter School Subroto Mukherjee Cup u DSO ka East Khasi Hills District ka la jam mynta sha ka final.
Ki kynhun kiba la rung sha ka final ha kane ka lympung ki kynthup ïa ka Iewrynghep Presbyterian Sec School kan sa ïakhun pyrshah ïa ka Umpohliew Jingtip Higer Sec School ha ka kyrdan U-17 (Girls), ka Umpohliew Jingtip Higer Sec School pyrshah ïa ka H.
Elias Memorial Higher Sec School jong ka kyrdan U-14 (Boys) bad ka St.
Anthony’s Higher Sec School pyrshah ïa ka Umphyrnai Presbyterian Sec School ha ka kyrdan U-17 (Boys).
Kine ki hynriew tylli ki skul ki la rung sha ka final hadien ba ki la khur jingjop ha ki jingïakhun semifinal kaba la long ha ka sngi Saitjaiñ.
Haba phai sha ka kyrdan U-17 ki kynthei, ka Iewrynghep Presbyterian Sec School ka la pynliem da 3-0 ïa ka 1st M.
L.
P Bn Sec School ha ka jingïakhun ha Madan Heh, Mawlai, katba ka Umpohliew Jingtip Higer Sec School ka la pynliem ïa ka Tbeh Jingshai Sec School da 1-0.
Ha ka kyrdan U-17 ki shynrang ka St.
Anthony’s Higher Sec School ka la pynliem da 2-1 ïa ka O.
M Roy Memorial Higher Secondary School 1 katba ka Umphyrnai Presbyterian Sec School ka la rung sha ka final da kaba pynliem da 5-3 ïa ka Shillong College Higher Secondary Education.
Shillong, Naitung 03 : Ka jingïalehkai Football kynthei ba la tip kum ka 1st Women’s Football Tournament 2022 Bala pynïaid da ka Riwar Mihngi Sports Association myn ha ka 2 tarik Naitung 2022 ka semi final, ha kaba ka jingïakhun hapdeng ka Nongmadan SC ka lah pynliem pyrshah ïa ka Mawriang SC tang da ka shi kol.
Katba ka jing ïakhun kaba ar ka Lapalang ka la pynliem da ka tie-breaker ïa ka Nongtynur.
Ïa ka jingïakahun final kan long hapdeng ka Nongmadan SC pyrshah ïa ka Lapalang SC bad ïa ka tarik ban pynïalehkai yn pynbna pat da ka Association ha ki sngi ba bud.
Shillong, Naitung 03 : Ka Malki SC bad ka Rangdajied FC ki la hap ban ïasam mar shi point hadien ka jingïalehkai ka la ïakhaid noh khlem da don ba lah ban ïathep kol ha ka lympung ïalehkai OC Blue Shillong Premier League 2021-22 kaba la long ha ka sngi Saitjaiñ ha madan Third Ground, Polo.
Kane kadei ruh ka sien kaba nyngkong jong ka samoi ïalehkai SPPL 2021-22 ba ka jingïalehkai kan kut khlem da don ba lah ban ïathep kol.
Ha kane ka jingïakhun ka Malki ha ka minit ba 40 ka la hap ban ïalehkai tang shiphew ngut hadien ba u March Marbaniang u la shah beh noh na madan, bad kadei ka sien ba ar ïa ka Malki ban ïoh red card ha ki laisien ïakhun.
Watla ka Malki ka la hap ban ïalehkai tang shiphew ngut hynrei ka Rangdajied ka la duh bun ki kabu thep kol ha kaba ka la hap ban neh biang ha ka kyrdan ba lai na ka miej kheiñ point da kaba khur 5 point na ki laisien ïalehkai, bad don hadien ka Ryntih SC kaba khur 6 point bad ka Mawlai SC kaba lamkhmat nyngkong da 0 point.
Katba ka Malki ka don ha ka kyrdan ba san da 4 point bad ïaryngkat bad ka Langsning FC hynrei ïapher ha ka jingïathep kol.
Ha kane ka sngi u Aiborlang Khongjee u la pynkylla ha ka rukom pynmih madan na bynta ka kynhun ba 1 ngut, da kaba ailad ïa kiwei pat ki player kiba shongben ha ki jingïalehkai ba lah dep, kum u Denzil Warjri, Balamlynti Khongjee, Oresterwell Langshiang bad ïa u Khrawkupar Jana.
Katba u coach ka Malki u Bah Kitkupar Kharshiing, u la pynkylla tang arngut da kaba pymih madan ïa u Nikel Ryntathiang bad Emboklang Nongkhlaw, uba dei ruh u player dang khie uba don bad ka Bengaluru FC ha kine ki khyndiat snem.
Ka jingïalehkai ka la sdang da ka jingïatur ba mar kylliang sha ki kut hynrei ym shym la don ba lah ban thep kol.
Ki rangïalehkai dien ka Malki ki khlem da lah bha ban kyrda bol hynrei ki rangïalehkai ka Rangdajied ki khlem lah pat ban thep kol.
Watla baroh ar ki khlem lah ban pyndep thep kol, u Donboklang Lyngdoh ha ka jingïalehkai ba dang ïaid lai minit u la pynlehnoh ei ïa kawei ka kabu na bynta ka RUFC.
U Kyrpadlang Tariang ruh u la ïoh ka kabu ban thep kol na bynta ka Malki ha ka minit ba 38 hadien ba u la ïoh ka bol na u Emboklang hynrei u khlem lah pat ban pynrung ïa ka bol.
Ha ka jingïalehkai jong ka kylla miet, u Marbaniang u la ïoh pdiang ïa ka red card hadien ba u la ïania bad u referee ha kaba ka Malki ka la kham tlot ha ka rukom ïalehkai, hynrei watla kata ruh ka Rangdajied ka khlem lah ban pynurlong ïa ki kabu kiba bun ba ka la ïoh.
Ka Malki ha ka minit ba 88 ka Malki ka la ïoh ka kabu lyngba u Kenny Kharnaior uba la pyndei da ka khlieh ïa ka bol kaba la tam noh ïa u diengkol.
Kumta ka jingïalehkai ha baroh ki 90 minit ka la kut khlem da lah ban ïathep kol kaba la pynlong ïa kine ki ar tylli ki kynhun ban ïasam mar shi point.
Kadei ruh ka sien ba ar ba ka Rangdajied United FC kan mad ka jingïakhaid hadien ba ka la ïakhaid da kaba ïathep mar shi kol bad ka Mawkhar SC ha ka jingïalehkai kaba nyngkong.
Ka jingïalehkai Shillong Premier League kan long pat ha ka sngi ba ar hapdeng ka Nangkiew Irat SC pyrshah ïa ka Mawkhar ha ka por 4 baje janmiet.
Jowai, Naitung 03: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun kaba la long hapdeng ka Dongmihsngi pyrshah ïa ka Nangbah Sports Association (NSA), naka liang ka kynhun ïalehkai jong ka Nangbah Sports Association kala jop da 2-0 kol bad ïa kitei ki ar kol la thep da u Meyoo Susngi ha ka minit ba 5 bad u Bantei Iongwai 30 ha ka minit ba.
Ha ka sngi nyngkong 4 tarik ka jingïakhun kan long hapdeng ka Phramer pyrshah ïa ka Mookyndur ha ka por 3 baje nongphai sngi.
Nongstoiñ, Naitung 3: Ka West Khasi Hills District Boxing Association ka phah ïa ka kyrwoh kitbok ïa u samla ïa kura na West Khasi Hills u Wanshaibor Shyrkon 57 kilo, u ban leit shim bynta sha ka 4th Men and Women Youth National Boxing Competition ka ban long ha ka 11 tarik u Naitung 2022 ha Chennai, Tamil Nadu.
Ka synjuk ka ai mynsiem ba un ïalehkai bha ha ka lympung ïa kura ba heh jong ka ri India ba la pynlong da ka Boxing Federation of India.
Ïa ka kynhun ïa kura jong ka jylla kynthei bad shynrang kiba dang mih ha ka sngi saitjaiñ na ka jylla la lam khmat da ka Meghalaya Boxing Association.
Ka WKHBDA ka kitbok ruh sha baroh 10 ngut ki rang bad ki thei satar ïa kura ka jylla, ba kin ïalehkai haduh ban da ïoh ïa ka thong ka jingjop, ong ka kyrwoh na u samla D.
Sun President WKHBDA.
Mawkyrwat, Naitung 03: Ka ophis u District Sports Officer (DSO) jong ka South West Khasi Hills District ha ka 2 tarik u Naitung, 2022 ka la ïoh ban sdang biang ïa ki shlem ai jinghikai (Grass Root Centre) ba ïa dei bad ka jingïalehkai kynjatbol na ka bynta ki hep rit kiba naduh 6 haduh 11 snem karta kiba hapoh jong ka South West Khasi Hills District.
Lah ba kdew ba ki shlem ai jinghikai ha ka kam ïalehkai kynjatbol ki don baroh 7 tylli ki Grass Root Centre ki long kawei ha Mawkyrwat, ha Ranikor, ha Nongnah, ha Nongjri, ha Mariem bad ïa ki ar tylli kata ha Mawthong bad ha Photjaud ha ba kin ynsa plie ha kine ki sngi.
Ha kine ki shlem ai jinghikai na ka liang ka ophis ka la buh haduh 60 ngut ki khynnah rit ba kin don ha kawei kawei ka center bad kine baroh ki center mynta ka sngi hi ki la ïoh ban sdang ïa ki jingai jinghikai na ka bynta ki khynnah rit kiba la wan ïashimbynta.
Halor kane ka jingplie biang ïa kine ki shlem ai jinghikai ha ka jingïalehkai kynjatbol ka long hadien ar snem ba la pynsangeh shipor na ka daw jong ka jingdon ka khlam corona virus bad da ka jingailad bad duna ka jingdon jong kane ka khlam na ka liang ka ophis jong u District Sports Officer, South West Khasi Hills District ha ryngkat ka jingïatreilang bad ki skul, ki kmie ki kpa lem bad ki sports club ki la ïoh biang ka lad ban plie pyrda lyngba ka jingwanlam jong ki ïa ki khun ki kti sha kine ki shlem ai jinghikai.
Ha ka jingïalang ba lyngkot ba la pynlong ha madan jong ka shnong Thangrai (Nongnah), South West Khasi Hills District, u Bah Damang Syngkon, District Sports Officer, South West Khasi Hills District u la pynpaw ka jingaikhublei kaba kyrpang na ka bynta ki hep kiba rit kiba la ïaleh shitom ban poi ha kane ka madan ha ryngkat ki juti ïalehkai ba ki la long kiba la khreh ban shah hikai.
U la ong ruh ba kum kine ka jaka ban ai jinghikai ïa ki hep kiba rit ha kaba ïadei bad ka jingkynjatbol hapoh ka dong ka thaiñ ka long kaba donkam bha namar ba ban hikai ïa kino kino ki jait jingïalehkai ka donkam eh naduh ba ki dang rit khnang ba kin lah ban pyndonkam hok ïa ka sap kaba ki ki don bad ruh ba kin lah ban poi sha ka thong jong ka jingjop.
Shuh shuh ula ong ruh ba ki rukom hikai na ka bynta ki hep kiba rit kan long ar sngi ha ka shi taïew kata ha ka janmiet sngi Thohdieng bad kumjuh ruh ha ka step sngi saitjaiñ.
“Na ka bynta ka jinghikai ïa kine ki hep kiba rit kum ka ophis ka la dep ban thung ïa ki nonghikai (Community Coaches) ki ban peit bad ban hikai ïa ki", ong u Bah Syngkon.
Ïa ka jingïalang la pynïaid da u Bah Micheal Lyngdoh, ka jingkren lyngkot na u Bah Rufferson Parïong, President Thangrai Sports Club bad na u Bah K.
R.
Lyngkhoi, General Secretary ka Ranikor Civil Sub-Division Sports Association cum Rangbah Shnong Mawendeng.
Hadien ba ka sorkar kam shym la pyndep ïa ka kular ba ka la khlei, ki nonghikai adhoc jong ka jylla Meghalaya kim banse ban mih surok biang sa shisien.
Ha ka jingshisha, u Myntri Rangbah, Conrad K.
Sangma ula kular ha ka 12 tarik, jong u bnai Jymmang ban ai ïa ka jingdawa jong ki nonghikai bad u la pan por ruh ban pyndep ïa kane ka kam hapoh ki lai tylli ki Cabinet Meeting.
Phewse, kata kam shym la urlong satia! Kane ka jingleh jong u ka la pynsngewsih bad pynbitar shikatdei ïa ki nonghikai, namar ka dei ka sien kaba ar ha kaba u la shet kylla ïa ki.
Kumta, halor kane ka jingthok jong u, ka FASTOM ka la bteng biang ïa ka jingïakhih ha ka janmiet jong ka sngi 28 tarik ha ka por 2 baje tad haduh ba ka sorkar kan da pyndep ïa ka kular halor ka jingdawa jong ki.
Hadien ba ki nonghikai ki la ïaisah hakhmat Secretariat, na ka liang ki bor sorkar lyngba ki majistor, ki la bthah ban kynriah jaka noh shawei pat namar la pynmih ïa ka hukum Section 144 CrPC naduh ka 28 tarik hi.
Watla ka sorkar ka la pynjari ïa kato ka jaka, ki nonghikai kiba la dap tang da ka jingsngewkthang mynsiem kim shym la khih satia na katei ka jaka hynrei kim shym la pynthut satia ïa ka ïaid ka ïeng jong kiwei.
Dei ha ka step jong ka 1 tarik Naitung ba ka sorkar ka la byrthen ban ai mukotduma pyrshah ïa ki lada kim phet nangtei ba ka la pynlong ïa ki nonghikai ba ki hap ban kohnguh ïa ban kynriah jaka noh.
Hynrei ka la long ka jinglehbeiñ (oppression) pynban ïa ki nonghikai namar ka sorkar ka la phah shong ïa ki shisyndon hakhmat ka paiñkhana kaba don marsyndah bad ka Additional Secretariat.
Hangne, ka la nang wanrah shuh shuh ka jingeh ïa ki nonghikai bapli kiba la hap ban ring mynsiem baroh shisngi ïa ka lyer iwtung kaba mih na paiñkhana.
Watla katta ruh, khlem jingriej ki nonghikai ki ïaishah ïa kita baroh.
Kaei kaba ngi ïohi shai hangne ka long ba ha kane ka jylla jong ngi, kane ka sorkar MDA ka pynïasyriem thik ïa kine ki nonghikai bad kito ki briew ba im jakpoh da kaba pynkhuid ïa ka eit ka jung jong kiwei!Ka jingleh jong kane ka sorkar MDA, khamtam ka jingbym kitkhlieh ïa ka ïap ka im jong ki nonghikai naduh u Myntri Rangbah bad u Myntri ba dei peit ïa ka tnad pule puthi ka la long ka jingpynkhlemraiñ bad pynjahburom ïa ka dur ka dar jong ka jylla baroh kawei, khamtam ïa ka burom ka ijot jong ki nonghikai bapli.
Kane ka jinglong ehrang jong kine ki Myntri ha kane ka sorkar mynta ka la pynbor ïa ki nonghikai ban thomlut ïa ka sang ha kaba da ki spah ngut ki nonghikai kynthei bad shynrang ki la hap ban thiah miet ha surok, hakhmat ka Secretariat ban shah ïa ki jingeh bad jingshitom kaba kim pat ju mad satia ha ka jingim jong ki.
Ka long kaei kaei kaba ym lah satia ban mutdur ba kum kane kan jia ha ka jylla baieid jong ngi, ka jylla kaba la bna ha ka nam ka burom kum ka jylla kaba tip-briew tip-blei! Kaba i sangsot palat ka long ban ïohi ïa ki nonghikai kiba la tymmen ki hap ban mad ïa kum kane ka jingshitom.
Hapdeng kat kine ki jingeh, ki nongmihkhmat paidbah kum ki Minister bad MLA imat ki la shu khapbrip noh ïa ki khmat bad rieh ïa lade shwa ban rung hapoh Secretariat naba ki sheptieng ïoh don ki nonghikai napoh constituency kiba kum ïohi ïa ki! Mynta haba ki nonghikai ki la shong kham jngai, ym shuh pyrshah na ka ophis jong ki, kan ailad ïa ki ba kin ïohleh biang katba mon namar la lait na ka jingïohi ïa ka dur jong ki man ka sngi.
Kaei kaba pawshai lyngba kane ka jingïakynduh jingeh jong ki nonghikai ka long imat lajan baroh ki nongmih-khmat paidbah kiba la wan khroh wan kjor ha shwa ka elekshon ha ki shnong ki thaw jong ngi, mynta haba ki nongkyrshan jong ki (nonghikai) kiba long ki nongtei ïa ka imlang sahlang bad ka jaidbynriew ki donkam ïa ki, pynban kine ki ‘lei san snem ki phai pynban da lyngkdong bad ki ïa kynud sur jingrwailang bad u Myntri Rangbah naba sheptieng ïoh poi sha ka duhnong ïa lade.
Kane ka jingleh jong kane ka sorkar mynta ka la wanrah shisha ïa ka jingsngewsih, jingsngewdiaw bad ka jingduh jingkyrmen ïa ki briew hapoh ka jylla baroh kawei.
Lada ïa ki nonghikai ym don shuh ba kheiñ snep bad burom sa ïa pyrkhat ma phi kumno kan long ïa kiwei pat? Lada ngi kum ki nongshong shnong ngin ailad biang ïa kine ki jait briew ban shong ha ka ïingdorbar thaw-aiñ, wat nym ïa babe lane kynshi kyneh hadien lada ki khyrwait naphang ïa ka spah ka phew jong u paidbah bad lute lut katba don ha kane ka jylla jong ngi.
Nang bun shuh shuh ki khynnah samla lud ba dang khie dang san ki buh ïalade ha ka jingma na ka jingbam khñiang ki bniat bad kumjuh ruh na ka jingsngaid khleiñ na ka daw ka jingtynneng ban dih man la ka por ïa ki jait jingdih pynngat ba bun bha ka shini ba ju pyndonkam ki nongïalehkai sports kiba la heh la rangbah.
Ki stad wad bniah ka koit ka khiah la ong ki stad shemphang ba dei shaphang ka koit ka khiah jong ki bniat.
Ka Cardiff University ka la lap ba 89% na ki khynnah Wales ba hapdeng ka rta 12 haduh 14 kiba la shah kylli jingkylli ki ong ba ki pyndonkam ia kine ki jingdih – ha kaba 68% na ki ki dih ia kine ki jingdih pyngngad la kumno kumno shisien ha ka shi taiew.
Ki stad wad bniah ki la ong ba kiba bun na ki kmie ki kpa bad ki khynnah kim shym tip satia ba kine ki jingdih kim long kiba ïahap na ka bynta ki khynnah rit.
Ka British Soft Drinks Association ka la ong ba kine ki jingdih umsoh ne jingdih pyngngad ki dei kiba la shna tang na ka bynta ban pyndonkam hadien ba la thait la jrem palat na ka jingtrei bor met.
Ki stad ka School of Dentistry, ki la jurip ïa 160 ngut ki khynnah ha ki saw tylli ki sul hapoh south Wales bad ki la lap ba kine ki khynnah ki shah khring ha kine ki jingdih namar kata ka jingmad ba thiang ka jong ki, ka jingtad dor bad kumjuh namar ba ki long kiba suk bha ban ïoh ïa ki, ki la myllen ban dih bad ka don jingktah ïa ka koit ka khiah.
Mar shiteng na ki khynnah ki la ong ba ki la dih ba ju pyndonkam ki nongdih ïalehkai sport kibala rangbah ha kano kano ka por ba ki sngew kwah ha ka jaka ban dih ha ki por ïalehkai bad tang 18% ki la kam ba ki dih ïa kine ki jingdih na ka daw kata ka jingpynkhlaiñ bor ne ka jingai bor ïa ki na ka bynta ban ïalehkai.
Ki stad pule bniah ki la ong ba ki sngewkhia eh khamtam ba shi powa na ki khynnah ki la ong ba ki la thied ïa kine ki jingdih na ka bynta ban dihkai kum ka jingpynlut por ha kino kino ki jaka ba ki shongkai.
Ka Maria Morgan, kaba long ka senior lecturer halor ka koit ka khiah jong ki bniat ka la ong “ka jingthmu jong ki jingdih ba pynkhlaiñ bor na ka bynta ki riew ïalehkai ka long kaba la sngewthuh bakla bad kane ka jingpule bniah ka pyni shai ïa ka sakhi ba ki khynnah pule high school ki la shah khring ha kine ki jingdih ba bun shini bad ki jingdih ba duna pH, kaba ïalam sha ka jingnang kiew ka jingma na ka jingbam khñiang ne pyut ki bniat bad ka jingsngaid khleiñ.
Ka Faculty of Sport and Exercise Medicine (FSEM) ka kyntu na ka bynta ban shim ïa ka kyndon teh pyrkhing kaba khlaiñ bha halor ka jingpynshlur ïa ki khynnah ban dih ïa kine ki jingdih ba dei na ka bynta ki jingïalehkai sports.
U Paul Jackson, uba long u President jong ka FSEM, u la ong “ki jingdih pyngngad na ka bynta ki jingïalehkai sports ki long kiba la shna na ka bynta ki riew ïalehkai kiba shim bynta ha kita ki jingialehkai kiba pynthait pynjrem bad pyndonkam da ka bor met.
Ki don jingïadei ruh bad ka jingpyut bad hap bniat ha ki riew ïalehkai bad dei ban pyndonkamïia ki hadien ba la dep ai jingmut da ki kynhun ba dei peit na ka bynta ka koit ka khiah jong ki bniat bad ka koit ka khiah jong ka met jong ki.
“Ka um lane ka dud ka la biang eh na ka bynta ban pyntngen ïa ki khynnah na ka jinglong tyrkhong ka met.
Ki jingdih ialehkai sport ba bun shini ki long ki bym donkam satia na ka bynta ki khynnah bad kiba bun ki rangbah", u la ong.
U Russ Ladwa, na ka British Dental Association, u la ong “ki jingdih ïalehkai sports ki long kiba kham ñiar ban long kiba bha na ka bynta ka koit ka khiah bad kaba pynïaid ïew ïa ki ha ki riew paidbah bad khamtam eh ha ki khynnah ba dang rit, ka long ka bym ïahap satia.
Kito ki riew ïalehkai ba pyndonkam da ka bor met bor phad ki lah ban don daw na ka bynta ban pyndonkam ïa ki, tangba na ka bynta jan baroh ki buh pynban ha kata ka jingma kaba khraw na ka bynta ka koit ka khiah jong ki bad kumjuh ruh ïa ka koit ka khiah ki bniat".
U Gavin Partington, na ka British Soft Drinks Association, u la ong ba ki jingdih pyngngad na ka bynta ki nongialeh kai sports ki dei kiba la shna ha kata ka rukom ban pyntngen ha ka por lane hadien ba la dep ïalehkai na ka jingthait jingjrem bad dei ban dih antad ïa ki.
U la ong ba kine ki jingdih ki lah ban noh synñiang na ka bynta ka jingbun jong ki jingpyut bad jinghap bniat hapdeng kito ki nongïalehkai football ba pawnam.
U la bynrap “ha une u snem ki kompany ba pynmih ïa ki jingdih pyngngad ki la mynjur ban ym pynbna paidbah ïa kino kino ki jingdih ba bun ka jingkhleh shini ha ki khynnah ba hapoh ka 16 snem ka rta lyngba baroh ki lad pathai khubor, kynthup ruh lyngba ka internet.
Ka jingkut jingmut ba thymmai ka kynthup ruh ïa ki jingtehpyrkhing shuh shuh ïa ki jingpynbna paidbah ne pynïaid ïew ïa kine ki jingdih ha ki jaka ba don ki skul".
Nongstoiñ, Naitung, 3: Ki nongïalam ka FKJGP Nongstoiñ Circle ki la ïakynduh ïa u Sub Divisional Officers PWD halor ka jingsniew palat ka surok na Nongstoiñ sha Kynroh kaba la buh jingeh palat ïa ka leit ka wan jong ki paidbah katei ka thaiñ.
Na ka liang ka seng ka la kyntu ïa u SDO ban phah maramot noh ha katei ka company shna surok, kaba dang ïai trei mynta ïa kitei ki jaka kiba la long palat ka jingsniew, ban lait na ki jingeh khamtam ïa ki kali kit nongpang ne ki kali kamai kiba dei ïaid na katei ka jaka.
Ka seng ka kyntu jur lyngba u SDO PWD, ban ïa kren noh bad ka company shna surok, ban phah maramot noh shwa ban jia kino kino ki jingsngewsih ïa ki briew kiba dei na katei ka jaka.
Mairang, Naitung, 3: Ka Eastern West Khasi Hills District Level Inter-School Subroto Mukherjee Cup Football Tournament 2022 kaba la pynlong da ka ophis jong ka District Sports Officer West Khasi Hills District Nongstoiñ, ïa kaba la sdang ha ka 23 tarik u Jylliew 2022, ka la kut noh ha ka sngi saitjaiñ ha madan Dommawlum Pyndengumiong, Mairang.
Ha ka jingïalehkai phainal jong ki khynnah kynthei kiba hapoh 14 snem, ka Tiehnongbah Government Upper Primary School, ka la jop ïa ka Mairang Presbyterian Higher Secondary School da lai kol la kawei lyngba ka jingïashut tie breaker.
Katba, ha ka jingïakhun phainal jong ki khynnah shynrang kiba hapoh 14 snem, ka Little Star English Medium Secondary School, ka la ïoh rah ïa ka nam lahduh da kaba pynliem ïa ka Mairang Presbyterian Higher Secondary School da ar kol la nod (2-0).
Ka Little Star English Medium Secondary School ka la mad nam jop ruh ïa ka phaiñal jong ki khynnah shynrang kiba hapoh 17 snem, da kaba jop pyrshah ïa ka Mairang Presbyterian Higher Secondary School da shi kol la nod.
Ïa ka prokram pynkut jong kane ka tournament la wan ban sakhi da u Myntri ka tnad Water Resources ka jylla, u ba long ruh u MLA ka Mawthadraishan u Bah H.
B Nongsiej, ha ryngkat ka jingïadonlang u Additional Deputy Commissioner ka Eastern West Khasi Hills District, u Bah A.
Nongbri, I District Sports Officer ka West Khasi Hills District, I Kong B.
Syiem, ki Principal jong ki skul ka thaiñ, ki nongïalam shnong bad kiwei de.
Mawkyrwat, Naitung, 03: ka Jingbymbiang bad ka jingthud ki Company Network bapher bapher ha ka thaiñ Mawkyrwat ka la long shisha kaba pynduhnong ïa shibun ki paidbah ha ka thaiñ Mawkyrwat namar ba kum ha kine ki juk mynta shibun ki kam ki jam ki briew ki shaniah bad pyndonkam lyngba ki Internet la ka long ha ka khaiï pateng, ki kam ophis bad ruh wat ha ki kam ïa thied ïa pet lyngba da ki mobile phun kum ki jingïathied lyngba ki online bapher bapher bad kiwei de ki jingdonkam.
Lah ban kdew ba ka jingthut jong ka network ka long baroh ki company kata ka Jio, ka Airtel bad kumjuh ruh ka BSNL.
Namarkata, ki paidbah jong ka dong ka thaiñ Mawkyrwat ba kynthup ruh ïa ka Ranikor ki la buh ka jingkyrpad ïa baroh ki company ba lada ki kwah ban pyntyllun ïa ka kam kim dei ban shu hun tang ban shim ei ïa ka pisa na ki paidbah hynrei ki dei ruh ban pynbiang ruh ïa ka rukom treikam jong ki network khnang ba ki paidbah kin nym ïa kynduh jingeh ha kaba pyndonkam ïa ki SIM CARD.
Halor kane ka jingïathut ba khah ha ka network, ki paidbah ki la ong ba ki ladon shibun ki jingsngewduhnong nalor ba ka bai thep pisa (recharge top-up) ka la rem lypa bad khlem da lap ïoh ban pyndonkam tang na ka daw jong ka jingthut ka network hynrei ynda la dei ka por ban kut watla kam da biang network ruh ki hap thep pisa biang bad kane ha teng ha teng ka pynbitar bad sngew duhnong ruh ha kawei pat ka liang.
“Bunsien ka network ynda la dei ka por pynlip ka bording (light) ka network ruh ka duh lang kane ka pynthud shisha ïa ki paidbah kiba ju ai ka jingshakri lyngba ki Internet bad ki Mobile Phone", ong ki paidbah.
Nongstoiñ, Naitung, 3: Ki katto katne ngut ki samla rangbah jong ka thaiñ Langshongthiang, kawei na ki shnong ha ka thaiñ jong ka Mawshynrut C&RD Block West Khasi Hills District, ki la pynpaw ïa ka jingbynñiaw haba ïadei bad ka surok PMGSY kaba don ïa ka jingjngai kaba 13 km 868 meter, kaba dei sdang naduh ka shnong Umdang sha Jaïaw, da kaba ki kynnoh ba ka jingshna ïa katei ka surok ka long kaba la suki shaba palat, namar ki la ong ba ïa katei ka surok ha ka jingshisha, la sdang naduh u snem 2018, hynrei kat haduh mynta mynne, wat tang mar shiteng ruh kam pat la dep satia.
Kitei ki samla ki kynthup ïa u bah Norbert Daju na ka shnong Mawlai, bah Kedi Mawsor na ka shnong Jaïaw, Daliwell Mawsor na ka shnong Langshongthiang bad kiwei kiwei.
Haba ïakren bad u nongthoh khubor, kitei ki samla ki la ong ba ïa katei ka surok la trei kontrak da u Sunil Bansal ha ka kyrteng jong ka M/s Royal Cunstruction.
Hynrei, ka la long kaei kaei kaba sngew thamula, namar ïa katei ka surok la dep tang kumba tang shi pawa ei ei na ka shi spah, kynthup ïa ka black topping bad kiwei de ki bynta kiba la siang mawria.
Haba bynrap, ki la ong ruh shibun ki muri ym shym la lah ban pyndonkam, la hap ban ïaid narud narud namar ka jingbym pat dep bad ka jingsuki palat ka wanrah jingeh ïa ki paidbah u ba na ki 6-7 tylli ei ei ki shnong kiba pyndonkam ne ïaid lyngba katei ka surok.
Haba ïadei bad katei ka phang na ka liang u bah Edmund Mawsor General Secretary HYC jong ka thaiñ Umdang Shallang, u la kyntu ïa u MLA jong ka thaiñ ba un tuklar lem haba ïadei bad katei ka kam.
Lym kumta na ka liang jong ka seng ryngkat bad ki nongshong shnong jong katei ka thaiñ kin ïaid da kawei pat ka lynti.
U bah Norbert Daju pat u la ong ba lada wat haduh ki aiom tlang kan dang ïai long kumne, ym banse ki hap ban lei mudui noh sha ki bor kiba halor wat sha ïing bishar.
Nongstoiñ, Naitung, 3: Namar ka jingjynjar jong ki paitbah ha ka leit ka wan bad ka kit ka bah, namar ka jingbym don ïa ka surok ba biang na Mawdiang haduh Langdongdai, ki nongïalam ka Synjuk Rangbah shnong Nongtrai Sepngi Langdongdai area, ka la lum ïa ki para nongïalam bad ki dkhot jong ka Synjuk Nongsynshar Shnong Langdongdai Area na ki khatphra tylli ki shnong kiba don ha katei ka thaiñ ha ka sngi saitjaiñ ka 2 tarik Naitung ha kaba ki la ïa mih ban maramot ïa katei ka surok.
Ka jingmaramot ka la sdang naduh ka shnong Mawkyllon, ha kaba ïa ki jaka ki bym lah shuh ban trei da ki briew la pyntrei da ka puh shilum, ha kaba ïa ka bai trei jong katei ka puh shilum la noh synñiang sanphew tyngka kawei ka longïing bad ka jingïamih ban leit trei pat ka synjuk ka la pynbeit uwei na man kawei pa kawei ka thliew ïing na baroh khatphra tylli ki shnong.
Ka jingmih ki paitbah ban maramot ïa katei ka surok ka long kaba ryntih ha kaba kiba poi ki long palat saw spah ngut.
Nalor kata ka synjuk ka la pynbeit ar tylli ki kynhun kawei ka kynhuh ka sdang na Langdongdai bad kawei ka kynhun pat ka sdang na Mawdiang sha Mawkyllon bad ïakynduh ha wah Riangken ka jaka kaba mar pdeng bha.
U bah Birbor Riangtem secretary ka Synjuk haba ïakren bad ki nongthoh khubor, u la ong ba ka jinglum lang jong ki ïa ki paitbah ban maramot ïa katei ka surok naduh Mawdiang haduh Langdongdai, ka long tang ban lait na ka jingsahkut ki kali haba kit ïa ki mar bam mar dih bad ki tiar ki tar ban pynpoi ha ki shnong kiba don ha katei ka thaiñ.
U la ong ruh ba ki paitbah katei ka thaiñ ki la mad jingeh haduh katta katta watla manla u snem ki ju maramot ïa katei ka surok, hynrei tang shu wan ka lyiur ka la sniew ar shah namar ka dei ka jaka ba long khyndew met.
U la ong ruh bad wat la ki paitbah ki ïakynduh jingeh katta katta ruh, na ka liang ka sorkar bad ki nongmihkhmat kim patiaw ei ei wat haba ki la leit ban pynsngew la bun sien bun wat.
U bah Riangtem u la ong ruh ba wat ha kine ki bnai ba la dep, ki la pyrshang ban maramot hynrei na ka jingbym pat sangeh jong u slap, ym shym la lah ban maramot kat haduh ba ki kali ki ba kit ïa ki mar bam mar dih bad ïa ki tiar ki tar kim pat lah satia ban ïaid.
Utei u rangbah u la ong ruh ba kaba isangsot palat ka dei ïa kiba pang ba shitom kiba mut ban leit phah sumar ha Riangdo CHC bad ïa ki longkmie ba armet kiba mut ban leit phah check up ha ki Doctor ha Riangdo, namar ki hap ban ïaid suki jai bad naduh Mawsmai, Langdongdai, Nonghawei, Porshken Nongrathaw, Mawguru bad kiwei kiwei, ka shim por saw haduh san kynta ïa kiba shitom ba kin ïaid da ka kjat haduh ban da poi ha ki jaka ba lait kali.
U la ong ruh ba lada ki nongmihkhmat bad ki heh sorkar ki kwah ban tip haduh katno ka jingjynjar jong ki paitbah, kin sngewbha ban da wan pyrshang dalade ban ïaid da ka kjat na Mawdiang haduh Nonghawei, kata ruh lada dei ha ka por ba ki shait ki khlaiñ, khnang ba kin sngewthuh bad lada ki pang pat kin pyrshang ban ïaid da ka kjat tang na Mawdiang haduh Langdongdai hato ki poi ne em hynriew kynta.
Lada ki sngewthuh ki la dei ban leh ei ei ïa katei ka surok na ka bynta ki paitbah.
Nongpoh, Naitung 03: Ka ophis u District Sports Officer Ri-Bhoi District kala sdang biang ïaka prokram ai jinghikai ïaki heprit naka bynta ka jinglehkai phutbol kaba la tip kum ka Grassroot Football Training naka bynta ki heprit ba naduh kiba 6-12 snem ka rta kynthei bad shynrang haki jaka bapher bapher ha Ri-Bhoi District da ka jingthmu ban sei bad ithuh ïaka sap kyrpang jong ki heprit haka kam ïalehkai phutbol.
Ïa katei ka prokram ai jinghikai ïaki heprit la sdang haki jaka bapher bapher ha Ri-Bhoi ba kynthup ha Nongpoh, Umsning, Umroi, Jirang, Bhoirymbong, Mawhati bad Umroi Advance Center, bala plie paidbah ruh haka sngi Saitjaiñ bad katei ka prokram kan long ha man la sngi Thohdieng bad sngi Saitjaiñ naduh ka por 3 baje haduh 5 baje janmiet haka sngi Thohdieng bad 8 baje haduh 10 baje mynstep haka sngi Saitjaiñ.
Jowai, Naitung 03: Ka Synjuk ki Waheh Chnong Jowai hadien ka jingïoh ujor na ki paidbah halor ka jingkiew palat ka dor jong ka tyndong shet jingshet (Gas) kaba dei ban poi haduh ki thliewïing jong ki nongpyndon kam Gas ha sor Jowai.
Na ka liang ki nongïalam ka Synjuk mar mar kila leh ban ïakynduh markhat bad ki nongpynïaid jong ki ar tylli ki Gas Agency kata ka M/s Ripnar Gas Agency bad ka M/s Rymbai Gas Agency.
Katkum ka jinglap jong ka Synjuk ba ka dor jong u tyndong gas ka long Rs.
1091.
48 tyngka haduh ban da poi ha phyllaw ïing jong ki nongpyndonkam.
Hynrei na ki daw ba ki Agency kim lah ban pynpoi ha manla ki thylliewïing, kumta la pynbeit bad dong ba kin wan buh beit ha ki jaka ba la buh kyrpang (point) hapoh ki dong bapher bapher.
La kyntu ruh ïa ki paidbah nongpyndonkam tyndong shet jingshet ba lada ki lap ïa kino kino kiba shim palat ïa ka dor bai kit kaba long 20 tyngka lait noh kito ki ïing ba kham jngai, ki lah ban wan ujor shakhmat khnang ba kitei ki Agency kin ïoh leh ïa kaba donkam.
Ki nongïalam ka Synjuk kila dep ruh ban phah da ka jingthoh sha ka seng ki nongñiah kali kamai ka West Jaiñtia Hills Local Taxi Owners Association ban pynlong ïa ka Join Meeting na ka bynta ban ïakren ha kaba ïadei bad ka bai kit ki Taxi kamai.
Nongpoh, Naitung 03: Ka kynhun Marmain Chirjap Asem Village Organisation kaba kdup kumba 10 tylli ki SHG kaba don haka shnong Marmaiñ Ri-Bhoi District, ka la rakhe kyrpang ban pynsah jingkynmaw halor ka jingdap kaba ar snem jong ka jingïaid lynti ka kynhun naduh bala seng ïaka ha u snem 2020 da ka jingangnud ban kyntiew ïaki longkmie kaba dei ruh ka thong jong ka sorkar kmie bad ïa katei ka jingrakhe la pynlong ha ïing Dorbar ka shnong Marmaiñ.
Katei ka VO tang hapoh ka 2 snem jong ka jingïaid lynti ka la lah ban thaw haduh 10 tylli ki SHG hapoh jong ka, ban seng ïaka kynhun ki longkmie na ka bynta ba kin ïeng ha la ki kjat na ka bynta ban seng kam lajong bad haka jing ïaid lynti kaba 2 snem katei ka Village Organisation ka leh shibun ki kam ki ba bha bad ki kam shakri paidbah hapoh katei ka Shnong khamtam ban kyntiew ïaki para longkmie.
La ioh ruh ban ot ïa u cake ha katei ka sngi kum ka dak ka jinglehkmen ha kaba u MLA ka Nongpoh Constituency u Bah Mayral Born Syiem u la shim bynta kum u kongsan haka jingdon ryngkat ka kong E Lyngdoh BPM C&RD Umling Block, u Bah Diren Klein Rangbah Shnong Marmain, lem bad ki nongkitkam jong katei ka VO ba kynthup ïaka President ka kong Manita Rahang lem bad ki nongkitkam jong kitei ki 10 tylli ki SHG.
Kum ka dak ka jingkyrshan lang ïaki longkmie ha katei ka shnong kiba la trei shitrhem ban ieng hala ki jong ki kjat naka liang u Bah Mayral Born Syiem u la aiti ruh da ka song pisa ha katei ka VO.
Haba kren ha katei ka sngi naka liang u Bah Mayral Born Syiem u la ai mynsiem ïaki nongïalam ka VO bad ki SHGs bapher bapher ha katei ka sngi ba kin dang lah ban trei shitrhem kham bha shuh shuh naka bynta ka jingmyntoi jong ki longkmie bad kumjuh ban wanrah ki jingkylla haka shnong ka thaw hi baroh kawei, ba kin lah ban seng ïaki kam ki jam, ban ïeng hala ki jong ki kjat bad kumjuh ban dang lah ban kner ïaki jingïarap sha kiwei pat ki para longkmie.
“Ki longkmie ki dei kita ki païa baskhem kiba don ka bynta kaba khraw ha kaban tei ïa ka longing kaba skhem, ka imlang ka sahlang kaba shngain bad ruh kiba shim ia ka jingkitkhlieh ban ri ban sumar iaka lawei ki khun ki kti" la ong.
Nongpoh, Naitung 03: Ka Dorbar shnong Tyrso Nongkylllep haka sien kaba nyngkong eh kala shim ïaka sienjam ban pynkup burom ïa 8 ngut ki samla na katei ka shnong, kiba la pass ha ka Secondary School Leaving Certificate (SSLC) bad Higher School Leaving Certificate (HSSLC) bala pynlong da ka MBOSE dang shen.
Ïa katei ka jingpynkup burom la shimkhia ruh da ka Dorbar Shnong hapoh ka jingïalam u Bah Mathias Mujai Rangbah Shnong ban ai mynsiem bad pynshlur ïaki samla ba kin dang leh bha shuh shuh haki jingpule jong ki ba kham shalor ban long ruh ka nuksa sha kiwei pat ki khun samla kiba dang pynkhreh ïaki eskamin bapher bapher.
La wan ruh ban shim bynta ha katei ka sngi da u Bah Joannes Lamare kum u kongsan u ba dei uwei naki nongtrei mon sngewbha ba paw ka jylla, haka jingdonlang ki riew rangbah jong ka shnong, ki nonghikai bad kiwei kiwei kynthup ïa kitei ki 8 ngut ki samla ba shah pynkup burom.
Haba kren ha katei ka sngiu Bah Joanes Lamare, u la ai ka jingïaroh ïa ka Dorbar shnong Tyrso Nongkyllep, haka sien ba nyngkong eh ka la shim ïa katei ka sienjam ban pynkup burom ïa kitei ki samla, kum shibynta ban pynshlur ïa ki ba kin bteng bad ban lehbha ïa ki jingpule ba kham shalor.
Nongpoh, Naitung 03: Ban pynneh pynsah ïa ki dohkha dohpnad bad ki kynja dohum kiba don ha ki wah bad ruh ban pynneh pynsah ïa ka riti ka dustur ka Raid Ïapngar ha Ri Bhoi, ka Synjuk ki Seng Samla Raid Ïapngar ha ryngkat ka kynhun ki Samla na Ri Bhoi ba la tip kum ka Young Minds ha ka sngi Saitjaiñ ki la leit ban pynlait ïa ki symbai Dohkha ha ka Wah Umtung kaba don ha u pud u sam ka Raid Ïapngar ha Ri Bhoi.
Ïa kane ka jingpynlait symbai Dohkha la lamkhmat da ka Synjuk ki Seng Samla Raid Ïapngar bad ka Young Minds kaba dei ka kynhun ki samla na ka thaiñ Ri Bhoi bad la kyrshan lang ruh naduh ka Raid Ïapngar lyngba ki Basan ka Raid ba la mihkhmat da u Bah N.
S Rymbai kum u Basan ka Raid Ïapngar, u Basan khynnah ka Raid, u Bah Pynlang Rymbai, u President ka Shisur United, u Bah P.
R Madur, u Bah Isynei Hinge, President ka Young Minds, u Samla Mardondor Shadap, Adviser ka Young Minds, u Chairman ka Synjuk, u Samla Kyntiewnam Lamare, u Secretary, u Samla Elbirth Roni Ramde bad kiwei kiwei ki nongïalam ka Synjuk.
Kumba la pynpaw ha katei ka sngi, ka jingthmu ba la pynlait dohkha ha katei ka wah Umtung kam dei satia tang ban pynneh pynsah ïa ki dohkha dohpnat kiba don ha katei ka wah bad ka long ruh shi bynta na ka bynta ka riti ka dustur ka Raid Ïapngar ha kaba mynta ki ri ki sumar ïa katei ka wah bad shisien shi snem la pynlong ïa ka jingtong doh ha katei ka wah kaba dei shi bynta ka riti ka dustur jong ka Raid Ïapngar.
Haba kren ha kane ka snig, u Samla Mardondor Shadap, Adviser ka Young Minds u la pynpaw ka jingsngewkmen ba ka Synjuk ki Seng Samla Raid Ïapngar rygnkat ka Raid ki don ïa kata ka mynsiem ym tang ban pynneh pynsah ïa ki Dohkha dohpnat bad kumjuh ruh ba ki don kata ka thong ban pynneh pynsah ïa ka riti ka dusture bad kum ka Young Minds ruh ka ai jingïatrei lang ka long na ka bynta ban ïa trei lang ban wan rah ka jingïatylli ban trei na ka bynta ka bha ka miat jong ka imlang ka sahlang.
U la ong ruh ba ka Young Minds ka shim ïa kane ka sienjam ban ïarap da ki symbai dohkha ka long shi bynta ban pynneh pynsah ïa ki dohum kiba don ha katei ka wah bad kumjuh ruh ban kyrshan ïa ka Raid Ïapngar ba kan dang lah ban pynneh pynsah ïa ki riti ki dustur kumba la ïalam da u mynbarim.
Shuh shuh, u la bynrap ruh ba ka Young Minds ka dang ai ka jingïatrei lang bad ka Synjuk ki Seng Samla ka Raid Ïapngar bad kumjuh ruh bad ka Raid, namar dang don shibun ki kam ba ngi dang hap ban trei na ka bynta ka bha ka miat bad ka roi ka par jong ki paidbah hapoh katei ka Raid ba kaba kham kongsan ka long ban don ka jingïatrei lang na baroh ki liang, u la bynrap.
Jowai, Naitung 03: Ka Rotary Club Jowai shi bynta na ka jingïaid lynti kaba 27 snem, ha kane ka sngi siatjaiñ kala ïoh lad ban pynlong ïa ka jingïalang kum ka dak ban pynskhem ïa ki nongkitkam thymmai na ka bynta samoi treikam 2022-2023 kaba la long ha ïing dorbar ka Loomsooïung New Hill Jowai.
Kane ka jingïalang ba kyrpang jong ka seng la tip kum ka ‘27th Installation Ceremony’ ba la wan ban ïadonlang da u Rtn.
Vincent H.
Pala uba long ruh u M.
P ka Shillong Parliamentary, ïa ka jingïalang la pynïaid da u Rtn.
Montri Passah, President barim, katba ha ka bynta kaba ar la pynïaid da u Rtn.
Samehi Laloo, President ba thymmai ka Rotary Club Jowai.
Na ka liang ka Rtn.
E.
F.
Gatphoh, Charter President haba ai jingkren kala batai shaphang ka kyntien ‘Installation’ hapoh ka Rotary Club bad kala ai ruh ka jingïaroh ïa ki kam jong u Rtn.
Montri Passah ha ryngkat ka kynhun jong u kiba la lah ban pynïaid beit pynïaid ryntih ïa ki kam jong ka seng hapoh ka snem 2021-2022.
Kala ai ruh ka jingkitbok kit rwiang ïa u Rtn.
Samehi Laloo, President ba thymmai ka Rotary Club Jowai ba un dang lah ban trei khambha hapoh ka snem 2022-23, na ka bynta ban synñiang ïa ki kam babha kum ka kynhun treimon sngewbha hapoh ka imlang sahlang jong ka Ri-Lum Jaiñtia baroh kawei.
Katba u Rtn.
V.
H.
Pala kum u kongsan haba kren ula pynsngew ïa ki kam kiba ula trei la bun tylli ki snem hapoh ka Rotary Club, da kaba u ong ba ka Rotary Club ka long kawei na ki kynhun kaba lah ban wanrah ïa ka jingïajan jong ki para briew na kawei ka Ri sha kawei pat, ula ai ruh ka jingkitbok kitrwiang ïa ka Rotary Club Jowai hapoh ka jingïalam u Rtn.
Samehi Laloo ban kin ïaid shakhmat ha ryngkat ka jingïatrei lang da kawei ka jingmut.
Ki nongkitkam ka Rotary Club Jowai jong ka samoi 2022-23 la pynskhem da u Rtn.
V.
H.
Pala kiba kynthup ïa u Rtn.
Samehi Laloo, President, Rtn.
Montri Passah, IPP, Rtn.
Deibormi Toi, President Elect, Rtn.
Mewothi Gatphoh, Vice-President, Rtn.
Dr.
Kamwadae Syngkon, General Secretary, Rtn.
Lakhon Laloo, Treasurer, Rtn.
Fencing Syrti, Sergeant at Arm, Rtn.
E.
F.
Gatphoh, Foundation & Club Trainer, Rtn.
D.
F.
Majaw, Director Club Service, Rtn.
S.
K.
Lato, Community Service & Bulletin Editor, Rtn.
Reuveny Nongtdu, Vocational Service, Rtn.
B.
Lytan, Club International Director, Rtn.
B.
Paka najiar, Youth Service Director wa u Rtn.
Longda Bamon, Literacy Chair.
Kiwei de ki dkhot ka seng kiba wan ban ïadonlang ki long u Rtn.
D.
F.
Majaw, u Rtn.
R.
Nongtdu uba ai ki kyntien pdiang, u Rtn.
S.
K.
Lato, u Rtn.
Dr.
Kamwadae Syngkon, nalor kiwei de kiba la shah khot sngewbha, katba ïa ki kyntien ai khublei la ïoh na u Rtn.
Dr.
D.
I.
Kjam.
Khliehriat Naitung 3: Ki hynriew ngut ki dkhot kiba dei ruh ki nongialam ba radbah jong ka party National People’s Party na Sutnga-Saipung Constituency, hynnin ka sngi saitjaiñ ki la pynbna ba ki la mih noh na ka party NPP, ki la ong ba ka jingmih jong ki ka dei namar ba ki nongialam ka party na Shillong kim kheiñ snep ïa ki bad kyntait ban ai tiket ïa u bah Hopeful Bamon, u MLA ba rim jong ka Sutnga-Saipung Constituency, na ka liang ki dkhot kiba la mih ki la pynshai kham bniah shuh shuh halor ka jingmih noh jongki na ka NPP.
U bah Thijlang Shyrmang, uba la ju bat kum u President jong ka NPP 5-Sutnga Saipung Constituency u la ïathuh bad ong ba “Ha ka jingshisha ngam pat don jingmut eh ban mih na ka party (NPP) namar lah jan don san snem na la long u President jong ka NPP-Block Saipung Sutnga constituency bad hapoh kine ki snem ngi lah ïa trei shitom bha kumno ban pynkhlaiñ ïaka party, ngi la dep pynlong ïa ka jingialang ha u bnai rymphang namar la bthah ïa ngi da ki heh NPP na Shillong (NPP-State Level) ba ngin pynlong jingialang ba ngin jied ne phah noh ïa ka kyrteng jong u candidate u ban iakhun na ka bynta ka election ha u 2023, kumta ha kata ka jingialang da kawei ka jingmut ryngkat bad u paidbah uba bun ngi la shim ïa ka rai ban phah ïa ka kyrteng jong u bah Hopeful Bamon, uba dei ruh u MLA ba rim jong ka Sutnga- Saipung Constituency, uba la wanrah nyngkong ruh ïa ka party NPP hangne ha constituency, kumta ngi la leh kumba la bthah bad ngi la leit ban aiti (submit) ïa ka kyrteng sha u bah Sniawbhalang Dhar, sha u Prestone Tyngsong bad sha u Connrad Sangma, ngi la ai ruh ïa ki kot ki sla ba donkam ha kaba ïadei bad kata kat kum ka jingbthah jong ki ïa ngi ban wad candidate, hynrei hadien katto katne por, kane ka kong Santa Mary Shylla ka la leit ban rung sha ka party NPP bad ka la pan tiket, te hadien kane ki heh ka NPP ki la khot biang ïa ngi shatei sha Shillong na ka bynta kata ka tiket, kumta ha ka jingiakynduh jong ngi ïa u bah Prestone Tyngsong bad u bah Sñiawbhalang Dhar, kine ki la ong ïa ngi ba ki la iapyrkhat bha ba ïa kane ka kam ban ai ka tiket, te ngi hap ai noh sha ka kong Santa Mary Shylla, namar ba u bah Hopeful Bamon u duna pisa katba ka kong Santa Mary Shylla pat ka dei kaba bun pisa, te tharai kan wanrah jing jop, ki la ong, bad nga pat kum u President jong ka Block na Sutnga Block NPP nga la iasaid bad nga la ïeng pyrshah ïa kata ka rai jong ki, nga ong ba kam shong eh ha ka pisa hynrei ka shong ha ka jingieid jong u paidbah, namar kata ka dei ka rukom hapoh Sutnga Saipung Constituency ba ka jingshisha hi ka dei ba ka jingjop kam da shong eh ha ka jingdon pisa"Ha kajuh ka por, u bah T.
Shyrmang uba na shnong Sutnga, u la ïathuh ba ka jingmih jongki na ka party ka long ruh halor ka nongrim ba kim sngewtynnad ban shu ai tiket ïa kiba na bar ka constituency, namar ka kong Santa Mary Shylla kam dei ka briew kiba na ka Sautnga-Saipung Constituency “Haba ïakren bad ki heh ka NPP kiba don ha Shillong, u bah Sñiawbhalang Dhar u la ong bad pynksan ba na Bhoi ruh ki phah candidate da u bym don vote ha ka constituency ba u iakhun, katba u jop, kumjuh ruh na Mawhati, na Umroi, na Nongkrem ruh kin pynieng da u bah Dasakhiat Lamare bad ong ba kin jop beit, To, ïa kata te ka don ka jingiapher, kiwei bad ma ngi, namar ngi te shane kam long kumta, ngi te ban dei ki candidate kiba na bar constituency te ka long kaba eh than" la bynrap u bah Shyrmang bad ïathuh ba u la kren ruh da kaba shai ha khmat u bah Prestone Tyngsaong bad u bah Sñiawbhalang Dhar da kaba ong ba “Lada phi kwah ba ka party NPP kan kan jop suk ha ka election ha u snem 2023 na Sutnga- Saipung Constituency te dei ban ai tiket beit da u candidate uba ngi mon, namar ngi thep vote ma ngi te, ym dei ba thep vote ka tiket namar ngi sngewthuh ba lada u ioh u bah Hopeful Bamon un jop beit, ïa kane la tikna, hynrei kin shym la sngap satia bad ki la ong beit ba ki la dep ai ïa ka tiket sha ka kong Santa Mary Shylla, ha ka jingshisha lada kim i mon ban ai tiket ïa u bah H.
bamon hyrei ngi kwah ban ai noh da uno uno uba dei napoh ka constituency hi hynrei ban shu ai ïa kiba na bar te ngim sngewtynnad" pynpaw shuh shuh ki hynriew ngut ki dkhot ba mih seng.
Ki nongialam ka NPP na Sutnga Saipung Constituency kiba la mih noh na ka seng ki kynthup u Block President 5-Sutnga-Saipung Constituency, u bah Thijlang Shyrmang, U Treasurer jong ka 5-Sutnga Saipung Constituency, u bah Puraimon Bareh, Secretary NPP Youth Wing Sutnga Unit, u bah Ïoo-wan Shyrmang, u President NPP Youth Wing Sutnga Unit, u bah Pynbait Sutnga, u President NPP Sutnga- Narwan Unit, u bah Never Lamurong bad u Vice President Sutnga Unit, u bah Alienslyroy Bamon.
Jowai, Naitung 03: Ka Federation of Khasi Jaiñtia and Garo People (FKJGP) War-Jaiñtia Circle ha ryngkat ka jingïatreilang bad ka FKJGP West Jaiñtia Hills District ha kane 2 tarik mynta u bnai kila pynlong ïa ka jingïalang paidbah namar ka jingduh bording jong ka shnong Padubah kaba hap hapoh ka Amlarem Sub-Division West Jaiñtia Hills District la kumba duna ïa ka 2 bnai eiei naduh ka 16-05-2022.
Ha kane ka sngi ki nongïalam ka seng naduh u bah B.
Mukhim President ka FKJGP War -Jaiñtia Circle ula ai ka jingkren da kaba ban jur ba dei ban pynïoh bording kloi ïa kane ka shnong kaba la mad ïa kane ka jingdum kaba la ktah lut ïa ki kam ki jam jong ki paidbah bad khamtam eh ha kum kane ka por eksamin shiteng snem jong ki khynnah skul, ha kajuh ka por ula byrthen tyngeh lada kane ka jingdawa kam urlong kin sa shim da kiwei ki lad ki lynti lada dei ban leit khang tala ïa ka ophis treikam kane ka Corporation ruh ha kano kano ka por.
Na ka liang u Rangbah Shnong ka Padubah ma N.
Pohthmi ula kren bynñiaw haduh katta katta ïa ka jingpynslem jong ka MeECL ban pynïoh bording ïa ka shnong, wat la bun bun sien ki la leit mih sha ophis treikam ka Corporation, shuh shuh ula dap da ka jingsngew lynngoh ba balei ha sor tang shu duh light tang shi sngi lane 2 sngi ki la ïoh Tranformer katba ha shnong Paduhbah la jan dap 2 bnai ka jingduh bording, ula buh jingkylli ‘hato ka pisa u nongsor bad ka pisa u nongkyndong ka ïapher mo’.
La ïoh ruh ka jingkren na u Wompher Wann Organising Secretary FKJGP Jaiñtia Zone uba la ong lada kane ka jingduh bording ka dang ïaidbteng hadien ka jingwan ïakynduh ïa ki bor ba dei peit, kin sa shim da kiwei pat ki lad ki lynti kiba tyngeh, ha kajuh ka por u kyntu ïa u MLA ka thaiñ ma Lahkmen Rymbui ba u dei ban shim khia mardor ban pynïoh bording kloi ïa kane ka shnong kaba la mad ïa kane ka jingeh.
kiwei de kiba ai jingkren ki kynthup na u Secretary Shnong u ma C.
Pohshna uba la ai khublei ïa ka seng FKJGP kaba long kloi ban tynrong lem ne pynsngew sha ki bor sorkar ha kaba ïadei bad kane ka jingeh, ula kren shai ba ka shnong ka kloi ban ïa snoh kti bad ka seng ha kino kino ki kam kiba ka seng ka leh.
La ïoh jingkren ruh na u ma Batskhem Myrchiang Sport Secretary FKJGP Jaiñtia Zone uba la ïathuh ba maki ruh ki la mad teng iï kane ka jingduh bording hynrei tang hapoh shitaiew ki la iïh light bad u la dap da ka jingsngewkhia halor ka jingleh mynthi ka tnat bording ha haduh jan dap 2 bnai.
Ha kane ka jingïalang la mih ka sur ban leit kynduh ïa i bah Prestone Tynsong Myntri Bording ka sorkar Jylla ha kine ki kyndiat sngi ban wan.
Kiba ïadonlang ha kane ka sngi ki kynthup ïa ki dkhot ka seng Circle, ki Unit bapher bapher.
Shillong, Naitung : U Bah Teiborlang Pathaw, MDC ka Mawlai constituency un wanrah da ka skhim kaba T.
1 klur na District Council ban pynitynnat ïa ka Viewpoint ne jaka peitkai kaba don ha Beadon Falls (Kshaid Sunapani) ha Mawlai Nongkwar.
Kumba shu kdew ka Mawlai Nongkwar ka dei ka shnong kaba lah ban ïohi kyndiang ïa ka Bishop Fall Bad Beadon Falls, kaba ki paidbah ki ju sin ka kshaid Sonapani bad kshaid Umshyrpi.
Kumta haba ïa dei bad kane u Bah Teiborlang Pathaw ula la shimkhia ban wanrah biang sa shisien ïa ka jingitynnad jong kane ka jaka kaba hap ha ka Dong 3-B jong ka Mawlai Nongkwar da kaba pynïoh ïa ka skhim ba T.
1 Klur napoh District Council ban kyntiew ïa ka Tourism ne kam jngohkai ha Mawlai Nongkwar.
Kane ka Skhim kam dei tang ban shna pynitynnad ïa ka View point hynrei ka kynthup ban shna ruh ïa ki Cafeteria, Open Gym, Children Park, Gift Shop, bad ruh ban leh jingker (fencing) ïa kane ka jaka.
Ha kane ka sngi u Bah Teiborlang Pathaw u la ïa jurip lang bad ki nongpynïaid shnong jong ka Mawlai Nongkwar kiba kynthup ïa u Rangbah Shnong bathymmai u Bah Moonstar Rumnong, ki lai ngut ki Deputy Rangbah Rangbah Shnong, ba kynthup ïa u Bah Bankyrshanlang Nongbri, Bah Richard Wahlang, Bah Emerson Shabong, u Secretary Bah Ezekiel S.
Mond da ka jingïadon ryngkat ha ka jingïa pynbeit ïa ka plan kumno ban shna ha ka rukom ba itynnad ïa kane ka jaka jngohkai kaba don hapoh shnong bad kiwei kiwei.
Ha kajuh ka por ki nongpynïaid shnong da ka jingkmen ki la pdiang sngewbha ïa kane ka jingthmu babha jong u Bah Teiborlang Pathaw.
Kaba sah mynta kalong satang ban ïa soi ïa ka soskular (agreement) hapdeng ka shnong Nongkwar bad ka District Council, khnang ban ïoh ban pyntrei noh shaid shaid ïa kane ka kam.
Shillong, Naitung, 03: Ka Seiñ Jaintia Women’s Wing,  Shillong hynne ka sngi ka la pynlong ïa ka jingpynkup burom kyrpang ïa ki saw ngut ki longkmie Pnar kiba la paw shakmat ha ki kam shakri ïa ka imlang sahlang.
Kine ki longkmie kiba la shah pynkup burom ki kynthup ïa ka Kong Rebecca Suchiang, IAS kaba dei ruh ka Chief Secretary kynthei kaba nyngkong eh ha ka ri, ka Kong Isawanda Laloo, IAS kaba dei ka Deputy Commissioner jong ka East Khasi Hills, ka Kong Trinity Sayoo ka nongrep ïa u shynrai Lakadong kaba la ïoh ruh ïa ka Padmashree Award ha u snem 2021, ka Kong Minimon Laloo ka nongthoh kot ba la ïoh ïa kiba bun ki khusnam kum ka Women of the Year ha u snem 2021 bad kiwei pat ki khusnam ha ka jylla bad ha ka ri.
La pynkup burom ïa kine ki longkmie da u kongsan u Bah Sanbor Shullai uba dei u Myntri jong ka sorkar jylla.
Haba kren ha kane ka sngi u Bah Sanbor Shullai u la ai ka jingïaroh kyrpang ïa kine ki longkmie kiba la lah ban wanrah ïa ka nam ïa ki nong Jaintia bad ïa ka jylla hi baroh kawei da kaba kyntu ruh ïa ki samla ban shim ïa ka jingtrei shitom jong ki kum ka nongmuna ha ka jingim jong ki.
U Bah Sanbor ha ka jingkren jong u la kyntu kyrpang eh ïa ki nongjaintia baroh kiba shong ba sah ha Shillong ba kin don ka jingieid kyrpang ïa la ka ktien ka thylliej, ka riam ka beit, ka put ka tem tynrai jong ki bad bad sarong ruh ïa la ka thymmei ka tynrai lajong.
Shuh shuh u la kyntu ruh ba ka rukom spel ïa ka jait kaba bun ki la pynkylla da kaba ai nuksa kum ka jait Shullai la pynkylla thymmai sha ka Chullai, Shallam sha Challam kaba lah ban wanrah pat ïa ka jingkulmar ha ka jingïadei kur.
Ha ka jingkren jong ka ka Kong Rebecca V Suchiang ka la ai ka jingïaroh kyrpang eh ïa ka Kong Trinity Sayoo kaba la hikai lem ïa ki para nongrep lyngba ka SHG ïa ka rukom rep kaba kham janai ïa u shynrai Lakadong uba wat ka sorkar ruh ka don da ka mission kyrpang ïa ka jingrep ïa une u jingthung.
Shuh shuh ka Kong Rebecca ka la kyntu ruh ïa ki nongjaintia ba kin trei shitom ha ki kam kaba ki trei khnang ba ka jingtrei shitom jong ki kam long ka jingmyntoi ïa ka jylla bad ïa ka ri hi baroh kawei.
Haba ai jingkren hadien ba la dep ka jingpynkup burom ka Kong Trinity Sayoo ka la pynpaw ïa ka jingsngew kmen ïa ki kyntien kitbok eh daw kiba ki ai ha ka Citation.
Shuh shuh la la ai burom ruh ïa u synïang u bynhei uba ka seng ka la noh sha ka jaidbynriew ha ki snem kiba la dep da kaba kitbok ruh ba kan nang lah ban nang bteng ha ki sngi kiban dang wan.
Ka Kong Isawanda Laloo pat ha ka jingkren jong ka ka la ban jur ïa ki samla na rilum Pnar bad kumjuh ruh ïa ka jaidbynriew hi ban long kiba trei shitom ha kano kano ka kam kaba ki leh.
Shuh shuh ka la kyntu ïa ki samla ka jaidbynriew kiba kwah ban shakri ïa ka jaidbynriew ha ki kam Civil Service ba kin trei shitom khlem man thait noh namar ban pas ïa ka eksamin ban ïoh shakri ha kane ka kam donkam ka jingkut jingmut ha lade.
Ka Kong Isawanda ka la ong ruh ba kum ka jaidbynriew ka donkam eh ba ngin ïoh ïa ki IAS trai muluk kiban shakri ïa u paidbah jong ka jylla.
Shuh shuh ka Kong Isawanda ka ai burom kyrpang eh ïa ka Chief Secretary ka jylla ka Kong Rebecca V Suchiang kaba long kum ka nongmuna naduh ka por kaba ka dang rit mynba ka la buh jingmut ha lade ban pass ïa ka eksamin ban long IAS.
Kum ka longkmie kaba la ïoh la jingithuh kyrpang ïa ki kam jong ka ka Kong Minimon Laloo ka ai ai ka khubor ba ha ka lynti sha ka thong dei tang ka jingtrei shitom kaban pynpoi sha ka thong ym da kiwei pat ki lad.
Ka Kong Minimon ka kyntu jur ïa ki samla ba kin ieid la ka Ktien bad ban kylluid jingmut ruh ban tip ïa ka jong kiwei pat ki jaidbynriew.
Shillong, Naitung, 03: U MLA jong ka Mawsynram Constituency u Bah Himalaya Muktan Shangpliang bad ka MLA jong ka East Shillong Constituency ka Dr.
Mazel Ampareen Lyngdoh bad kynthup ruh u MDC jong ka Laitumkhrah-Malki Constituency u Bah Fantin Joseph Lakadong ha ka sngi Saitjaiñ ki la leit ban ai mynsiem ïa ki nonghikai skul Adhoc kiba sahmiet ha Parking Lot, kaba don markhap bad ka Addl.
Secretariat, Shillong.
Katba u dang ïakren bad ki nonghikai, u Bah HM Shangpliang u ong, “ngan ïai long borabor ka sur na ka bynta jong phi ki nonghikai.
Lada phi don kano kano ka jingeh ngan sa kren ma nga hapoh Assembly ïa ki jingeh jong phi.
"Ha ka jingïakren bad ki lad pathai khubor u Bah Shangpliang, u la ong, “nga wan ban pynsngew lem ïa ka jingdawa jong ki nonghikai Adhoc bad nga la ïoh ban ïaphylliew jingmut bad u President bad ki nongkitkam ka seng jong ki bad nga sngewthuh ba ka jingdawa ka dei na ka bynta ban pynkiew tulop T.
18 hajar bad ïa ka jingpynkiew tulop kaba 5% manla u snem.
"“Katkum ka jingïathuh u President, ka Sorkar ka la khot ïakren bad ka la kular ban leh ïa ka kam.
Nga ruh nga pynsngew lada ka Sorkar ka sngap ïa ka jingdawa nga tharai ka la biang bad lada ka Sorkar ka dang kylla bad kam pat pynurlong ïa ka jingdawa jong kine (ki nonghikai) ngi ruh ngin sa mih lang ban kyrshan ïa ka jingdawa jong ki," ula ong.
“Kum u nongmihkhmat, ngan nang ïaid shakhmat ban buh ïa ka sur jong kine ki nonghikai hakhmat ka Sorkar," la kular u Bah Shangpliang.
“Ka jingdawa jong kine ki nonghikai ka la neh naduh u snem 2019.
Ngi lah ban sngewthuh ba ka Sorkar ka shu sngap," u la ong bad bynrap, “lada ka Sorkar ka shimkhia hadien ba ki (nongïalam ka FASToM) ki la aiti da ka jingthoh, hynrei kaei ka daw ba ka Sorkar kam shym la leh eiei haba ïa ka jingthoh ki ladep ai ka shu jah la ka jah ka File jong ka Secretariat.
"“Namarkata, ki nonghikai ki sngewdiaw ïa ka jingleh mutlop jong ka Sorkar bad ka jingshong jong ki ha surok ka Sorkar kam shym peit mat bad kam shym la sngap," la kynthoh u Bah Shangpliang.
Ka Dr.
Ampareen ha ka jingïakren bad ki lad pathai khubor, ka la ong ba kum ka MLA kaba ïatreilang hapoh ka Sorkar Meghalaya Democratic Alliance (MDA) kan sa ïakren ïa kane ka jingdawa jong ki nonghikai skul bad u Myntri Rangbah ka jylla ynda u la wan phai na rilum Garo.
Ka la ïathuh ba ka jingwan jngoh ïa kine ki nonghikai ha kane ka sngi, ka long hadien ba la ïohi lyngba ka Social Media.
Ka la ong ruh ba ha ka sngi Thohdieng ka la ïakynduh ïa u Symbud Myntri Rangbah ka Jylla u Bah Prestone Tynsong ban ïakren halor ka jingdawa jong ki nonghikai.
“Nga dei tang ka nongïasaid na ka bynta jong kine ki nonghikai bad haduh kan treikam ka jingïasaid jong nga ruh ngam tip," ka la ong bad bynrap, “ngan pyrshang, ngan peit, ngan khmih, ngan sngewthuh, ngan kren bad nga kyrmen ba ka Sorkar kan ym pynslem shuh ïa kane ka kam namarba kam bha ban ïohi ïa ki nonghikai kiba shu shong miet la bad step.
"Katkum ka jingsngew shimet jong ka, ka la ong, “nga sngew ba dei ban pynkiew ïa ka jingsiew tulop lada ki dei ki nonghikai, ki nongtrei sorkar bad ngim ym hun ba ki nongtrei kin shu ïoh ïa kajuh ka tulop bun bun snem.
Ban shu kren ruh ngi dei ban tip naei kan wan kata ka pisa bad kumno ka Sorkar kan ïakren bad ki nonghikai namarbaka kam don jingmut ba yn ai (pynkiew tulop) mynta hynrei la shem snem phim ïoh shuh.
"“Ngan pyrshang napoh ka sem.
Baroh shikatto ngi don shabar ka sem bad ngi don ka jingmut ban pyrta ha surok ha lynti ha synkieng bad mynta ngi don ka bynta kaba kham kyrpang namarba ngi don lang ha kajuh ka Sorkar bad lehse ngam tip kaei ka ban mih na ka jingpyrshang," la kren ai mynsiem ka Dr.
Ampareen.
Ka la ai jingmut ruh ba ladei ban don da ka polisi ka ban kdew ïa ki School Managing Committee kaba bthah ïa ki kyndon ban leh.
“Ka kthang bha ka mynsiem haba ki nonghikai kiba armet ki hap ban shim shuti da kaba hap siew pateng ïa ki nongleit hikai bujli na ka bynta jong ki, katba ïa ki nongtrei sorkar la ai shuti haduh hynriew bnai.
Kane ka ktah ïa nga," ka la ong.
“Ka Management Committee kan hap ban pyrkhat kyrpang ïa kine kiei kiei baroh," ka la ai jingmut.
Ha kane kajuh ka sngi, ki nongmihkhmat na ka Voice of the People Party (VPP) ki la leit jngoh ïa kine ki nonghikai.
Shillong, Naitung 03: Ka jingïakhih shong kyllain myngngor jong ki nonghikai adhoc hapoh ka shatri jong ka Federation of All School Teachers of Meghalaya(FASTOM) ka la jam sha ka sngi kaba hynriew ha ka sngi u Blei, hadien ba ki nonghikai ha ka sngi Saitjain ki la shim ïa ka rai ban bteng beit ïa ka jingïakhih jong ki ban ap beit ïa ka jingïalang ka Kynhun Myntri ba kan pynmih ïa ka hukum ba kan kyntiew tulop ïa ki da 18 hajar bad ka jingkyntiew tulop ba man u snem(increment) da 5%.
Ha kane ka sngi la sakhi ïa ka jingwan ai mynsiem jong ki nongïalam jong ki seng bhalang ïa ki nonghikai kiba shong kyllain myngngor bad sahmiet ha jaka pynïeng kali ha Additional Secretariat ba kynthup ïa u Pastor Kyrsoibor Pyrthuh na ka TUR, ka Kong Bety Jyrwa President ka HNYF Women’s Wing bad ki nongïalam ki seng saiñ pyrthei ba kynthup ïa u Bah Process T Sawkmie u MLA ka Mawlai, u Samla Fernandez S Dkhar u President jong Meghalaya Pradesh Trinamool Youth Congress Committee.
Haba ai jingkren sha ki nonghikai u Bah Process T Sawkmie u la kyntu ïa ki nonghikai ba kin ïengskhem beit triang ha ka jingdawa jong ki tad haduh ba kin ïoh ïa u soh uba ki dawa.
Shuh shuh u la kyntu ïa ki ba kin duwai na bynta ka sorkar bad ka kynhun myntri ba u Blei un pynum ïa ka dohnud maw jong ki.
Ha kaba ïadei bad ka jingkam ka sorkar ba kam don pisa ban kyntiew tulop ïa ki nonghikai u Bah Process u la ong ba “Lada ka sorkar ka ju shimram na bynta ban pyntei ïa kino kino ki projek ha ka jylla ka dei ruh ban leh da kane ka rukom na bynta ka tulop ki nonghikai.
"“Ha ka jingpeit jong nga kane ka kynrum kynram kaba pynlong haduh katne ka dei na ka daw ba kam don kano kano ka jingïatreilang hapdeng ka tnad pla tyngka bad ka tnad pule puthi bad ka jingbym don ki myntri kiba tbit ban trei ïa kane ka kam hynrei la shu pynïaid beit da ki IAS Ophisar" ong u Bah ProcessShuh shuh u la ban jur ba ïa kane ka jingeh ki nonghikai ka sorkar ka dei ban shim da ki lad ki lynti ban weng syndon shijunom khanang ba kan nym pynmih jingeh hadien habud.
Ha kane ka sngi la wan ai mynsiem ruh da ka HNYF Women"s Wing ha ryngkat ka jingïasnoh mynsiem lem bad ki nonghikai ha kane ka jingïakhih jong ka da kaba ki syniang da ka um bad ki umsoh sha ki nonghikai.
Haba kren sha ki lad pathai khubor ka President jong ka HNYF Women’s Wing ka Kong Bety Jyrwa ka la dawa na ka sorkar ban pynurlong ïa kaei kaba ki nonghikai ki dawa namar ka dei kaba shonghok bad shong nia.
Shuh shuh ka la ong ruh ba ka dei ka kamram jong ki MLA khamtam eh ki Myntri ban sngap ïa ka sur jingdawa ki nonghikai namar dei ma ki kiba ai jingnang jingstad tad haduh ba kin kynjoh sha ka kam nongmihkhmat.
“Nga don ka jingsngew synei kyrpang ïa ki longkmie kiba hap ban ieh shadien ïa ki khun ki kti, la ka iing ka sem ban wan ïakhih tang na ka daw ka jingkuman ka sorkar" ong ka Kong Bety.
Shuh shuh ha kane ka sngi la sakhi ïa ka jingwan ai mynsiem jong kiba bun ki riew shimet ha kaba ki la wanrah ruh ïa ka sha bad ki jingbam jingdih na ka bynta ki nonghikai kum shibynta ban ïa snoh mynsiem lem bqad ki ha kane ka prokram jingïakhih kaba ki pynlong.
Haba don kano kano ka prokram ne ka jingïakynduh, ka ju long ka jingmlien jong nga ban khmih lynti bad peit thuh, naduh kaba sdang haduh kaba kut ka prokram, ban ïoh ïa kaei kaei ka ban ai mynsiem ïa nga.
Nga ngeit ba ka jingjop jong kano kano ka prokram ka long haba ka ai mynsiem lane ka wanrah ki jingmyntoi ïa baroh kiba shim bynta la ha kano kano ka rukom.
Kam da donkam eh ïa ngi ba ngin long kiba stad ne sian ban ïohi ne sngewthuh ïa kaei kaei kaba ai mynsiem hynrei ka donkam pat ba ngin long kiba pynleit jingmut bad peit bniah ba ngin lah ban ïoh lum ka jingnang bad jingtip.
Ngi la poi ha ka bynta kaba ar jong ka Inc-Preneurship, ka prokram kaba ïadei bad ki briew kiba donka jingdon jingthut ha ki dkhot met, ha kaba ngi ïakynduh bad ki bad sdang ki jingïakren bad jingpyni shaphang ki lad ban sdang ïa la ki jong ki kam.
Ïa kane ka jingïakynduh kaba ar ngi la pynbeit ba kan long ha Nongpoh na ka bynta ki paralok jong ngi kiba don ha Ri Bhoi District.
Ka sngi kaba ngi dei ban hiar sha Nongpoh ka la sdang da u slap uba la ther jur bad kane ka la wanrah ka jingthut ha ka jingpynbiang ïa ka por ba la ïa pynbeit.
Baroh ngi tip bha ba ka jylla jong ngi ka long kaba la kyrkhu da u slap uba jur hynrei kane ka jingtip ka khlem pat lah ban pynlong ïa ngi kiba shemphang ban long kiba la pynkhreh.
Kumba ka ju long man la ka por ba ngi ïoh u slap uba jur, kane ka sngi ruh kam shym la pher ha kaba ngi ïohi ba ka jingther jong u slap ka la pynlong ïa ki lynti ki syngkien ha ki katto katne ki jaka jong ka sor Shillong ba kin shlei da ka um; u slap uba jur u la pynlong ruh ïa kiba bun ba kin sei ïa la ki kali bad ki surok ki la khapngiah bad kane ka la wanrah ïa ka jingdheng kali kaba jur haduh ba la sangeh ka jingleit jingwan.
Kum ki nongpynïaid ïa ka prokram, ka jingtieng kaba ngi ju don ka long ba ngin ym lah ban poi bad sdang ïa ka jingïalang ha ka por kaba la buh katba ki nongïashim bynta kiba la poi ki nang ap lynga ïa ka jingsdang.
Ka jingthmu jong ngi ba ngin mih na Shillong bad ban poi sha Nongpoh ha ka por ba la buh kam shym la lah ban urlong.
Nga la shu dait ïa la ki rymmiang shyntur da ka jingkhuslai bad jinglynga katba ngi dang pyrshang ban pynïaid ïa ka kali lyngba kata ka jingdheng bad ban mih na Shillong.
Hynrei hapdeng kita kiei kiei baroh ka wan ka jingai mynsiem ha ka dur jong uwei u khynnah samla uba kyrteng u Risinius Pathaw.
Une u samla u dei na ka shnong Mawleiñ Mawkhan, kaba don kumba 28 km na Shillong ha ka lynti sha Nongpoh.
Ngi la dep pynbeit ban shaw ïa u ha lynti ban ïa leit lang sha Nongpoh namar u dei ruh uwei na ki ba ïa shim bynta ha ka prokram.
Ka jingdheng kali ka la pynlong ïa ngi ba ngin poi kham slem ban ïa ka por kaba la ïa pynbeit bad hadien ka jingap kaba slem, ngi la lah ban shaw ïa u.
Ha ka jingïakren bad u Risinius katba ngi dang don ha lynti, u la ïathuh ba u dei u khynnah pule ha St.
Edmunds College, Shillong bad u leit u wan hi man la ka sngi khlem kano kano ka jingïarap.
U ju kiew da ka sumo ne ka bos na shnong haduh Garikhana, nangto pat u kiew da ka taxi sha Laitumkhrah bad nangta u sa ïaid marwei da ka kjat ban poi sha college.
U hap ban ïaid lyngba ka surok kaba dap da ki thliew ki syar, bad ban kiar ïa ki kali bad ki nala.
Ynda janmiet, u leit phai sha ïng ha ka juh ka rukom kumba u wan bad kumne u ïai bteng ïa ka jingïaid lynti jong u man la ka sngi ban pyndep ïa la ka jingpule.
Phi lah ban kylli balei kane ka long kaba sngewlyngngoh? Ka dei namar ba u Risinius u dei u khynnah samla uba don ka jingduna ha ka bor ïohi ha kaba baroh ar liang ki khmat jong u kim lah ban ïohi eiei.
Kane keiñ ka dei ka jingphylla jong ka mynsiem ba ïai ïaleh jong u briew.
Ban ïai minot ban pynurlong ïa la ka jingthmu hapdeng ki jingïaleh bad ki jingeh kiba bun man la ka sngi bad ban pyndonkam ïa la ki jinglah na ka bynta ka jingbha kaba kham khraw, kata keiñ ka dei ka jinglong jong ki nongïalam kiba shisha.
Kane ka jingïashem kaba ai mynsiem kam dei kaba tang marwei hynrei ka dei kawei na ki nuksa jong ka kynhun kaba la shim ïa ka synjam kaba khraw ban bthat ïa ki jingteh jong ka jingap khmih lynti ïa ka jingleh isnyei jong kiwei bad ban piam ïa ka jingïaid lynti sha ka ban ïeng ha la ki jong ki kjat lyngba ka jingsdang ïa la ki jong ki kam.
Na ka bynta ki 38 ngut ki nongïashim bynta, tang ka jingwan jong ki na la ki shnong sha ki jaka ba la pynlong ïa ka prokram, ka la pynpaw ïa ki jingeh ba ki ïa shem.
Iwei pa iwei i nongïashim bynta i mad ïa ki jingeh man la ka sngi kiba maphi bad manga ngim ju da pynleit jingmut than lane shim khia.
Pynban hapoh kine ki jingïaleh baroh, ka don pat kawei ka khubor kaba baroh ki don ban ïa sam: Ka Jingkyrmen and Jingkut Jingmut ban ïoh ïa kaei kaba ki thmu.
Ki khana ba ai mynsiem jong ki da shisha ki long ka jingpyntngen bad ka jingai jingkyrmen na ka bynta kito kiba la duh jingkyrmen bad kiba la sngew kut lad ha ka jingim.
Ka Inc-Preneurship ka dei ka jingïapyrshang lang kaba rit jong ka Barefoot Trust, Prime Meghalaya bad ka Khasi Disability Association ban pynïasoh lang ïa ki bynta kiba donkam bad ban pynkhreh ïa ki briew kiba don jingthut ha ki dkhot met ha ki sap kiba ki donkam na ka bynta ban sdang ïa la ki jong ki kam.
Kane ka jingïatrei lang ka peit ruh kumno ban ai ka jingkyrshan ha kaba ïa dei bad ka pisa-tyngka bad ka jingpynïasnoh bad ka ïew ka hat.
Ki nongïashim bynta baroh ki la ïa batai ïa ki jingthmu jong ki bad ïa ka jingkyrshan kaba ki donkam khnang ba kin lah ban poi sha ka thong.
Kawei pa kawei ka jingïaid lynti ka long kaba pher bad ïa ki lad ban ai jingkyrshan hap ban pynwandur katkum ka jingdonkam jong ki jingthmu.
Ym don ka lynti kaba lyngkot ban wanrah ïa ki lad trei kam ki ban neh bad ïeng skhem ha ryngkat ki jingïaleh kiba bun na ka bynta ki paralok jong ngi kiba don ka jingthut ha ki dkhot met kiba kwah ban sdang ïa la ki jong ki kam.
Ngi la pynwandur ïa ka rukom trei kam ha ki saw bynta bad ryngkat ki jingpynkylla ne jingpynbiang katba ngi dang ïoh ïa ka jingtip kaba kham bniah shuh shuh hadien ba ngi dep ban lum ban lang bad khmih sani ïa ki jingai jingmut bad ki jingïakren kiba ngi la ïoh na ki jingïakynduh lang.
Kumba ong iwei na ki nongïashim bynta ha ka prokram ha Nongpoh haba kylli ïa ka jingkylli, “Balei phi kwah ban sdang ïa la ka jong ka kam?" “Ka dei ka lad ba ngin pynïaid ïa la ka nusip Ka dei ka jinglaitluid ban pynlut ïa la ka por ha kaba leh ïa kaei kaei kaba donkam na ka bynta jong phiKa dei ka ruh ka jingplie lad ban kamai"Lada phi shem ba kane ka jingsdang jong ngi ka kren sha ka jingsngew bad ka jingïa tiplem jong phi bad lehse phi kwah ban nang pynshlur bad kyntiew ïa kane ka jingpyrshang jong ka Barefoot Trust bad ka Prime Meghalaya ban wanrah ki lad treikam ki ban neh na ka bynta ki briew kiba don ka jingthut ha ki dkhot met ha kane ka jylla jong ngi, ngin da sngewkmen eh ban ïohsngew na phi.
Phi lah ban thoh sha ngi ha kane ka email address barefoot.
trust@gmail.
com lane phone/message ha u number 8974053672.
Ki jingai jingmut jong phi kin lah ban ïarap ïa ngi ban nang kham pynjanai bad pynïar ïa kane ka jingpyrshang jong ngi khnang ba ngin lah shisha ban wanrah ïa ka imlang ka sahlang kaba kynthup lang ïa baroh.
La pynkylla sha ka Khasi da i Sweet C Syiemïong, Barefoot Trust.
Khliehriat, Naitung, 03: Arngut ki snar khaii drok ki la ngat ha ka shrip ba la pynap da ki Pulit ka East Jaiñtia Hills ha ka jammiet Sngi u Blei.
Ïa kine ki arngut la tip kyrteng kum u Pynhoi Nongtdu, 35 snem ka rta na Pohshnong, Nartiang, West Jaiñtia Hills bad u Banteilang Mynsong, 23 snem ka rta na ka shnong Pdengshnong, Mawryng- kneng, East Khasi Hills.
Ki Pulit ka Umtyra Check Post, East Jaiñtia Hills District bad ka kynhun Anti-Narcotic Task Force (ANTF), East Jaiñtia Hills District hapoh ka jingïalam jong u Dy.
SP u Bidhan Bhattacharjee tang shu ïoh ïa ka jingtip kaba bniah na ki tnat syntiat mar mar ki la pynlong ka jingpynap shrip bad ha ka janmiet sngi U Blei ha ka por kumba 6:00 janmiet ki la ïoh bat ïa kawei ka kali Maruti Dezire kaba don ïa u nombar ML 05-N 9889 kaba kit ïa u drok uba khia 326 gram.
Katkum ka jingtip kaba bniah jong ki Pulit la ong ba ïa une u drok la wanrah na ka thaiñ Silchar bad la thmu ban wanrah sha Shillong.
Ki Pulit ki la ïathuh ki nongniah jong ka kali Maruti Dezire ML05 N-9889 bad ka kali Maruti Dezire kaba don ïa u nombar AS 11 T-1645 tang shu ïohi ïa ïa ka jingkhynra jong ki Pulit ki la pyrshang ban phet bad ha ka jingbeh thong, ki Pulit ki la ïoh khang kdong tang ïa ka Maruti Dezire ML05 N-9889 bad ha ka jingkhynra la lap ba la kit ïa u drok.
Na ka met jong kine ki arngut, ki Pulit ki la ïoh kurup tylli ki Mobile Phone bad rah noh mardor sha thanat ban pynlong ïa ka jingtohkit kaba bniah.
Katba ïa kali kaba don ïa u nombar AS 11 T-1645 ki Pulit ki la lap ba la shu iehnoh ha kawei ka khlaw ha Byndihati bad hadien kane ki Pulit ki la rah noh ïa kane ka kali sha Khliehriat Police Station.
Na kane ka kali ki Pulit ki la ïoh kurup 13 synduk ki sikret beaiñ kiba thmu ban khaïi be-aiñ bad mynta ki Pulit ki dang pynlong ka jingthwet kaba jur ban ïoh kem ïa kiba donkti.
Halor kane, ki Pulit ki la mudui ar tylli ki ejahar, kawei na ka bynta u Drok bad kawei pat na ka bynta bynta ki sikret beaiñ.
Shillong, Naitung 3 : Ka World Bank ka la khot ïa ka Expression of Interest (EoI) na ki kompani na ka bynta ban tei ïa ka jingkieng ha Shella, East Khasi Hills District.
U Symbud Myntri Rangbah uba dei peit ïa ka tnad PWD (Roads) u la ong ba ka World Bank ka la mynjur ban pyntreikam ïa kane ka projek kat kum ka Engineering Procurement Construction (EPC) Mode.
U la ïathuh ba lai haduh saw tylli ki kompani kiba don ka jingthrang ban trei ïa ka kam ki la leit jurip na ka bynta ban pynkhreh ïa ka Detail Project Report (DPR) jong kane ka jingkieng Shella.
ïa ka DPR yn sa bishar bniah da ka sorkar.
U la ïathuh ha kaba nyngkong ka jingthmu ban tei ïa kane ka jingkieng ka long na ka fund jongka Lafarge hynrei namar ba ki trai jaka na baroh ar liang ki pyrshah kumta kane ka projek ka la suki noh.
ïa kane ka jingkieng la bei pisa da ka World Bank lyngba ka Meghalaya Integrated Transport Project (MITP).
Ha ka jingshisha ka DPR kaba nynkong ka la mang 20.
49 klur hynrei namar ba la pynkylla noh ïa ka jaka ka jingpynkhreh ïa DPR kaba thymmai ka dang ïaid shakhmat.
ïa kane yn leh hadien ba la dep aiti ïa ka kam ha kano kano ka kompani kaba biang eh ka EOI.
Shillong, Naitung 03: Ka tnad ka koit ka khiah ka la pyntip ba mynta ka sngi kiba la test COVID-19 positive ki don 13 ngut, East Khasi Hills 9 ngut, Ri Bhoi 1, West Garo Hills 3 ngut, kiba dang shitom baroh ki long 106 ngut.
Ka jingdon kiba shitom katkum ki District ki long, East Khasi Hills 61 ngut, Eastern West Khasi Hills District 1, Ri Bhoi 9, South West Garo Hills District 1, West Garo Hills 34 ngut, kiba don ha Hosptial ban shah sumar ki don 4 ngut na Ri Bhoi District.
Kiba la ïoh ïa ka jingkoit mynta ka sngi ki long 9 ngut, East Khasi Hills 1, West Garo Hills District 8 ngut.
Shillong, Naitung 03: U Myntri Rangbah ka jylla u Conrad Sangma ha ka sngi Saitjiañ jong ka 2 tarik Naitung 2022 u la plie ïa ka Annual General Meeting of Officers Association, North Eastern Circle, State Bank of India ha U Soso Tham Auditorium, Shillong.
Haba kren ha kane ka jingïakynduh lang jong ki ophisar, u Myntri Rangbah u la ñiewtang ïa ka matti kaba u kpa jong u, u PA Sangma u la leh kata ban wanrah ïa ka Regional Office jong ka State Bank of India na Kolkata sha Guwahati da kaba ong ruh ba ki bank ki don ka bynta kaba kongsan bha ban pynthikna ba ki kam bad ki projek ka sorkar ki treikam kumba la khmih lynti.
“Kiba bun na ki prokram bad ki skhim na ka sorkar jylla bad ka sorkar pdeng ki nongïoh jingmyntoi ki donkam donkam beit ban don la u Bank Account, namarkata, ka long kaba donkam eh ia ki bank wat ha ki jaka ba kyndong ruh na bynta ba kine ki prokram bad ki skhim yn lah ban pyntreikam kumba angnud" ong u Myntri Rangbah “bad kum ka sorkar ngi mad ka jingeh kaba khraw namar ka jingbym don ki bank ha ki jaka nongkyndong na bynta ban pyntreikam ïa ki skhim bad ki prokram ka sorkar" u la bynrap shuh shuh.
Shuh shuh u Myntri Rangbah u la ong ruh “ki bank shimet bad ki bank sorkar ruh ki donkam ban kynmaw dngoh ba ka kam kynshew pisa bad ka kam shakri ngim dei ban klet ïa ka bynta ba kongsan eh jong ki kata ban ai ka jingshakri kaba paka"U Myntri Rangbah u la kyntu ruh ïa ki ophisar ba wan shim bynta ha kane ka jingïakynduhlangba kin pyrshang ban pynjanai ïa ka rukom sharki da kaba wanrah da ki buit thymmai, ban shakri da ka jingieid, bad ka jingsngur khnang ba ki paidbah kin don ka jingsngew hun mynsiem.
Shuh shuh u Myntri Rangbah u la ong ruh ba ki ophisar jong ka State Bank ki don ha ka kyrdan kaba ki lah ban pynkylla ïa ka rukom ai jingshakri jong ki bank namar ki paidbah ki ai jingshaniah kaba paka tam ïa ka State Bank.
“Ka State Bank of India ka don ïa kata ka jinglah jong ka ban long kawei na ki bank ki a paw ha ka pyrthei bad phi don ruh ka kabu ban pynkylla ïa ka rukom ai jingshakri ïa ki paidbah da kaba don ïa ka thong, ka jingïohi jngai, ban kynjoh shata" ong u Myntri Rangbah.
Myntri Rangbah u la bynrap ruh “ka State Bank of India ka don kata ka jingshaniah kaba kyrpang na ki paidbah, ka jinglong ba la tbit ban ai jingshakri bad ka jingïar ki tnad ha kylleng ki bynta jonh ka ri tangba ka jingpyrshang ban pynjanai ïa ka rukom shakri ka donkam bad ka jingïasam ïa ki buit kiba ki la ïoh"Shuh shuh u Myntri Rangbah u ong ruh ba ha ki thaiñ shatei lam mihngi ki dang don byllai bah kiba dang donkam ïa ki bank ban ai jingshakri ïa ki paidbah bad u la kyntu kynpham ïa ki bank na kin ïatrei ryngkat ryngkat bad ki sorkar jylla.
Na ka liang jong u u la ai ruh ka jingkular ba na ka liang ka sorkar jylla Meghalaya kan ai jingkyrshan kaba pura ïa ki bank ba kin pynthikna na ki kam shakri jong ki kin poi wat sha ki jaka kiba kyndong tam eh jong ka jylla.
Shillong, Naitung 03 : U Myntri ka tnad Public Health Engineering (PHE) ka jylla, u Bah Renikton Lyngdoh Tongkhar u la pynpaw ïa ka jingbymhun halor kajingpyntrei ïa ka skim Laitkor Greater Water Supply Scheme (LGWSS).
“Ngam hun satia ïa ka jingpyntrei ïa katei ka kam bad nga la rai ban khot ïa ka jingïalang ha ka sngi Nyngkong namar ngam kwah ban ïohi ba ki briew kin mad jingeh na ka daw ka jingbym treikam bha ki kontraktor," ong u Myntri hadien ka jingwan jurip ïa katei ka projek ha Laitkor.
U la byrngem ruh ban leh da kaba tyngeh halor ka jingpynsuki ïa ka jingpyntrei.
“Ngin sa leh da kaba tyngeh bad wat ban pynduh noh ïa ka kam ruh.
Lada u kontraktor um don mon, ngan ong ïa u ban ieh noh ïa ka kam sha ka tnad ban wad lad wat lynti da kawei namar ngim kwah ban ailad ba kan jia kumne," u la bynrap biang.
Katei ka projek ba 28 klur kaba la sdang ha u Naiwieng 2020 ka la buh por ban pyndep ïa ka ha ki arsnem.
“U Kontraktor u la dei ban pyndep la kumno kumno 70 persen ïa ka kam mynta hynrei haba ngi leit ban peit ka kam wat tang 10 persen ruh kam pat dep.
La kumno kumno tang kumba 30 lak na ka 28 klur ka kam ba la pyntrei," u la ong.
Shillong, Naitung 3 : Ka High Level Committee (HLC) hapoh ka jingïalam jong u Symbud Myntri Rangbah bah Prestone Tynsong ka la ïakynduh ha ka Sngi Thohdieng ba la dep ban bud dien haduh katno ka tnad Urban Affairs bad Municipal ki la dep pynkhreh ïa ka Blueprint na ka bynta ban pynkynriah ïa ki 342 tylli ki long ïing jong ki Harijan na Them ïew Mawlong.
Haba ïakren ha ka sngi thohdieng ula ïathuh “ Kumba ka paw shen yn sa pyndep noh ïa kane ka Blueprint bad hadien ba la dep yn sa khot ïa ki nongïalam ka Harijan Panchayat Committee (HPC) ban pyni ha ki ïa kaei kaba ka sorkar ka la pynkhreh na ka bynta ban pynkynriah noh ïa ki".
“ Nga la bthah ïa ki tnad ba dei peit ban pyndep kloi ïa kane ka blueprint ban ïoh bishar bniah biang sa shisien da ka sorkar shwa ban khot pat ïa ki nongïalam ka HPC ban pyni ïa kaei kaba la dep pynkhreh da ka sorkar ban pynkynriah noh ïa ki na Them ïew Mawlong.
Hadien kata lada jia ba kim mynjur ïa kaei kaba la pynkhreh da ka sorkar ka kam ban pynïa pynbeit khatduh kan long beit hakhmat ka ïing Bishar kumta ka shong ha ki mynta" ong u bah Pretone Tynsong.
Kane ka Blueprint kan sa batai lut ïa kaei ba ka sorkar ka ïeng ha nongrim halor ki jingdawa jong ka HPC.
Lah ban pynkynmaw ha ka 25 tarik Iaiong 2022 ka HPC ka la mynjur ban pynkynriah noh ka sorkar na Them ïew Mawlong halor ki kyndon ban ai jaka ïa ki ban shna ïing mar 200 square meters kata na ka bynta ki 342 tylli ki longïing bad ka dei ban long ruh hapoh ka European Ward.
Hynrei ka la don ka jingpyrshah ba jur na ka liang ki seng bhalang halor kane ka jingdawa ka HPC bad ki la maham tyngeh ruh ba ka sorkar kam bit da lei lei ruh ban pyndep ne pdiang ïa kitei ki jingdawa jongki.
Shillong, Naitung 03 : Mar ïa shongthait na ka kam, u Director ka tnad ka Koit ka sorkar jylla, Dr.
Aman War ha ka janmiet sngi Saitjaiñ u la pyntikna ba un aireng beit na ka tiket UDP ha ka elekshon MLA kaban long ha u 2023 na North Shillong Constituency.
“Hadien ba nga la shongthait na ka kam, nga la long u ba laitluid.
Nga la pyndep ïa i kam ba rit kaba nga trei baroh shi katta bad mynta nga ngeit skhem ba ngan lah ban bteng bad pyndep pat sa ïa ka kam kaba kham heh," u la ong haba kren bad ki lad pathai khubor hadien ka jingïalang jong ka UDP North Shillong kaba long ha Mawkhar.
Watla na ka liang ka UDP kam pat pynbna paidbah ïa u Dr.
Aman kum u kyrtong, hynrei la ïoh jingtip ba ïa kane ka party kan sa leh ha ka 06 tarik mynta u bnai ha ka jingïalang kaban long ha Mawkhar hi.
Haba jubab halor ka jingkylli, utei u DHS barim u la ong, “Nga dei u nong Mawkhar bad nga heh nga san hangne.
Ka jingmih jongnga sha kane ka lympung kadei lyngba ka jingkyntu jong kiba bun, ka jingkyrkhu jong u Blei Trai Kynrad, bad ruh ka kti kamon kti kadiang jong ki paralok bad ka jingskhem na ka iing ka sem khamtam i Mei.
"Shuh shuh u la ong ruh ba kawei pat ka bynta kaba pynlong ïa u ban mih shakhmat kadei ruh na ka bynta ka bha ka miat jong u paidbah jong ka North Shillong Constituency bad ruh na bynta ka jylla baroh kawei.
U ong ruh ba ka jingjied jong u ïa ka party UDP kadei namar u ïohi ba kane ka party kadei kaba skhem ka nongrim treikam bad kaba ïahap bad ka thong treikam jong u.
Da kaba kubur ba ka North Shillong kadei ka constituency kaba khleh kiwei pat ki Jaidbynriew, u Dr.
Aman War u ong ba ka UDP kadei kaba paka tam na bynta kane bad shisien ba u la mih shakhmat u don ka jingskhem ba ka kam ruh kan ïaid shakhmat.
Jowai, Naitung 03: Ki pulit jong ka West Jaiñtia Hills District ha kane ka 1 tarik mynta u bnai haka por 10 baje shiteng mynmiet kila ïoh kem ïa hynriew (6) ngut ki nong Africa na kawei ka kali Tourist kaba don ïa u Registration no ML 05 T 3049 na u surok bah NH-6 ha Ummulong katba ki pulit ki dang pynlong ïa ka jingïaid Patrolling.
Ïa kine ki 6 ngut ki nong Africa la tip kyrteng kum u Enock Kwabena-29 snem na ka ri Ghana, u Olaleye Joseph Mayowa-26 snem na Nigeria, u Moses Zutah-24snem na Ghana, u Guilavogui Victor-25 snem na Guinea, u Kehinde Edris Olayimka-26 snem na Liberia bad u Vidal Luis Chissano-25 snem na MozambiqueKi pulit hadien ka jingjurip bniah ïa kitei ki nong Africa la lap ba ki lai ngut napdeng jong ki ki biang ïa ki kot pynshisha bad la pyllait noh ïa ki haka 2 tarik, katba ïa kitei ki 3 ngut pat ki bym biang satia ïa ki kot ki sla la kem bad la pynngat syndon ïa ki katkum ki kyndon aiñ.
La ïathuh ba kitei ki hynriew (6) ngut ki nong Africa ki dang mih na Guwahati bad leit ïalehkai phutbol sha East Jaiñtia Hills District.
Shillong, Naitung 3 : Mynta ka sngi hadien ba la wanphai na ka jingïaseng Sngi U Blei, u MLA ka Mawlai Constituency u bah Process T Sawkmie ryngkat bad u khun ki la leit jngoh ïa ki nonghikai hapoh ka lama Federation of All School Teachers of School Teachers of Meghalaya (FASTOM) bad haba u la ïohi ba ki dang bteng ïa ki jingïakhih shong kyllaiñ myngngor jongki u la dap ka mynsiem bad sngewkhia haduh katta katta ba kiba pli ki hap ban thiah ha surok ban ïakhih wat ha ka Sngi U Blei ruh kim ïoh shuh ban kiew sha ki jaka mane Blei.
Kumta halor kane ula kyntu jur ïa ka sorkar ba ka dei ban khot kyrkieh noh ïa ka jingïakynduh ka Kynhun Myntri (Cabinet) ban ïakren bad ai noh ïaki mat jingdawa jong ki nonghikai khnang ba kin suk ka mynsiem ban leit phai noh sha la ïing bad sha la ki skul ban hikai ïa ki khynnah skul kumba ju long man la ka sngi.
U la ong “ Nga dap bad sngewkhia ka mynsiem haba nga ïohi ba ki hap ban ïakhih wat ha ka Sngi U Blei ban ïoh ïa ki hok jongki.
Kumta nga da kyntu jur ïaka sorkar ban khot noh kloi ïaka jingïakynduh ka Kynhun Myntri (Cabinet) ban ïakren noh halor kane ka kam khnang ba kin hun ka mynsiem ban leit phai sha la ki ïing ki sem, ki khun ki kti bad kumjuh ruh sha ki skul ban ïoh ai jinghikai ïa ki khynnah skul".
U la ong lada ka sorkar ka mon ka lah ban khot shisngi shisngi ïa ka Kynhun Myntri namar kat haduh mynta ka sorkar ka la dei ban dep pynkhreh lut nadong shadong ïa ki kot ki sla bad jingkheiñ jingdiah kumba la dep kular ruh da u Symbud Myntri Rangbah u bah Prestone Tynsong ïa ki nonghikai.
Shuh shuh u bah Process u la ong “Ka jylla Meghalaya ka la dap 50 snem mynta bad ngi dang rakhe ruh ïa kata ka jingdap 50 snem jongka, hynrei haba phai pat sha ki jingeh ba ki paidbah ki ia kynhun la ïohi ba kawei hadien kawei ka jingeh kam kut satia.
Kane ka pynpaw ba ym don shuh ki nongïalam kiba tbit ban ïalam ïa ka synshar khadar.
Kumta ki paidbah ki la dei ban kyndit bynriew noh bad wanrah noh da ka sorkar kaba don ka jingïohi jngai ha u 2023 namar sa tang katto katne por ki paidbah ki la ïoh ban shim ïa ka rai ha ki kti la jong.
Ym dei ba nga kren pynshit ne kren politik hynrei nga kren halor ki jingshisha ïa kiba ki paidbah ruh ki la ïohi bad mad da lade hi".
Hyderabad, Naitung, 03: U Myntri ka tnat Kam Pohing ka ri u Amit Shah u la ong ba ka BJP ka la kut jingmut ban wad ïa ki lad ki lynti na ka bynta ban weng ïa baroh ki jingeh kiba la pongding da ki phew phew snem ha ki jylla jong ka thaiñ Shatei Lammihngi ha shwa u snem 2024.
U la ong ba ka BJP mynta ka la ïoh ïa ka jaka shongneh ha North East, haba kren ha ka jingïalang jong ka National Executive Meeting kaba la long ha Hyderabad ha ka sngi u Blei.
“Ka thaiñ Shatei Lammihngi kan ym mad shuh ïa ki jingeh ha ki por ki ban sa wan bad ki jingeh baroh yn sa weng noh shwa u snem 2024," u la ong.
Kawei na ki kam ratbah ba ka Sorkar NDA ka la shim, ka long halor ka jingweng noh ïa ka aiñ Armed Forces (Speical Power) Act, na ki 15 tylli ki police station ha ki hynñiew tylli ki district ka jylla Nagaland, ha 15 tylli ki police station ha ki hynriew tylli ki districts jong ka jylla Manipur bad ha ki 23 tylli ki Districts ka jylla Assam.
Ka Sorkar Assam bad ka Sorkar Meghalaya ha u Lber, mynta u snem, ki la ïasoi ïa ka Memorandum of Understanding ha Delhi ban pynkut noh ïa ka jingïakajia pud kaba la san phew snem kynthih.
Ïa ka MoU ba ladei ïasoi la aiti da u Myntri Rangbah ka Jylla Meghalaya u Cornad Sangma bad u Myntri Rangbah ka Assam u Himanta Biswa Sarma ha u Amit Shah ha ka 31 tarik, Kyllangkot na ka bynta ka jingbishar bniah jong ka Ministry of Home Affairs.
Haba kren halor ka jingkren jong u Amit Shah, u Myntri Rangbah ka Jylla Assam u Himanta Biswa Sarma ha ka jingïakren bad ki lad pathai khubor u la ong, “ka long ka jingïaid lynti jong ngi ha ka thaiñ Shatei Lammihngi bad u Myntri ka tnat Kam Pohing u la ïathuh ïa ngi ba u da sngewkmen shikatdei namarba ngi la don ïa ka jaka shong neh ha ka thaiñ Shatei Lammihngi ha kaba ngin ym leit shuh shaei shaei.
"Haba kylli kaei ka daw kaba ka jingkynthoh jong u Amit Shah halor ka jingbym pyntreikam ïa ka Citizenship Amendment Act, u Sarma u la ong, namar ka jingpyrshah jong kiba bun ba la wanrah hakhmat ka Sorkar ka la pynslem ïa kane ka jingthmu, ka Sorkar kan pyntreikam beit ïa ka CAA.
“Phi tip ba ki Liang Pyrshah ki la pyrshah ïa kiba bun ki kam bad ïa kiba bun ki jingwanrah thymmai jong ka Sorkar u Modi kynthup ruh ïa ka CAA.
Ka don ka jingpynslem tangba ngin pyntreikam beit ïa ka CAA bad ïa ki kyndon ngin sa shna," ong u Sarma.
Shillong, Naitung 3 : Ka Geological Survey of India (GSI) hadien ba ka la jurip bniah bha ïa ka jingthmu jongka sorkar ban tei da kawei ka jingkieng ïaid kali na shaneng ka jingkieng Dam Umiam ka la lap ba kam long kaba bit ban tei ïa kane ka jingkieng ïoh ka ktah ïaka Dam namar ka khyndew ruh ka la jem bha kumta mynta ka sorkar ka dang phah jurip biang ha ka GSI ban tei noh ïa ka jingkieng na ka bynta ban sharum jongka Dam.
Ka sorkar ka la pynkhreh ban tei da kawei ka jingkieng ïaid kali hadien ba ka rta jong kane ka Jingkieng Dam ka la jan kut noh.
“ Ha ka kaiphod jongka GSI la pynpaw ba hadien ba la dep jurip bad test ïa ka khyndew la lap ba kam long satia da lei lei ruh ban tei ïa ka jingkieng shaneng ka jingkieng Dam kata na kato ka jaka ba ai ka MeECL ban pyndonkam shipor ki shipai ban niah lieng namar kane ka lah ban ktah pynban ïa ka Dam kumta ka sorkar ka la rai ban tei noh ïa ka jingkieng na sharum jongka Dam bad halor kane la phah ïa ka GSI ban jurip da kawei ka jaka ba thymmai" ïathuh u Symbud Myntri Rangbah bah Prestone Tynsong.
La kyntu ruh ba kin leh kloi ïa kane ka kam.
La ïathuh shuh shuh ba lyngba ka Dam Rehabilitation and Improvement Project (DRIP) kaba dang pynkhreh shaid shaid mynta, yn pynskhem shuh shuh ïa kane ka jingkieng Dam.
Kiwei pat ki jaka ban pyndonkam ïa ka DRIP ki long ha ka Leshka Power Project, Umtru Stage I bad Umtru Stage II.
U la ïathuh ba ka jingpynkhreh ban khot tender ka la jan dep bad kane ka project ka dei kaba 440 klur tyngka ba la mang na ka bynta ka jylla.
“ Ngin pyntreikam ïa kane ka projek ha kiba bun wat bad ha ka bynta ba nyngkong ka jingkhot tender kan long shwa 100 klur tyngka.
Lyngba ka jingpyntreikam ïak a DRIP kan ïarap ban pynjlan shuh shuh ïa ka rta jong ka Dam" ong u bah Prestone.
Jowai, Naitung 04: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun hapdeng kine ki ar kynhun hapdeng ka Phramer pyrshah ïa ka Mookyndur, naka liang ka kynhun ïalehkai jong ka Phramer kala jop da 1-0 kol bad ïa kitei ka shikol la thep da u Iaineh Suchiang ha ka minit kaba 15.
Lashai ka sngi 5 tarik ka jingïakhun kan long hapdeng ka Lumpyrtuh Mihmyntdu pyrshah ïa ka Iawmulong Nartiang ha ka por 3 baje nongphai sngi.
Jowai, Naitung 04 : Ïa ka ‘Open District Chess Competition’ kaba ar sngi lynter la pynkut noh hynnin ka sngi saitjaiñ ha Thomas Jones Synod College Jowai shi bynta na ka jingrakhe ïa ka Jubilee Rupa jong ka jingdap 25 snem ka College.
Ïa kane ka jingïalehkai Chess la pynlong ha ryngkat ka jingïatreilang bad ka Jaiñtia Hills District Chess Association, ha kaba la wan ban ïashim da ki khynnah skul bad ki riew shimet na ki ar tylli ki District kata ka West bad East Jaiñtia Hills kiba la don baroh haduh 30 ngut kynthup ïa kawei ka samla pule.
Ïa kane ka jingïakop ïalehkai Chess la wan ban pynhap pyrda da u kongsan uba dei u Superintendent of Police West Jaiñtia Hills, u Bikram D Marak ha ryngkat ka jingdonlang u Assistant Professor M.
J Lamare, Assistant Professor D.
M Shanpru, President JHDCA ma Paia Lhuid, Adviser JHDCA ma P Lyngdoh lem bad ki member na Meghalaya Chess Association nalor kiwei de.
Na ka liang u kongsan u Bikram D Marak haba ai jingkren ula ai ka jingïaroh ïa ki nongpynïaid ïa kane jingïalehkai Chess khamtam eh ïa ki nongwan ïashim bynta, ula pynpaw ka jingsngewkmen ban ïohi ba la don kawei ka samla kynthei kaba la wan ban ïashim bynta ha kane ka jingïakop, da kaba ula kyntu ba kan dang ïaid bteng ïa kane ka ka jingïalehkai kum kawei na ki khlur ïalehkai Chess kaba lah ruh ban ai mynsiew ïa kiwei.
Ha ka juh ka por u kyntu ïa baroh ki nongïalehkai ba kim dei ban kut tang hangne hynrei ki dei ban mih shakhmat ban leit ïashim bynta ha ki jingïalehkai Chess bapher bapher, da kaba ula pynsngew ba ka jingïaleh Chess naduh ba sdang ïa ka kum ki nongïalehkai ki dei ban don ïa ka thong.
Ha ka jingïakhun la pynbynta ïa ki nongïalehkai ha ki lai kyrdan kata ka ‘Open Category, Junior Category bad ka Girl category’, ïa kaba la ai por haduh 15 minit na ka bynta 7 round.
Ïa ki khusnam sha ki nongjop la dam da u kongsan ha ka kyrdan ‘Junior’ la wan ba nyngkong da u Pynwanroi Suting, ba ar u Daekyrpangmitre Pyrngap bad balai u Leon Raymond Rymbai.
Ha ka kyrdan ki kynthei ‘Girls Category’, la jop da ka Sowkidaboi Papang, katba ha ka ‘Open Category’ ba wan nyngkong da u Richard L Jongte, ba ar da u Paiada Ohi Lhuid bad ba lai da u Huron Y Buam.
Nongpoh, Naitung 04: Hadien ka jingïaid shaphrang jong ka lympung ïalehkai phutbol ki khynnah skul bala tip kum ka District Level Inter School Subroto Mukherjee Cup Football Tournament mynta u snem bala pynlong da ka ophis u District Sports Officer ha Ri-Bhoi District, kaba la sdang naduh ka 27 tarik Jylliew, katei ka lympung kala poi noh sha kaba kut bala pynhap pyrda noh mynta ka 4 tarik Jylliew 2022 ha madan ïalehkai ha Umdihar.
Ïa katei ka lympung la wan ban pynhap pyrda noh mynta ka sngi da u Bah Banteidor Lyngdoh Myntri ka tnad ïalehkai ka jylla kum u kongsan, haka jingdonlang u Bah Mayoral Born Syiem MLA ka Nongpoh, Bah Jason Sawkmie Mawlong MLA ka Umsning, Arpit Upadhay Deputy Commissioner ka Ri-Bhoi, Giri Prasad Superintendent of Police, Bah Boby L Nongbet District Sports Officer ka Ri-Bhoi, Kong Paidolyne L Nonglait DSEO, Bah RB Shadap President ka RBDSA bad kiwei kiwei ki riew rangbah ka dong Ri-Bhoi.
Haba phai sha ka jingïakhun phainal kaba la long mynta ka sngi ha madan ïalehkai ha Umdihar haka kyrdan U-14 ki shynrang ka jingïaleh kala long hapdeng ka Mynken Christian Higher Secondary School pyrshah ïaka Christian Higher Secondary School bad ha katei ka jingïakhun ban ïaknieh ïaka nam lahduh ka Mynken Higher Secondary School kala lah ban pynliem noh ïaka Christian Higher School da 1-0 kol.
Haba phai sha ka jingïakhun haka kyrdan U-17 ki kynthei ka jingïakhun kala long hapdeng ka Sati Raja Memorial Secondary School pyrshah ïaka St.
Vianey’s Secondary School bad ha katei ka jingïakhun ka Sati Raja Secondary School kala pynliem noh ïaka St.
Vianeys’ Secondary School da 2-0 kol.
Hynrei ka jingïakhun kaba shongshit bad itynnad ha katei ka sngi ka dei jong ki kyrdan U-17 ki shynrang hapdeng ka Umdihar Presbyterian Secondary School pyrshah ïaka Evershine English Secondary School ha kaba naduh basdang ka kylla step haduh ba kut ka kylla miet ki rang ïalehkai kila sei bad pyni ïala ki sap ki phong jong ki ha kaba wat la bun ki jingpyrshang na baroh ar kynhun ban ioh thep kol, hynrei ym don satia ba ioh pynkhih ïaka jar.
Hadien ba ym don ba ioh thep kol wat hadien bala ai ïaka Extra time naka liang ki bor pynïaid kila rai ban pynshut noh da ka Tie-Breaker bad dei ha katei ka jingïashut kol kynthei bala rai ïaka nam rem nam jop ha kaba da ka jingtbit ki rang shut bol, ka Umdihar Secondary School kala lah ban pynliem noh ïaka Evershine English Secondary School da 4-2 kol ban rah syndon kum ka lahduh.
Haba kren ha katei ka jingïalang pynhap pyrda ha katei ka sngi naka liang u Bah Banteidor Lyngdoh kum u kongsan u la u la ai ka jingïaroh ïaka sap kaba ki khynnah ïalehkai ki don kiba la pyni ruh ha katei sngi, hadien 2 snem bala pynsangeh namar ka khlam COVID-19U la ai ruh ka jingkyntu ïaki khynnah ïalehkai ha katei ka sngi halor ar tylli ki mat, ba kin trei shitom halor ka sap kaba ki don khnang ba kin poi sha ka thong katkum ka sap kaba kidon, hynrei kum ki khynnah skul kim dei pat ban klet ïaka jingpule namar ka dei ka atiar ba kongsan haka jingim bad ba kin ïaid ryngkat ryngkat bad ka jing pule nalor ka sap kaba ki don bad kyntu ruh ïaki ba kin long ki samla kiba tipsngi kiba ïaid haka akor ka burom bad pyndonkam hok ïaka sap kaba ki don.
U la ai ruh ka jingïaroh ïaki rang bad thei ïalehkai ha katei ka sngi halor ka jingtbit bad ka sap kaba ki don bad khmih lynti ruh ba kitei ki kynhun kin dang kiew shaphrang haka kam ïalehkai wat ban mih khmat ïaka jylla haka National Level.
Naka liang ka ophis u DSO kala sam ruh ïaki khusnam ha katei ka sngi sha ka kynhun lahduh bad kumjuh ruh kiba rem da ki Trophy, Medal.
La sam ruh ïaki khusnam shimet ba kynthup ïaka nam Best Goal Keeper haka kyrdan U-14 ki shynrang la rah da u Jamshaphrang Sun naka Mynken Christian Hr.
Secondary School, haka kyrdan U-17 ki shynrang la rah da u Charmbor K Sawian naka Evershine Secondary School, bad haka kyrdan U-17 ki kynthei la rah da ka Ribansi Jamu naka Sati Raja Memorial Secondary School.
Ïa ka nam Best Player haka kyrdan U-14 ki shynrang la rah da u Shalinstar Syngkli naka Christian Higher Secondary School, haka kyrdan U-17 ki shynrang la rah da Imanbha Marbaniang naka Umdihar Secondary School bad haka kyrdan U-17 ki kynthei la rah da ka Cordinia Thangkhiew na Sati Raja Memorial Secondary School.
Kitei ki kynhun kiba jop ha katei ka lympung kin leit ruh ban mihkhmat ïaka District sha ka State Level ka ban sa long ha nongbah Shillong.
Shillong, Naitung 04 : Ka Meghalaya Football Association (MFA) ka bthah ïa baroh ki Sports Club kiba ïalehkai hapoh u pud u sam jong ka Riwar Mihngi S.
W & Sports Association (RMSW&SA) ba kin pynthymmai noh ïa ki nongkitkam khnang ba ka RMSW&SA kin ïoh ban ïashim bynta ha ka Meghalaya State League 2022-23 kaban sdang ha u bnai Risaw 2022.
“Ha ka 29 tarik Jylliew 2022 ka Meghalaya Football Association ka la shong ïa ka jingïalang khnang ban pyntyllun ïa ki kam jong ka RMSW&SA bad ngi la rai ban pynlong ka jingïakynduh lang ïa baroh ki nongkitkam ka RMSW&SA bad kiwei ki Sports Club kiba khlem pynïasoh bad ka RMSW&SA ba kan don ka jingïakynduhlang ha ka 23 tarik Naitung 2022 ha Dorbar Hall Neng Gate ha ka por 11 baje mynstep ban jied ïa ki nongkitkam ba thymmai jong ka RMSW&SA," ong ka kyrwoh khubor na u Bah SS Rapthap General Secretary ka MFA.
Ïa ka jingïalang ha katei ka sngi yn pynïaid da ka MFA.
Ki don bun ki lynti kiba lah ban kyntiew bad aibor halor ka jingpynkhlaiñ ia ka bor pyrkaht ka bor kynmaw bad pynleit jingmut.
Ki jingbam kiba tei bad riewspah ka protein bad ka carb kaba jwat bad kumjuh ruh ki fat ki long kiba aibor ïa ka bor treikam jabieng bad ka jingpynleit jingmutKatto katne napdeng ki jingbam ba aibor halor ka jinglah ban pynleit jingmut:Ki jhur jyrngam ba bam-im bad u rynsun: Kine baroh ar, ki jhur sla jyrngam kiba bamim bad u rynsun dei kiba kyntiew ïa ka jingtreikam ha ka jabieng.
Kine ki riewspah ha ka jingdon ka Vitamin K, Lutein, Folate bad ka Beta Carotene.
Ki dei kiba jur ba bun bha ka protein.
Kine ki ai jingmyntoi shibun na ka bynta ka jingtreikam bha ka jabieng bad ka jinglah bor ban pynleit jingmut.
U jhur palong u lon wei pat napdeng ki jhur khlaw uba aibor ha ka jinglah ban pynleit jingmut.
U Omelettes bad kiwei ki jingbam ba la shet da ka pylleng: Ka pylleng ka dei kaba bunbha riewspah Amino Acid ba la tip kum ka Tyrosine.
Ka Amino Acid lane Tyrosine ki dei kiba pynjur ka jingpynmih ka Hormone ha ka met, bad jingai bor ia ka jabieng ha ka jingpynelt jingmut.
Ka Tyrosin ka ju bha ha u jhur khlaw palong.
Ki jhur kum u Bin ba riewspah ka jingdon ka protein, ki dei kiba ai jingmyntoi shibun halor ka koit ka khiah ka jabieng.
U Bin u don ïa ka omega-3 fatty acid kaba donkam na ka bynta ka jinglah ban treikam bha ka jabieng.
Ki shyieng symbai kiba long ban bam: Kine ki kynthup naduh u shyieng pathaw bad u nei ki don bun bha ka jur Tyrosine kaba pynkhlaiñ ïa ka bor pynleit jingmut, bad kumjuh ruh ki symbai tiewsngi ki dei kiba ai jingmyntoi shibun na ka bynta ka jabieng.
Ki dei kiba pynkhlaiñ ka bor kynmaw bad ka rukom treikam hapoh ka jabieng.
Ki doh: Ki don bunjait ki doh kiba riewspah ban don ki tyrosine.
Ka dohsyiar bad turkey ki dei napdeng ki nuksa halor kine ki jait doh bad kiba lah ban kyntiew ïa ka jingdon ki amino acid ha ka met bad pynstet halor ka jinglah ban pynleit jingmut ka jabieng.
Ka dohblang bad dohsñiang ruh ki dei kiba phi lah ban kynthup.
Ka Vitamin B12 kaba lah ban shem ha ki dohsaw (red meat) ki dei kiba kongsan halor ka jinglah ban treikam bha ka jabieng.
Ka doi, cheese bad ki jingbam ba ïoh lyngba ka dud: Kine ki jingbam ki dei kiba noh synñiang halor ka jingdon ka Tyrosine.
Kine ki jingbam kiba lah ban ïarap halor ka jingpynduna ka Oxidative Stress, kiba lah ban aibor bad kyntiew ka jinglong husiar bad ka jinglah ban pynleit jingmut.
Ka kait ka don bun ha ka calorie.
Ka Kait: Ka ka pynbha ka jinglong ka kyntiew halor ka jinglong jai-jai ka met bad ka jinglong kmen.
U soh Avocados: Une u soh u riewspah ban ka jingdon ka tyrosine bad don ruh ka fat kaba tei bad noh synñiang halor ka jinglah ban treikam bha ha ka jabieng.
Hynrei ka kait ka dei kaba jur ban don ka calorie bad donkam ban bam antad.
Ki Soh ehsnep bad ki berries: Ki don bunjait napdeng kine ki soh ehsnep bad ki berries, khamtam ki soh bueberries bad walnut kiba long kiba kynsai na ka bynta ka jabieng.
Ki dei ki thymmei halor ka jingdon ka protein bad ki berries ki riewspah ruh ban don ki Antioxidants kiba ïarap halor ka jinglah ban tuid bha ka snam.
Ki jingbam ba ïoh lyngba ki motor: Kine ki jingbam ki long ki thymmei halor ka jingdon ka Protein, Tyrosine, bad ki Fat kiba tei bad don ruh ka Carb kaba jwat.
Ki dei napdeng ki jingbam ba lah ban bam hapdeng kito kiba jied ban bam tang da ki jhur bad ki aibor halor ka jingtreikam bha ka jabieng.
Shillong, Naitung 04 : Ka Ïewrynghep Presbyterian Secondary School, H.
Elias Memorial Higher Secondary School bad ka bad St.
Anthony’s HSS ki la ïoh rah ïa ka nam lahduh jong ka lympung ïalehkai District Inter School Subroto Mukherjee Cup ba la pynïaid da ka ophis u District Sports Officer (DSO) ka East Khasi Hills kaba la poi noh sha kaba kut ha ka sngi Nyngkong.
Ka Ïewrynghep Presbyterian SS ka la ïoh rah ïa ka nam lahduh ha ka kyrdan U-147(Girls) da kaba pynliem da 7-6 pyrshah ïa Umpohliew Jingtip Higher Secondary School ha ka jingïakhun final kaba la long ha madan Third Ground, Polo, Shillong, ka H.
Elias Memorial HSS ka la pynliem ïa ka Umphliew Jingtip HSS da 2-1 kol ha ka kyrdan U-14 (Boys) katba ka St.
Anthony’s HSS ka la pynliem da 3-2 kol pyrshah ïa ka Umphyrnai Presbyterian HSS ha ka kyrdan U-17 (Boys).
Haba phai sha ka jingïakhun final ki kynthei, ka jingïalehkai ka long kaba ïakhaid bha ha kaba baroh ar ki la thep mar lai kol kaba la pynlong ïa u referee ban rah da ka jingïashut tie-breaker bad dei ka Ïewrynghep Presbyterian kaba la lah ban pynliem da 7-6 kol.
Ïa ki lai kol na bynta ka Ïewrynghep la thep da kaNa-I-Sha Nongrum (8, 24 & 69 min) katba na bynta ka Umpohliew Jingtip la thep da ka Haphilakhamti (25, 28 & 72 min).
