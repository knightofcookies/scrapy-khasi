Haba kren ha katei ka sngi naka liang ka kong B Ranee Additional Deputy Commsisioner ka Ri-Bhoi District kala ong ba ka EPIC ka long kaba donkam ban pynshisha ruh ba ki paidbah ki dei ki nongshong shnong ba pura jong ka Ri India hadien ba kila ioh ka hok ban thep vote bad ban jied ïaki nongmihkhmat bad ka jingthmu jong katei ka Special Summary Revision jong ki Electoral Rolls ka long ba kino kino ki nongshong shnong kiba la kot ïaka 18 snem ka rta kim dei ban shah ieh bad ba kidei ban pynrung kyrteng ïalade kumba kadei ka hok jong ki bad ka tarik ba khatduh ban pynmih ïaka Final Electoral Roll kan long haka 5 tarik Kylla Lyngkot 2024.
Jowai, Risaw 27: U MLA barim ka Umroi, u ma Ngaitlang Dhar mynta ka sngi ula plie paidbah ïa ka ‘Ultrasonography Clinic’ kaba nyngkong ha Rasongsli Nursing Home, Amshipai, Amlarem West Jaiñtia Hills District.
Ha kane ka sngi ïa ka jingïalang la pynïaid da u Dr.
A.
Khonglah uba dei ruh u Medical Officer ka Padu State Dispensary bad uba la pynsngew halor ka jingïaid lynti kaba la shim por kumba shisnem ban wanrah ïa katei ka Ultrasound Clinic.
La ïoh ruh ki kyntien pdiang naka Kyntiewbor Pohshna ka khun jong u ma Rom Dhar u trai jong kane ka jaka sumar kaba la plie naduh ka 9 tarik Jymmang, 2017.
Kiwei de kiba ai jingkren ki long u Dr.
Faruque Akhtar (Sonologist), u G.
L.
C Mylliem BDO ka Amlarem C&RD Block, Dr.
M.
Talang uba juh long Joint Director, u Waheh Chnong War Jaiñtia u K.
Pohlong nalor kiwei de.
Katba na ka liang u kongsan ma Ngaitlang Dhar haba kren ula pynpaw ka jingsngewkmen ban ïadon bynta lang ha kane ka sngi, kaba dei ruh ka sngi sah jingkynmaw ïa ka thaiñ War Jaiñtia hi baroh kawei.
Ha ka juh ka por ula ai ka jingïaroh ïa u ma Rom Dhar uba la seng ïa kane ka jaka sumar na ka bynta ki paidbah kiba donkam jingïarap, u kyrmen skhem ba kane ka jaka sumar kan dang ïar shuh shuh ha ka jingai jingshakri ïa ki paidbah ha kine ki sngi ban wan.
Ïa ki kyntein ai khublei ha kane ka sngi la ïoh na ka Rijoice Lamat ka Staff Nurse jong katei ka jaka sumar.
Jowai.
Risaw 27: U Deputy Commissioner jong ka West Jaiñtia Hills District u bah B.
S.
Sohliya, IAS mynta ka sngi ula sam ïa ka Draft Electoral Rolls jong ka Special Summary Revision jong ki 4 tylli ki Constituency kiba kynthup ïa ka 1- Nartiang, 2- Jowai, 3- Raliang and 4- Mowkaiaw sha ki nongmihkhmat jong ki kynhun Seng saiñhima ha Conference Hall, DC office Jowai.
Ha kane ka prokram ba lyngkot la ïadonlang i Additional Deputy Commissioner (Election) kong B.
Blah, u ADC bah F.
B.
Basan bad i ADC kong DV Lyngdoh.
U bah Sohliya ula ong ba ïa kane ka Draft Electoral Roll jong ka Special Summary Revision na ka bynta kine ki saw Consituency la dep ban pynmih bad la buh por naduh ka 27 tarik u Risaw haduh ka 9 tarik u Nohprah 2023 ban leh ïa kino kino ki jingpynbeit ne ki jingthep kyrteng ïa kiba la dei hok.
Ula kyntu ruh ïa ki samla kiba la kot ïa ka rta ba 18 snem shwa ne ha ka 01.
01.
2024 ba kin pynrung kyrteng noh ha ka Electoral Roll khnang ba kin ïoh bynta ban ïashim bynta ha kino kino ki jingjied ïa ki nongmihkhmat paidbah.
Na ka liang i kong Blah ba dei ïa ka tnad Election ha West Jaiñtia ruh ila ai ka jingpynshai ba lada don kino kino kiba ujor ne pynbeit ïa ki jingbakla kin leh ïa kane hapoh ka por bala ai naduh mynta ka sngi haduh ka 6 tarik u Nohprah 2023, kumjuh ban pyndonkam da ki form 6, 6A, 7 bad 8 katkum ka jingdawa jong ki.
Kala ong ba ka ophis District Election kan sa pynlong ïa ka prokram SVEEP hapoh kine ki por.
Kala ïathuh ruh ba kan sa don ka special campaign ka ban sa pynlong ïa ka jingpynrung kyrteng ha ki Polling Station bapher bapher ha kaba ki BLO kin hap ban don kata ha ka 11 bad 18 tarik u Naiwieng 2023.
Shillong, Naiwieng 03 : Ki sengbhalang bapher bapher ki la pynkhreh ban pynkynmaw biang ïa ka jingdawa Inner Line Permit hakhmat u Amit Shah, Myntri Kampohiing ka Ri ha ka jingwan jong u shen sha Nongbah Shillong.
Haba kren bad ki lad pathai khubor hadien ka jingkynduh ïa u Symbud Myntri Rangbah ka jylla, Bah Prestone Tynsong kitei ki san seng ki la ong ba ki kyntu jur ïa baroh ki 60 ngut ki MLA ba kin kynduh bad kylli ïa ka sorkar pdeng halor ka jingpynslem ban shim rai ïa ki ar tylli ki Resolution ba ïadei bad ka jingdawa ILP bad kawei pat kaba ïadei bad ka jingdawa ithuh noh ia ka Ktien Khasi bad Garo ha ka Khyrnit kaba Phra.
U Nongïalam katei ka kynhun Bah Robertjune Kharjahrin u la ïathuh ruh ba ha ka jingïakren bad u Symbud Myntri Rangbah la pyntip ba u Amit Shah un sa wan biang sha nongbah Shillong ha kine ki khyndiat taiew ban wan“Kumta, ngi la pynpaw ba ngi kwah ban ïa kynduh markhmat bad u Amit Shah ha ka jingwan jong u sha Shillong bad ngi kwah ruh ban ïohi ba baroh 60 ngut ki MLA kin leit bad kynduh markhmat ïa u ban kylli halor kitei ki ar tylli ki Resolution bad balei ka sorkar pdeng ka shimpor ban rai ïa ki mat jingdawa ba ki paidbah ki dawa," u la ong.
Lah ruh ban kdew hangne, ba kitei ki mat ki dei katto katne na ki 9 tylli ki mat jingdawa jong ki san seng hapoh ka lama jong ka ‘Save Hynñiewtrep Mission’.
Haba ïadei pat bad ka ishu bamsap, na ka liang u heh ka HYC u la ong ba u Symbud Myntri Rangbah ka jylla u la pyntip ba ka Political Department ka la dep ban phah ïa ki kaiphod jong ki jingtohkit bapher bapher sha baroh ki MLA.
“Ngi la dawa ba ïa kitei ki kaiphod dei ban buh ha rynsan paidbah (public domain)," u la bynrap biang da kaba ong ba lada ïa ki heh pulit lah ban kem balei pat ka ain kam long kumjuh ïa baroh kiba don.
Haba ïadei pat bad u pud u sam, ki san seng ki la buh jingkylli ruh ïa ka sorkar la ka lah neem ban pynbeit ïa u pud u sam ha ka kylla kaba ar shwa ka elekshon.
Shillong, Naiwieng 3 : U Myntri Rangbah ka jylla u Conrad K Sangma ula ong mynta ka sngi ba ka aiñ kan leh ïa kaba donkam halor ka jingshah kem u Commandant ka SF-10 u bah G.
K Iangrai halor ka jingkynnoh ba u pyndonkam bakla ïa ka pisa ha kaba tei ïa ka ka NERS PSAP ha Sadar Complex.
“ Ka jingtohkit ka ka dang ïaid shakhmat bad ka aiñ kan leh ïa kaba donkam kat kum ki kyndon jongka" ong u myntri rangbah.
U la ïathuh ba ki la don ki jingkynnoh ba la pyndokam bakla ïaka pisa bad halor kane la ujor ejahar bad dei halor kane ka ejahar ba la aibor da ka sorkar ïa ka tnad pulit ban ïaid shakhmat ba la kem ïa u Iangrai.
U bah Iangrai uba dei u AIG (A) ba rim u la shah kem na ïing jongu na Lumshyiap, Golflink ha ki pulit SIT jongka tnad CID ha ka Sngi Balang.
Shillong, Naiwieng 03: Ka Dorbar Tlang jong ka Khasi Hills Autonomous District Council ka la khluit hi ir bad ka mih ruh ka jingïatied miej haba ïatai ïa ka motion ba la wanrah da u MDC na Mylliem u Bah Ronnie V Lyngdoh halor ka jingai Trading License sha ki kompeni kiba pyntrei ïa ki kam pynroi ba ki trai muluk kim pat kot bor ban trei.
Ha ka jingïatai u Bah Ronnie u la ai jingmut ba ka KHADC kan pyrkhat ban kham pynsuk ïa ka jingai Trading License sha ki kompeni na bar kiba pyntrei ïa ki kam pynroi na bynta ki paidbah ka jylla kaba ki trai muluk kim pat kot bor ban leh bad ban kham pyrkhing ruh ka jingai license ïa ki lada ki pan ban leh ïa kam kiba ki trai muluk ki la lah ban trei.
Ha ka jingïatai u Bah Ronnie u la pan ruh ka jingshai la ka dei ka jingshisha halor ka jingkynnoh ba ki kontraktor bad ki kompeni ba mut pyntrei ïa ka Kad Liengsuiñ ha Umroi ba ka KHADC ka long kum kata ka nongdawa pisa bad kumjuh ruh ba ka don ka jingkynnoh ba ka kompeni ba ïoh pyntrei na bynta ban pynheh ïa ka surok na Umshypi sha Bañiun ki shah dawa pisa haduh 1 klur ban ïoh Tradieng License.
Na ka liang u Executive Member (EM) ba khmih ïa ka tnat Khaïi Pateng Bah Rangkynsai Kharbuki haba pynshai u la kyntait ba ka don kaba kum kata bad ong ba ka jingkren u MDC ka Mylliem ba ka don ka jingkynnoh ba ka KHADC ka dawa pisa na ki kontraktor ka la pynkhlemraiñ ïa u bad dawa ba un weng noh ïa kane ka jingkynnoh lym kumta un ïaid da kiwei ki lynti namar kaei kaba u Bah Ronnie u kren ka long ka jingpynlehraiñ ïa ki paidbah ka Umroi kiba la jied ïa u bad ha kane ka por u Bah Rangkynsai bad u la tied ïa ka miej dar ban pynpaw ïa ka jingdom halor kane ka jingkren u Bah Ronnie bad pan ruh ki sakhi satar ban pynskem halor kane ka jingkynnoh jong u.
Na ka liang u Bah Ronnie u la pynshai ba ka jingkren jong u kam dei ba u thew ban pynmong ne thew shimet sha u EM ne kynnoh sha ka EC hynrei u pan jingpynshai na u EM ba ka dei ne em ka jingshisha halor ka jingkynnoh dawa pisa da ka konsil.
Hapdeng ka jingpynshai u Bah Ronnie u la tied ïa ka miej namar ka jingsngewdom halor ka jingpan sakhi u EM bad ka jingbyrngem shim da kiwei ki lad lada um weng ïa ka jingkren jong u halor ka jingkynnoh dawa pisa.
Kane ka jingïania hapdeng kine ki MDC la hap ban pynjai jai noh da u Dy Chairman ka KHADC bad ka jingpynshai na u Bah Titos Chyne, CEM halor ka jingai Trading License sha ki kompeni ba mut pyntrei ïa katei ka kam.
U EM u la ïathuh ruh ba na ka liang ka tnat ka la thung da ka jingtohkit halor ka jingmih la jingkynnoh kaba paw ha ki lad pathai khubor ba ki kompeni ki shah dawa pisa ban pyntrei ïa ka Kad Lengsuin ha Umroi.
Hapdeng ka jingtohkit u la ïathuh ba ym lap eiei bad ba na ka EC ka la ïakren bad ki nongpynïaid ka Kad Lengsuin Umroi bad la shem bad kam shym la don kata ka jingshah dawa pisa kumba la paw ha ki lad pathai khubor bad kaba lyngoh ba ka kompeni ba kynnoh ba ka shah dawa pisa ruh kam shym la wan ban mih hapdeng ka jingtohkit.
Haba ïadei bad ka jingai Trading License ïa ka kompeni ban pyntreikam ïa ka surok Four Lane na ka liang ka KHADC kam shym la pynslem ka jingai ïa ka license hadien ba ka la lap ba ka biang ki kot ki sla jong ka pynshai u CEM.
“Haka jingpynshai u EM ka tnat u la ong ba ka EC kala thung kynhun tohkit bad la lap ba ki jingkynnoh kim long shisha, te ka la biang, ym donkam ban sngewmong shimet bad ka rai ban weng ïa ka ktien kynnoh dawa pisa ka shong haka bor u Shongknor ka ïing ym ha ki dkhot jong ka", ong u Bah Pynshngaiñ.
Shillong, Naiwieng 03 : Ka kynhun ki san seng ba kynthup ïa ka HYC, HANM, EJNC, JSM bad ka CORPha ka sngi Palei ki la dawa na ka sorkar jylla lyngba u Symbud Myntri Rangbah ba kadei ban ai noh da ki kynja song kyrpang (allowances) khnang ba kito kiba sah ha Them-ïewmawlong kin mih noh na katei ka jaka.
Haba kren bad ki lad pathai khubor u nongïalam ka kynhun, Bah Robertjune Kharjahrin u la ong ba ki la dawa ruh ba ïa kito kiba shu wan shong beaiñ ym dei satia ban ai quarter hynrei ban shu beh beit hynrei ïa kito kiba trei shisha ha ki ophis ha ki tnad bapher bapher dei ban pynkynriah noh ïa ki sha kawei pat ka jaka ba la pynkhreh.
“Ngi la kren shai ba ïa ki dei ban pynkynriah noh shwa ba kane ka elekshon kan wan.
Namar ynda la kut ka elekshon ngim tip kan jia aiu namar ngi la mad ïa kane ka ishu na kawei ka por sha kawei pat ki buhteng shi buhteng," bynrap biang u Bah Robertjune haba kren bad ki lad pathai khubor.
La ïathuh ruh ba na ka liang u Symbud Myntri Rangbah u la kubur ba ki don kiba sah beaiñ hangtei ha Themïewmawlong hynrei kiba bun hi kidei kiba trei ha ki tnad bapher bapher jong ka sorkar jylla.
U la ong ruh ba lada kitei kiba sah hangtei ki pdiang ïa katei ka Blueprint, ka sorkar ka hap ban shna ia ki jaka sah jong ki.
Kumta na ka liang ki san seng ki la kyntu ïa u Symbud Myntri Rangbah ba kam dei satia ban ap haduh ban da dep shna ïa kitei ki quarter.
“Ngi la dawa ïa ka sorkar ba haba ki pdiang ïa ka Blueprint ka sorkar kadei ban shimti noh ia katei ka jaka bad ai noh ia ki da ki song kyrpang (allowances) ba kin lah ban leit shongwai noh hangno hangno ym ba kin ap haduh ban da dep tei iing quarter jong ki.
".
Shillong, Naiwieng 3 : Ki pulit mynta ka sngi ki la kem ïa ki sawngut ki briew kiba suba donkti ha ka jingkhyrwit briew naphang ha ka sngi ïaid paidbah ka FKJGP kata ha ka 28 tarik halor ka jingkyrduh kam kyrduh jam ki samla.
Haba pyntip ïakane u SP ka East Khasi Hills u bah S.
Nongtnger u la ong hadien ba la bud dien bad ïoh jingtip kaba thikna ba kine ki dei kiba suba donkti kumta ki pulit ki la leit pynlong ka jingkhynra naduh ka miet 2 tarik haduh 3 tarik ha East Khasi Hills bad Ri Bhoi District bad ïoh ban kem ïa kine ki saw ngut katba ki dang don kiwei pat kiba la tip da ki pulit kiba dang phet rieh mynta.
ïa kine ruh ki pulit kin ym map hynrei kin thwet haduh ban da ïoh kem ïa ki.
U la ïathuh ruh ba ïa kne ki saw ngut yn sa ïalam tian bishar hakhmat ka ïing bishar bad ïa kine ki kam shoh briew bad pynkulmar la rejister case ha Laitumkhrah Police Station bad Sadar Police Station.
Ki pulit ki dang pynlong ka jingbud dien bad tohkit kaba bniah ban ïoh kem lut ïa baroh kiba donkti ban thaw jingkulmar ha katei ka sngi.
Shwa ïa kane ïa u General Secretary ka FKJGP u bah Eldie Lyngdoh ruh la khot hajir da ki pulit jongka Sadar Police Station bad ïa u ruh ki pulit ki la pynngat ha ki hynriew tylli ki kyndon aiñ.
Shillong, Naiwieng 03 : U President jong ka HYC, u Bah Robertjune Kharjahrin, u la ong ba lada ka sorkar jylla kam lah ban pynkylla noh ïa ka Reservation Policy ne ka bhah thungkam, dei ban lum da ka dorbar ba kyrpang bad ban mynjur noh da ka Resolution ban phiah noh ïa ka jylla Meghalaya hapdeng ki Khasi Jaiñria bad ki Garo.
ïa kane u la pynpaw hadien ba ki ka HYC ryngkat bad ki 4 tylli Seng ba kynthup ïa ka HANM, ENJC, JSM bad CoRP ki la leit ïakynduh ïa u Bah Prestone Tynsong, Symbud Myntri Rangbah ka jylla ban ïakren halor ki 9 tylli mat jong ka Save Hynñiewtrep Mission (SHM).
“Nalor ba ka Reservation Policy ka la noh shiliang lypa, mynta la mih sa ka Roster System, ngi, ngi la nang duhnong duhnong shuh shuh, namar hap ban phai dien biang naduh u snem 1972", la ong u Bah Robert, da kaba bynrap ba lada treikam da ka 40% ha ki District lei lei, ka mut ba ki Khasi Jaiñtia ki la duh kam syndon.
“Ym de ba ngi kren ban wanrah jingïasngewpher hapdeng ma ngi bad ki paralok Garo, hynrei kata kadei ka jingshisha", la ong u Nongïalam ak HYC.
“Ngi dawa jur ba ka la dei ka por ïa ka sorkar jylla ban pynkylla lut noh ïa ka Reservation Policy namar kumno ka Jaidbynriew ba don 15-16 lak ngut kan ïoh ïa kajuh ka bhah bad ka Jaidbynriew ba don tang kumba 8-9 lak ngut ki nongshong shnong," u la ong.
Nalorkata, u ong ruh ba ka seng ryngkat bad kiwei pat ki seng ba kynthup naduh ka HANM, EJNC, JSM bad ka CORP ki ieng beit ha ka nongrim ba lada ïa kane ka bynta ym lah ban pynbeit la dei ban phiah noh ïa la ka jong ka jylla.
Da kaba pynshai ba katei ka sienjam ba ki shim kadei satia ka sienjam ba ki long pyrshah para Jaidbynriew u President ka HYC u la ong, “Kadei ka pat ka jingshisha kumno ngin ïoh lang mar katjuh ka bhah haba ka jingdon ki briew ka la jan long marshiteng.
"Shuh shuh u la kyntu ruh ïa baroh ba ki dei ban buh hakhmat eh ïa ka ishu bhah thungkam thungjam ha kane ka elekshon ban wan khnang ba kan ym don shuh ka jingshah ktah ki longdien haba ïadei bad katei ka bynta.
Jowai, Naiwieng 04 : Ka lympung ïalehkai phutbol jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha madan Kiang Nangbah Stadium, Dongmihsngi Jowai.
Ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi na ka liang ka kynhun ïalehkai jong ka Dulong SC kala lah ban pynliem da 3-1 kol ïa ka Demthring SC, ïa kitei ki lai kol na ka Dulong SC la thep da u Dao Chwa Shylla ar kol ha ka minit ba 2 & 16 bad u Wallam jingsuk Suting ha ka minit ba 68.
Katba na ka liang ka Demthring SC ka thep ïa ka shikol lyngba u Spain Ryngkhlem ha ka minit kaba 64, haduh ba kut jong kane ka jingïakhun kala neh da 3-1 kol.
Nongstoiñ, Naiwieng 04 : Ka West Khasi Hills District Chess Asso-ciation ha ka sngi Thohdieng, ka la plie pyrda ïa ka lympung jingïalehkai Chess ïa kaba la tip kum ka 45th Meghalaya State A Chess Championship ka ban neh mynta kumba ar sngi lynter ha Hall jong ka Nongstoiñ Social Service Society NongstoiñÏa katei ka lympung la wan ban plie pyrda da u Bah Macmillan Byrsat MLA ka Nongstoiñ konstitwensi, ha ryngkat ka jingïasynranlang lang u Bah K.
M.
Warjri President ka Meghalaya Chess Association, bah Richard Sun President ka West Khasi Hills District Chess Association, bah Boney Kharbani Secretary ka West Khasi Hills District Chess Association bad kiwei kiwei, kynthup ruh ïa uwei u heprit u ba la tip kyrteng kum u Advitiya A Gunanka 6 snem ka karta u ba la bat ïa ka nam lahduh ha ka Under 10 Chess Championship Meghalaya State Level.
Katei ka jingïalehkai ka long laitluid ïa baroh (Open to all), hynrei ka don ruh ka bhah kyrpang ïa ki khynnah skul tang na ka bynta kiba na West Khasi Hills District, katba 4 ngut ki ban sa jop bad kiba kham wan ha khmat na katei ka jingïalehkai, kin mihkhmat ban leit ïashimbynta na ka jylla Meghalaya sha ka National Senior Level ha ka 28 tarik u Nohprah 2022 ka ban pynkut ruh ha ka 6 tarik u Kyllalyngkot 2023 kaba yn pynlong ha Nongbah Delhi.
Ha katei ka jingïalehkai kaba dei ruh ka lympung kaba heh bha jong ka jylla, la wan ban ïashimbynta naduh na West Jaiñtia, East Jaiñtia, South Garo Hills, West Garo Hills, East Khasi Hills, Eastern West Khasi Hills bad na West Khasi Hills District bad kiwei kiwei.
Ki nong ïashimbynta ki kynthup naduh ki khynnah skul, ki ophisar, ki Nonghikai skul, College, ki Doctor bad kiwei kiwei.
Shillong, Naiwieng 04 : Ka tnad ïalehkai jong ka sorkar Jylla ka la thung ïa ki 400 ngut ki nongïarap (Volunteers) na bynta ban pynïid beit pynïaid ryntih ïa ka 2nd North East Olympic Games 2022 kaban sdang naduh ka 10 tarik haduh ka 16 tarik mynta u Naiwieng.
Ki 400 ngut kiba la shah thung kum ki volunteer kin peit naduh ka ai bam, ki jaka sah jong ki nongïalehkai bad ki nongïalam, ka leit ka wan, ki ai jingsumar, ki lad pathai khubor na bynta baroh ki 18 tylli ki jait jingïalehkai ha katei ka lympung bah.
Ka tnad ïalehkai ha ka sngi Thohdieng ka la ai jinghikai ïa kitei ki 400 ngut ha ka jingïalang ha State Convention Centre, ha kaba la wan ban ïashim bynta u Shivansh Awasthi IAS, Director jong ka Sports and Youth Affairs bad kiwei ki ophisar.
Ka kam jong ki ka long ruh ba kin pdiang ïa ki nongïalehkai na kiwei pat ki jylla kiban sdang ban poi sha kane ka Jylla ha ka taïew ban wan.
Ka Sorkar kan ïarap siew ruh ka bai leit bai wan na bynta kitei ki 400 ngut.
La buh ruh ki nongïarap ha man kawei pa kawei ka jaid jingïalehkai bad la kham pynbun ha ka jingïalehkai kynjat ball bad Basketball namar kitei ki jingïalehkai ki kham khring ïa ki paidbah nongpeitkai.
Shillong, Naiwieng 04 : U Bah Torak Kharpran Sun u nongïalehkai ïakura kynsai ka Jylla Meghalaya u la shah jied ban long u Coach jong ka kynhun ïalehkai Boxing ka ri India kaba ïashim bynta ha ka Asian Boxing Championship kaba long ha Jordan, Amman naduh ka 1 tarik haduh 12 tarik Naiwieng 2022.
Na ka liang ka Meghalaya Boxing Association (MBA) ka pynpaw ka jingsngewsarong halor katei ka jingshah jied u Bah Torak Kharpran Sun ban long kum u Coach ïa ka kynhun ïalehkai ïakura ka ri India.
“Kane kadei ka jingsarong shisha ïa ka Jaidbynriew Khasi ban ïohi ïa ka jingshah jied jong u Bah Torak haduh kitei ki kyrdan.
Ka MBA ka kyrkhu kyrdoh ïa u Bah Torak ban nang kiew shuh shuh ha ki kam jong u kum u coach," ong u kyrwoh khubor na u Bah Larry Karpran, Secretary ka MBA.
Shillong, Naiwieng 04 : Ka Meghalaya Cricket Association (MCA) ka la pynbna ïa ka kynhun ba 15 ngut kiban ïakhun ha ka lympung ïalehkai U-16 Vijay Merchant Trophy.
Ka Meghalaya kan ïakhun ïa baroh ki sansien ïalehkai ha Vadodara naduh ka 1 tarik u Nohprah.
Ka jingpynkhreh kilan met na bynta katei ka lympung na ka liang ka MCA kan sa pynbna noh ha kine ki sngi ban wan.
Ka Selection Committee jong ka Junior Boys ka la jied ruh ïa san ngut kum ki rangïalehkai pynap.
Hynrei tang ki 15 ngut ki player kiba shah jied kin ïoh ban leit sha Vadodara na bynta ban ïalehkai ha katei ka U-16 Vijay Merchant Trophy.
Ki 15 ngut ki rangïalehkai ka Meghalaya, ki kynthup ïa u Justin Fancon, Benedict Jones Makdoh, Da U La Biang Shangpliang, Gaurav Jyoti Thakuria, Jarrett M Wanniang, Agatchu Chethia K Marak, Namewanki Pakyntein, Bishes Chettri, Heiyoomiki Ryngkhlem, Aristo Marak, Aashish Kumar Lohar, Rudra Singh Rathore, Angkit Tamang, Kishlay Vishlux, Trinayan DuttaStandbys: Yash Harlalka, Gaurav Narleng, Ewanmidao Pyrtuh, Darnel Bilkam Sangma, Fernando BM Sangma, Nathaniel PyngropeMeghalaya support staff: Sengam G Momin (head coach), Marty Mustafa (assistant coach), Anderson Lyngdoh Mawphlang (physio), Skhembor Khongbtep (trainer), Rajiv Bareh (manager)Meghalaya fixtures:vs Bihar, 1 December, vs Gujarat, 6 December, vs Chhattisgarh,11 December, vs Delhi, 16 December, vs Hyderabad, 21 December.
Shillong, Naiwieng 04 : Ka long ka jingsarong ïa ka jylla Meghalaya baroh kawei hadien ba ki heprit ïalehkai ïakura kiba la mihkhmat ïa ka jylla ki la khur takma na ka lympung ïakura kaba la tip kum ka 1st North East Sub Junior Boys & Grils Boxing Championship kaba la long ha Dirang, Arunachal Pradesh.
Ki takma ba ka jylla ka la ïoh ban khur na katei ka lympung ki kynthup kawei ka takma ksiar bad saw tylli ki takma rnong.
U Sunny Thakuri u la ïoh ban khur ïa ka takma ksiar da kaba jop na ka jingïakhun jong ka kyrdan jingkhia ba 70kg.
Katba kiba la khur ïa ka takma rnong ki kynthup ïa u Banrap Syiem Malngiang (40kg), ka Deiti Loina Sunn (38kg), ka Badhun Syiemïong (40kg) bad ka La–I–Matti Makri (52kg).
Na ka liang ka Meghalaya Boxing Association (MBA) ka pynpaw ka jingsngewsarong ai khublei halor katei ka jingïoh khur takma ki nongïalehkai ka jylla bad ai mynsiem ba kin nang trei shitom shuh shuh ha ki jingïalehkai jong ki.
Shillong, Naiwieng 04 : Katba nang mih ki sngi ka jylla Meghalaya kawei na ki jylla jong ka ri India kaba don ha ka thaiñ shatei lam mihngi ka la sdang ban paw ha ka kam ïalehkai phutbol na ka jingdon ki samla kiba tbit bad kiba trei shitom ban pynleit jingmut ïalade ha ka sap ba ki don la ka long ha kino kino ki jait jingïalehkai.
Dang ha kine ki khyndiat sngi, u samla Amebalaker Wanniang u la shah jied ban leit pyntbit ha ka jingïalehkai siat khnam ha TATA Archery Academy kaba don ha Jharkhand.
Mynta ka jylla ka la sakhi sa ïa uwei u samla dang khie u samla Lamangkynsai Kharbuli u la shah jied ha ban pyntbit ha ka shlem ai jinghikai jong ka Hyderabad FC kaba dei ruh ka lahduh jong ka lympung ïalehkai Indian Super League (ISL) ban shah pyntbit shuh shuh ha ka kam ïalehkai phutbol.
Ïa u samla Lamangkynsai Kharbuli uba dei u rang ap kol uba ju shah hikai ha ka PFR Academy u la shah jied ha ka kynhun ki U-15 jong ka Hyderabad FC na ka jingpyrshang (trial) kaba dang shu dep pynlong shen ha kine ki khyndiat bnai ba la dep.
U samla Lamangkynsai Kharbuli udei u rangap kol ba dang 14 snem ka rta bad udei u khun jong ka Kong Ïateilang Kharbuli ba shong ba sah ha Lawsohtun Block V bad mynta u dang pule ïa ka klas 9 ha Kelian Memorial School, Malki.
Halor katei ka jingshah jied u samla Lamangkynsai Kharbuli, na ka liang ka PFR Academy ha ka sngi Thohdieng ka la pynkup burom kyrpang ïa utei u samla ha Shillong Press Club.
Ka Academy ka pynpaw ka jingsngewkmen bad sngew sarong ba u samla Lamangkynsai Kharbuli un ïoh ban don bynta lang bad katei ka klob ïalehkai radbah jong ka ISL bad ha kajuh ka por ka kitbok kitrwiang ba un ïoh ka met ba koit ba khiah bad ban nang kiew shaphrang ha katei ka kam ïalehkai.
Nongstoiñ, Naiwieng, 4: Ka kynhun ki Pulit Anti Narcotics Task Force (ANTF) ka West Khasi Hills, hynne ka step sngi thohdieng, ki la ïoh ban kem ïa uwei u Nongkhaïi droks bad uwei u nongñiah kali, kiba thmu ban pynpoi ïa u droks ha sor Nongstoiñ.
Ïa kine ki briew la ïoh kem na kawei ka kali ML05-M-1175 ha ka jingtalasi kali kaba la pynlong ha Jaidohkroh, kaba hap hapoh ka shnong Ksehkohlong, Nongstoiñ Police Station.
La ong ba ka jingïohkem ka dei hadien ka jingïaid buddien bad ïai thwet ïa kine ki briew na ka por sha ka por.
La ong ba kane ka kali ka dei kaba ñiah da u Teiborlin Mythong ba 36 snem ka rta u ba dei na Mawrang Rambrai bad u ba shong ba sah ha Mawprem, Pdengshnong, Shillong.
Ha ka jingkhynra ïa ka kali, ki Pulit ki la ïoh ban kurup ïa 7 gram u heroin ba la thep ha ki 7 tylli ki synduk tin, ar tylli ki thyrnia injek, ar tylli ki mobile phone bad ka pisa T.
1505 na ka met jong uwei pat u ba shong ha kane ka kali.
Une u briew ba ïoh ban kurup drok u kyrteng u Riboklang Lyngdoh ba 22 snem u ba dei na Mawiong Lumsyntiew, Nongstoiñ.
Nalor kine, ki Pulit ki la ïoh ruh ban kurup haduh 33 tylli ki tube plastic ba thylli na kane ka kali.
Kumba long haduh mynta, ïa kine ki briew la kit noh sha Nongstoiñ Police Station bad la pynngat ïa ki hapoh ka kyndon NDPS Act.
Mawkyrwat, ‘Naiwieng, 04: Ka Aspire Meghalaya lyngba ka ‘District Talent Event’ ha ka 3 tarik u ‘Naiwieng, 2022 ka la pynlong ïa ka prokram ban jied ïa ki khynnah samla na ki skul bapher bapher bad kumjuh ruh ki samla pule na ka Sngap Syiem College, Mawkyrwat, South West Khasi Hills District kiba don ka sap ka phong ba kyrpang la ka long ha ha rwai ka siaw, ka shad bad ka put ka tem bad kiwei de ki jinglah ba ki don ha kaba ïa kane ka prokram la pynlong ha ka Hall jong ka Nativity Mawkyrwat ha kaba 22 ngut ki samla ki la mihshakhmat ban ïashimbynta.
Ïa katei ka prokram la pynlong ha ki 12 tylli ki distrik kaba la sdang naduh u bnai Lber, 2022 bad kaba la bei pisa da ka Department of Sports and Youth Affairs, jong ka sorkar Meghalaya bad ba la kyrshan da ka State Education Mission Authority Meghalaya (SEMAM) kaba la aiti ruh ha ka Meghalaya-based Social Enterprise, AVENUES ba kan pynïaid ïa ki prokram ha kaba 14 tylli ki skul hapoh ka South West Khasi Hills District ki la ïa shimbynta kynthup ïa ka Sngap Syiem College, Mawkyrwat.
Lyngba kane ka prokram jong ka ‘Aspire Meghalaya’ shibun ki khynnah samla ki la ïoh lad ban pynpaw ïa ka sap kaba ki don.
Ha kane ka ‘District Talent Event’ la sakhi ba ki don haduh 22 ngut ki samla kiba don ka sap ha ki bynta bapher bapher bad kiba la ïoh pdiang ruh ïa ki Cheque kaba T.
5000/- ba la mang da ka sorkar bad ba la sam da u bah Renikton Lyngdoh Tongkhar, Myntri ka tnad Umbam Umdih ka Jylla Meghalaya uba la long kum u kongsan.
U bah Renikton Lyngdoh Tongkhar, Myntri jong ka tnad Umbam Umdih jong ka Jylla Meghalaya haba kren ha ka jingïalang u la ai mynsiem na ka bynta ki samla jong ka dong ka thaiñ kiba la ïoh ban pyni ïa ki sap ki phong ba ki ki don ba kim dei ban pynleh noh ei noh ïa ki kumba ki la pyni paidbah ha kane ka rynsan hynrei ki dei ban ïai long ki samla kiba pyndonkam hok ïa ka sap khnang ba kan long ka jingkyrkhu bad ka jingkyrshan na ka bynta ka lawei jong ki ha ka lashai la shisngi.
Ha kajuh ka por u la ong ba ka jingtrei shitom ryngkat ka jingkut jingmut ka lah ban wanrah ïa u soh jong ka jingjop.
Namarkata, kum ki khynnah skul bad ki samla pule ki dei ban long kiba minot ruh ha ka jingpule khnang ba kin kiew na kawei ka kyrdan sha kawei pat bad ba kin sa long ki nongïalam ba hakhmat ha kawei ka sngi.
“Haba U Blei U buh ïa u briew ha kane ka pyrthei Um shym la buh suda hynrei U buh ryngkat ka sap ka phong bad ïa kata ka sap U Blei U kwah ïa ngi ba ngin pyndonkam, namar lada ngim pyndonkam ïoh Un shim noh na ngi", ong u bah Renik.
U bah Renik ha ka jingkren jong u u la ai ruh ka jingïaroh na ka bynta ka jinglah jong ki khun samla ban long kiba shlur da shisha ban pyni ïa kita ki sap ki phong ba ki ki donkam khlem ka jinglehraiñ, hynrei ki la long pynban ka jingaimynsiem na ka bynta kiwei de ba kin long kiba shlur bad skhem ha ka nongrim ba ki don lyngba ka sap kaba U Blei U la ai ha ki.
Kiwei pat kiba la ïadonlang ki long u Block Development Officer (BDO), ka Mawkyrwat C&RD Block, u bah I.
Lawrynñiang kumjuh ruh na ka ophis jong u District Sports Officer, South West Khasi Hills District lem bad kiwei kiwei de kiba la shah khot sngewbha kata naduh ki khynnah skul, ki samla pule bad kumjuh ruh ki nonghikai.
Ka jylla Meghalaya kaba la kynjoh sha ki mawmer ka lyngkhuh 50 snem naduh ba la ïoh ïa la ka jong ka jylla lehse kan dang long pat ka jylla kaba dang sahdien bha ha kiba bun ki liang lada ïa ujor tang bad kiwei pat ki jylla rit kiba don hapoh ka thaiñ Shatei Lammihngi.
Ïano yn kynnoh halor kane ka jingsahdien jong ki shnong ki thaw ha ki 11 tylli ki District jong ka Jylla ha kine ki 50 nem kiba la leit noh.
Hato ki paidbah ki jied ïa ki Nongmihkhmat ne ïa ki Nongmihkpoh.
Ka jingsahdien jong ka Jylla ha ka liang ka pule ka puthi, ka surok ka lynti ka synkien, ne ha ka koit ka khiah lada ïakren ïa ka jingshisha hi ka dei ka jingbym phai khmat jong ka Sorkar.
Kiba bun hi ki shnong kin sakhi ïa ki jingshisha namarba ka jingdon jong ki Kynhun Niam bapher bapher kiba trei miet la bad sngi ha ki shnong nongkyndong ka la ïarap haduh katta katta ban pynkylla dur ïa ka jingim ong ki paidbah.
U synñiang u bynhei uba ki Kynhun Niam ki la noh sha u sup u thiar jong ka imlang ka sahlang u long u bym lah shuh ban niewtang.
Kiba bun hi ki paidbah nongshong hnong ha ki shnong nongkyndong ki kham ïoh jingmyntoi bad ki ïohi ïa ka jingshai tad ynda la ïuhkjat jong ki kynhun Niam kiba trei shitom ban peit ïa ka bha ka miat jong ki paidbah la ka long ha ka Koit ka Khiah, ha ka Pule ka Puthi ne phin ong ha kaba buh ïa ki shlem ai jinghikai ha ka rep ka riang ne ha kino kino ki liang.
Balei ka Sorkar ka syntan eh haduh katneï Balei ki Nongmihkhmat paidbah kiba u paidbah u la pynphong pansngiat ki lehbein pat ïa la ki jong ki nongthep voteï Ki paidbah ki dei ban da bishar bha ha ka por elekshon khnang ba ka lut san spah bad ka lut ar hajar kin ym kren briew namarba ka jingeh bad ka jingsahdien kan ap hi ïa ki paidbah lada ki shah pynkbum da ka bor pisa ha ka por elekshon.
Ki 50 snem kiba ka Jylla Meghalaya ka la ïaid lynti ki dang dei hi tang ki lynti kiba jwat bad kiba eh namar haduh mynta hi ka Jylla kam pat don ïa u pud u sam uba biang, ki surok rong bad ki lynti ki synkien kiba biang, ki jaka sumar kiba biang ki tiar ai jingsumar ïa ki paidbah, ki jaka pule kiba biang, ka umbam umdih kaba biang bad bun ki jingduna suda haba phai sha baroh ki liang.
Lada rung ha ka Ophis baheh tam ha Main Secretariat ka Sorkar ka kloi ban pushara pynbhabriew bad ban shna pynbha ïa kajuh shi kajuh ka jingshna kaba ladep shna bad ïa ka madan ruh la siang da ki Tiles, hynrei ka long kaba i sangsot haba phai sha ki shnong nongkyndong namarba ki surok ki long kum ki lynti khlaw bad ki surok ïaid mrad kiba dap da ka jyrsieh ha ka por lyiur.
Ka jingkylli kaba mih mynta ka long, ba balei ki Nongmihkhmat ynda ki la shong ha ki shuki bajem mom mom ha Main Secretariat ki klet pat ïa ka eh bad ka khia ka shon jong u paidbah.
Hato ka Sorkar kam don pisa ne don da kiwei pat ki daw kiba pynlong ïa ka Sorkar ban shu leh meinah ïa ki shnong nongkyndong.
Kaba kham isangsot shuh shuh ka dei ka jingsahdien kaba palat liam jong ki shnong nongkyndong kiba don ha ki shnong khappud ka Jylla Assam bad ka ri Bangladesh.
Katba shaba phai na mihngi ne sha sepngi ki paidbah ki mad ïa ki sohkyrdot kiba jwat tam ha ka jingim jong ki namarba ki Nongmihkhmat ki leit shang suwari sha kine ki shnong tang shisien ha ka san snem.
Khlempep ki nongshong shnong jong ka Jylla ki dang ïohi ïa ki kam pynroi bad ïa ki jingtrei kiba ratbha bha mynba ka Sorkar Meghalaya United Alliance ba la ïalam da ka Seng Congress bad u Dr.
Mukul Sangma kum u Myntri Rangbah ki dang paw ki dak ki shin ïa ki jingtrei baratbah jong kane ka Sorkar ban wanrah ïa ki surok ar laiñ bad saw laiñ, ka jingpynkha ïa ki Polisi treikam ki bapher bapher, ka jingpynbna ïa ki Mishon bapher bapher kiba ïarap ban kyntiew ïa ki nongrep bad ïa ki nongri jingri ha ka jylla bad kiwei kiwei ki lad pynroi kiba pynlong wat ïa ka Sorkar Pdeng ban peitsiar bha na ka sngi sha ka sngi.
Lah ban ong ba ka jingsynshar jong ka Sorkar MDA ba ïalam da ka NPP bad u ConradKongkal Sangma kum u Myntri Rangbah ka long kaba tlot haduh katta katta bad kaba mad ruh ïa ki jingïakhih paidbah kiba naduh kaba sdang bad mynta ka kynti leilei sa ka jingsar bad jinglynshop tyngeh jong ka jingpang Khlam Coronavirus ka dang ioh daw ban tei pop bad pynthame ïa ki paidbah.
Kaba donkam ka long ba ki paidbah ki dei ban bishar aiu kane ka sorkar ka leh san snem mynta bad ban ai jubab ha u 2023 da ki kam.
Nongstoiñ, Naiwieng 4: Ka seng FKJGP Langpih Area, ka la ther tyngeh ïa ki Pulit ka Assam, kiba la wan ban pynibor biang ha ka thaiñ bad pynsangeh jubor ïa ka skhim Um ba la pyntrei ha ka shnong Umthli, kaba hap hapoh ka thaiñ.
Katkum ka jingïathuh ki nongïalam ka Seng, la ong ba ki Pulit ka Assam ki la wan ban pynsangeh ïa u contractor ba pyntrei ïa kane ka skhim Um mar ïa ïoh jingtip ba u dang phah kit ïa ki pipe um kiba dang poi ha ka shnong Ukiam.
“Kane ka jingleh ki Pulit Assam ka pyni ïa ka jingleh donbor khlem da burom ïa ka jingdonkam ki paidbah nongshong shnong kiba dei ban ïoh ïa ka jingmyntoi na katei ka skhim", ong u Bah Serbilin Lyngdoh President ka FKJGP Langpih.
U la ong, “Ngi dawa jur ïa ki bor District ka West Khasi Hills ban tuklar mardor ïa kane ka kam, khnang ba kan poi um noh sha kane ka shnong.
Ngi pynrem jur ruh ïa ka Sorkar Jylla kaba lap miet ban mushlia ïa ka suk ka saiñ ha ka thaiñ", u la ong.
“Ha kajuh ka por, ka FKJGP ka la pynrem jur ruh ïa ka jingwan pyntrei jubor jong ka Sorkar Assam ïa ka surok MGNREGA ha ka Shnong Noapara khlem da ïoh jingbit na ka Dorbar Shnong.
Kane ruh ka pyni ïa ka jingkwah leh donbor jong ka Assam khlem da burom shuh ïa ka bor ki Dorbar Shnong ha ka thaiñ khappud.
“Na ka liang ka Seng ka ai ka jingïaroh ïa ka Dorbar Shnong Noapara kaba la ieng ryntih ban nym ailad ïa ka jingwan leh donbor jong ka Assam.
Ngi ruh kum ka seng ryngkat ki paidbah ka thaiñ Langpih, ngin ym aili satia ba kin shu wan leh katba mon ha ka jaka jong ngi", u la ong.
Mawkyrwat, ‘Naiwieng, 04: Ka jingpynkhreh jong ki seng saiñ hima sima na ka bynta ka elekshon MLA jong u snem 2023 ha kine ki sngi ka la nangïai paw, ha kaba mynta ka sngi ka 4 tarik u ‘Naiwieng, 2022 ki nongkyrshan jong ka Hills State People’s Democratic Party (HSPDP) jong kawei ka Unit ki la pynpaw ba ki dang ïaineh hi ka kane ka party ym kumba la ïoh ban ki la ai ka jingkyrshan sha kiwei pat ki party.
Halor kane ka bynta, mynta ka janmiet na ka liang ki nongkyrshan jong ka Hills State People’s Democratic Party (HSPDP) ki la pynlong ka jingïalang hapoh ka ophis treikam jong ka party ha kaba ha kane ka jingïalang ki la shim da kawei ka sur ban nym kyrshan ïa kiwei pat ki party hynrei kin ïaineh beit ha ka HSPDP kaba la lam khmat da u bah Medalsing Lyngdoh kum u kyrtong.
Haba kren ha ki lad pathai khubor, ki nongïalam jong ka party HSPDP ba kynthup naduh u President u bah Nolipstar Lyngdoh bad u bah Sheckstar Paliar, General Secretary jong ka HSPDP Mawten Primary Unit ha kaba ma ki ki la pynpaw ba haduh mynta kum ki nongkyrshan jong ka party kim shym la don da kawei pat ka jingmut ban leit sha wei pat hynrei ban ai beit ka jingkyrshan ba rad bah ïa u kyrtong ba ka party ka la dep ban pynkhamti bad uta u dei u bah Medalsing Lyngdoh.
Haba kren shaphang ka jingïaineh jong ki nongkyrshan, ki la pynpaw ba kawei ka Unit jong ka HSPDP kaba dei na ka Mawten Primary Unit ki la ong ba haduh mynta hi ka dang ai ka jingkyrshan ïa kane ka party ym kumba la kam da u MLA ba mynta u bah Renikton Lyngdoh Tongkhar ba u la ong ba ki nongkyrshan jong ka HSPDP na kane ka unit ki la leit ban pynïasoh bad thmu ban bud ryngkat bad u sha ka United Democratic Party (UDP), “em kam dei kumta, hynrei kin ïai don beit bad ka HSPDP ban ai ka jingkyrshan ba pura khnang ba kane ka party kan jop ha une u snem 2023", ong u bah Sheckstar Paliar, General Secretary jong ka HSPDP Mawten Primary Unit.
Katba na ka liang jong u bah K.
D.
Wanniang, General Secretary ka HSPDP Mawkyrwat Circle ha ka jingkren jong u u la pynpaw ka jingsngewkmen ban ïohi ba ki nongkitkam bad ki nongkyrshan jong ka HSPDP napoh ka shnong Mawten haduh kane ka khyllip mat ba mynta ki dang skhem shisha ka jingmut jingpyrkhat bad kyrshan pura ïa u kyrtong kane ka party.
Namarkata, kum u General Secretary ka HSPDP Mawkyrwat Circle u la pynpaw ka jingpdiang sngewbha na ka bynta baroh ki nongkyrshan kiba rim bad mynta ki la dei ki nongkyrshan kiba thymmai namar u nongïalam uba rim (bah Renikton Lyngdoh Tongkhar) u la thmu ban leit noh sha kawei pat ka party.
“Ym dei tang na ka Mawten Primary Unit kiba dang ïai neh ha kane ka HSPDP hynrei wat na kiwei pat ki Primary Unit ruh ki dang skhem hi ka jingmut jingpyrkhat ban kyrshan rad bah ïa kane ka party", ong u bah K.
D.
Wanniang.
Nongpoh, Naiwieng 4: U Dr.
Celestine Lyngdoh Myntri barim bad MLA barim ka Umsning Constituency u la ther tyngeh ïaka sorkar MDA halor ka jingpynslem ban plie noh ïaka Maternity and Child Hospital kaba la dep ban tei bad pynbit pynbiang nadong shadong ha ka shnong Umran Parila ha Ri Bhoi bala shu pynsah shrah haduh mynta, watla kala dei ban plie noh ban ai ka jingshakri sha ki paidbah, khamtam ki longkmie ba kha khyllung.
Kum ban shu pynpaw ba katei ka Hospital la buh mawnongrim da u Dr.
Mukul Sangma Myntri Rangbah barim ka jylla ha u snem 2017 kaba don kumba 50 jingthiah bala mang pisa haduh 15 klur.
Haba kren haka jingïalang ban plie ïaka iing Dorbar ha ka shnong Mawtari Myrdon u Dr C Lyngdoh u la ther tyngeh halor ka jingbym shimkhia ka sorkar MDA ban wanrah ïaki kam pynroi kumba ka shnong Mawtari Myrdon mynta u snem kala pdiang ïaka jingiaseng Synod kaba naka liang ka sorkar man ba don synod ka mang kumba 1 klur u surok hynrei kaha sngewsih ka long ba katei ka shnong kam shym la ioh satia ïaki surok (Internal Raods) watla ka synod kala leit noh.
Ha kaba ïadei bad ka MCH Hospital ha Umran Parila naka liang ka sorkar ha ka por ka jingwan lyngshop ka khlam Covid-19 la pynlong ruh kum ka Corona Center bala pynbiang ïa baroh ki tiar ba donkam naduh ka oxygen, ki jaka sah, bad ki tiar sumar, ki Generator hynrei kaba sngewsih ba haduh mynta kane ka sorkar kam pat plie ïa kane ka hospital kaba la donkam eh haka thaiñ ha kaba ïa katei ka jaka sumar la wanrah haka por ba u long kum u MLA jong ka Umsning.
Shuh shuh u la ong ruh ba lada plie noh ïa katei ka Hospital kan long ka jingkyrkhu ïaki paidbah ka thaiñ Ri Bhoi namar kumba long mynta la shu ïa beh beit sha Ganesh Das Hospital ha Lawmali kaba la khapngiah bad kam lah shuh ban pynbiang ïaka jingsumar sha ki paidbah na kylleng ki jaka ban leit kha khyllung.
Jowai, Naiwieng 4: Ka Federation of Khasi Jaiñtia & Garo People (FKJGP) War Jaiñtia ha ryngkat ka jingïadon lang ka FKJGP West Jaiñtia Hills District ka la leit ban ïa kynduh da kaba ai jingthoh ha u E.
E PWD Roads Central Division Jowai na ka bynta ban kyrpad ban buh speed breaker ha ka shnong Ladjaplem, lyngba u surok National Highway 40E kaba hap hapoh ka Amlarem Sub Division, West Jainta Hills.
La ïathuh ba ha katei ka bynta la don ka lad ban ïaid sha ka skul Ladjaplem bad lad Mini Studium bad ka dei ka jaka ba bun bha ki briew kiba ïaid ba ïeng.
Kumta khnang ban lait na ki jingma bad jingmynsaw ka FKJGP lyngba u Organising Secretary West Jaiñtia Hills District u Wompher Wann bad u President ka War Jaiñtia Hills u Bahshlur Mukhim kila ban jur ïa ka tei ka ophis ban shim khia ïa ka tei ka kam hapoh kine ki khyndiat sngi.
Jowai, Naiwieng 4: Ka Faith Academy Secondary School, Jowai mynta ka sngi kala pynlong ïa ka prokram ‘Cultural Day’ ne ka jingpyni nam ïa ki tiar ki tar jong ki longshwa manshwa halor ka phang kaba ong “My Culture My Pride", ïa kane ka prokram la pynlong ha katei hi ka skul.
Ha kane ka sngi ki khynnah skul kiba wanrah shibun ki tiar ki tar jong ki longshwa naduh ki jingthaiñ ba bun jait, ki jait jingbam, ki tiar tem bad nalor kiwei de ki jingshna tynrai kiba la pyndonkam da ki lai tylli ki jait bynriew jong ka jylla Meghalaya kiba kynthup ïa ki Khasi, Jaiñtia bad Garo.
Ïa kane ka prokram la wan ban plie da u kongsan ma A.
Andrew Shullai, MDC, Jowai Central ha ryngkat ka jingdonlang u Chairman & Administrator ka skul ma Aris J Nongkynrih, ka Headmistress, kong P.
Jana bad ki dkhot jong ka School Managing Committee.
La pynïaid ïa ka jingïalang da ka kong S.
Suna, katba ka Hedmaster jong ka skul kala ai ki kyntien pdiang sngewbha ïa baroh kiba la poi sha kane ka prokram bad khamtam eh ïa ki kmie ki kpa jong ki khynnah skul.
Katba u Chairman & Administrator ma Aris J.
Nongkynrih, ula pynsngew halor ka jingdonkam ban pynneh pynsah ïa ki dustur la jong, khnang ban pynpaw pyrthei shuh shuh halor ka jingriewsphah jong ka jaitbynriew, ula ong kane ka long ruh kum ka lad ban ai jingtip sha ki khynnah skul ba kin shim ïa kane ka bynta kaba kongsan haka jingim namar ki long kiba la ai kyrpang da ka mei mariang.
Na ka liang u kongsan ma A.
Andrew Shullai, haba ai jingkren ula ai khublei ïa ki bor pynïaid jong kane ka skul kiba la trei shitom ban pynlong kum kane ka prokram ‘Cultural Day’, ha ka juh ka por kane kan ïarap ban pynkiew ïa ki jingdon jingem jong ki riti ka dustur, ula ong ha kane ka pyrthei jong ki bor ka juk stad mynta ka pyrthei kala long kaba rit haduh katta katta, hynrei kum ka jaitbynriew pat dei ban pynneh pynsha ïa ki dustur jong ki longshwa bad kumjuh ïa ka jingim kaba don “ka akor ka burom".
U kitbok ba kane ka prokram kan long kaba jop bad kaba ai jingmyntoi shibun eh ïa ki khynnah skul ban kin ïoh ban phylliew jingmut shapang ki dustur bad ki tynrai la jong.
Nongpoh, Naiwieng 4: Na ka daw ka jingjynjar bad ka jingsyrtok ki paidbah ha ka leit ka wan na ka daw ka jingsniew palat ka surok na Nongpoh-Umden-Sonapur, kaba dei kawei na ka surok kaba pynïasoh da ki spah tylli ki shnong ban pynpei lyngba sha ka jylla Assam, ka Joint Action Committee (JAC) ba la synrop lang da ki seng bhalang, ki rangbah shnong bad ki nongñiah kali kamai mynta ka sngi ki la leit ban jurip ïa kane ka surok shi bynta ban pynpaw ka jingsngewkhia halor ka jingsniew palat kane ka surok paidbah.
Kane ka surok ka dei kaba pynïasoh na ka surokbah National Highway-6 ha Ri Bhoi na Nongpoh ban ïaid lyngba ka Umden bad pei lyngba sha Sonapur jong ka jylla Assam bad kane ka surok ka dei ruh ka surok kaba donkam tam na ka bynta ki paidbah ka thaiñ Umden Nongtluh ha Ri Bhoi.
Ka JAC ba kynthup lang naduh ki nongïalam ka RBYDSO, ki Rangbah Shnong, HYC bad ka Umden Area Local Taxi Driver owners Association ki la shim ruh ïa kane ka sienjam ban jurip ïa kane ka surok, ka dei namar ba ki paidbah katei ka thaiñ ki la wan ud wan nam bad ki la pynpaw ruh ka jingeh kaba khraw halor ka jingsniew bad ka jingjot katei ka surok paidbah.
Na ka liang ka JAC ki la leit ban jurip mynta ka sngi ha shi lynter katei ka surok bad ki la lap ruh ba kane ka surok ka la sniew sha ba palat bad la donkam ba ka sorkar kan siang rong thymmai noh ban suk ki paidbah ha ka leit ka wan.
Haba kren naduh u Chairman ka JAC, u Bah Mathaias Syiem, u Secretary ka JAC bad uba dei ruh u Secrertary ka RBYDSO, u Bah Kerbok Malai ki la pynpaw ba ka JAC ka dap shisha da ka mynsiem jong ka jingsngewkhia, namar ka jingsniew kane ka surok ka la ktah shisha ïa ki paidbah ha ka leit ka wan bad namar ka jingsniew ka surok wat ki Ambulance kit nongpang ruh ki la kyntait ban ïaid na katei ka surok.
Na ka liang u Bah Kerbok Malai u la ther tyngeh ruh ïa ka sorkar MDA kaba pynslem ban siang rong noh ïa kane ka surok bad u la pynpaw ruh halor kane ka jingsniew ka surok na ka liang u Symbut Myntri ka sorkar, u Bah Prestone Tynsong u la dep ban kular la bunsien ban pynbha ne siang rong noh ïa kane ka surok, hynrei kumba long haduh mynta kita ki jingkular ba la dap mang pisa ka la shu kut tang ha ka jingkular bad katba ki paidbah nongshong shnong pat ki syrtok ha ka leit ka wan na ka jingsniew kane ka surok.
Namarkata, na ka liang ka JAC ka la dawa na ka sorkar MDA ba ka dei ban pynsted noh ha kaba siang rong bad pynbha ïa katei ka surok kumba la kular da u symbut myntri bad lada ka dei tang ka jingkular kai kane ka long ka jingpynbiej ïa ki paidabh katei ka thaiñ, la bynrap u bah Kerbok Malai.
Na ka liang u Bah D.
Shylla, SDO ka tnad PWD Nongpoh Division bad uba la don lang ha kane ka sngi ban jurip ïa katei ka surok, u la kular ba ka tnad PWD kan sa shim khia ban pynbha ïa kane ka surok ha ki bynta kiba sniew kumba 18 km ei ei katba ka sorkar kam pat lah ban siang rong pura ïa katei ka surok ba la donkam ban pynbha kumba la dawa ki paidbah.
Nongpoh, Naiwieng 4: U Myntri ka sorkar pdeng, ba dei peit ïa ka tnad Jal Shakri, u Gajendra Singh Shekhawat mynta ka sngi u la wan ban iuh kjat ha Ri Bhoi na ka bynta ban ïa kynduh ïa ki ïa ki ophisar sorkar ban wad jingtip halor ki kam pynroi ba la pyntreikam ha kane ka District kum kawei na ka ‘Aspirational District’ ba la mang kyrpang ïa ki kam pynroi ban kyntiew ïa ka roi ka par jong kane ka District lyngba ki song pynroi na ka sorkar kmie.
U Gajendra Singh Shekhawat mynta ka sngi u la leit ban jurip ïa ka Aganwadi Centre ha Umdihar ban ïa kynduh kyrpang ïa ki khynnah bad hadien kata u la pynlong ïa ka jingïakynduh lang bad ki ophisar sorkar ha Conference Hall ka ophis u Deputy Commissioner ka Ri Bhoi ban wad jingtip halor ki jingpyntreikam ïa ki song pynroi lyngba ka sorkar kmie ha kane ka District ba la tip kum ka Aspirational District.
Ha kane ka jingïakynduh lang la shim bynta ruh da ki ophisar sorkar na ki tnad treikam bapher bapher ka Ri Bhoi bad kynthup ruh ki ophisar kiba synrang ïa u Myntri ka sorkar pdeng, ha kaba ïa kane ka jingïakynduh lang u Deputy Commissioner ka Ri Bhoi, u Arpit Upadhay, u la ai ka jingpynshai halor shibun ki kam pynroi kiba ki la leh lyngba kita ki song pynroi kum ka Aspirational District.
Lyngba jong kane ka sngi u la leit ruh ban shim bynta ha ka prokram ha District Library Auditorium Hall, ha kaba la sam ïa ka song pisa na ka bynta ki Village Community Felicitators lyngba ka Meghalaya Community Led Landscape Project, ka Meghalaya Basi Development Authority kiba dei ki kam kiba ki trei ban ïada ïa ka mariang ban pyneh pynsah ïa ki umbam umdih bad ruh ki khlaw ki btap.
Na ka liang u Myntri ka sorkar pdeng, u Gajendra Singh Shekhawat u la pynpaw ruh ba u sngewkmen ban ioh ban ïa kynduh ïa ki ophisar bad ki nongshong shnong ka Ri Bhoi, ha kaba kum ka Aspirational District ki la trei ryngkat ban kyntiew ïa kane ka District ha ka roi ka par bad u la pynpaw ruh ba ka sorkar BJP ha ka jingïalam u Narendra Modi u la leh shibun ki kam kiba khraw bad ba la wan rah shibun ki kam pynroi ban kyntiew ïa ka ri India hi baroh kawei.
Kawei kaba u la kham ban khia ïa ki paidbah ka dei ka jingdonkam ban don ka jingkitkhlieh ban ïada kyrpang ïa ka mariang ha kaba lyngba ki skhim sorkar ki dei ban pyntreikam hok, namar ka thong jong ka sorkar ka long ban pynlong ïa ka ri India kaba jyrngam bad ruh ba rad dyngkhong na ka jingpynjot ïa ka mariang kaba long ka jingma naka bynta ka pateng ka ban sa wan, la bynrap u Myntri ka sorkar pdeng, u Gajendra Singh Shekhawat.
Khliehriat, Naiwieng 4 : Haka jingïakynduh bad u Symbud Myntri Rangbah (Dy.
CM) ka jylla u Bah Prestone Tynsong ban ïakren halor ka “Save Hynñiewtrep Mission" na ka liang u President jong ka Seng East Jaiñtia National Council, bah Sambormi Lyngdoh, u la pynpaw ruh ïa ki katto katne ki mat kiba ki paidbah ki mad jingeh, kum ka jingsniew palat ka surok National Highway naduh East Jaiñtia Hills District shaduh Puriang, Mawryngkneng ter ter.
Ha ka jingïakren bad ki nongïalam jong ki San seng na ka liang u bah Prestone u la ïathuh ba ka NHAI kala dep phah ïa ka DPR kaba ïadei bad kane ka Surok sha ka sorkar pdeng bad na ka liang ka sorkar pdeng kan sa pyllait haduh T.
70 klur na ka bynta ban siang rong ïa kane ka surok National Highway naduh Puriang shaduh East Jaiñtia Hills District.
Shuh Shuh na ka liang u nongïalam jong ka EJNC u la pynpaw ruh ka jingsngewkhia ha kaba ïadei bad ka jingsahteng jong ka jingtei ïa ka Building jong ka ïaw Musiang ka bala sdang naduh u 2006.
Halor kane ula ong ba kila pynkynmaw ruh ïa une u Myntri ba ha u snem 2020 u Myntri Rangbah ka jylla u Conrad K Sangma ha ka jingïakynduh bad ka JHADC & PWD Building u la kular ban pyllait noh ïa ka pisa na ka bynta ban pyndep ïa kane ka ïew hynrei haduh mynta ka jingtei ïa kane ka dang ïai sahteng.
Ha kaba ïadei bad kane ka mat na ka liang utei u Myntri u la kular ban shimkhia bad ban buddien ïa ka kane ka kam.
Shillong, Naiwieng 04: U Myntri ba dei khmih ïa ka tnad Community and Rural Development ka Sorkar Jylla, u Bah Hamletson Dohling ha ka 04 tarik u Naiwieng, 2022 u la wan ban buh ïa u mawnongrim ban tei thymmai noh ïa ka ophis Block Development Officer (BD0) ka Khatarshnong-Laitkroh C&RD Block ha ka jingïalang ha Mawkdok.
Haba kren ha ka jingïalang, u Bah Hamletson u la pyntip ba ka Sorkar Jylla ka la mang 120 klur tyngka ban pynbit pynbiang ïa 40 tylli ki ophis BDO ha kylleng ka Jylla Meghalaya.
U la ong ba ka tnad ka la ïaid sha khmat ban pyntyllun ïa ka jingtei ïa 6 tylli ki ophis Block bad bynrap ba ka jingpyntreikam ïa ka Mahatma Gandhi National Rural Employment Guarantee Act (MGNREGA) lane ka aiñ bylla shi spah sngi ruh ka treikam bha ha ka Jylla.
U la pyntip ba ha u snem 2021-2022 ki jingtrei ba palat 1600 klur la pyntreikam da ki Village Employment Council bapher bapher.
U la ong ba 130 klur tyngka ka dei ka dei ka bhah pynlut ka Sorkar na ka bynta ka bai tiar bad ka Sorkar Jylla ka dang pan sa 300 klur na ka Sorkar India ban siew ïa ka bai tiar.
Na ka liang u nongthaw aiñ ka Sohra, Bah Gavin Miguel Mylliem u la ong ba mynshwa kam ju don mang tyngka ban pynbiang pynbha ïa ki jingtei ïa ki ophis BDO hynrei kane ka Sorkar ba mynta ka la sngap ïa ka jingud ki paidbah bad mang tyngka na ka bynta kane kam.
U la ai jingmut ïa ka tnad ban ïaleh ban pynbiang ïa ka kam nalor ka um bad ka bor ding elektrik bad bynrap ba ka Sorkar ka la leh bun kiei kiei ban kyntiew ïa ka roi ka par.
U la ong ba hapoh ka Khatarshnong-Laitkroh C&RD Block ki don 800 tylli ki Village Organisation bad 700 tylli ki Self Help Group.
Kiwei kiba la ai jingkren ki kynthup ïa u Bah T Lyngwa, Secretary, u SC Sadhu, Director ka tnad Community and Rural Development ka Sorkar Jylla, u Bah P Tynsong, BDO nalor kiwei pat.
Jowai, Naiwieng 4: Ka Jaiñtia Tribal Traders Association (JTTA) ha ka jingbuddien ka jong ka ïa ka jingpyntrei ïa ka Iawmusiang Shopping Complex la bun bnai, ka Seng kala leit ban ïa kynduh ïa u Executive Engineer P.
W.
D Building ban wad jingmut na u, na kaei ka daw la sangeh ban pyntrei ïa ka Iawmusiang Shopping Complex.
Ha kane ka jingïakynduh na ka liang jong u Engineer ula pynshai ba na ka liang jong ka Department ka la dep ban ai shithi sha u Contractor ba un sdang trei noh ïa ka kam ba dang sah teng jong ka Iawmusiang, hynrei u khlem jubab ïa ka shithi jong ki bad u khlem sdang shuh ban trei ïa ka kam.
Na ka liang jong ka Department da ka jingbym banse ka hap ban pynduh (cancel) noh ïa ka jingtrei na u, ka Department ka dang process ban khot Tender noh ïa ki kam ba dang sah ban pyntrei noh ïa ka Iawmusiang.
Hadien katto katne ka P.
W.
D Building kala khot Tender thymmai ïa ki kam kiba dang sah, imat une u Contractor ula ïohi ïa kane, u la ai noh da ka Case pyrshah ïa ka tnat (P.
W.
D) Building.
Kumta ka Seng ka khlem lah ban shu sngap ne peitkai ïa kane ka kam, ka kwah ban ïoh jingshai da kaba kham bniah, ka la leit ban ïa kynduh ïa une u Contractor, ba na kaei ka daw ula ai case ia ki tnat P.
W.
D (Building) haduh ba ka kam kala sahteng.
Ka Seng kala pyni ha u ïa ka shithi jubab jong ka Executive Engineer P.
W.
D Building.
Naka liang jong u Contractor ula ïathuh ïa ka Seng baka Department ka khlem lah ban siew ïa ka pisa kaba dang sah ka jong u, kumno yn sdang ïa kaba thymmai.
Halor kane ka Seng kala sngew dei ban pan noh da ka Right to Information (R.
T.
I) na ka Jaiñtia Hills Autonomous District Council kum ka trai jong kane ka Complex bad ruh na ka tnat P.
W.
D (Building) kum ka nong pyntrei ïa kane ka project.
Ka Seng lyngba u President ma Iatha Najiar ka la pan noh da R.
T.
I na ka JHADC bad ruh na ka tnat PWD (Buildings).
Hynrei halor ki jubab kiba la ïoh lyngba jong ka R.
T.
I ka la pynlyngngoh ïa ka Seng, kumno la khot tender thymmai ïa ka jingtrei haba tang ka pisa na ka bynta ka 2nd Installment ym pat don, kumno u MLA jong ka Jowai u ong ba lymda dei ba ai Case u Contractor, la ïoh ban sdang ïa ka jingpyntrei ïa ka Iawmusiang Shopping Complex.
Ka Seng ka pynpaw ba ka sngew ba kane ka kam ka sah mynta haka Umdum, kam poi shano shano ruh bad kumba ong ka ktien “Iadur ki Masi iap ki plang ki kynbat".
Shillong, Naiwieng 04: U MDC ka Congress na Mawkhar-Pynthorumkhrah Constituency u Bah PN Syiem u la ong ba ha ka por ba ki nongïalam dong ka Dongkadiang, dong Lumshyiap bad nongïalam shnong ka Dorbar Shnong Nongmensong hi ki la wan sha u ban ïakren ban pynïoh ïa ki iing-dong ka la long shisha kaba eh namar um dei u MDC uba mihkhmat ïa ka Constituency ba kynthup lang ïa ka shnong Nongmensong.
Haba kren ha ka jingïalang plie ïa kane ka iing dong kaba u la pynïoh da ka jingïatreilang bad u MDC jong ka Malki-Laitumkhrah Bah Fantin J.
Lakadong ha ka step sngi Thohdieng u Bah PN Syiem u la ïathuh mynba u dang long kum u Chief Executive Member (CEM) jong ka Khasi Hills Autonomous District Council (KHADDC) u la phah thoh da ka aplikeshon bad ban buddien ïa ka aplikeshon.
U la ïathuh hadien ba u la ïakren bad u Bah Fantin da ka jingïasngewthuh jingmut bad la pynïoh ïa ka mang pisa kaba 3.
50 lak katba u Bah Fantin ruh u la ai T.
2 lak ban shna pyndep ïa kane ka iing-dong.
Da kaba ai khublei ïa ki trai kiba la ai sngewbha ban shna ïa kane ka iing dong, u la ong ba ka dei ka jingïatreilang kaba lah ban pynurlong ïa ki kam kata naduh ki bor shnong, ki riewrangbah bad kiwei pat kiba ïa don bynta.
“Nga la thoh Undertaking ruh ba ka ophis kan pyllait pisa ban shna ïa kane ka iing-dong bad nga la ong ba kin ot na ka tulop jong nga", la ong u Bah PN Syiem uba la phai dien sha ka jingïakhun jong u pyrshah ïa ka jingshah sloit noh ka iktiar rangbah shnong ha ki snem kiba la dep mynba u dang long kum u CEM jong ka Council.
Na ka liang u Bah Fantin u la ïathuh ba u la shu budbeit ïa kaei kaei kaba u Bah PN Syiem u la ai jingmut kum ka jingïatreilang na ka bynta ka jingdonkam ki nongshong shnong.
Kiwei kiba la ai jingkren ki kynthup ïa u Rangbah Shnong jong ka Nongmensong u u Bah P Warjri, u Bah B Khonglah uba long u Rangbah Shnong barim, ki nongïalam dong Dongkadiang ba kynthup ïa u Bah R Kharkrang, Rangbah Dong, Bah Henry Kharmuti, Secretary uba la pynïaid jingïalang nalor kiwei pat kynthup ki nongshong shnong.
Shillong, Naiwieng, 04: Kumba ju long man la u snem, mynta u snem ruh ka Hima Khyrim kan sa pynlong ïa ka jinglehniam “Shad Nongkrem" ban ainguh ïa u Blei Trai Kynrad Nongbuh Nongthaw na ka bynta ban bha u khaw u kba, ban im suk im sain ka pateng pakit bad bha ka kamai kajih.
Ka Sorkar Jylla kumba long hi ka rukom mynta u snem ruh ka lah pynbna ba ka 7 tarik, Naiwieng, 2022 kan dei ka sngi shuti hapoh ka East Khasi Hills District ha kaba ki Ophis Sorkar, ki Ing Kashari bad ki jaka pule kin khang ha kane ka sngi.
Wat ka Ingbishar Meghalaya High Court ruh ka ju ai shuti ha ka sngi Shad Nongkrem kum ka jingburom ïa kane ka riti dustur ba kyrpang jong ka jaidbynriew ka jong ngi, ong u General Secretary ka HYC u Bah Roy Kupar Synrem.
“Hynrei, ngi lap bad shem pat ba don ki ophis Sorkar Pdeng, ki Ophis jong ki Kompeni shimet bad ki Bank ba kim ju burom bad ki pynlong trei lane ki plie ïa ki ophis treikam ha kiba kum kine ki sngi ba kyrpang jong ka jaidbynriew kum ka Shad Nongkrem ha kaba bunsien ki sengbhalang ki hap ban leit ban tuklar da kaba ki hap ruh ban khang khyrdep hi ïa kiba kum kine ki Ophis ne ki jaka treikam," ong u kyrwoh na ka seng.
“Lyngba kane ka khubor na ka liang ka Seng ngi kyntu ïa baroh ki Ophis Sorkar Pdeng, ki Ophis jong ki Kompeni bapher bapher kiba don hapoh East Khasi Hills District, ki Bank bad kiwei kiwei ba kidei ban burom ïa kiba kum kine ki shuti ba kyrpang jong ka jaidbynriew bad ba kim dei ban plie ïa ki jaka trei ki jong ki khamtam ruh ha ka 7 tarik mynta u bnai," la ong ka Seng.
Ka HYC ka kyntu ïa ki bor pynïaid jong ki Ophis, ki Kompeni bad ki Bank bapher bapher ba ki dei ban pynbna shuti ha ka 7tarik mynta u bnai hapoh ka District kumba lah pynbna da ka Sorkar bad ban ym pynbor ïa ki dkhot ka Seng.
“Lada kim buorm, ki kdhot ka seng kin hap ban leit tuklar bad khang khyrdep ïa kiba kum kine ki jaka trei ki bym burom ïa kane ka sngi ba kyrpang jong ka jaidbynriew.
Ngi khmih lynti ïa ka jingïatreilang jong baroh lang," ong u kyrwoh.
Shillong, Naiwieng, 4: Ka ïingdorbar Khasi Hills Autonomous District Council mynta ka sngi ka la rai ban thoh sha ka sorkar ban ai da ka jingpynbna (Notification) kaba shai ba ki kyndon aiñ CPC bad CrPC kin ym treikam ha ki ïing bishar District Council jongka jylla bad baroh ki mukotduma ba ïadei bad ki trai ri trai muluk dei ban bishar hapoh ki ïing bishar District Council.
Haba jubab ïa ka mat jingïakren ba la wanrah da u nongïalam ka Liang Pyrshah u bah P.
N Syiem ha ka dorbar tlang ba la sdang mynta ka sngi, u CEM u bah Titosstarwell Chyne u la ïathuh “ Ka Executive Committee kan ai jingthoh biang sha ka tnad District Council Affairs (DCA) bad ka sorkar ba kin ai beit da ka jingpynbna kaba shai ba kitei ki aiñ kim dei ban treikam hapoh ki ïing bishar district council.
“Ka sorkar ka dei ban ai beit da ka jingpynbna ban lait kino kino ki jingkulmar ne sngewthuh bakla hadien habud bad ba baroh ki mukotduma ïa ki trai ri trai muluk dei ban bishar da ki Kashari district council.
U CEM u la ïathuh ba mynshwa u Myntri Rangbah u la dep pynshai ba ki ïing bishar District Council kin treikam beit kat kum ba la pynkup bor ïa ki da ka para 4 bad 5 jongka Sixth Schedule kat kum ka Riti Synshar jongka ri.
Hynrei ka KHADC ka ïeng haka nongrim ba dei ban ïoh da ka jingthoh kaba shai ba ka CPC bad CrPC kim dei ban treikam ha ki ïing bishar District Council.
U la ïathuh ruh ba shen yn sa plie noh ïa ki ïing bishar District Council ha Nongpoh bad Mawkyrwat bad ka jingthmu ka long ban dang pynkhlaiñ shuh shuh ïa ka bor bad iktiar jong kine ki ïing bishar.
Shillong, Naiwieng 04: Ka Urban Mission jong ka KJP Synod Sepngi ha ka 5 tarik mynta u bnai kan pynlong ïa ka Food Fest bad Sales of Work na ka bynta ban pynmih pisa ïa ka New Life De- Addiction Centre jong ka Synod.
ïa kane ka Prokram yn long ha Mawkhar Christian Higher Secondary School, Mawkhar ryngkat ka jingïatreilang jong kiba haiing hasem jong kito kiba la lait na ki jingdih drok bad ki kam awria.
U Bah Titos Chyne, CEM ka KHADC un long u Kongsan ha kane ka jingïadie jingbam bad kiwei de ki tiar ki tar kaban sdang naduh ka por 9:30 mynstep haduh ka por 5 baje janmiet.
Shillong, Naiwieng, 04: Ka Seng Kur Warjri ka la sdang ban rakhe ïa ka lyngkhuh snem Rupa naduh ka 1tarik mynta u bnai da ka pyninam syntiew bad kiwei kiwei ki mar rep ka ba la pynlong ha Forever Rosely Nursery, Pomlum ka ban kut ha ka sngi saitjaiñ mynta ka taiew.
Ka jingrakhe kaba bud kan long da ka Dorbar Bah jong ka Kur Warjri ha Sohryngkham ha ka 11tarik mynta u bnai, ïa kane la pyntip da u Bah Sunshine Warjri, Saiñpynïar ka Seng Kur Warjri ha ka lympung pathai ha kaba u la kyrpad ïa baroh ki parakur na kylleng ka Bri Hynñiewtrep ba kin ïa poi ryntih ha katei ka sngi.
La ïathuh lyngkot ruh ïa ka jingthmu jong ka seng Kur Warjri bad ki kam ba la leh ha kine ki 25 snem ba la leit kata naduh ba la seng ha u snem 1998.
La pyntip ba naduh ba la seng ki don tang kumba lai tylli ki shnat bad mynta pat ki la roi haduh kumba laiphew tylli ki shnat jong ka Seng Kur Warjri.
Ka jingrakhe ïa ka lyngkhuh arphewsan snem kan kut ha u snem 2023 da ka Dorbar Bah ka ban long ha Mawphlang.
Ha ka ba ïadei bad ki rong ki taw ban rakhe ïa ka Lyngkhuh Snem Rupa, u Bah Kester Warjri, Shongknor ka Lympung Rakhe u la ïathuh ba kin don ki lat kiba khia thew kum ka thoh ka tar ha ki ba bun ki rukom naduh ka thoh khana, thoh phawar, nangta ka thohdur bad kiwei kiwei ki kam pynproh jabieng bad pynphuh pynphieng artat ïa ka jingrakhe.
Nalorkata, kin don ruh ki tamasa shad, rwai bad tem sur bad kiwei kiwei ki kam byrngia ki ba kynthup ruh kum ka jingthmu ban kyntiew ïa ki sap jong ki samloa ha ka Kur Warjri.
Ka Seng Kur Warjri ka la pyrto ruh ïa u synñiang jong u Khliehduh ba mynshwa u Bah D.
L.
Warjri, uba la khlad noh na ka pyrthei ha u snem baladep bad mynta la shimti ïa ka kam khliehduh da u Bah George Warjri ha ryngkat bad la ka kynhun treikam.
Shillong, Naiwieng 04: U Myntri Rangbah ka jylla, u Conrad Sangma, u la ïaroh ïa ka jingïohi jngai jong ka Dr.
H Gordon Robert Hospital namar ka jingpyrkhat jong ka ban tei bad pynheh ïa ka Hospital na ka bynta ka jingdonkam ïa ki snem kiban sa wan.
Ïa kane u Conrad u la pynpaw haba kren ha ka jingplie ïa ka jingrakhe dap shi spah snem jong kane ka Hopistal ba la seng da u Dr.
H.
Gordon Robert ha ka snem 1922.
“Kane kadei kaba ngi donkam ha kine ki sngi kaba mynta ban plan bad pyrkhat lypa na ka bynta ka jingdonkam jong ki snem kiban wan", la ong u Myntri Rangbah.
U la ong ruh ba ka Projek kaba ka Robert Hospital ka la buh ka long 50 haduh 100 Klur bad kiba kum kine ki Projek ki donkam ïa ka jingkyrshan jong ki tnad sorkar jong ka sorkar pdeng.
Hynrei kum ka dak ka jingïadon bynta lem na ka bynta kane ka jingthmu ba bha jong ka Hospital, u Myntri Rangbah u la noh synñiang 20 lak tyngba ba ka CM Development Fund.
U Kyrmen ruh ba da ka jingthmu ka Robert Hospital ban tei ïa kane ka building na ka bynta ban nang pynbha shuh shuh ïa ka lad jingsumar kan long ka jingïarap kaba khraw ïa ki paidbah ha ka liang ki lad jingsumar.
Ha kajuh ka por u Conrad u la pynkynmaw bad ai jingïaroh ruh ïa ka jingnoh synñiang ba radbah jong ka Balang Presbyterian ha Ri Khasi Jaiñtia naduh ha ka liang ka pule puthi ha ka koit ka khiah bad ha kiba bun kiwei pat ki bynta jong imlang sahlang.
U la pynkynmaw ruh ba kumno ha ki ar snem ba ka jylla ka la mad ïa ki jingeh namar ka jingpang COVID 19, ki Doktor bad ki Nurse jong ka Robert Hospital bad kiwei de ki Hospital ha ka jylla ki la aiti met bad mynsiem da kaba buh ïa la ka jong ka jingim ha ka jingma.
U Bah Prestone Tynsong, Symbud Myntri Rangbah, u la ai ka jingïaroh bad ka jingsngewnguh namar ka jingshakri jong kane ka Hospital ha kine ki shi spah snem ba la leit bad u kyrmen ruh ba ka Hospital kan dang ïai bteng shuh shuh ka jingshakri ha kine ki shi spah snem ban dang wan.
Da kaba ai khublei ïa ki nongpynïaid bad ki nongtrei ka Hospital namar kane ka jingdap shi spah snem ka jngshakrik, u Bah Prestone u la ai mynsiem ïa ki ba kin nang ïai trei kham bha shuh shuh ha ka jingshakri ïa ki briew kiba pang ba shitom.
Ha kane ka jingrakhe, u Myntri Rangbah u la kyntiew bad pynher ïa ka lama Centenary Celebration jong ka Hospital katba u Bah Mohendro Rapsang, MLA ka West Shillong bad u Bah Adelbert Nongrum, MLA ka North Shillong ki la pynher ïa ki shi spah tylli ki baloon kum ka dak ka jingkmen ha kane ka jingrakhe.
La pynïaid ïa kane ka jingrakhe da u Rev.
SS Majaw, Chairman ka Governing Body ka Hospital bad la ïoh ka jingpule sdang bad duwai na u Rev.
CS Suchiang bad ka jingduwai pynkyntang ïa ka jingrakhe da u Rev.
NS Phawa, Senior Administrative Secretary barim ka KJP Assembly.
U T.
Bn Dr.
R.
Nongrum, Medical Superintendent u la ai ïa ki kyntien pdiang sngewbha bad la ïoh ïa ki jingrwai kyrpang da ki Nongtrei ka Hospital bad na kiwei kiwei.
Ha kane ka sngi la ïadon lang ki Administrative Secretary ka KJP Assembly, KJP Synod, ki nongkitkam Jingïaseng Kynthei, Jingïaseng Samla ka Assembly, ki nongmihkhmat na ki Presbytery bad kiwei kiwei.
Shillong, Naiwieng, 04: Ka skulbah Martin Luther Christian University, Shillong ha ka sngi Thohdieng ka la ai sngewbha da ka Momento sha ka Shillong Press Club kum ka jingithuh ïa u synniang u bynhei jong ki nongthoh khubor kiba la don bynta ban pathai ïa ki jingtip bakongsan sha ki paidbah nongshong shnong mynba ka jylla Meghalaya ka dang don hapdeng ka jingshah lynshop ha ka jingpang khlam COVID-19.
Kane ka jingaiburom ka MLCU kadei kum ka jingsdang ïa ka University Week ba la tip kum ka Aurora.
Ha ka jingïalang kaba lyngkot kaba la long ha Shillong Press Club, la sakhi lang ka samla Wandashisha Lyngdoh, u Lemuel Debarma bad katto katne ki nongmihkhmat na ka Martin Luther Christian University (MLCU) u Secretary ka Shillong Press club u Bah Powell Sohkhlet, u Joint Secretary u Bah Martin Nongkhlaw lem bad ki nongthoh khubor.
Shillong, Naiwieng 04: U Myntri ka Sorkar pdeng ba dei khmih ïa ka Skim Jal Shakti, u Gajendra Singh Shekhawat, u la ïaroh ïa ka jylla Meghalaya kum ka nongtbeh sharak ïa kiwei pat ki jylla jong ka Ri, ha ba phai ïa ka jingpyndonkam paka ïa ka Skim Jal Jeevan Mission (JJM).
Ha ka jingwan iuh kjat jong u sha ka jylla, u la ïaroh ïa ka jinglah jong ka jylla ban pyndonkam hok ïa kane ka skim ka ba la lah ban pynïoh nong ïa shibun ki longing ha ka jylla.
Ha kaba sdang ïa ka JJM ha u bnai nailar 2019, tang 4,550 tylli ki longing ha ki thain khapsor ki la ïoh tan um ha thliew iing.
Mynta la lah ban pyn biang um ha iing haduh ym duna ïa ki 2.
61 lak tylli ki Longiing.
“Da kaba ïoh haduh 41.
5% ka jingkiew ha ka jingsam um ha iing, ka jylla Meghalaya ka la tam ïa ka jingkheiñ ha kiwei pat ki jylla jong ka ri ka ba long tang 36%, kaba pynlong ïa ka jylla Meghalaya kum ka nuksa ne ka role model ïa kiwei ki jylla ha ka ban pyndonkam hok ïa ka skim JJM".
“Nga ngeit skhem ba ka jylla Meghalaya kan lah ban pynbiang umbam lyngba ki kor um ha man ki thliew iing ha ka jylla shuwa ban kut ka por"; la pynskhem u Shekhawat.
Katkum ka jingïohi u Shekhawat, kaba pynsngewtynnad bad pyn shlur shisha ïa kiwei ki jylla, ka long ka rukom pyntreikam ka sorkar jylla ïa ka Skim JJM, ka jylla ka ba don tang duna ïa ka shi percent ka jingdon ki thliew iing ban ïoh tan um ha iing hynrei mynta ka la lah ban pynïoh umbam ha iing haduh da ki lak tylli ki thliew iing ha ka jylla“Tang ka jylla Meghalaya ka dei kaba la poi sha ka thong ‘Performance Incentive Grant under JJM’ na ka bynta 2 snem linter.
" Kat kum ka jingkren u Shekhawat, ka Meghalaya ka dei ruh kawei ka Jylla kaba lah ban pynïoh shisha ïa ka um kaba paka bad u la ïathuh ruh ba, kumba 700 klur tyngka yn pyntreikam ban shna haduh kumba 2500 tylli ki pung um.
Une u Myntri ka Sorkar Kmie, u ka ïaroh shibun ïa ka Jylla kaba don jingthmu ban pyntreikam ïa ka ne ka skim bad u la ong ruh, ba kane ka jylla kan long ka nuksa na ka bynta kiwei pat ki jylla ha Ri.
Haba kren halor ka jingsakhi bad peit bniah jong u Shekhawat’s, u myntri Rangbah ka jylla u Conrad K Sangma u la ong, “Ka jylla Meghalaya ka dang pyrshang ban pyntreikam hok katba lah khnang ban lah ban ai jingmyntoi ïa ki ba bun.
Ngi ai khublei ïa u Gajendra Singh Shekhawat na ka bynta ka jingkloi jong u ban ïarap ïa ngi ha ka ban pyntreikam ïa kane ka skim.
Ki kyntien pynshlur jong u ki long shisha kiba ai mynsiem ïa ngi ban nang trei shitom shuh shuh ha ka ban pynpaka ïa kane ka skim ‘Jal Jeevan’ ban ban pynbïang shuh shuh ïa baroh ki longing ha ka jylla.
Ka kynhun JJM ha ka jylla kan ym shong kli kti khlem da pynmih shisha ïa ki soh ba thiang na ka bynta ban ïoh rah biang ïa ka nam ha ka sien ka ba lai.
Ngin pyrshang ban ïoh 100 % ka jingpyntreikam ïa baroh ki iing ha ka jylla.
"Kum ban shu pynkynmaw, ka President ba donburom ka Ri India, Ka Droupadi Murmu ka la pynkup burom ïa ka Meghalaya na ka bynta ka jinglah ban pyntreikam paka ïa ka JJM ha ka Ri baroh kawei.
ha ka skim ‘Har Ghar Jal’ (HGJ), ka Meghalaya ka la ïoh kham hakhmat ïa ka Assam, J&K, Kerela, Manipur, Nagaland, Rajasthan, Sikkim, Tripura, Uttarakhand, Karnataka, Goa, ba kiwei kiwei ki jylla ka Ri.
Ka Meghalaya ka la ïoh ïa ka HGJ status na ka bynta ki 597 ki Shnong bad kiwei pat haduh 1500 tylli ki Shnong ban ïoh 100 % ka jingring um ha iing.
Nongstoiñ, Naiwieng, 4: Ki nongshong shnong ka Noapara, West Khasi Hills, ki la ïamih paidbah hynnin ka sngi palei ban ieng pyrshah ïa ka jingwan shna surok MGNREGA ba beaiñ ka sorkar Assam na Noapara sha Kshaid Balwa Wari.
Ki Nong Noapara ki la leit buh ruh da ka nongujor sha ki Pulit ka Langpih Outpost, ban pyntip ïa ka jingwan shna jubor ïa ka surok job card da ka sorkar Assam na Noapara sha Kshaid Balwa Wari, kaba la dep ban pyrshah jur da u paidbah naduh u snem 2021.
La pyntip ba hynnin ka sngi ka sorkar Assam, ha ryngkat ka jingïarap ki Pulit Assam bad ki nongkyrshan ki la sdang ïa kane ka jingtei.
Hynrei, la ong ba ki heh Pulit ki ïathuh ba u Incharge ka Langpih AD camp ha ryngkat ki Ophisar na Aradonga Out Post, mar mar ki la hiar sha kane ka jaka ban pynlong ïa ka jingtohkit.
Ha ka jingleit tohkit la lap ba ki Pulit ka Assam ba ïalam da u Incharge Assam PPP lem bad u Circle Officer ka Boko PS, ki la synran ïa kawei ka JCB kaba dang lur ïa ka surok ha Noapara ïa kaba la pynsangeh noh hadien, namar ka jingwan pyrshah ki paidbah kiba don hapdeng 50 haduh 80 ngut ei ei.
Ki heh Pulit ki la pyntip ba ki paidbah kim shym treh ban ïatreilang ne wat ban sngap ïa ki jingkyrpad jong ki Pulit kiba dei na Assam bad Meghalaya ruh kumjuh.
Ki la ïathuh ba ha ka jingtohkit bniah, la lap ba don uwei u briew ba kyrteng u Dambar Bhatrai ba na Noapara u dei u ba wanrah ïa kane ka MGNREGA skhim, khlem da ïasyllok ïa ki nongshong shnong bad kumjuh ruh ïa u Rangbah Shnong ban shna ïa kane ka surok ka ban pynïasoh shaduh sha shnong Kyrshai.
Ki ong ba dei kane kaba la pynmih ïa ka huri hura baroh.
Shuh shuh, la ïathuh ba u Rangbah Shnong ka Noapara um don jingtip eiei ïa kane lait noh tang u Secretary ka Noapara u ba don jingtip.
Namar kane ka jingjia, u Circle Officer ka Boko lem bad u BDO ka Mawshynrut, ki la pynlong ïa ka jingïalang ha kaba la rai ba ki paidbah kin ïa pynlong jingïalang para ma ki, khnang ba kin ïashim rai la kane ka surok kan bteng ne pynsangeh noh bad ban rah ruh ïa kane ka kam sha ki Deputy Commissioner jong baroh ar tylli ki Jylla.
Halor ka rai ba ka dorbar Shnong Noapara, kan lum ïa ka jingïalang paidbah ryngkat ka jingïatreilang jong ki paidbah na Meghalaya bad Assam ha ka jingïadonlang ki heh ophisar na ka District bad ki pulit, kumta ka kam ka la long jai jai noh.
Shillong, Naiwieng 04: Ka ïieng ka sem jong u Bah Cheristerfield Thangkhiew ryngkat ka jingsynran lang jong ki nongïalam ka Sur Ka Bri U Hynñiewtrep (KSKBUH) ha ka sngi Thohdieng ki la leit ban buddien na Sadar Police Station halor ka ejahar ba ki la mudui pyrshah ïa ki Pulit kiba donkti ban siat ïap ïa u nongïalam barim ka seng kieng atiar Hynñiewtrep National Liberation Council (HNLC) u Bah Cheristerfield Thangkhiew ha ka jingleit khynra ïa ka ïiengsah jong u ha ka step synñia jong ka 13 tarik, Nailar, 2021.
U nongïalam jong ka Sur Ka Bri U Hynñiewtrep (KSKBUH) u Bah Donboklang Kharlyngdoh ha ka jingïakren bad ki lad pathai khubor u la ïathuh ba kane ka jingbuddien jong ka ïieng ka sem u Bah Cherish ïa ka ejahar ba la mudui sha ki Pulit ka long shwa ba kin shim da kawei ka sienjam khnang ban pynïoh ïa ka jingbishar kaba hok na ka bynta u Bah Cherish.
U Bah Kharlyngdoh u la ïathuh ba ha ka jingleit ïakynduh ïa ka Officer-in-Charge jong ka Mawlai Police Station la bthah ïa ki ban leit ban ïakynduh ïa ki Pulit jong ka Sardar Police Station hynrei nangne la bthah kylla ïa ki ban leit mih sha Mawlai Police Station namarba kane ka Case ka hap hapoh ka jingpeit jong ka Mawlai Police Station.
“Ynda ngi la leit mih sha Sadar Police Station la pyntip ïa ki bahaïieng hasem ba ka tnat Pulit ka la thung bujli da u Dy.
Superintendent of Police (Dy.
SP) u Subir Sangma ha ka jaka jong u Bah Jeff Suting uba u la shah pynkhamti kum u Investigating Officer (IO) ban pynlong ïa ka jingtohkit namarba u Bah Jeff Suting u la leit sha South Sudan.
“Ka Sur u Paidbah ka Bri u Hynñiewtrep kam pat shong kli kti katba ki bahaïieng hasem jong u Bah Cherish kim pat ïoh ïa ka jingbishar kaba hok," la ong u Bah Kharlyngdoh bad bynrap, “kumba ki san tylli ki sengbhalang lyngba ka Save Hynñiewtrep Mission (SHM) ki la dawa ïa ka Sorkar ban pynshitom ïa ki Pulit kiba donkti ha ka jingsiat ïap ïa u Bah Cherish, na ka liang jong ngi, ruh ngin ïai buddien halor kane ka jingdawa na ka Sorkar Jylla.
"Shuh shuh u la ong, ba ka ïieng ka sem u Bah Cherish bad ka kynhun ka Sur ka Bri u Hynñiewtrep ki don ka jingkyrmen kaba skhem ba u Subir Sangma uba la shimti mynta kum u Investigating Officer (IO) un wanrah ïa ka jingtohkit kaba pynhun ïa ka ïieng ka sem bad ïa ki paidbah.
Shillong, Naiwieng 04: Da ki spah ngut ki nonghikai Primary na kylleng ki jylla jong ka ri India ki la ïashim bynta ha ka General Council Meeting jong ka All India Primary Teachers’ Federation (AIPTF) kaba la long Madan Polo, Shillong.
Kane kadei ka sien kaba nyngkong ba ka Meghalaya ka la pdiang ïa ka jingïalang bah jong ki Nonghikai Primary ha ri India, ha kaba la pynbit pynbiang da ka All Meghalaya Primary Teachers Association (AMPSTA).
Ka jingïalang kaba la sdang naduh hynnin ka sngi, ka la ïatai bad ïakren halor kiba bun ki mat bad khamtam ïa ki jingeh ba ki Nonghikai ki ïakynduh.
U Secretary General jong ka Federation, u Kamala Kanta Tripathy, haba wanrah ïa ka report halor ka jingtreikam jong ka Seng, u la ïathuh ba kumno ki Nonghikai ki la hap banmad bun ki jingeh ha ka por ba wan ka jingpang khlam, namar ba kim shym ïoh lad shuh ban shim klas ne ban hikai ïa ki khynnah bad ki hap ban shim da kiwei pat ki lad ki lynti.
“Ka jingpang COVID bad ka jingkhang dam ki la long ki jingeh kiba hakhmat duh ba ki nonghikai Primary ki la ïakynduh", la ong u Tripathy.
Ha kane ka jingïalang bah u Secretary General, u la ïathuh ba kiwei pat ki jingeh ba ki nonghikai Primary ki ïakynduh bad la ïakren ruh ha kane ka jingïalang ka long ka penshon, ka jingbym ïoh tulop bad kiwei kiwei de.
U Kongsan ha kane ka jingïalang u long u Bah DP Wahlang, IAS, uba long u Chief Secretary ka jylla Meghalaya.
Ha kane ka jingïalang la ïoh ruh ki jingshad tynrai na Jaiñtia, Khasi bad Garo.
Lashai ka sngi ka AMSPTA kan leit ïalamkai pyngngad ïa kine ki Nonghikai ba wan nabar jylla sha Sohra bad ha ka 6 tarik kin leit phai noh sha la ki jong ki jylla.
Shillong, Naiwieng 4 : Ka Regional Committee na ka bynta ban pynbeit pud ha Ri Bhoi ba la khlieh da u Symbud Myntri Rangbah ka jylla u bah Prestone Tynsong ka la ïa kynduh ha kine ki khyndiat sngi bad ka la rai ba shen yn sa khot noh ïa ka jingïalang jong baroh ki Syiem, ki Sordar, ki Rangbah Shnong, KHADC bad ïa ki nongïalam na khappud bad ka Assam ban ïakren ïathir halor ka jingpynbeit pud bad ka Assam.
U Symbud Myntri Rangbah uba dei u Chairman jong kane ka Committee u la ïathuh ba la rai ba ka jingbishar bniah ban pynbeit pud kan long shwa tang ïaka Block II bad ka Deshdommreah.
“ Ka daw ba ngi la rai ban bishar bniah shwa ïa kine ki ar tylli ki jaka namar ka long kaba eh ban shim baroh saw tylli ha ka juh ka por namar ym tip shuh katno sien yn ïa leit jurip bad hiar sha Block II bad Deshdoomreah ruh" ong u bah Prestone.
Haba la kylli hato ka sorkar ka buh thong ne em ban pyndep ïa kane ka kam shwa ka election MLA 2023, u la ong “ ïa kata ngam lah ban ong mynta bad dei tad hadien ka jingïakynduh jong ki ar tylli ki Regional Committee kata na Assam bad Meghalaya ba yn sa lah ban tip kumno ka jia ka long haba leit jurip sha khappud"“ Kumba nga ong ba ka bol ka la sdang ban tyllun, kumta to ngin ïa ap bad peit hynrei ka jingthrang hi te ka long beit shwa ka election MLA.
Hynrei ngam nud ban kular pat ïa mynta namar ïoh lehse ngi hap ban ïahiar lang 3 haduh 4 sien sha khappud , kumta ngam lah ong hynrei ka jingthrang hi te lada lah shwa ka election te kan long kaba sngewtynnad bad sngew kmen bha" ong biang u Symbud Myntri Rangbah.
Nalor kane u la ïathuh ba ka jingpynbeit pud na ka bynta ka Block I bad Block II ka kham pher namar kine kim dei ki jaka ba ïa kajia hynrei ki dei ki jaka ban ïakren ban pynphai noh sha ka jylla Meghalaya.
“ Kane ka jingpynphai ruh kam mut baroh kawei ka Block I bad Block II hynrei tang ki shnong kiba dei jongka Meghalaya bad kata ruh hadien ba la leit jurip lang ïa kitei ki jaka da ka Assam bad Meghalaya.
Ngi la dep ïakren lypa naduh ka jingïapynbeit pud kaba nyngkong bad u Myntri Rangbah ka Assam ba ha ka jingshisha ngi kwah ban ïoh lut ïa baroh ki jaka ba ïa kajia kynthup ïa ka Block I bad Block II ruh" ong u Symbud Mynri Rangbah.
Halor ka jingkylli na kaei ka daw ka Assam kam pat thung ïa ki Regional Committee u la ïathuh “ La pyntip ïa nga ba kin sa shu pynmih sa tang ka jingpynbna namar u Myntri Rangbah ka jylla u Conrad K Sangm bad u Myntri Rangbah ka Assam u Himanta Biswa Sarma ki la dep ïa kynduh biang dang shen bad ki la ïakren halor kane ka kam bad ki la ïarai lang ruh ba shen kin sa leit jurip lang ruh sha khappud.
Kat kum ki kyndon ki lai tylli ki Regional Committee jongka Meghalaya ki dei ban ïakren bad ia pynbeit bad ki Regional Committee jongka sorkar Assam halor ki kyrteng jong ki shnong ki thaw kiba la kam da ka jylla Meghalaya bad ban sdang ïa pynbeit noh ïa ka kam kat kum ba dei ban leh.
Shillong, Naiwieng 04: Ka Hynñiewtrep Integrated Terrestrial Organiza-tion(HITO) ha ka sngi Thohdieng ka la leit ban kynduh ïa u Lamphang ka jylla u Bah Metbah Lyngdoh ban dawa ba un khot ïa ka dorbar kyrpang ba ka sorkar kan ïoh ban wanrah ïa ka aiñ rew ba ka Ïing Dorbar Thawaiñ kan ïoh ban mynjur ban pyndam noh ïa ka Meghalaya Regulation of Gambling Act 2021 namar na ka liang ka HITO kam ïahap ban pyndam tang da ka Ordinance.
Haba kren sha ki lad pathai khubor u Bah Donbok Dkhar u la ong ba ba na ka liang u Lamphang u la kular ba un sa shim khia ïa kane ka mat bad ïathuh ba u Lamphang u la kular ban ïakren bad ka sorkar halor kane ka jingdawa ka HITO ban pynlong da ka dorbar kyrpang.
Haba jubab halor ka daw ba kim hun wat hadien ba ka sorkar ka la kular ban pyndam ïa kane ka aiñ da ka Ordinance, u Bah Donbok u la ong ba namar bunsien kaei kaba ka sorkar ka kren ka leh pat mar khongpng ,namarkata, ba tang lada ki wanrah ïa ka aiñ ka HITO ka lah ban ngeit.
Haba jubab la kane ka jingdawa jong ki ka dei ïoh ba ki tieng ïoh kane ka sorkar kan wan biang ha ka bor bad ïoh kim pyndam ynda la kut ka 6 bnai, u Bah Donbok u la ong, “Ban ong ba kan wanphai ne kam wanphai ym don mano mano ban lah ban ong hynrei tang u paidbah bad lehse lada ka dei shisha kumba phi ong ba kin wan biang sha ka bor, ïoh lehse kin wanrah beit da ka bor ïa ka casino namarkata ngim lah ban shu ïakhih bad sahngeh noh mynta shipor bad hap ïakhih biang pat baroh saw san snem hynrei ngi kwah ba ngin ïakhih mynta bad urlong ka jingïakhih bad ngim donkam ïakhih shuh hadien.
"Haba kylli la na ka liang ka seng ki buh por ïa kane ka jingdawa u Bah Dobok u la ong ba na ka liang ka HITO ka ai por ba ka dei ban urlong shuwa ban pynlong ïa ka Tamasa Cherry Blosom hynrei lada kam urlong u la ong ba ka seng ka pynlong hi noh syndon ïa ka Casino ha kane ka tamasa bad kan pynthut ruh ïa ki prokram jong kane ka tamasa ka sorkar.
U la ong ruh ba ka sorkar ha ka jingshisha kam dei ban pynsyrwa kai ïa ka pisa u paidbah ha ki tamasa namar ka dei tang ka kam lutphut haduh 14 klur na ka pisa u paidbah.
“Ka sorkar ha ka jaka ban pynlut ïa ka pisa ha ka tamasa bym ai jingmyntoi ïa u paidbah ka dei ban siew noh ïa ki scholarship ki samla pule ne siew tulop ïa ki nongtrei ka koit ka khiah kiba lah ban duh tulop kumba la mih ha ki lad pathai khubor" u la ong.
Shillong, Naiwieng 04: Ka Trinamool Congress Student Union Meghalaya ha ka sngi Thohdieng ka la buh jingkylli ïa ka sorkar jylla halor ka jingpynslem jong ka ban pyllait ïa ka Scholarship jong ki 10,000 ngut ki samla pule kiba aplai ïa ka skhim Umbrella Scholarship Scheme wat hadien ba la kut ka shitaiew kumba u Myntri Rangbah ka jylla u la kular ha kine ki khyndiat sngi kiba la dep.
Haba kren sha ki lad pathai khubor u President ka Trinamool Congress Student Union u Samla Bansharailang Pyngrope u la ong ba kaba sngewsih ba ki khynnah pule khamtam kiba wan na ki longïing kiba duna ka ïoh ka kot kiba mut ban ïakhun ïa ka eksamin SSC ki hap leit bylla noh pynban ha jaka ban ïoh pynleit jingmut ban pynkhreh ïa kane ka eksain tang namar ba ka sorkar kam pyllait shuh ïa ka scholarship jong ki.
“Shitaiew tam mynshuwa u Myntri Rangbah ka jylla u la ong ba ka sorkar kan pyllait noh ïa ka scholarship tang hapoh shitaiew hynrei kat haduh mynta balei ka shitaiew jong u Myntri Rangbah kam kut shuh’ u la ong.
U la ong ruh ba kane ka jingleh mutlop ka sorkar ïa ki samla pule ka jylla ka pynduh mynsiem shibun eh ïa ki samla pule ka jylla namar wat hadien ba ka tip shai ïa ka jingkiewdor ki mar ki mata hynrei na ka liang jong ka kam pushe eiei ban ïarap ïa ki samla pule da kaba ka ai noh ïa ka scholarship ba dei hok jong kine ki 10,000 ngut ki samla pule.
U la ïathuh ruh ba ha ka jingshisha na ka liang jong ki kum ka seng ki don ka jingthmu ban mih surok ban dawa na ka sorkar ban pyllait noh ïa kane ka pisa hynrei namar ka jingpynjari noh ïa 144 CrPC ha nongbah Shillong ki la hap ban shu kyrpad rit ïa ka sorkar ba kan ym pynsyllang ïa ki samla pule vad ban ymlehkai ïa ka lawei jong ki hynrei ban pyllait noh wut wut ïa ka pisa sha ki.
Shillong, Naiwieng 4 : Ka sorkar synrop lang Meghalaya Democratic Alliance (MDA) ka la rai ban pynkynmaw biang ïa u Myntri Kam Pohïing ka ri u Amit Shah ha ka jingwan jngoh jongu shen ïa ka nongbah Shillong halor ka Inner Line Permit (ILP) bad ka jingpynrung ïa ka Ktien Khasi bad Garo ha ka Khyrnit kaba Phra jongka Riti Synshar ka ri India.
U Symbud Myntri Rangbah u la ïathuh ba ka ophis jong u Myntri Kam Pohïing ka ri u Amit Shah ki la pyntip sha ka sorkar jylla ba u Amit Shah un sa wan jngoh ïa ka nongbah Shillong lah ban long ha kane ka taiew ban wan ne ha shwa ban kut une u bnai namar ki shu pyntip ba un wan tangba kim pat pynthikna ïa ka tarik.
“ Ka sorkar kan ïa kynduh beit ia u Amit Shah ban ïakren bad pynkynmaw biang ïa u halor kine ki mat kiba dang sahteng bad ka sorkar pdeng" ong u Symbud Myntri Rangbah.
Ha ka Sngi Palei u Symbud Myntri Rangbah u la ïa kynduh ïa ki san tylli ki seng bhalang ba kynthup iaka HYC, ENJC, JSM, HANM bad CORP ban ïakren halor ki mat ba sahteng kum ka ILP bad ka jingpynrung ïa ka ktien Khasi bad Garo ha ka Khyrnit kaba Phra.
Nalor kata ki la ïakren ruh halor ka Meghalaya Resident Safety and Security Amendment Bill 2020 namar kane ruh ka dang sahteng bad ka sorkar pdeng kata bad ka tnad kam pohïing hi jong ka sorkar pdeng.
U la ïathuh ba u la kular ïa ki nongïalam kitei ki seng ba ka sorkar kan ïai bud dien biang bad ka sorkar pdeng ïakine ki mat ba sahteng kiba la mynjur da ka Resolution hapoh ka ïing Dorbar Thawaiñ ka jylla.
“ Nga la ai jingmut ruh ïa ki ba ki seng bhalang ruh ki dei ban ïa kynduh ia u myntri kam pohïing ka ri bad dawa na u ba un pyntreikam noh ïakine ki mat ba sahteng ha kane ka jingwan jongu sha kane ka jylla" ong u bah Prestone.
Halor ka jingkren jong u Kiren Rijiju , myntri ka tnad Aiñ ka ri ba ka Meghalaya ka donkam bun ki MLA na ka BJP ba kin ïoh ïaki mat ba ki dawa kiba dang sahteng ha ka sorkar pdeng, u bah Prestone u la ong kane ka jingkren jong une u MP bad Myntri ka sorkar pdeng ka dei ka jingkren ‘Arsap".
“Lada ka long shisha kumta nga ong ba ka dei ka jingkren bad leh arsap namar lada phi lah ban leh ïa ka hadien ka election balei ka eh ïa ka BJP ban leh mynta ruh.
Lada phi lah ban leh bad phi aidaw ba phi dang bishar bniah ïa kine ki mat kumta ki dei ban leh ei ei bad pyntreikam ïakine ki mat ba sahteng mynta ym ban ïaleh politik da kine ki mat kiba ktah ïa ka jylla bad ka jaidbynriew" pynkut u Symbud Myntri Rangbah.
Nongstoiñ, Naiwieng 06 : Kum ka dak jong ka jingkynmaw burom ïa u Myntri jong ka shnong Mawkhlam-Nongpyndeng u (L) Ma Bising Dkhar, ka Nationa People Youth Front (NPYF) Mawkhlam-Nongpyndeng Unit ka la pynlong ïa ka lympung 1st Bising Dkhar Football Tournament, ïa kaba la ïoh ban pynhap pyrda noh myn ha ka 5 tarik u Naiwieng 2022 da u MLA ka Nongstoiñ Constituency u Bah Macmillan Byrsat.
Ïa katei ka lympung kaba la sdang naduh ka 13 tarik u Nailar 2022, la wan ban plie pyrda da u Myntri ka shnong Mawkhlam-Nongpyndeng u Myntri Balentin Sohlang bad ki don haduh 18 tylli ki kynhun ïalehkai na ki dong bapher bapher jong ka shnong Mawkhlam-Nongpyndeng kiba la wan ban ïashim bynta ha katei ka lympung.
Ha kane ka lympung, ka Dong Nongrim-A SC ka la ïoh ban khur ïa ka nam kum ka lahduh da kaba pynliem noh ïa ka Mawtynrong SC da 2 kol la 0.
Haba ai jingkren ha katei ka sngi, na ka liang jong u kongsan u la ong ba ka jingpynlong ïa kane ka lympung Football, ka long kum shi bynta ban pyni ba ki samla jong ka party ki trei na ka bynta ban kyntiew ïa ka kam football ha ki shnong ki thaw.
Kane ka long ruh kum shibynta ban wanrah ïa ka jingïatylli bad ka jingïasngewjan hapdeng ki nongshong shnong.
U la ong ba ka sorkar mynta ka la pynkreh ïa ka policy, na ka bynta ban ai jingmyntoi kyrpang ïa ki nongïalehkai sport bad ka sorkar ka kwah ban don noh da ka Reserve Quota ne ka bhah ba kyrpang na ka bynta ki nongïalehkai sport ba kham paw.
Mawkyrwat, ‘Naiwieng 06 : Ka Mawkhyrwang Sports Club, ka Rangblang ‘A’ Sports & Cultural Club bad ka Sakwang Sports Club ki long ki lai tylli ki kynhun kiba la rah ïa ka nam lahduh ha ka jingïakhun phainal ha ka lympung ïalehkai kaba dei jong ka 1st MLA Cup 2022 ba la pynïaid da ka Maw-kyrwat Youth Development Association (MYDA) hapoh madan Saitsnad, Mawlangwir, South West Khasi Hills District.
Haba phai ha ka jingïalehkai kaba dei ha ka Volleyball, ka jingïakhun phainal ka dei hapdeng ka Mawkhyrwang SC bad ka Mawsaiñ SC bad ïa ka nam lahduh la rah da ka Mawkhyrwang SC ha kaba ka la ïoh da 3 – 1 set.
Katba ha ka jingïalehkai Basketball pat ka Rangblang ‘A’ S&CC ka la rah ïa ka nam jop da kaba ka la tam noh da 26 – 14 basket pyrshah ïa ka Rangblang Sohsynñiang SC.
Ha ka jingïalehkai kaba khadduh pat kaba dei ha ka jingïakynjatbol ka la long ka jingïalehkai kaba kham itynnad shuh shuh namar ka jingkyrshan jong ki paidbah ruh ka la nangrhem bha ha kaba ka jingïaleh ka dei hapdeng ka Sakwang Sports Club pyrshah ïa ka Jakrem Sports Club.
Haba phai ha ka jingïalehkai kat haduh ba kut jong ka la sakhi ba ka Sakwang SC ka la ïoh ban pynliem noh pyrshah ïa ka Jakrem SC da 3 – 1 kol ha kaba ïa ki kol jong ka Sakwang SC la thep da u Jonnywell Wanniang ha ka minit kaba 3 bad kaba 70 bad ïa kawei pat ka kol la thep da u R.
Wartde ha ka minit kaba 25.
U bah Renikton Lyngdoh Tongkhar haba kren kum u kongsan ula pynpaw ka jingsngewkmen bad ka jingsngewnguh ïa ki samla kiba dei ki nongkitkam jong ka Mawkyrwat Youth’s Development Association (MYDA) kiba lyngba kane ka lympung ïalehkai kynjatbol ki don ka jingthmu kaba khraw na ka bynta ki samla ka dong ka thaiñ ban pynurlong ne ban rah lyngba da ka jingshlur jong ki da ka jingïatreilang para samla khlem pan jingïarap na ka sorkar wat tang shi tyngka ruh ne na kino kino ki jingpynlut na ki skhim sorkar lane na ka MLA Scheme hynrei dei lyngba da ka jingtrei shitom jong ki ki la ïa pynmih pisa hi da lade kum ka association bad kaba la kot kumba T.
5 lak.
“Kum ka association ka la jied ïa kane ka lynti khnang ba ki samla kin ïoh lad ban pynpaw ïa ki sap ki phong ki jong ki, kiba kynthup ïa ki ‘rang bad ki ‘thei samla jong ka thaiñ ha ki lai tylli ki jaid jingïalehkai kata ka Volleyball, Baksetball, bad ka jingïalehkai kynjatbol", ong u bah Renik.
Ha kajuh ka por u bah Renik u don ka jingkyrmen ba na ka liang ki samla lyngba ka Mawkyrwat Youth’s Development Association (MYDA) kin dang lah ban ïai bteng ban pynlong shuh shuh nangne shakhmat ïa kum kine ki jaid jingïalehkai kiba kham heh ki khusnam khnang ba ki samla jong kane ka dong ka thaiñ Mawkyrwat kan nang kiew ha ki kam ïalehkai.
Shillong, Naiwieng 06 : Ka Round ba nyngkong (1st Round) jong ka lympung ïalehkai phutbol jong ka Mawkynrew Cup 2022-23 ka la poi noh sha kaba kut ha ka sngi Saitjaiñ ha madan ïalehkai jong ka shong Mawleiñ.
Ha katei ka sngi la pynïalehkai ïa ki phra tylli ki team kaba dei jong ka Mawleiñ Zone.
Ki phra tylli ki team kiba la mih madan ha katei ka sngi ki kynthup ïa ka Mawleiñ SC pyrshah ïa ka Khwad SC ha kaba ka Mawleiñ SC ka la khur jingjop da kaba pynliem da 2-0 kol, ka Wahmawleiñ SC kaba la jop da 2-0 kol pyrshah ïa ka Laitmynsang FC, ka Mawlat SC ka la jop da kaba pynliem da 5-4 kol lyngba ka Tie Breaker pyrshah ïa ka Nongjrong SC bad ka Wahlakhiat FC ka la jop salit da 1-0 kol pyrshah ïa ka Synïasya SC.
Shillong, Naiwieng 06 : Ka kynhun ki rang ïalehkai basketball jong ka Lawsohtun bad ka Nothing But Nets ha ka liang ki kynthei jong ka Shnong Lawmawbah ki la ïoh rah ïa ka nam lahduh jong ka Open To All Basketball Tour-nament ba la pynlong da ka NPYF Mylliem blockKa Nothing But Nets ka ïoh rah nam lahduh da kaba pynliem da 39-19 basket ïa ka kynhun Mylliem Syllai-U-Lor katba ka Lawsohtun ha ka liang ki shynrang ka la pynliem da 71-40 basket ïa ka LBM Ballers kaba dei na Lummawbah ha ka jingïakhun phainal ha ka sngi Saitjaiñ ha madan Basketball ha Lawsohtun Block 6Ha katei ka sngi u Bah Hamletson Dohling MLA ka Mylliem Constituency bad Myntri ka C&RD Block u la don lang bad sakhi ïa ka jingïalehkai phainal kum u Kongsan, nangta u Rangbah Shnong ka Lawsohtun, ki nongkitkam ka NPYF Mylliem Block bad kiwei kiwei.
Ka jingïakhun phainal hapdeng kitei ki saw tylli ki team ka long kaba itynnad bad shongshit bha da ka jingwan ai mynsiem ki nongkyrshan ïa la ki jong ki team.
Ka Lawsohtun bad ka Nothing But Nets kiba dei ki lahduh ki khur ïa ka song pisa ba mar 50 hajar tyngka ryngkat ka trophy katba ka LMB Ballers bad ka Mylliem Syllai-U-Lor ki ïoh mar 30 hajar tyngka lem bad ki trophy.
La sam ruh ïa ka ki khusnam shimet kum ka khusnam Most Promising Player, ha ka liang ki shynrang la ïoh da u Clement Kharshiïing jong ka Lawsohtun katba ka Ibadapbiang Langstieh jong ka Mylliem Syllai-U-Lor ha ka liang ki kynthei.
Ka kynhun ki thei ïalehkai ka Lawsohtun ki ïoh rah ïa ka nam Most Promising Team.
K i nongshong shnong ka jylla ki dei kiba sngewtynnad bha ïa ka put ka tem ka rwai ka siaw bad lada shu ong kyllum ki dei kiba sngewtynnad bha ban shim bynta ha ki kam tamasa bapher bapher kiba ju don ha ka jylla.
Kane ka jingshongshit jong ki paidbah kam dei satia tang ha ki tamasa hynrei la ïohi ruh ba ki long kiba sngewtynnad wat ban snohkti lang ha ki jinglehniam la ka long naduh ka shad Nongkrem, shad Suk Mynsiem, ka shad Wangala, ka Khristmas ne wat ki jinglehniam jong kiwei ki jaidbynriew ruh.
Tang kawei kaba ki nongshong shnong ki ju khihwin eh kadei ba tang shu don ki lympung ba don ki nongrwai nongtem na shabar baroh baroh la shu ïa tuid lut ban leit peit bad dei na kane ka daw ba la ju tip ïa ka nongbah Shillong ne ka Meghalaya kadei ka jylla ba ieid jingrwai.
Hynrei lada kren pat ha kawei ka liang, kiei ki jingmyntoi ba ka jylla ka ïoh haba pynlong ïa kum kitei ki lympung.
Hato ka bai rung kaba mih na ka jingwan ki paidbah kan leit sha ka ïarong jong ka sorkar ne ka leit tang sha ki nongpynïaid.
Lada dei ba ka leit sha ka pla tyngka jong ka sorkar khlem pep kan long ka jingïarap kaba khraw namar na kane ka pisa pat yn lah ban pyndonkam na ka bynta ban shna pynbha ïa ki lynti syngkieng, lane ki jaka sumar bad wat ïa ki iing skul.
Hynrei lada jia pat ba ka poi sha kiwei ki jaka lehse kan ym long ka khubor kaban pynsngewtynnad ïa kiba bun balang.
Watla ki nongshong shnong kiba ju smat ban leit sha kitei ki lympung kum sha kita ki Cherry Blossom ne kiwei pat kim da khmih lynti eh ba ka jingleit jong ki sha kitei ki lympung ka dei ban ïarap na ka bynta ban kyntiew ïa ka roi ka pa hynrei kadei pat ka jingkitkhlieh jong ka sorkar ba ka shad ka kmen ka dei ban ïaid ryngkat ryngkat ruh bad ka roi ka pa.
Ha kine ki khyndiat bnai ban wan, ka jylla kan sa sakhi ïa ki tamasa ba harukom kiban pynshongshit ïa ki khun samla jong ka jylla da ki jingpynbyrngia ba harukom khmatam da ki jingkhawai jingrwai.
Katkum ka jingong jong u Myntri Rangbah ka jylla, ka don ka jingantad ba ka jingpynlut na ka bynta kitei ki tamasa kan poi la kumno kumno 12 haduh 15 klur tyngka kynthup lang ban pynlong ïa ka Northeast Olympic Games.
Lehse ka don ruh ka jingkhmih lynti ba da kaba pynlut haduh kattei kattei klur kan don teng ka jingmih kaba bun kiban pynmyntoi pat ïa ka sorkar ha kiba bun ki liang ym dei eh ban shu pynlut.
Lait noh na kaba pynlong ïa ka Northeast Olympic Games kaba dei ka lympung na ka bynta ki samla ïalehkai jong ka thaiñ shatei lam-mihngi jong ka Ri ban pyni ïa ka sap ka talen ba ki don, kiwei pat ki lympung kiba bun ki dei beit tang ban shu pynkmen ïa ki nongwan.
Ha kawei ka liang ka Meghalaya ka la dei ruh ban pynleit jingmut na ka bynta ban tei ïa ki jaka bam kiba paka ha man ba don ki jaka jngohkai kiba pawnam ha ka jylla khnang ba kan ym pynlehrain ïa kiba nabar ba ynda ki wan kai sha kane kin ym donkam ban da leit wad ïa ki jaka bam kiba biang shaduh pajih na katei ka jaka jngohkai.
Kumban shu ai nuksa, tang ha Sohra lada biang ki jaka bam, ki nongwan jngohkai kin ym wan beh shaduh Shillong ban wan bam hynrei kin kham pynlut ka por bad ka iing ka sem ban shang kham slem sha kito ki jaka ba ki la mang khnang ban pynlut.
Ki dang don bun ki jingduna lada ïa kren lada ka sorkar ka thmu shisha ba kyntiew ïa ka kam jngohkai khamtam eh ha ka jingdon ïa ki lynti syngkien kiba bha bad kiba biang nalor kiwei kiwei.
Nongstoiñ, Naiwieng 06 : Ha ka sien ba nyngkong eh ka West Khasi Hills District Chess Association ka la pynlong ïa ka 45th Meghalaya State A Chess Championship ha Nongstoiñ Social Service Society ha ka 4 bad 5 tarik mynta u bnai, ban jied ïa ki nongïalehkai ban leit ïa shim bynta ha ka National Senior Chess Championship ka ban long ha Delhi naduh ka 28 tarik Nohprah haduh ka 6 tarik Kyllalyngkot 2023.
Lah ban pynkynmaw ba la la plie ïa kane ka program da u MLA ka Nongstoiñ bah Macmillan Byrsat ha ka sngi thohdieng jong ka taiew ha NSSS, kaba dei ka program la pynlong da ka Swiss System kaba 6 round ïa baroh ki nongïalehkai.
Ha ka sngi saitjaiñ kaba dei ka sngi pynkut, ki nongjop 4 ngut ba hakhmat eh ha ka Senior open category lyngba ka Meghalaya Chess Association ki ban leit sha Delhi ki long u Barbith Sangma, Balseng N Marak, Silkam Sangma bad u Tartush R Marak.
Ha ka kyrdan ki khynnah Skul, ki nongjop ha ka Under 10 Boys ki long u Advitiya A G, Under 15 Boys Arono Ch Momin, Under 15 Girls Amamya K Sangma.
Ha ka kyrdan jong ki nongïalehkai jong ka West Khasi Hills, ki nongjop ki long Under 15 Boys Samboklang Marweiñ, Under 18 Girls Angelgrace L Marshillong, Under-18 Boys Samborlam Jyrwa, 1st Position Female Open Gavy Jones L Marshillong, Best Male Player Ronal Wanbor Lyngkhoi bad Best Female Player Daphiniewkor Wahlang.
U Deputy Commissioner ka West Khasi Hills District u bah Garod LSN Dykes IAS, la don ryngkat kum u Kongsan bad hadien ba u la ai ïa ki kyntien kyrkhu kyrdoh, u la shim ruh ïa ka bynta ban sam ïa ki khusnam sha ki nongjop, ha ka jingïadon lang u GB Gunanka IFS, President ka KCA Bah KM Warjri, bah Bonney Kharbani Secretary ka MCA, Bah Richard Sun President, ki dkhot ka WKHDCA lem bad ki nongkitkam jong ki District bapher bapher.
Shillong, Naiwieng 06: U Lat ka jylla Meghalaya u Brig Dr.
B D Mishra Retd u phah ïa ka jingai khublei sha baroh ki paidbah ka jylla ha ka sngi shad niam Nongkrem, khamtam ïa ka jaidbynriew khasi, ai ba kane ka shad niam kan pynhun ïa ki blei baroh “Ka Blei Synshar".
U Lat ka jylla u ai ka jingkitbok kt rwiang ïa ki paidbah ba kin ïoh ot ba dap ba biang bad kin kiew ha ka ïoh ka kot, kane ka shad ka long ban pynneh pynsah ïa ka riti dustur bala buh da u barim bajah da ka jingsngew sarong la ka jong.
U Lat ka jylla la ong ba ai kane ka jinglehkmen kan wan rah ïa ka jingsuk kaba neh, kan wanrah ïa ka jingïa ieit para briew bad ka rai ka par ha ka jylla hi baroh kawei, kane ka dei ka jingai khublei na u Lat ka jylla.
Mawkyrwat, ‘Naiwieng 06: U Martin M.
Danggo uba long u nongmihkhmat barim jong ka Ranikor Constituency bad kum u Myntri jong ka sorkar Meghalaya ha kine ki snem kiba la leit bad uba long ruh kum u kongsan, u la ïoh ban plie pyrda ïa ka lympung ïalehkai kynjatbol ba la tip kum ka VII Invitation Football Tournament 2022 kaba la pynïaid da ka Thaiñ Ban Kyntiew Youth and Social Welfare Organisation (TBKY&SWO) ha madan Ersaikohpoi, Ngunraw, South West Khasi Hills District.
Ha kane ka sngi plie pyrda la ïoh ban ïalehkai sdang da ka Chi-ïong-mut Football Club bad ka Thangbyrniang Football Club ha kaba wat ha ka madan kaba dang long khoh ruh khohram hynrei ki ‘rangïalehkai ki la pyni shisha ïa ka jinglah jong ki ban ïa pashad bol bad kaba la pyni-itynnad ruh na ka bynta ki nongpeitkai.
Hapdeng jong ka jingïalehkai naduh ba sdang haduh ba kut jong ka, ka Chi-ïong-mut FC ka la ïoh ban pynliem noh da 7 – 1 kol pyrshah ïa ka Thangbyrniang FC ha kaba ïa ki kol jong ka la ïoh ban thep da u Kyrmen Iawphniaw ha ka minit kaba 6&31, na u Reson Lyngkhoi ha ka minit kaba 32, na u R.
Thongni ha ka minit kaba 50, na u Lones Lyngkhoi ha ka minit kaba 59 bad na u Phiban Iawphniaw ha ka minit kaba 77 & 80 katba ïa ka shi kol jong ka Thangbyrniang FC la thep da u Khrawkupar Nonglang ha ka minit kaba 28.
U Martin M.
Danggo uba long u nongmihkhmat barim jong ka Ranikor Constituency haba kren kum u kongsan ha ka jingïalang ba lyngkot u la pynpaw ka jingaikhublei na ka bynta ka TBKY&SWO kaba long ka nongpynïaid ïa kane ka lympung ïalehkai kynjatbol bad kaba long kum kawei na ki bynta ban sei ïa ki samla ba don sap ha ka kam ïalehkai ba kin mih shakhmat ban pyni ïa ka jinglah jong ki ha kane ka bynta.
Namarkata, u la ai mynsiem ïa ki ba haba ki don ïa kane ka sap ki dei ban pyndonkam hok ïa ka khnang ba kan long ka jingïarap na ka bynta ka lawei ha ka la shai la shi sngi.
Haba bynrap shuh shuh ïa ka jingkren u la ai mynsiem ruh na ka bynta baroh ki kynhun kiba la wan ban ïashimbynta ha kane ka VII Invitation Football Tournament 2022 ba kin sa ïalehkai bha bad ïaleh da ka mynsiem jong ka jingtreishitom khnang ba kin ïoh ban poi sha ka thong jong ka jingjop.
Ha kane kajuh hi ka sngi, bah Kitborlang Nongrem, kum u symbud kongsan u la ïoh ruh ban ai sngewbha da ki spoti (Jersey), ka bol bad ka song pisa kum ka dak jong ka jingkyrshan lem na ka bynta ka Thaiñ Ban Kyntiew Youth and Social Welfare Organisation (TBKY&SWO) ba kan ïoh ban pynïaid shaphrang ïa kane ka lympung ïalehkai kynjatbol.
Kiwei pat kiba la wan ban sakhi ïa kane lympung ïalehkai ki long u bah Manstudy Nongrem lem bad kiwei de ki ‘riew rangbah jong ka dong ka thaiñ kiba la sha khot sngewbha.
La pynshit pynshngaiñ shuh shuh ïa kane ka lympung ïalehkai kynjatbol lyngba ki jingpynbyrngia na ka PHL Group na shnong Mawten, South West Khasi Hills District bad kumjuh ruh na ka kynhun Black Pink na Rangjadong.
Lah ban kdew ba ha kane ka VII Invitation Football Tournament 2022 ki don baroh 16 tylli ki kynhun na kylleng ki jaka jong ka South West Khasi Hills District bad kumjuh ruh na East Khasi Hills District.
Nongstoiñ, Naiwieng 6: Ka Siejlieh Sport Social & Cultural Youth Organisation, ha ka sngi saitjaiñ jong ka taiew, ka la ïoh ban rakhe lehkmen ïa ka Jubili Rupa jong ka jingkynjoh sha u Mawmer 25 snem jong ka kynhun, ha kaba u Ma Vincent H.
Pala MP ka Lok Sabha ka Shillong Seat u la wan ban pynher ïa ka lama jong ka jingsdang ïa katei ka sngi kyrpang kum u kongsan.
Ha katei ka sngi la don ryngkat bad synranlang da u bah Gabriel Wahlang MDC ka Nongstoiñ, bah Bormanding Nonglang President ka West Khasi Hills District Congress Committee, u Samla Deborland Kharsyntiew Secretary ka shnong Siejlieh, u samla Bendrowell Hashah Secretary ka Siejlieh Sport Social & Cultural Youth Organisation bad kiwei kiwei ki riew rangbah jong ka thaiñ kaba kynthup ruh ïa ki nongtrei jong ka seng Congress.
Ha katei ka sngi u kongsan u la ïoh ban pynher ïa ka lama jong ka kynhun bad ha kajuh ka por u la kynjat ruh ïa ka bol kaba long kum ka dak jong ka jingplie ïa katei ka sngi.
La ong ba ka shnong kan rakhe ïa katei ka jubili rupa haduh shi snem lynter lyngba ki jingïalehkai bapher bapher bad la ïoh ban sdang ruh ha katei ka sngi da ka jingïalehkai Kynjatbor bad ka Mawpoiñ na ka bynta jong ki kynthei.
U Ma Vincent Pala haba ai jingkren ha katei ka sngi, u la pynbna ruh ba un ai haduh 5 lak tyngka ïa ka kynhun ba kan pyndonkam na ka bynta katei ka madan shnong.
U la bthah ruh ïa u President ka kynhun ba un pynbiang noh kham kloi ïa ki kot ki sla khnang ba un ïoh ban pyllait noh ïa ka pisa.
U la ong, “Ka jingkynjoh sha u Mawmer jong ka 25 snem ka pyni ba phi don ka jingïatylli, lym kumta 25 tylli ki snem ka long kaba eh hapdeng ki jingeh kiba bun.
Kumta nga ai jingïaroh ïa ki nongsynshar ba ki don shisha ïa ka mynsiem ban kitkhlieh, lym kumta ki samla ha kum kane ka juk kaba mynta ki sakma ha ki jingïalam bakla bad ki ngop ha u drug u ba long u jingdih pynbuaid ban pynjot ïa ka jingim ki samla".
“Ka long ka nuksa ïa kiwei ba ki rangbah shnong Siejlieh ki pynïatylli ïa ki samla lymba ki jingïalehkai bad to ai ba ka sap kaba phi don kam dei ban kut tang hangne, hynrei ngeit ba na kane ka shnong kin mih ki khlur ïalehkai kiban wanrah ka nam ka burom ïa ka shnong ïa ka jylla bad ïa ka ri hi baroh kawei ha ki por ki ban sa wan", u la ong.
Kum shibynta ban pynshit pynshngaiñ shuh shuh ïa katei ka jingïalang la ïoh ruh ïa ki jingshad bad ki jingrwai na ki khun shnong.
Ïa katei ka sngi lehkmen la pynlong ha madan shnong Siejlieh Nongstoiñ West Khasi Hills District bad la wan ban ïa sakhilang ïa katei ka sngi lehkmen da ki khynnah skul, ki paid nongshong shnong.
Nongstoiñ, Naiwieng 6: Ka Markasa Area Fisheries Association kaba dei ka kynhun jong ki rawon ba khlaiñ Markasa kaba la ïadon bynta lang da ki nongsynshar shnong ban pynneh ïa ki doh um doh wah bad ban khanglad ïa ka jingpynïap pathar kum da kaba ber dawai bih, khang jar, dung proh, siat bom bad kiwei kiwei kiwei.
Katei ka synjuk kaba la ïalam da u bah Y.
P.
S Syiemlieh kum u President ka dei kaba la seng la slem bha, ka don ïa kawei ka jaka ha ka wah Umnamlang ha kawei ka thwei kaba la tip kum ka thwei Wanïong kaba don ha ka lynti na Nongkasen sha Laitkseh ïa kaba ka la pynlong kum ka jaka ban pynneh bad pynroi ïa ki dohkha.
Naduh ba katei ka Association ka la pynlong ïa katei ka jaka kum ka fish sanctuary, ka la ïoh ruh ïa ka jingïarap na ka sorkar na ka bynta ban shna ïa ka ïing ba u nongpeit ïa katei ka sanctuary un shong un sah, khnang ba kiba thmu ban wan pynïap dusmon ïa ki dohkha ha katei ka thwei kin ym ïoh lad.
Harud katei ka thwei la pyrshang ban pynneh pynsah ïa ki dieng bad la thung ruh da ki syntiew kiba itynnad bad ha kine ki sngi haba peit ïa katei ka jaka, lah ban ong ba ka la dei kawei na ki mini park ha katei ka thain.
Ha kine ki khyndiat sngi la lap ba ka Association ka la buh da ka sign board kaba shai bha, ba la thoh ïa ki kyndon ba pyrkhing bha ïa kiba pynïap pathar ïa ki doh um ha katei ka wah.
Haba la pyrshang ban bret jingbam ha katei ka wah, la lap ba ki jingbun jong ki dohkha ka la jan ïa ryngkat bad ka Nan Polok, namar na ka jingkynthih jong ki duhkha ka um ka la thnam hi shait.
Haba phai ha ki phew snem kiba la leit noh lajan baroh ki wah ha West Khasi Hills wat la kim dei satia ki wah kiba la pynlong kum ki fish sanctuary, hynrei ki dohkha doh pnat, ki dohthli doh sher, ki shalynnai ki kynrei bad ki bun haduh katta katta.
Hynrei, naduh ba ki riew dusmon kiba mlien ban leit ber dawai bih, la jan baroh ki wah hapoh ka District ki la kylla lyngki bad wat ïa ki maw hapoh um la sop satang da u sohpailen suda.
Ka jingduh thylli jong ki wah hapoh ka District ka la jur palat hadien ba ka jingpom pathar ïa ki khlaw ki btap ka la sdang khamtam eh haba ka jingdon kam rnga jong ki karkhana kum ha Byrnihat bad Rwiang ka la sdang.
Ha kine ki sngi lei lei wat ki sim ki doh ki mrad ki mreng naduh kiba heh haduh kiba rit imat ki la duh jait syndon, namar ki khlaw ki la synlen lut ki rud wah ki la khuid kdar bad ka la ktah haduh katta katta ïa baroh ki jingthaw ba im.
Nongpoh, Naiwieng 06: Ki nongïalam ka Seng Samla Shnong Umsohphria bad kynthup ki lai seng ka KSU, FKJGP bad ka RBYF Western Zone ha ka miet Sngi Thohdieng ki la ioh ban kurup da ki spah litar ka kyriad pyrsi ba thmu ban die beaiñ sha ka thaiñ Umsohprhia ha Ri Bhoi.
Ki nongïalam ka seng samla bad ki nongïalam kitei ki lai seng ki la ioh ban bat ïa ka kyiad ba thmu ban shalan tuh ka dei hadien ba ki la ioh jingtip ba la don ka Kali kaba kit ïa ka kyiad bad ka jingpynap shrip ki la ioh ban bat ïa katei ka Kali bad haba la talasi la lap ba katei ka Kali ka kit shisha ïa ka kyiad pyrsi.
Katei ka Kali kaba la kit kyiad kumba la ioh bat da ki Samla bad ki seng ka dei kaba don ïa u number ML 05-U-4988 bad la kynnoh ruh ba katei ka kyiad ka dei kaba wan kit na ka thaiñ Sohiong ban dei beaiñ pat sha ka thaiñ Umsohphria ba hap ha ka thaiñ Patharkhmah ha Ri Bhoi District.
Kumba la ïathuh da kitei ki nongïalam ki 3 seng bad ki Seng samla ka shnong Umsohphria la ong ba hadein ba la ioh kurup ïa katei ka kyiad pyrsi da ki spah litar, ïa katei ka Kali bad u trai ba kit ïa katei ka kyiad la aiti noh sha ki Pulit ka Patharkhmah Police Outpost ban leh ïa kaba donkam katkum ki kyndon aiñ.
Nongpoh, Naiwieng 06: Ki nongïalam ka HANM, HYC bad UHM na Ri Bhoi District mynta ka janmiet ki la ioh ban bat haduh 25 ngut ki bar jylla kiba la thmu ban leit sha West Khasi Hills ban leit trei bylla bad ynda la bat la lap ba kitei ki bar jylla kim don satia ïa ki kot ki sla shuwa ban rung sha kane ka jylla.
Ïa kine ki bar jylla la ioh ban bat da kitei ki nongïalam seng ha ka por 5 baje ei ei janmiet ha kaba ki la wan da kawei ka Traveler Bus kaba don ïa u number AS 25 BC-6247, kiba thmu ban leit sha Nongstoin na ka bynta ban shna ïa ka pandal ban pynlong prokram na ka bynta ka jingwan u Myntri Rangbah ka jylla.
Kumba la ïathuh da u Bah Pateng Myrsing, President ka HANM, RiBhoi, la ong ba kane ka jingioh bat ki nongïalam ka seng ïa kitei ki bar jylla, ka dei hadien ba ki la ioh jingtip ba la don haduh 25 ngut ki bar jylla kiba thmu ban wan rung sha kane ka jylla bad da ka jingap ha Umran Dairy ha kawei ka Petrol pump ki la ioh ban bat noh ïa aktei ka Bus ba la shem ruh ba la don tang ki bar jylla kiba thmu ban leit sha Nongstoin.
U la ong ruh hadien ba la ioh bat la kylli pyrthew bad la pan ruh ïa ki ki kot ki sla ba ki la ioh bor ban wan bylal sha ka jylla, hynrei kim shym la don kino kino ki kot ki sla ha kaba ki la shu kam ba ki dei kiba wan na ka jylla Assam.
“Ki nongïalam seng ki sngewlyngngoh ruh kumno ki ioh rung thik thik na Byrnihat ba la don ka Infiltration checkgate bad kane ka paw ba kam don kano kano ka jingtohkit shuwa ba kin rung sha kane ka jylla" ong u Bah Pateng Myrsing bad bynrap ruh hadien ba la ioh bat ïa kitei ki la leit aiti noh sha Umsning Police Outpost ban pynlong ïa ka jingtohkit khnang ba kum kine ki kam rung tung ban wan bylla beain sha ka jylla kin nym jia shu ha ki sngi bad ki por ban sa wan" u la bynrap.
Ha kawei ka bynta, u la ong ruh ba ki nongïalam seng nangne shakhmat kin dang peitngor ïa ka jingwan rung kynthep ki bar jylla sha kane ka jylla bad kum ka seng kan nym ailad lada kim bud katkum ki kyndon ba dei ban leh lada ki wan ban bylla sha kane ka jylla namar kane ka buh jingma ïa ka jaid bynriew jongngi, u la bynrap shuh shuh.
Nongstoiñ, Naiwieng, 6: Ki saw tylli ba kynthup ïa ka shnong Shiliangrynñiaw, Tlon, Umshynrut bad Umjajew, ki dei ki shnong ba ki paitbah ki im da ka rep ka riang bad u sohñiamtra soh jew, sohpieng, sohphan, ki jhur ki jhep bad kiwei kiwei ki dei ki mar rep kiba kongsan.
Nalor kata lada poi ha kitei ki shnong naduh u bnai Nohprah haduh Rymphang, ki bri soh ki stem hur bad phyrnai khrek, namar ki soh ki la ih bha bad kitei ki shnong ki dei kiba shalan sohñiamtra ha baroh ki ïew ki hat jong ka West Khasi Hills nalor ba ki nongdie kiba shong harud ka surok bah Shillong-Tura naduh Maw-ruksoiñ, Thiepjap-hlang haduh lad Tumtum, ki dei kaba la pyndap soh na kitei ki shnong.
Ka long pat kaba lyngngoh ba haduh mynta ka surok kaba ki kali kiba leit sha kitei ki shnong, ka dei ka surok ba la shna da ka MNREGS kaba kitei ki VEC jong kitei ki saw tylli ki shnong ki pynïasnoh lang.
Hynrei ha ka por lyiur pat namar ba ka dei ka surok khyndew ka jingsniew namar ka ngam bad ka ktieh kat haduh ba ki kali ki ba lah ban ïaid ki dei tang ki Mahindra pickup four wheel bad ki trok.
U Paieit N.
Puweiñ riew rangbah katei ka thaiñ haba ïakren bad u nongthoh khubor, u la ong ba ki paitbah nongshong shnong katei ka thaiñ, ki la shem jingeh haduh katta katta ha ka leit ka wan.
Hynrei kim lah ban leh ei ei namar ka sorkar bad u nongmihkhmat, kim shym la kheiñ ba ki nongshong shnong jong katei ka thaiñ ki dei ki briew, hynrei ki kheiñ ba ki dei tang ki shrieh ki tngaw.
Kitei ki rangbah ki la ong ruh ba naduh ki snem ba la dep, ki la leit ban ïakynduh ïa u bah Gigur Myrthong MLA ka thaiñ bad ki la kyrpad ïa u ba un ïarap ban phah maramot ïa katei ka surok ha kaba u la kular, hynrei haduh mynta um pat leh ei ei ruh em.
Ki la ong ba teng teng haba sahkut ki kali ha shiteng lynti, ki hap ban sahmiet ha khlaw namar ban leit da ka kjat ruh kim lah namar ka jingdum ka miet.
Teng teng haba sahkut kali ki dang poi ha shnong haduh ar bad lai baje mynstep, hynrei ki hap ban shah beit wat ha kitei ki jingeh ruh.
Ha kajuh ka por ki la ong ba haba don ki ba pang ba shitom lada kit da ki kali ruh ha ka jaka ba ka jingpang kan kham jem, ka nang kham jur shuh shuh namar ka jinglynthem bad ka jingkyrthat jong ki kali ha ki jaka ba kim lah kiew na ka ktieh ba ki slip, kumta ki hap ban kit da u briew haduh ban da poi ha surok bah.
Ki la kyntu ïa ka sorkar ba kan phai khmat lem sha katei ka thaiñ, ym ban shu kheiñ ïa ki nongshong shnong kum ki shrieh ki tngaw, namar ha ki por elekshon ma ki ruh ki dei ki nongthep vote kumba long kiwei pat ki nongshong shnong ha kiwei ki jaka.
Nongpoh, Naiwieng 06 : Uwei na u nongïalam ka UDP na Umsawkhwan Sub Circle ka Umsning Constituency u la kynnoh syndon da kaba ong, “ Ba ngim poi pyrkhat ba wat u Bah Metbah Lyngdoh, President ka UDP ha ka jylla u dang biej ïa ka sbai rupa.
Une u nongïalam ka UDP na Umsning Constiteuncy, u dei u Bah Shemphang Nongrum bad u la kren bad kynnoh ruh pyrshah ïa u Bah Metbah Lyngdoh, President ka UDP hapoh ka jylla, ka dei hadien ba ka UDP ka la pynduh ticket ïa u Bah Donkupar Sumer na Umsning Constituency bad la ai ïa ka ticket sha u Bah Sunshine Makri, uba dang shu wan pynïasoh dang shen sha ka UDP ha Umsning Constituency.
Utei u nongïalam ka UDP na Umsning u la kren ruh pyrshah ïa u Bah Metbah ka dei ha ka jingïalang kaba la long hynnin ka sngi ha Umsning, ba u Bah Donkupar Sumer lem bad ki nongïalam bad ki nongkyrshan ki la mih syndon na ka UDP kaba dei halor ka jingkynoh ba la leh donbor da ki nongïalam ka UDP Ri Bhoi bad ki nongïalam ka UDP ha ka jylla kiba ym bud satia katkum ki riti treikam ka UDP bad ki la shu phai khmat tang ïa kita ki ba don spah don phew bad khlem da pyrkhat ïa ki nongïalam bad ki nongkyrshan ka UDP.
Shuh shuh, utei u nongïalam ym tang ba u la kynnoh ba u Bah Metbah Lyngdoh u ba la biej ïa ka sbai ka rupa halor ka jingai tiket ka party UDP ha Umsning bad u la kynthoh pyrshah ruh wat ïa u Bah Donbok Khymdeit, uba dei u President ka UDP Ri Bhoi, kiba la leh sop sop ban ai ticket ïa u Bah Sunshine Makri bad kyntait pat ïa u Bah Donkupar Sumer, uba dei u Working President ka UDP ha Ri Bhoi bad uba bat ruh ïa ka kyrdan President ka UDP ha Umsning Constituency.
Khliehriat, Naiwieng 06 : U bah Kyrmen Shylla uba dei ruh u myntri ka sorkar jylla myn ha ka 4 tarik mynta u bnai u la plie paidbah ïa u maw nongrim ha shnong Bataw, une u maw nongrim u long ban sdang noh ban shna bad pynbha ïa ka surok Rymbai Bataw Borghat Jalalpur (RBBJ Road), ka surok kaba don ha ki thaiñ khappud kaba la jot rathai.
Kane ka surok RBBJ ka kynthup ruh ïa ki shnong kum ka shnong Umsatai,Lad Wahwapung, Pynurkba, Deiñsatlang, Lakadong, Umlynsha,Umlakdoh, Lakadong Ummat bad ka Lad Lakadong.
Haba kren kum u kongsan, u MLA jong ka Khliehriat, u bah Kyrmen Shylla u la ong ba ki don shibun bha ki kam ba bha ba la leh da ki mongmihkhmat myn ha ki por kiba la leit hapoh kine ki san phew snem jong ka jingïoh jylla, kumta dei ban burom ïa ki kam jong ki ban kumjuh ruh ban bteng bad nang ïai bteng ïa ki kam ba bha ba ki la maitphang ha ki por ba ki long ki nongmihkhmat, ha kajuh ka por u la kyntu ïa ki paidbah ba ki dei ban long kiba ïatylli bad kiba don ka jingïatreilang khnang ban poi sha ka thong, u la pynpaw ruh ka jingsngew kmen halor ka jinglah ban poi sha ka thong ha kaba ïadei bad ki kam ban maramot ïa kane ka surok ha khppud.
Ha kaba ïadei bad ka skim sam umbam dih kaba la tip kum ka Synrang Umlawe kaba ha shnong Bataw bad ki shnong ba marjan kaba hapoh ka Jal Jevan Mission (JJM) u la ong ba ka jingpyntrei ka dang ïaid shaid shaid.
U MLA barim jong ka Khliehriat Constituency, u bah Justine Dkhar, haba kren ha ka jingïalang, u la ong ba kane ka jingbuh maw nongrim ha shnong Bataw ka pyni shynna ba ki paidbah ruh ki kyrsha ïa ki kam ba bha bad ong uh ban ïoh ïa kane ka skim kam dei ka kam kaba suk ïa u nongmihkhmat ha kaba u hap ban bud dien, ban leit pan, leit kyrpad ïa u myntri rangbah bad ïa u myntri jong ka tnat PWD, na kata ka daw kum ki paidbah jong ka thaiñ ki dei ban long kiba don ka ynsiem sngew nguh halor kane ka jingioh ban shna bad maramot ïa ka surok bad kyntu ruh ba ha kane ka kynti ki paidbah kin sngewbha ban ai biang ka jingkyrshan ïa u bah Kyrmen Shylla khnang ba un pi sha ka thong ha kaba un dup lah ban pyndep ïa kiwei kiwei ki skim ruh kiba dang hap ban pyndep kiba dang sahteng.
Kumjuh ruh ha kane ka jingïalang, u S.
E jong k tnat PWS (Roads) Jowai Circle, u bah B.
W.
Phira u la ong ba kane ka sim ka dei bn maramot lane ka Rehabilitation Of Damage pavement (MBT of RBBJ road) ha kaba la dep pyllait ïa ka mang tyngka myntaT 23,93,50,000 tyngka myn ha ka 8 tarik u nailur 2022, u la ïathuh ba ka jingpyntrei ïa kane ka surok ka long naduh ki bynta ban khlong noh ïa ka surok kaba rim bad ban shna thymmai pat naduh ka jingsiang rong ïa ka surok bad ka jingshna ïa ki nala tuid um ban buh ïa ki signboard bad kiwei kiwei ki jingpynbit pynbiang ba ka surok kan long ruh kaba neh.
Na ka liang u President jong ka Jaiñtia Students Union Southern Border Zone, u samla Ajoymeson Lyngdoh, u la pynpaw ka jingsngew khia haba u kren halor ka phang ki kam bamsap jong ka tnat PWD bad ong ba ka mang tyngka kaba T60 haduh T 70 lak tyngka la dep ban pyllait hynrei ym shym la ïohi dak jingpyntrei ha kane ka thaiñ bad ng ba na ka liang ka seng ka buh da ka jingdwa tohkit haor kane khnang ba ka kam kan ïaid beit.
Kiba la ïa don ryngkat ha kane ka sngi ki kynthup u Waheh Shnong Bataw, uba la ai ïa ka jingkren ai khublei, kumjuh ruh u Secretay shnong Batw, u bah Hosting Pajat, u Deputy CEM jong ka JHADC, u bah Lasky Rymbai, u MDC jong ka Khliehriat, u bah Finelyness Bareh bad kiwei kiwei ki riew rangbah jong ka thaiñ.
La pynshit pyn shngaiñ ia kane ka sngi da ki jingshad na ki dkhot jong ka Village Organisation Bataw bad kiwei kiwei.
Nongpoh, Naiwieng 06: Ka long ka jingai mynsiem ïa ki nongsumar tynrai ha Ri Bhoi District ha kaba lyngba ka song jingïarap ba la ïarap da ka sorkar jylla, kin sa ioh ban tei noh ïa kawei ka jaka ai jingsumar ha Pahamsyiem, Ri Bhoi ba la tip kum ka ‘Meghalaya Traditional Healing Clinic’.
Kane ka song jingïarap kaba kin sa tei ïa katei ka jaka ai jingsumar tynrai na ka bynta kiba pang ba shitom ka dei kaba la mang da ka sorkar jylla lyngba ka BRDC ha ka jinglut kaba la kot sha ka T.
8 lakh lyngba ka tnad Planning ka sorkar Meghalaya.
Kane ka jingthmu ban tei ïa katei ka jaka ai jingsumar ka la paw pyrthei ruh hynnin ka sngi Saitjain ha ka jingïalang (General Meeting) ki nongsumar tynrai ba la pynlong da ka Ri Bhoi Traditional Healer Association, (RBTHA) ha Pahamsyiem bad la wan shim bynta ruh da ki spah ngut ki nongsumar tynrai na ki 7 tylli ki Sub-Circle na Ri Bhoi.
La wan ruh ban shim bynta ha kane ka jingïalang ki nongsumar tynrai da ka jingdon lang u MLA ka Nongpoh, u Bah Mayral Born Syiem, uba la ai ka jingïaroh ïa kane ka kynhun ki nongsumar tynrai, kiba don ka thong ban pynneh pynsah ïa ka rukom sumar tynrai bad ruh ban pynneh pynsah ïa ki dawai kymbat kiba don hapoh kane ka jylla jongngi.
Nalor ka jingdon lang u President ka Asso ciation, u bah Ïasper D.
Manih bad u Secretary, u Bah Elington Syiem la wan shim bynta ruh da ki spah ngut ki nongsumar tynrai bad la don ruh ka jingpynrung thymmai ïa ki dkhot ba kin don lang ha kane ka shatri jong ka Ri Bhoi Traditional Healer Association.
Kumba la ïathuh da u Bah Ïapser Manih, President ka Association, la ong ba kane ka Association ka ju pynlong ruh ïa kane ka jingïakynduh lang man la u snem na ka bynta ban ïa kren halor shibun ki kam kiba dei na ka bynta ka kam sumar tynrai bad ban pynneh ïa ki kymbat dawai.
Ka Association ka don ïa ka thong ban pynneh pynsah ïa ka jingsumar tynrai bad ki dawai tynrai kiba don ha ka District bad ha ka jylla, ha kaba kum ka kynhun kam kwah ba kane ka jinghikai da ki longshuwa man shuwa halor ki dawai bad ki rukom sumar tynrai kin duh kin dam noh bad ngin dang trei shitom ban pynneh pynsah na ka bynta ka pateng ban sa wan jong ka jaid bynriew jongngi.
“Ka long ruh ka jingkmen ba ka Association kan ioh lad ban tei noh ïa ka Traditional Healing Clinic’ ha Pahamsyiem bad ka thong ka long ban pynim ïa ka rukom sumar tynrai kiba dei hi da ki kymbat dawai ba la ïalam da ki longshuwa ki man shuwa" ong u Bah Manih.
Shuh shuh, u la bynrap ruh da kaba ong, ba ka Association kan dan trei shitom ban lum ban lang ïa baroh ki nongsumar tynrai ba kin don lang ha kajuh ka shatri bad khamtam ka Association ka pynshlur ruh ban pynim ïa ka rukom sumar tynrai bad ruh ban pynneh pynsah ïa ki kymbat dawai ba ka Association mynta ka la don la ka jong ka jaka ban thung ïa ki kymbat dawai bad ruh ban dang pynneh pynsah ïa ki kymbat dawai kiba don ha ki khlaw ki btap ka jylla, u la bynrap.
Shillong, Naiwieng 06 : Kadei ha u snem 2019, ba ka sorkar Meghalaya ka la pyntreikam ïa ka buit thymmai ban buddien ïa ka koit ka khiah bad ka rukom sumar ïa ki longkmie ba armet khnang ban pyntikna ba kin kha suk ïa ki khun jong ki, ha kylleng ki bynta jong ka jylla.
Katei ka MOTHER App, kaba dei ka kynja buit treikam kaba lum jingtip shaphang ki longkmie armet ka la lah ban pynkohnguh bun bha ki longkmie ba kin leit ban kha ha ki jaka sumar bad kane ka la ïarap haduh katta katta ban pynduna ïa ka jingdon ki longkmie baïap por kha khun ne kata ka Maternal Mortality Rate (MMR).
Ka jinglah jong kane ka app ban treikam kadei da ka jingai jingtip kaba biang bad kaba tikna na ki nongtrei ka tnad ka Koit ka Khiah lyngba ki ANM sha ki Doktor bad sha ki heh ka koit ka khiah ha ki distrik bad ruh ha ki bor ba peit ha ka jylla kiba ka kam jong ki ka long pat ban buddien ïa kito ki longkmie armet na ka por sha ka por namar ka paw hi bad kdew hi ha katei ka Mother App.
“Mynshwa, ka jingbuddien ïa ka koit ka khiah jong ki longkmie armet kadei kaba shitom bad jynjar bha namar ka jingbym don ïa ki jingtip kiba biang bad teng teng kaba ngi don ruh kadei ka bym da biang namar la shu lum bad thoh ha ki kot lane register,"ong u Ramkumar S, IAS, Additional Secretary ka tnad ka Koit ka Khiah ka sorkar jylla.
Katkum ka kyrwoh na ka tnad ka Koit ka Khiah la ong ba ha kaba sdang, ïa katei ka projek la pyntreikam nyngkong eh ha South West Garo Hills bad lyngba katei ka app la lap ba ka la kyntiew na ka 44persen sha ka 76 persen ki longkmie ba armet kiba leit bankha khun ha ki jaka sumar kata ruh tang ha ki 6 bnai.
Bad dei na ka jingseisoh ka rukom treikam ba hadien la pyntrei kam ha baroh kawei ka jylla.
Da kaba pyndonkam ïa ka Mother App ha ki phone jong ki, ki ANM ki lah ban lum lut ïa ki jingtip shaphang ki longkmie armet kynthup naduh ka rta, ka jingma kaba ki lah ban don, ka tarik ba ki lah ban kha, ka jingleit ai tika bad ruh mynno ki leit ban checkup nangta ruh ka jaka sah bad kiwei kiwei ki jingtip.
Ïa kitei ki jingtip la buh ruh ha ka dashboard jong katei ka app khnang ba ki medical officer bad ki nongtrei ka koit ka khiah ruh ki lah ban buddien lang khamtam ïa kito ki longkmie ba don jingma bad kiba lajan kha.
U Dr.
Tyngshain Sutnga, Medical Officer jong ka Bhoirymbong CHC, u ju peit man ka por ïa ka dashboard jong ka MOTHER ha ka shisngi ban buddien ïa ka jingdon ki longkmie armet.
Da kaba leh kumtei u lah ban tip pat katno ngut ki longkmie armet kiba don jingma ha ka jaka ba u dei peit khnang ba un lah pat ban pynkynmaw ïa ki ba kin wan tista ban checkup ba kin lah pat ban kha suk ïa ki khun jong ki.
U ong ruh ba ka MOTHER App dangshen ka la pyllait im ïa kawei ka longkmie kaba la don jingma kaba la kyntait ban leit kha ha jaka sumar ïa i khun.
La ong ba ïa katei ka jingjïa lashim lypa ba kadei ka high-risk pregnancy lane ka jingpun khun kaba don jingma hadien ba laïoh ïa ki jingtip ba la ai da ki ANMLa ïathuh ba mardor ka la kren bad pynsngewthuh ïa katei ka longkmie ba don jingma lai sngi shwa ba kadei ban kha ïa i khunlung bad phah ruh ïa ka ASHA banleit kynduh ïa ka.
Katei ka longkmie ka la kha shisngi hadien ka por ba la buh bad ka jaboh ka la sahkut shapoh.
Hynrei ki bahaing khlem pynslem ki la pyntip sha ka ASHA kaba leit ban peit mardor ïa ka bad pyntip ruh sha ka CHC bad mardor la phah ïa ka ambulance ban leit shaw na iingsah bad pynkit pat sha Hospital ha ka por kaba biang bad kumta ka la lait im.
Kane kadei tang ka nuksa ba kumno kane ka app ka lah ban ïada bad pyllait ïa ka jingim jong ki longkmie, ong u Dr.
Sutnga.
Ki jingtip kiba lum lyngba ka MOTHER App, kadei kaba lah ruh ban peit paidbah ha ka dashboard lyngba ka website www.
meghealth.
in.
Kane ka data ka ïarap ruh ban peit bad buddien wat ïa ka koit ka khiah jong ki longkmie armet kaba dei ka dawbah kaba ka jylla mynta ka la duna ki longkmie ba ïap por kha khun.
Kane MOTHER App ka pyni shai kdar sha ka pyrthei ba ka long shisha ka jingkyrkhu ïa ka jylla Meghalaya.
Da kane ka sienjam ka sorkar ka la lah ruh ban wanrah bun ki polisi bad pyntreikam ruh ïa ki kum ka Chief Minister Safe Motherhood Scheme kaba dei da ka thong ban pynduna ïa ka jingïap ki longkmie armet (Maternal Mortality Rate) ha ka jylla.
Ïa mynta hi, kane ka app ka ïarap borbah ïa ka sorkar Meghalaya ban pyntreikam ïa katei ka projek kaba kongsantam ka Measurable Outcomes in Transforming Health Sector through a Holistic Approach focusing on Women EmpoweRment (MOTHER).
Ha kane ka juk mynta haba la lynshop ïa ngi na baroh sawdong da ki YouTube video kiba ai khubor la jan man la ka kynta bad ba la pynbud pat sa da ki “comments" har rukom, lah sngew shitom ban sngewthuh kaei kaba dei bad kaei kaba lait.
Dang ha kine ki khyndiat sngi u la don uwei u samla uba thoh shithi sha ka kotkhubor Shillong Times ban ong ba ki YouTube channel lah dei ban pynduh noh (disable) namar ba ki kyntien kiba mih hangto ki long kiba jakhlia bad ki ktien sih- ktien sang suda.
Une u samla u ong ba lada ki hep barit ki ïohi bad ïohsngew ïa kum kine ki kyntien, ma ki ruh kin sa mlien ïa kum kito ki rukom kren.
Kiba bun ki rynsan ki dei kiba pynsaphriang ïa ki khubor lamler ïa kiba ym shym la tih thikna.
Bad don kiwei pat kiba shu ïalam bakla ïa ki paidbah.
Ha kane ka taiew ba la dep, ka sorkar ka la hap ban kem ïa uwei u heh pulit uba ha ka kyrdan Assistant Inspector General (AIG) uba ju long teng u staff officer lane uba trei hapoh jong u heh pulit (DGP) barim U Chandranathan.
Nyngkong eh haba la buh da ka kynhun tohkit napoh ka tnad pulit lah shem bun ki kynrum kynram ha ka jingthied ïa ki kali kiba rem dor bha kumba 29 tylli, hynrei ynda haba la ïoh ïa kita ki kali la shem ba kim dei kita ki ‘top model’ ïa kiba ka sorkar ka la dep siew pisa.
Namar kata ka daw ym shym la lah ban register ïa kitei ki kali ha ka District Transport Office namar ki kali bad ki kot kali kim ïahap satia.
Ïa kiba bun na kita ki kali une u ophisar u set katto katne ha iing lajong bad ïa kiwei pat ha ka jaka set ïa ki kali pulit.
Ia kita ki kali la pyndonkam na ka bynta ki kam shimet (personal use) katba ka petrol/diesel pat la thied da ka sorkar.
Lada kane kam dei ka kam bamsap te sa kaei pat kein ngin ong ba ka dei ka jingbamsap?Ka jingbamsap ka mut ba ïa ka pisa paidbah (public money) kaba dei na ka bynta ban pynbha ïa ki surok, ban pynbha ïa ki iing skul, ban pynbiang ïa ki jaka ai jingsumar, ban thaw kam thaw jam bad kumta ter ter, la pynpoi pynban sha ka pla ki katto katne ki MLA, minister bad ki ophisar.
Na kata ka daw kat shaba phai ha sor Shillong ïohi sa tang ki iing paki dulan kiba da ki phew klur bad ki kali kiba daw ki phew lak tyngka.
Nalor nangta don ki heh spah kiba don sa kita ki resort (lane ki iing sah ki tourist) kum ha Ri Bhoi bad kiwei pat ki jaka jngoh kai.
Lashai lashisngi ka Ri Bhoi kaba ju long ka pliang ja jong ka jylla yn sa dap sa tang da ki par maw, ki jaka rep jong ki nongsor bad ki iing paki dulan.
Uno uno u shakri sorkar la u dei u ophisar lane u politishan uba pyndonkam da ka pisa paidbah ban pynriewspah ïalade u dei uba bamsap.
Ym don jingartatien halor kata.
Ngi sngewphylla namarkata ban ïohi ïa kawei ka rynsan social media (Facebook) kaba ong ba uta u ophisar pulit uba lah shah kem u dei uba lah shu shah pharep namar ba u dei u Khasi.
Hato lada tuh u Khasi ym dei seh mo ban kem ïa u? Kita ki kynhun ki sngew kumno shaphang ka bamsap? Ki mut ba tang ki politishan kiba bamsap? Ki mut ba ki ophisar Khasi baroh kim ju bam sap satia? Ne kumno ne kata ka jingpynphai nia jong ki? Toi haba kren ïa kano kano ka ktien ha ka rynsan paidbah dei ban da pyndonkam ïa ka jabieng bad ka jingmut jingpyrkhat khnang ban ym bakla.
Ban ong ba lah shu kynton pap ha u baphi u pulit ophisar ka long kaba bakla shibun eh.
Utei u ophisar u la don kti ha ka ban pyntrei ïa ka National Emergency Response System (NERS) Public Safety Answering Point (PSAP) ha Shillong Sadar Police Station.
Kane ka long ka lad ban ai jingïarap kyrkieh ïa ki briew haba don kano kano ka jingjia kaba ki paidbah ki donkam ïa ki pulit.
Ka tnad kam iing jong ka sorkar kmie (Home Ministry) ka lah pyllait haduh 95.
78 lakh na ka bynta kane ka project.
Ïa kane ka kam la pyntrei da utei u pulit (AIG) ha kaba ha ka jingtohkit bniah lah lap ba ki utilisation certificate (UC) lane ki kot ïa jingkhein na ka bynta ka jingpynlut pynsep baroh ki dei kiba la shu thok.
Ym shym la buh jingkhein thik pa thik kumba dei ban leh haba pyndonkam ïa ka pisa sorkar.
Ki nongtohkit halor kane ka kam ki shem ba ym tangba une u pulit ophisar u ai da ki UC kiba shu thok hynrei ynda haba la lap da ki auditor (ki nongpeit ïa ka jingkhein jingdiah ha ka sorkar) ba um shym la pynlut satia ïa kata ka pisa 95.
78 lak kumba u la kam, une u ophisar u la pynphai noh 26.
85 lak ka pisa sha ka sorkar ha u bnai September mynta u snem.
Haba une u ophisar u lah sei lut ka pisa bad u buh ïa ka ha lade ka mut beit ba lada ka audit kam leh bniah te u la ïoh buh ei ïalade ïa kata ka pisa 26 lak tam.
Hato kane kam dei mo ka kam bamsap? Hato tang namar ba une u sahep pulit u dei u para Khasi hap ban map noh ïa u? Hato ka jingkem ïa u ka long kaba bakla?Dei na ka daw ba ki ophisar bad politishan Khasi ki ïoh jingkyrshan na kine ki rynsan nongieid ri ba ki sa shlur ban tuh ïa ka pisa paidbah kaba dei ban leit sha ka ban pynroi ïa kane ka jylla.
Balei ka jylla Meghalaya ka sah dien haduh katne? Hato ym dei na ka daw ba lah jur eh ka jingtuh ïa ka pisa kaba wan na Delhi na ka bynta ki kam pynroi kiba bun? Hato ki MLA kiba long ruh ki kontraktor bad ki nongtrei business kim la pynriewspah ïalade ha kine ki 4 snem tam? Don mo ki seng kiba tih bniah bah ban tip tynrai haduh katono ka jah ka pisa paidbah, ne ki shu pyrta shla tang ha teng ha teng bad sa sngap jar noh tang katto katne, tip na ki daw aiu.
Kam long kaba suk ban tih ïa kine ki kam bamsap hapoh ka sorkar.
Dong katto katne na ngi kiba kitkhia ban tih ïa kine ki jingpyndonkam pisa bymhok ki katto katne ha ka sorkar.
Hynrei ha ka jaka ban ïa trei lang halor kane ka jingthmu ban pynkhuid ïa ka synshar khadar ngi shem pynban kiba ïada ïa kiba bamsap tang namar ba ki dei ki “para Khasi.
" Lada long kumne ka por kam slem shuh ba ka bamsap kan sa nang kynrei bad ki duk ki suk jongngi kin nang hiar shuh shuh sha ka jingduk tasam (below poverty line).
Namar kata baroh kiba don ka jabieng ban pyrkhat kim dei ban shah ïalam bakla ha kine ki rynsan social media kiba shu pynphriang tang ïa ki ‘jingsngew’ jong ki.
Ym lah ban synshar ïa ka jylla tang da ki jingsngew.
Donkam ban tip ïa ki kyndong kynshrot baroh shaphang ka jingpynlut ïa ka pisa paidbah.
Ka sorkar ka dei ban ai jingkhein man la ka tyngka kaba ka pynlut.
Mangi ki paidbah ngi dei ban long kiba peitngor.
Ym dei ban shu shah ïalam tang ha ki jingsngew.
Ka lawei jong ka jylla Meghalaya ka don hapdeng ka jingphrang kaba khraw.
Shillong, Naiwieng 06 : U Chief Executive Member ka KHADC ba dei ruh u MDC ka Sohra, Bah Titos W Chyne ha ka sngi Saitjaiñ u la pynpaw ïa ka jingbynñiaw kaba khraw ban ïohi ba ka Sohra ka sahdien ha baroh ki liang bad ka kylla long ruh kawei na ki constituency ka bym pat don tang kawei ka College ne wat ïa ka jaka sumar kaba biang lane ka Community Health Centre.
Haba kren ïa kane ha ka jingïalang jong ka UDP Sohra circle kaba long ha Mawkdok, u Bah Titos u la ong ba u sngewkhia ruh halor ka jingshah ïalam bakla ki paidbah ka Sohra ha ka bor pisa ha ki khyndiat sngi tang na ka bynta ba kin leit ïa donlang ha ka ki jingïalang jong kiwei ki seng saiñ-hima.
“Namarba ki ïohi ba ka lyer UDP ka la beh kylleng kylleng kumta don kiba pyrshang ban ber bih da kumne kumtai ban ialam bakla ïa ki paidbah" u la ong da kaba bynrap da kaba kynthoh tyngeh ruh halor ka jingpyrshang thong pisa ha kane ka por kumba long ha u snem 2018.
Shuh shuh u ong ruh ba kum u MDC u ïohi ba kam don dak satia wat ban kyntiew kyrdan ïa ki PHC kiba don mynta watla u MLA ba mynta u don ha ka sorkar.
Halor ka pule puthi, u la ong, “Ka Sohra Constituency kam don wat tang kawei ka College ruh.
Ka ïoh ka kot ka la hiar bha bad ktah ïa ki paidbah khamtam hadien ka khlam COVID-19 hynrei kam don ka jingphai khmat bad ki paidbah ki im ha ka sohsat nalor ki kyndon bapher bapher ka Sorkar kum ka jingkhang tih maw tih shyiap.
"U Bah Titos W Chyne, u la mih khmat ïa ka Sohra kum u MLA naduh u snem 2013 haduh u snem 2018 ha kaba u la shah rem noh ha u Bah Gavin Mylliem, MLA ba mynta ka Sohra na ka seng People’s Democratic Front (PDF).
Ym tang katta, u Bah Titos, uba dei ruh u President ka UDP Sohra Circle bad kumjuh jong ka UDP East Khasi Hills District bad u la mih khmat ïa ka Sohra kum u MDC hapdeng ki snem 2009-2014 bad shah jied biang pat ha u snem 2019.
Ha kane ka sngi la pyntikna ruh ïa ka kyrteng u Bah Titos kum u kyrtong MLA jong ka Sohra da u Dr Jemino Mawthoh, Secretary ka UDP ha ka jingïadonlang u Bah Allantry F Dkhar, Working President, ki riewrangbah ba kynthup ia Bah Droistar Khongsti, uba la ïakhun ïa ka elekshon MLA na Sohra da ka seng HSPDP ha u snem 2018 nalor kiwei kiwei.
Nalor ki nongkyrshan kiba la don lypa, la sakhi ïa ka jingwan kyrshan jong ki dkhot ba thymmai kiba wan na ki seng saiñ-hima kum ka PDF, AITC, Congre, BJP bad kiwei pat.
Shillong, Naiwieng, 06: Kawei ka kali Gypsy kaba don ïa u nombar ML02-0236 ba la bhah na ka bynta ka Pasteur Beat House ka la shah wiang ding ha ka Sngi U Blei ha ka por kumba 2:30 baje mynstep kaba la pynieng ha ka phyllaw jong ka Pasteur Beat House.
Ha kaba ïadei bad kane ka jingjia, ki Pulit ki suba jur ba ka jingshah wiang ding jong kane ka kali Gypsy ka lah ban dei na ka jingjia ha kine ki khyndiat sngi.
Ka tnat Pulit ka la bthah ïa baroh ki Sector Officer ba ki dei ban pynthikna ïa ka jingshngaiñ jong ki kali kiba don ha ki Thanat khamtam ki kali kiba ïaid lyngba sha ka thaiñ Jaïaw bad Mawlai bad la bthah ruh ba ym dei satia ban shu ieh umto ïa ki kali ha ki jaka paidbah.
Ha ka miet sngi Thohdieng, kawei ka kali Bolero ba khlem ïoh nombar ka la shah wiang ding bad ing malu mala ha ki briew bym lah ithuh.
Shillong, Naiwieng 06 : U Myntri barim ka sorkar jylla ba dei ruh u MLA ka BJP na Pynthorumkhrah u la ong ba ki paidbah mynta kim sngewtynnad satia ïa ka sorkar MDA ba ïalam da ka NPP namar ka jingjur palat ki kam bamsap.
“Nga la treilang bad bun ngut ki Myntri Rangbah hynrei kane kadei ka sorkar kaba nyngkong eh ba nga lap ha kaba ka jingbamsap kadei shaba palat," u la kynnoh.
U kynnoh ruh ba ka sorkar MDA kadei ruh kawei na ki sorkar kaba tlot bha ban tehlakam ïa ka shongsuk shongsaiñ ha ka jylla.
“Nga ruh nga dei u dkhot jong ka sorkar hynrei sngewsih ban ong ba ngi la phiel," u ong da kaba bynrap ba don ki briew kiba leit sha Meghalaya House ha Kolkata ban ai dorkhas kum ka jingpyrshah ïa ka jingbym don ka shongsuk shongsain ha Shillong.
Haba jubab pat ïa kawei pat ka jingkylli, u Bah Hek u la ong ba baroh kiba don ha ka sorkar kynthup ïa u ruh ki hap ban shim lang ïa ka jingkitkhlieh na ka bynta ka jingbymlah tehlakam ïa ka shongsuk shongsain.
“Hynrei kito kiba ïalam ïa ka sorkar ki hap ban shim khambun ka jingkitkhlieh halor katei ka phang,"u la bynrap shuh shuh.
Nalorkata, u ong ruh ba ka jingsngewkhia jong u halor kiba bun ki ishu kam dei satia na ka daw ba u shah weng noh na ka shuki Myntri ba ïalam da u Conrad K Sangma kum u Myntri Rangbah.
Pynban u ong ba ka rai ba u Myntri Rangbah kadei beit halor ka shithi kaba wan na u President ka BJP, Bah Ernest Mawrie.
“Nga pdiang bad burom ïa kaei kaba la rai namar nga la don ha ka shuki Myntri na ka bynta lai snem shiteng, u (Bah Sanbor Shullai) u don ka hok ban pan lang ïa ka bhah shuki Myntri.
Nga la rah bun ki ishu haba ïadei bad ka jingïaid ki trok kit dewiong beaiñ bad ka jingtei ïa ka projek ha MTC Building," la bynrap shuh shuh utei u MLA ba dei ruh u nongïalam ka BJP ha ka jylla.
Shillong, Naiwieng 06: Ka Sankardev College ha ka sngi Thohdieng ka la pynlong ïa ka jingïatai ïathir halor ka phang “Party Politics and Political Engagement" ha kaba ki nongïalam na ki seng saiñ pyrthei ha ka jylla ki la wan shim bynta ba ïatai halor kane ka mat ban ban pynshai ruh ïa kaei kaba kum ka jylla ka donkam bad ka jingïohi jngai jong ki kum ki seng saiñ pyrthei.
Ha kane ka jingïatai baroh ki seng saiñ pyrthei ki pynpaw ba ki don tang kawei ka thong kaba ki ïakhun ilekshon kata ka long ka ingkiew shakhmat ka jylla ha ki liang baroh.
Ha kane ka sngi u Bah Manuel Badwar na ka Congress, Dr Fabian Lyngdon na ka AITC, Bah Bajop Pyngrope na ka NPP, Bah Ardent Basaiawmoit na ka VPP, Bah KP Panniang na ka HSPDP, Dr Jemino Mawthoh na ka UDP, Bah Gregory Shullai na ka BJP ki la wan ban pynshai pynsngew kaei kaba ka party kaba ki mih khmat ka don ban kham kyntiew ïa ka jylla lyngba ka saiñ hima sima.
U Bah Manuel Badwar ha ka jingkren jong u u pynsngew ïa kaei kaba ka Congress ki angnud bad kiei ki lynti kaba ki don na bynta ban kyntiew ïa ka jylla.
U la ong ba ba kaei kaba donkam tam ha ka ka jylla ba kan kiew shakhmat ka dei beit tang ka jingtreikam kaba shai jong ka sorkar kaba lah ban rah shakhmat ïa ka jingkiew ka jylla.
“Ngi ju ong ïa kiba trei kam sorkar ki shakri sorkar bad kynmaw ki kynrad ka sorkar dei ma ngi, ki lei san snem lei ki dei tang ki ba mih khmat ïa ngi, namarkata, ki nongtrei sorkar ki dei ban buh nyngkong ha khmat ïa u paidbah ha ka jingtreikam jong ki" u la ong.
U la ong ruh ba ka jingeh kaba kum ka jylla ka kynduh ka dei ka jingkyrduhkam ha kaba katba nang heh kyrdan pule ha ka jylla jong ngi katta nang kyrduh kam bad ong ba na ka liang ka Congress kan buh ïa ka ïohkam ki samla ym ha khmat da kaba wanrah ki lad ai kam bad ka jinghikai ba kin ieng ha ki kjat lajong da kaba ïarap bad btin lynti ruh ïa ki.
U Bah Ardent ha ka jingkren u la kdew ba ka jingsahdien ha ka jylla ka dei beit namar ki paidbah kim pat sngewthuh ïa ka iktiar jied nongthaw aiñ jong ki bad ba ka jingjied nongthawa aiñ ruh bunsien la pynshong nongrim ha ka jingïoh pisa na ki kyrtong bad u ong ba kaei kaba kum ka party ki ngeit skhem ba dei tang ka jingjied nongmihkhmat kaba khuid bad ka saiñhima ba lait na ka jingpyndonkam da ka bor pisa ban jop ilekshon ka dei ka jubab ïa ki jingeh ka jylla bad kam ba na ka liang ka VPP kan leit sha u paidbah ruh da kane ka mat.
U Dr Fabian Lyngdoh ha ka jingkren u la pynpaw ïa ka jingbym sngewïahap ïa ka jingong ba kyrduh kam ha ka jylla hynrei ka dei ka jingduna sap ki briew jong ngi ban trei ïa ki kam kiba don hangne.
U la ong ba kane ka jingeh lah ban weng tang lada ngi nang ban jied ïa ki nongïalam kiba don ka jinglah ban ka jingkit khlieh ban leh eiei halor kane.
Haba kren halor ki nongrim ka AITC la ong ba kumba long mynta dei tang kane ka party kaba lah ban ïakhun ïa ki bor ba pyrshang ban pynpharia ïa ka jinglong tylli wat ha ka jigbym long ryntih jong ki nongshong shnong ka jylla bad u la ong ruh ban shu isih beit tang namar ka dei kaba la pun la kha ha West Bengal ka long kaba bakla namar wat ïa ki party naduh Delhi ki paidbah ki ailad bad kyntu ruh ba kin ym don jingsngew khohñioh ïa ka AITC kaba la kha na ka jylla ba don marjan bad ka jylla jong ngi.
U Bah Bajop Pyngrop u la ong ba ha ka saiñ hima jong ka jylla kat haduh mynta dei tang ka sorkar MDA ba la ïalam da ka NPP kaba don ka mon bad ka jingthrang hok ban weng syndon ïa ki jingeh kiba kiwei ki sorkar kim nud ban leh da kaba ai nuksa ïa ka jingpynbeit pud hapdeng ka jylla Meghalaya bad AssamU la ong ruh ba ki samla kim dei ban kiar ban don bynta ha ka saiñ hima sima namar ka jylla bad ka ri ka donkam ïa ki samla ba kin wan shakhmat ban kit ïa ka khia ka shon ka jylla lyngba ka saiñpyrthei.
Haba kren halor ka thong bad ki kam jong ka HSPDP u Bah KP Panniang u ong ba lada kyrtiang dien sha ki snem mynba u Bah Hopingstone Lyngdoh u dang don u ïeng beit halor ka nongrim ban ïada ïa ka hok ki trai muluk bad ka jingïuhroit ïa ka hok da kibor kiba na shabar.
U la ong ba ha ki 50 snem tam naduh ba la seng kat haduh mynta ka ïeng skhem beit halor ka hok ki trai muluk bad ki nongrim kiba la seng naduh mynshuwa kat haduh mynta ruh kam pat kynriah lynti.
U Dr Jemino Mawthoh u la ong ba ka jingsngew jli ki paidbah tang shu kren shaphang ka saiñ hima sima ka long kaei kaei kaba hap ban kylla noh namar ka jylla ka dawa ïa bun bah ki kam ban leh lyngba ka synshar khadar na bynta jong ki nongshong shnong naduh ka lynti synkien, ka jingkhapngiah ki sor bad kiba bun bah ki jingdonkam bad ong ruh ba kum ka party ki don ka thong bad ka jingangnud kaba bha ïa ka jylla.
Haba kren halor ki nongrim jong ka BJP u Bah Gregory Shullai u la ong ba ka jingsah dien ka jylla ka daw hi ka dei beit namar ki sorkar baroh kiba la dep kim shim khia ïa ka jingkiew shakhmat jong ka bad ong ba da ka jingwan ka BJP kan pyndap ïa kane ka jaka khnang ba ki nongshong shnong ka jylla kin ïoh jingmyntoi.
U la ong ruh ka jingpyntieng pynsmiej da ka jingong ba ka BJP kan pynkylla niam jubor ka long kaba bakla bad ka buit shukor kiwei pat ki party hynrei u ong lada peit ïa kaei kaba ka sorkar pdeng ha ka jingïalam ka BJP ka la leh bun bah ki kam pynroi na bynta ki riewlum bad ki ritpaid baroh ka pyni ba kam don jingshah shiliang ïano ïano.
Shillong, Naiwieng 6 : Kawei ka briew ba 24 snem ka rta na West Khasi Hills, Meghalaya ka la wan ha ka department Oral and Maxillofacial Surgery (OMFS) ha Supercare Hospital, Shillong ha ka 24 tarik u Risaw, 2022 ryngkat bad ki jingbatai ba ka don ka jingpang bajur ha ki Bilateraltemporo-mandibular joints (TMJ) kiba dei ki joint ba khih kiba pynïasoh ïa ka bynta ba ha trai ka shyntur sha ka bynta ka khlieh.
Ka don jingeh ban bam bad ktha jingbam, ka jingjynjar ban plie bad khang ïa ka shyntur bad ka jingjynjar ban pyndait ïa ki bniat ba nalor bad na trai la shisnem bad ka jingshitom ban dait ïa ki jingbam.
Ka jingleh MRI ïa ka ka pyni ba ka dei ka jingpang bilateral degenerative TM joint.
Ka kynhun ki doctor ka Oral and Maxillofacial (kiba dei ki dkhot ka OncomaxNE association) ba la khlieh da i Dr.
Bobby Linda Majaw na Shillong bad Dr.
Ashutosh Vatsyayan na Guwahati kila puid ha ka sien ba nyngkong eh da ka CAD/CAM Alloplastic Bilateral Temporo-mandibular Joint replacement ha ka Supercare Hospital ,Shillong.
Ïa kane ka jingbujli ïa kane ka bynta jong ka shyntur la shna ha ka TMJ CONSULTANCY SERVICES ha Bhopal hapoh ka jingkhmih u Dr.
Darpan Bhargava.
Kane ka jingpuid kala neh 8 kynta.
U Dr.
P S Chakraborty, uba dei u Co-director ka OncomaxNe bad uba dang leh mynta ïa ka MSc.
ha ka Clinical Oncology ha Birmingham, UK ula pynpaw ïa ka jingkmen halor ka jingjop kane ka kynhun ban leh ïa kane ka jingpuid da ka jingjop.
Hadien ka jingpuid, ine iba shah sumar im shym la don shuh ïa kajingpang ha ka TMJ bad ila lah ban plie bad khang ïa ka shyntur ha ka rukom kaba dei.
Ïa kane ka jingpuid la kyrshan da ka scheme MHIS jong ka sorkar.
Ka kynhun kine ki doctor kiba leh ïa kane ki kynthup ïa u Dr.
Debashish Borkotoky (OMFS) bad ki Anaesthetist, Dr.
Sangeeta Kar bad Dr.
Janardhan Bordoloi.
Shillong, Naiwieng, 06: Ka jingbuh kyndon ka Kong Tyrun Kharkongngor hakhmat u Sahep Griffith Griffiths, u mishoneri doctor na Ri Wales, 125 snem mynshwa kata ha ki snem 1897 ba kan kylla long ka Khristan lada u Jisu Khrist sngap ïa ka jingduwai ba kan kha da ki khun synrap ka la kylla long kum ka kam phylla bad lah ban ong ba ka dei ruh ka jingsdang ka Balang Presbyterian ha ka shnong Laitlyngkot.
Ka Kong Tyrun Kharkongngor ka la kha ïa kitei ki khun synrap kynthei ha kaba ka la phah buh kyrteng ïa kitei ki khyllung ha u Sahep Griffiths uba la jer kyrteng ïa ki -iwei da i Glory bad iwei pat i Honoury.
Ha ka jingïaid lynti sha ka jingdap 125 snem lane ka Quasquicentennial Jubilee jong ka Balang ha ka 5 tarik mynta u bnai la plie ïa u mawnongrim bad pynher ïa ka lama kum ka dak ka jingsdang ïa ka jingrakhe da u Rev.
T.
S.
Wankhar ha ka jingïadonlang jong ki nongïalam Balang, u MLA ka Sohra u Bah Gavin M.
Mylliem, ki nongïalam shnong bad ki paidriewngeit.
Ka jingrakhe kan kut ha ka 19 tarik u Nohprah, 2022 kaba long thik 125 snem naduh ba la seng ïa ka ha u snem 1897 da u Rev.
(Dr.
) Griffith Griffiths bad ka Annie Griffiths kum ki mishoneri bad ki Khristan ba nyngkong ki kynthup ïa ka Kong Tyrun, u Tymmen Basan Ganga Ram Sunar uba dei u kpa lem bad ki khun.
Ha kane ka sngi ka Balang ka la khot sngewbha ïa ki khun ki ksiew jong ka Kong Tyrun Kharkongngor kiba la ïa ai khublei mar kylliang bad ki nongïalam Balang.
La ot ruh ïa u Cake kum ka dak ka jingrakhe ïa ka jingdap 125 snem jong ka Balang ha kane ka shnong.
Shillong, Naiwieng 6 : U Symbud Myntri Rangbah ka jylla u bah Prestone Tynsong u la ong ba ka Reservation Policy ka dei ka mat kaba khor tam ban ïa kren bad kane kan ïai long ym tang mynta hynrei wat ha ki por ban sa wan ruh.
“ Ban ktah ïa kane ka mat hap ban peit wat na la liang jong ka aiñ ruh.
Ym lah ban shu kren matlah ban ong beit to ngin ïa pynkylla lane wanrah ki jingpynkylla ïa kane ka kam" ong u bah Prestone.
“ Phi ïa tip hi baroh ba kane ka mat Reservation Policy ka dei ka mat kaba khor tam bad naduh ba sdang ki tip shai bha ïa kane haduh katno ka long kaba eh ban ktah ïa kane ka mat la ka dei naduh u snem 1972, mynta ne wat ha ki por ban sa wan ruh" ong biang u Symbud Myntri Rangbah.
U la ong ïa kane halor ka jingdawa jong ka HYC, HANM, EJNC, JSM bad CORP ban wanrah jingpynkylla ne pynthymmai ïa kane ka Reservation Policy.
U la ong wat ka ïing bishar High Court jongka jylla ruh dang shen ka la shimti ïa kane ka kam ha kaba ka sorkar mynta ka la hap ban pynkhreh ïa ka Roster System kaba ym shym la leh mynta la 50 snem.
“ Nga la ong ïa ki seng bhalang ruh to ngin ïatrei lang ban ïa wad ki lad ki lynti kumno ban leh halor kane namar ngim kwah ba kan ktah shilliang ïano ïano ruh la ka dei ïa ki Khasi, Jaintia ne Garo ruh" ong u bah Prestone.
U Symbud Myntri Rangbah u la ïathuh “Mynta man la kawei pa kawei ka tnad sorkar ki la hap ban don da ka roster system kata ruh ym dei tang naduh mynta shakhmat hynrei ka dei ban long naduh ka sngi ba la pyntreikam ïaka Reservation Policy ha ka jylla bad kane ka dei ka hukum ba la rai da ka ïing bishar High Court"“ Kumta mynta ka sorkar ka dang bishar bniah bad pynkhreh ïa kane ka Roster System bad ki tnad sorkar bapher bapher ki dang bishar bniah kumno ban pyntreikam ïa kane ruh" ong biang u Symbud Myntri Rangbah.
Kine ki san tylli ki seng bhalang ki la kynnoh ba ka Reservation Policy ha kine ki 50 snem ka la ai jingmyntoi tang ïa ki paid Garo bad kumta ki la dawa ba lada ym lah ban pynbeit ka bha ban phiah noh ïa ka jylla Meghalaya ha ki ar bynta.
Halor kane u bah Prestone u la ong naduh ki snem 1980 ter ter ka HSPDP ka la dawa ïa ka jylla Khasi bad Jaintia bad hadien kane wat ka GNC ruh ka la dawa ban ïoh ïa ka Garoland.
“ Kane ka dei ka mat kaba la rim hynrei ka jingkylli ka long hato ngin lah ne em ban ïoh namar lada ngi ïoh lei lei kan dang bha namar katba nang rit katta dang lah ban trei bad shakri bha.
Lada ngi ïoh ar balei ngi kwah ban don tang kawei namar kane kan long kaba bha tam hi keiñ" Pynkut u Symbud Myntri Rangbah.
Shillong, Naiwieng 06: U Principal Secretary ka Animal Hubandry u GHP Raju ha ka sngi Saitjaiñ u la kyntu ïa ki nonghikai ba kim ju dei ban pynduh mynsiem ki khynnah skul ne ban artatien ha ka jinglah jong ki ban leh bha ha ka jingpule namar lada ki nonghikai ki artatien da leilei kin ym lah satia ban leh bha ha ka jingpule bad ba kin tynshaiñ ruh.
Haba kren kum u Kongsan ha ka jingpynkup burom ïa ki 414 ngut ki samla pule kiba pas bha ha ki eksamin bapher bapher ha U Soso Tham Auditorium ba la pynlong da ka Raid Laban Sports, Socio & Cultural Organisation(RLSSCO), u Raju u la ong ba kumba ki khynnah ki don ka jingshaniah ïa ki nonghikai jong ki ki nonghikai ruh kim ju dei ban artatien ïa ki khynnah jong ki.
“Phi dei ki nongtbeh jingshai ka imlang sahlang bad ka kam jong phi kam dei tang ka kam ba siew tulop ban ai ja ïa phi hynrei ka dei ka kam shakri ban saiñdur ïa ka lawei u khynnah, namarkata ieid ia ka kam bad aiti lut ha ka namar ka kam jong phi ka dei ka kam donburom" u la ong.
Shuh shuh na ka liang jong u u pynpaw ïa ka jingsngew bynñiaw halor ka jingkiew ki khynnah ba pep skul shiteng por bad u la kyntu ïa ki nonghikai ba kin pyrshang ban wad ïa ka daw ba ki khynnah ki pep skul shiteng por.
Haba kren ha kane ka sngi u Bah Sanbor Shullai MLA ka South Shillong u la ong ba kane ka jingpynkup burom da ka RLSSCO ïa ki khynnah kiba pass bha bad wat ïa kiba ym da pass bha ruh kiba hap ha ki long ïing ba duna ka ïoh ka kot bynsien ka long ka jingaimynsiem kaba khraw bha ïa ki.
U la ong ba ha ki snem kiba la dep kito ki khynnah ba wan na ka ïing baduk ynda ka RLSSCO pynkup burom ha ki eksamin kiba ki ïakhun kham hadien ki ju pas bha namar ka jingïoh mynsiem da kane ka jingpynkup burom.
Ha kane ka sngi na ka liang u Bah Sanbor u la aiti da ki mementos bad ïa ki samla kiba ïoh ha ka kyrdan kiba kham sha khmat bad kiba wan na ka ïing ka sem ba duna ka ïoh ka kot u la ai da ki Laptop.
Shillong, Naiwieng 6 : Ka Election Commission jongka India (ECI) ka la bthah ïa ki Chief Secretary (CS) bad ki Director General of Police (DGP) jong ki lai tylli ki jylla ki ban leit sha ka election MLA 2023 kata ka Meghalaya, Nagaland bad Tripura ba ki dei ban pyndep ïa ka jingpynkynriah kam ïa ki ophisar bad phah ïaka kaiphod sha ka Commission ha lane shwa ka 15 tarik Nohprah 2022.
Kat kum ka shithi ba la phah da u Principal Secretary ka ECI u Narendra N Butolia ha ka 4 tarik Naiwieng ka la ong “ Ka Commission ka la bthah ba ka jingpynkynriah kam ïa ki ophisar ka dei ban long bad dei ban pdiang da baroh ki CS bad ki DGP bad ïa ka kaiphod ba bniah halor kane dei ban phah sha ka Commission ha lane shwa ka 15 tarik Nohprah".
Ka la ong ba ka Commission ka pyntreikam ïa kane ka polisi kaba la leh naduh mynshwa haduh mynta ba kino kino ki ophisar kiba hap ban ïashim bynta ha ka election ha ki jylla ne ki Union Territory kim dei ban don ha ki district jong ki ne kim dei ban dang don hajuh haduh ka election khamtam lada ki dei kiba la don slem ha ki district ba ki don baroh shi katta.
Na kata ka daw ka Commission ka la bthah ba ki ophisar kiba hap ban ïashim bynta ha ka election kim lah ban don sah ha kajuh ka district.
“ Lada ki dei kaba dei lei lei na kajuh ka district bad don ha kata ka district palat ïa ka lai snem ha kine ki saw snem ba la dep dei ban pynkynriah kam noh shisyndon namar lada ki la shakri palat ïaka lai snem la dei ruh ban pynkiew kyrdan ïaki sha wei".
Lada ha ki jylla kiba rit ne ki UT ki shem jingeh ban bud pyrkhing ïa kane ka hukum kata ki dei ban ai jingthoh sha ka Commission lyngba u CEO da kaba kdew ïa ki daw kiba shai kdar khnang ba ka Commission kan pynmih da kawei pat ka hukum na ka bynta jong kiba kum kita.
Ha kaba iadei bad ki district officer, ka Commission ym dei tang ïa kiba thung na ka bynta ka election kata kum ki DEO, Dy DEO, RO/ARO, ERO/AERO hynrei ki ophisar kiba la thung kum ki Nodal Officer kata kum ki ADM, SDM Dy Collegertor, Joint Collector, Tehsildar, BDO lane kino kino ki ophisar ki ba hap ban ïashim bynta ha ka election dei ban pynkynriah kam beit.
Na ka bynta ki pulit Ophisar, ka Commission ka la bthah ba kan treikam naduh ki IGP, DIG, Commandant, SSP, SP, Addl.
SP, SDPO, SHO, Inspector, SI, RI , Sergeant Majors bad kiwei kiwei kiba ïadon kti ban peit ïa ka jingpahara ha ka por election dei beit ban pynkynriah kam.
Ki pu lit kiba trei ha ki ophis kum ha ka Computerization, Special Branch, Training kim hap ha kane ka jingbthah.
Ki Sub Inspector shaneng kim dei ban don ha ka district lajong lada ki dei kiba la shakri palat ïaka 3 snem ka kajuh ka district kumta dei ban pynkynriah kam noh ïaki.
Ki ophisar ne ki doktor, ki engineer, ki nonghikai bad kiwei kiwei kiba ym ïadon kti bad ka election kim dei ban shah ktah.
Shillong, Naiwieng 06 : U National Executive Member ka BJP bad Myntri barim ka sorkar jylla, Bah AL u la pynpaw ba u long uba kloi ban ïalam ïa ka party kum u kyrtong Myntri Rangbah ha ka elekshon MLA kaban sa long shen ha ka jylla.
Katkum ka jingong jong u, ka BJP ka don ka jingkyrmen ha ki 40 tylli ki constituency bad kumta ka don ka jingkyrmen ba kna ïoh ban thaw ïa ka sorkar ba thymmai ha u 2023 namar ki paidbha kim sngewtynnad shuh ïa ka sorkar Meghalaya Democratic Alliance ba ïalam da ka National People’s Party.
“Ka jingkyrmen jongngi ka don bha namar katkum ka sorbe ka la lap ba ki don haduh 40 tylli ki constituency ha kaba 22 tylli ki dei kiba don ka jingkyrmen ba ngin jop beit," ong u Bah Hek.
Shuh shuh u ong ruh ba ha Meghalaya namar ba ki briew kim ju peit party kumta ngi hap ban jied pat da ki briew kiba biang.
“Lada ngi don ki briew kiba paka ban aireng ha kane ka elekshon kumta khlem pep ngin ïoh ban lamkhmat ïa ka sorkar kam pher lada ka BJP ka poi ardak ha ka elekshon MLA 2023," u la bynrap biang.
Ym tang katta u kam ruh ba ka party ka lah wat ban jop lut na ki 7 tylli ki constituency kiba don ha Shillong City.
Utei u MLA u la kam ruh ba ki don haduh saw ngut ki MLA na ki party bapher bapher kiba la pynkhreh mynta ban wan ïasoh sha ka BJP.
“Nga la dep ban ïa kren bad ki hynin ka sngi bad saw ngut na ki, kiba ngam pat kwah ban ïathuh kyrteng ki la pynpaw ba ki long kiba kloi ban wan ïasoh sha ka BJP," u la ong.
Haba jubab pat halor ka jingkylli, utei u MLA u la ong ba ka shong pat ha ki nongïalam na Delhi kiban jied mano ban long u nongïalam ki MLA ha kane ka elekshon kaban wan.
Hynrei u ong pat, “Lada ki bor bahalor ka party ki ailad ïanga ban ïalam kum u kyrtong Myntri Rangbah, nga long uba kloi ban shimti.
".
Nongpoh Nailur 22: Da ki spah ngut ki dkhot bad ki nongïalam Jong ka seng HITO kiba iaid rally naduh Umiam bad thmu ban pynkut shaduh Khanapara mynta ka sngi kila shah bat noh haki bor pulit bad majistor jong ka Ri Bhoi ha Byrnihat hadien ba ki thmu ban hiar sha ka thaiñ Khanapara bad kumjuh sha ophis u Syiem ka Raid Marwet ban leit pyrshah ïaka jingwanrah ïaka ktem Casino ha Ri Bhoi.
Ha katei ka jinghiar jong ki seng HITO la sakhi ruh ba ki bor pahara naduh ki pulit Ri-Bhoi, CRPF kila syrtap ha katei ka thaiñ ban peit pyrman ïaka jinglong jingman bad khamtam kaba ktah ïaka shongsuk shongsaiñ.
Katei ka jingshah bat ki dkhot ka HITO ha Byrnihat kala pynlong ïakitei ki dkhot bad ki nongïalam ban shong beit ha surok ba kim treh ban khih na katei ka jaka kaba la wanrah ruh ka jingdheng Kali kaba jur shipor bad hadien ka jingiañia bad ki bor district bad bor pulit kila ailad noh ban phai tang na 14 mer ban pynlong pat ïaka jingïalang ba lyngkot ha Byrnihat ha kaba kila pynlong ruh ka jingthang tyngshop ïa baroh ki Myntri jong ka sorkar MDA naduh u Conrad Sangma Myntri Rangbah, bad ka Sur ba Sawa jam ha katei ka sngi ka long ba ka kyntien Casino kam dei shuh ban dang mih nangne shakhmat bad kum ki dkhot kila long kiba pynkhreh ban rah mar uwei u tyrnem ban leit pynpra lada ka sorkar ka dang pynmih biang ïaka kyntien Casino ban pyntreikam haka jylla.
Haba kren ha katei ka sngi u Bah Donbok Dkhar, President ka HITO u la kynthoh jur ïa ka sorkar MDA khamtam ïa u Conrad K Sangma, u Bah Prestone Tynsong bad u James Sangma lem bad kiwei kiwei ki myntri ka sorkar MDA kiba long kum ki myndie ri kiba thmu ban pynjot ïaka ri Khasi bad Jaiñtia da kaba wanrah ïa kata ka ktem khalai kaba kum ki paidbah ka jylla kim lah ban pdiang.
U la phla ruh, ba hadien ba ka HITO ka la mih ban pyrshah ïa ka Casino na ka liang ka sorkar ka la phah briew sop sop ban pyrshang pynthame ïa ki nongialam da kaba kular ban aikam aijam, bad haba kylli pat ïa ki kam baheh pat yn ai sha u dkhar kumta na ka liang ka seng ka la kyntait ïa kane ka jingpyrshang pynthame wat ka jingtyrwa da ka pisa namar ba kum ka seng kaba ieng ha ka nongrim da leilei kan nym ïa peiñ ban die ïa la ka ri bad ka jaidbynriew bad kim kwah ba ka ri Khasi kan long kum ka Sodom bad Gomora kaba u Blei un thang da ka ding.
“Ki nongïalam ka sorkar MDA kim dei shuh tang kita kiba jrong kti hynrei ki dei kita ki nong leh beijot ïa ka Bri u Hynniewtrep, bad lada ki kwah ba kata ka Casino kan treikam balei kim leit rah sha Garo Hills, balei ki leh shilliang beit ïa ka Ri Khasi, haka jaka ban wanrah ïa kita ki skul pule ba bei da ka sorkar, ki medical college bad kiwei kiwei kiba long ka jingmyntoi bad ka jingkyrkhu ïaka sorkar".
U la buh jingkylli ruh shaei jah ka 500 klur ka Basin, shaei la pynphai ïa ka 5000 klur ka jingbamsap lyngba u dewiong", ong u Bah Dkhar da kaba bynrap ruh, ba ka jingkam jong ka sorkar ban kyntiew ïa ka khajna lyngba ka Casino namar ym don jingmih naei naei, haba ki la bam lut ïa ka spah ka phew jong ka Bri u Hynniewtrep te shaei kein yn don shuh kata ka ioh ka kot.
Namarkata u la ong ba kum ka seng kam salia wat lada dei ban ïa umsnam kin nym kynran dien wat haka jingring mynsiem khatduh kum ki dkhot ka seng kila pynkhreh ruh wat ka synduk metiap lada hap ban ïakhun da ka thma bad ka snam pyrshah ïaka sorkar.
Jowai, Nailur 22: Ka Seiñ Raij Ialong mynta ka sngi 22 tarik u Nailur kala pyndep ïa ka lehñiam Kñia Sapet Bneiñ (Sohpet Bneng) kaba ïaid beit ïaid ryntih bad ïa kane ka lehñiam jong ki khun ka Raij la ju leh ïa ka naduh ki por jong ki Longshwa Manshwa.
Ïa kane ka jingkñia Sapet Bneiñ la pyndep hapoh ka Lawkyntang (Khloo Blai) jong ka shnong Ialong kaba la sdang naduh ka por 9 baje mynstep da ka nguh ka dem hashwa ban kñia ïa u Masi bad pynkut ha ka por janmiet da kaba ïabam pynkhuid ïa ka doh ba la pynkhreh ha ka sla kait, da ki khun ka Raij kiba kynthup ïa ka Wahiajer, Nongkhyllep bad Ïalong.
‘Baroh kila leit sha ka jaka ba lehñiam kila hap ban ïaid da ka kjat suda bad khlem da don ki kynja snieh kum u Bell bad ki pla pisa ban sakhi ïa katei ka lehñiam Kñia Sapet Bneiñ".
Na ka liang u President jong ka Seiñ Raij Ialong u ma Pyrkhat Shylla ula ong ba ïa kane ka lehñiam Kñia Sapet Bneiñ la leh ïaka ha ki por ba rim ba ka jingpang khlam kaba jur bha bad kane ka khlam kala ktah ïa ki briew jong ka shnong ka thaw, wat na ka liang u Langdoh bad ki Khyndai wasan kila pyrshang ban leit mane ïa ki Blei ki Syiem kiba don hapoh ka Ri-Lum Jaiñtia ban ïada ïa ka khlam hynrei kim shem la ïoh satia ïa ka jingkoit jingkhiah.
La ïathuh ha kaba khadduh kila leit noh sha Khasi sha u ‘Blei Sohpet Bneng’ lyngba u Syiem Mylliem bad buh ka jingkyrpad kyrpon na u Lei Sohpen Bneng ba un ai ka jingkoit jingkhiah ïa ki khun ka Raij na ka jingwan lyngshop ka klam ha kata ka por.
Hadien kane u Lei Sohpet Bneng ula pan na ki khun ka Raij ïa ka nguh ka dem da kaba kñia noh da u Masi bad u Masi yn long uba heh ka met, uba ba khlaiñ ha ka rep ka riang bad uba khlem thoh bria bad uba khlem don ki dak mong ha met.
Ïa ka doh kaba la dep ban pyndep ïa ka ñiam ka rukom mynta hi ka sngi la bam pynkhuid lut ïa ka da ki khun ka Raij bad ka jingbam ïa ka doh masi ka long ‘shi bynta na jingïakut bad u Lei Sohpetbneng uba la kwah ban bam da u Masi ba un da u ker ïa ki jingsniew kiba ha rukom’.
Shuh shuh u ma Shylla ula ong ba ka jingpyndep ïa kane ka lehñiam mynta u snem ka long kaba khuid ba suba bad kaba ïaidbeit ïaid ryntih da ka jingkmen ïa ki khun ka Raij hapoh ka jingïalam u Langdoh bad ki Khyndai Wasan.
Ula ïathuh ruh ba ka jingkñia da u Masi ka long katkum ki ñia ki jutang kiba long hapoh ka 15 snem dei ban kñia beit da u Masi.
Shillong, Nailur, 22: Ka United Democratic Party (UDP) War Jaiñtia ka la phah da ka jingthoh sha u MLA ka Amlarem Constituency u Ma Lahkmen Rymbui uba long ruh u Myntri ka Sorkar Jylla ban tuklar lem ha kaba ïadei bad ka jingtyrwa jong ka Meghalaya Energy Corporation Limited (MeECL) ban aiti noh ïa ka jinglum ïa ka bai thang bording ha War Jaiñtia sha ka Kompeni.
Ka UDP lyngba u Chief Adviser u Bah K.
Pohshna ha ka shithi ba la phah sha u Ma Rymbui ka la ong, “ka UDP War Jaiñtia ka la rai ban kyrshan ïa ka rai jong ka Synjuk ki Waheh Shnong War Jaintia kaba la pynlong da ka dorbar pyllun ha ka 15 tarik mynta u bnai ban kyrpad ïa phi ban pynsangeh bad ban ïakren bad ki bor jong ka Sorkar ban pynsangeh noh mardor ïa ka jingtyrwa jong ka MeECL ban aiti sha ka Kompeni na ka bynta ban lum ïa ka bai thang bording.
"“Ki paidbah ki la ai ka jingkyrshan kaba pura ba kin ym pat lah ban pdiang ban aiti kontrak sha ka Kompeni bad khamtam ka jingwanrah ïa u Smart Meter sha manla ki thliew iing namarba ngim pat lah ban sngewthuh shai shaphang ka jingtreikam jong une u tiar," la ong ka UDP.
“Ka Amlarem Civil Sub-division ka dang shu ïoh thymmai ïa ka Sub-Division In-Charge MeECL ba pura kumta ngi dang kwah ban ïatreilang bad ka ophis jong ka MeECL khnang ba ngin sngewthuh bad ba ngin lah ban pynbeit ïa kino kino ki kam kiba ïadei bad ka Sub-division jong ngi namar ngi don shibun ki shnong kiba dang dei sha nongkyndong bad ki dang kwah ban pynneh da ka jingïatreilang bad ka MeECL," la ong shuh shuh ka UDP.
“Na ka liang jong nga kum u nongïalam ka UDP bad kum u nongshong shnong nga la leit rung ha manla kawei pa kawei ka shnong bad ki paidbah jong ka War Jaintia Amlarem Sub Division ki la kyrpad ban ïakren ha ka jingïalang shaphang kane ka kam ha kaba kim pat lah satia ban pdiang ïa kane ka kam namarba ki dang pyntrei tang ha katno katne tylli ki Sub Division /Block.
Ngi kwah ba ka Sorkar kan pyntrei hi kumba ju long tad haduh ba kan da lah ban pyntrei kyllum lang ha ka jylla baroh kawei,"la ong pynpaw u Chief Adviser jong ka UDP.
Shillong, Nailur, 22: Ka Mylliem Welfare Youth Organisation (MWYO) ryngkat ka jingïatrei lang bad ka National People’s Youth Front ki la pynkhreh ban sam da ki khusnam kaba kyrpang ïa baroh ki samla kiba pass bha ha ka eksam SSLC, HSSLC, ICSE bad CBSE kiba die na Mylliem Constituency.
Katkum ka kyrwoh la ong ba kiban ïoh ïa katei ka khusnam ba tip kum ka U Tirot Sing Syiem Academic Award 2022 kan dei ïa baroh kito kiba wan ha kyrdan ba nyngkong ha ki eksam bapher bapher bad na ka bynta kito kiba wan Top 20 ha ka klas 10 pat kin ïoh da ka laptop.
La kyntu ïa baroh ki samla pule ba kin pynpoi noh ïa ki kot ba donkam kynthup naduh ka marksheet, ki EPIC jong ki kmie ki kpa bad ki phone number ha ophis jong ka NPYF – NPP Youth Wing kaba don ha Lummawbah naduhka por 9:30 baje mynstep haduh 12:00 baje mynsngi kata naduh sngi Nyngkong haduh ka sngi Saitjain bad ka tarik ba khatduh ban pdiang ïa kitei ki kot donkam kan long haduh ka 30tarik u Risaw.
Shillong, Nailur, 22: Ka All India Trinamool Congress, Meghalaya ka la takraiñ tyngeh ïa ka Sorkar Meghalaya Democratic Alliance (MDA) ba la ïalam da ka National Peoples Party (NPP) halor ka jinghiar ar sut ki jaka ai jingsunar ha ka jylla.
Ka AITC, Meghalaya ka la thad paidbah ha ka Twitter jong ka ïa ka jingbym phaikhmat jong ka Sorkar MDA halor ka jinghiar arsut ki jaka ai jingsumar.
“Ki jaka kha khunlun h aka jylla ki duna bha haduh 51.
4 %.
Naduh u Ïaiong, 2020- Naitung, 2020, haduh 877 ngut ki khunlung ba dang shu kha bad 61 ngut ki longkmie ba armet ki khladnoh na ka daw ka jingbym biang ki jaka ai jingsumar.
Katkum ka kaiphod na ka tnat ka Koit ka Khiah, Meghalaya, bun na ki longkmie ba armet ki khladnoh namarba ym shym la pynkit sha Hospital lane na ka daw ka jingbym don ki jaka sumar ban pynkha khun," la kynnoh ka AITC, Meghalaya.
Ka AITC ka la ong, katkum ka jingai jingkheiñ da ka National Familly Health Survey Report, ka Sorkar India na ka bynta u snem 2019-20 la shem ba 54% na ki kynthei ha Meghalaya ki don ïa ka jingpang duna snam, kynthup ïa 24% kiba duna snam malu mala, 28% kiba kham hiar ka jingduna snam bad 2% kiba duna snam shaba palat.
Ka jingpang duna snam ka kham jur ha ki kynthei ha ki shnong nongkyndong, khamtam ha ki kynthei kiba hapdeng ka rta 40 haduh 49 snem bad ki kynthei ki bym dei na ka Scheduled Caste, Scheduled Tribe lane na ki Other Backward Classes, hynrei ka jingpang duna snam ka kynrei hapdeng 45-62% ïa baroh ki kynthei.
“Ka jingïap jong ki khunlung ba dang shu kha (Infant Mortality Rate) ha Meghalaya ka long 34 ngut kiba ïap na ki 1000 ngut ki khunlung ba dang shu kha haba ïanujor bad ka jingïap jong ki khunlung ha ka pyrthei baroh kaba long 29 ngut; ka jingïap jong ki longkmie ba armet (Maternal Mortality Rate) ka kham jur ha Meghalaya kata haduh 197 ngut kiba ïap na ki 1,00,000 ngut kiba kha khun," la kynnoh ka AITC.
Dang shen u MLA ka AITC u Bah George B.
Lyngdoh u la rah ïa kane ka mat ha ka Dorbar Synrai jong ka Iingdorbar Thawaiñ halor ka jingïap jong ki khunlung ba dang shu kha ha ka jylla kaba kiew da 20.
6 na ki 1000 ngut ki khunlung ba dang shu kha ha ki shnong nongkyndong, bad ong ba kane ka dei ka kam kaba khia bha.
Ha Meghalaya, haba kheiñ kyllum ka jingïap jong ki khunlung ba dang shu kha ka long 29 ngut na ki 1000 ngut ki khunlung ba dang shu kha haba ïa nujor bad kiwei pat ki jylla kiba rit.
Ka Meghalaya ka mad ïa ka jingkyrduh ki Doktor ba tbit haduh 65% bad ki nongshong shnong ki ïai mad ïa ka jingsuhsat na ka daw ka jingbym ïoh ïa ki lad jingsumar kiba biang.
Ka jingduna jong ki 109 ngut ki doktor ba la tbit na ki 112 tylli ki Community Health Centres (CHC) ba don ha ki nongkyndong ba kynthup ïa ka Bajengdoba CHC ha North Garo Hills, ka dei sa kawei pat ka jingeh kaba ki nongkyndong ha ka jylla ki mad.
Ka AITC ka la ong ruh ba ka Meghalaya ka la shah ñiew kum kawei na ki jylla kaba bun ki nongpang bampong ha ka ri, ha kaba uwei ha manla ki san ngut ki shynrang bad kawei na manla ki 9 ngut ki kynthei ki dei kiba shah ktah ha kane ka jingpang.
“Hynrei ka Sorkar Jylla kam shym la phaikhmat ïa kane ka jingeh jong ki paidbah nongshong shnong," la kynnoh ka AITC.
Shillong, Nailur, 22: Ka sorkar ka la dep pyntreikam palat 2500 klur tyngka ka skhim Pradhan Mantri Gram Sadak Yojana (PMGSY) ha ka jylla, ïathuh u Symbud Myntri Rangbah uba dei peit ïa ka tnad PWD (Roads) u bah Prestone Tynsong.
“La dep pyntreikam ïa ka skhim PMGSY palat 2500 klur tyngka ha ka jylla bad la dep pynbiang ruh ïa ki Utilisation Certificate (UC).
Kane ka mut ba ki jingpynbha ïaki surok ha ka jylla na kane ka skhim ka la palat ïa ka 2500 klur tyngka" ong u bah Prestone.
U la ïathuh ba mynta ka sorkar ka dang ap ïa ka jingmang tyngka ka sorkar pdeng na ka bynta ban pyntreikam pat ïa ka bynta ba lai jongkane ka skhim.
Namar ka sorkar pdeng ka la dep kular ban ai sa kumba 1250 Km ka surok lyngba kane ka skhim ha ka jylla.
Baroh u briew ha ka pyrthei u don la ka jong ka ktien ka thylliej kaba pynlah ïa ngi ban pynpaw ïa ka jingsngew jong ngi sha kiwei pat ïa kaei kaba ngi pyrkhat.
Man la u snem ïa ka 23 tarik jong u bnai September la tip kum ka sngi rakhe jong ka ktien ba pyndonkam da ki briew ki bym ïohsngew ne kiba la duh noh ïa ka bor ïohsngew kaba ki ong ha ka phareng ka International Day of Sign Langauge.
La rakhe ïa kane ka sngi kum ka lad ban ïoh jingkyrshan bad ban ïada ïa ka ktien bad ka tynrai jong baroh ki briew ki bym ïohsngew bad kiwei pat kiba pyndonkam ïa ka.
Ka jingjied ïa kane ka sngi ka dei namar la sdang ïa ka World Federation of the Deaf ha kane ka juh ka sngi ha u snem 1952.
Ïa ka jingrakhe ïa ka sngi kyrpang jong ka International Day of Sign Language la sdang ha ka 23 tarik u September, 2018 bad la ithuh ïa kane da ka United Nation General Assembly.
Ka jingithuh da ka United Nation General Assembly ïa ka 23 tarik September kum ka sngi kyrpang jong ka Sign Langauge ha ka pyrthei baroh kawei ka dei ka jingthmu ban pynphriang ïa ka jingdonkam ban ithuh ïa ka ktien jong ki briew ki bym ïohsngew kum ka hok longbriew manbriew jong ki.
Kat kum ka World Federation of the Deaf, ki don palat ïa ka 70 million ki briew ki bym ïohsngew ha ka pyrthei baroh kawei.
Haduh kumba 80% na ki ki im ha ki ri kiba kham duna ha ka ïoh ka kot.
Kat kum ka jingïoh lum, don palat 300 jait ki Sign Language ba pyndonkam da ki briew ki bym ïohsngew ha ka pyrthei baroh kawei.
Ka Sign language ne ka ktien ba pyndonkam da ki briew ki bym ïohsngew ka dei ka ktien kaba ïar bad ka ktien tynrai kumba long kiwei pat ki ktien kiba shu kren.
Ka phang pdeng mynta u snem ka dei “KA SIGN LANGUAGE KA PYNÏA TYLLI ÏA NGI" ha kaba ki seng jong ki briew ki bym ïohsngew ryngkat bad ka sorkar bad ki seng trei mon sngewbha, ki donkam ban ïa snoh kti lang kawei ban kyntiew bad ban ïoh jingithuh kum kawei ka ktien kaba donkam ha ka imlang ka sahlang.
Ka Sign Langauge ka dei ruh kum u shabi ban ïalam sha ka jingkynthup lang ïa ki briew ki bym ïohsngew ha ka imlang ka sahlang.
