Ka por ka la dawa ba donkam ban pynkylla noh ïa ka rukom pyrkhat namar wat ki mrad ruh ki shem jingeh ban im ha kine ki sngi kiba mynta katno tam ki briew.
Ka jingbymdon ka plan lypa ïa ka longiing ka wanrah jingeh shibun namar ha ka jingbun khun than ka wanrah ïa ka jingbymlah ban pynbïang ïa ki jingdonkam jong ki wat ki longiing ruh ki hap ban ïakynduh mawsïang bad mad ïa ki jingeh kiba bun jait bad ka pynlong mraw wat ïa ka jingim hi.
Ka jingnoh synnïang jong ki seng nïam khamtam eh ha kaba ïadei bad kane ka phang ka long kaba donkam palat, namar ba bun ki longkmie longkpa ki shim beit ba ki khun ki dei kiba la ai da U Blei, kumta kim dei satïa ban kïar na kaba kha khun wat la ki la bun katno katno ruh.
Bun ruh ki sngewthuh ba lada ki kïar na kaba kha khun ka long ka pop bah pop san.
Ka jingkren bad jingpynshai na ki nongïalam nïam naduh ki nïam tynrai haduh ki nïam kristan halor ka phang ba dei ban don ïa ka longiing kaba la saindur paka ban lait na ki jingeh kiba bun jait ka dei ka phang kaba donkam ban bud shisha.
Ki lad bad ki lynti ki don ban kyrshan ïa ki paidbah ban peitngor bad phikir ha kaba ïadei bad kane ka phang, ka sorkar ka la pynbïang ïa ki jingdonkam kyrpang ha kaba ïadei bad ka jingai jingïarap ïa ki longkmie longkpa lyngba ki hospital bad ki health centre ha kaba ïadei bad kane ka phang bad kaba sah ka long sa ha ki ban shu pdïang beit ïa kitei ki lad jingïarap hadien ba ki la sngewthuh ïa ki jingmyntoi bad ki jingïada ba ki lah ban ïoh na ki.
Lada ki longiing ki don ïa ka longiing kaba ki la saindur kin lah ban ai ïa ka jingieit bad ruh pynbïang khambha ïa la ki jong ki khun ki kti, hynrei ka longiing kaba heh palat, ka lute noh wat ïa ka jingsuk bad ka jingbit jingbïang jong ka longiing hi ruh.
Ka jingseng lypa ban don katno ngut ki khun ka dei ban long kat kum ka jinglah ban pyndap bynbïang ïa ki jingdonkam jong ki naduh ha kaba ïadei bad ka jingleit skul, ka bam, ka kup ka sem bad ruh ka jingpynheh pyn rangbah ïa ki ha ka jingsneng jingkraw ba kin long ka lawei ba phyrnai na ka bynta la ka iing bad ruh ka ri bad ka jaidbynriew.
Ka jinglah ban ïoh pat ïa ka longiing kaba khlain bad kaba bit ba bïang kan ïarap shibun ban kyntiew ïa ka ri bad ka jaidbynriew.
Kum ka jaidbynriew rit paid lada ngi long ki briew kiba don ka bor shemphang bad kiba nang ba stad kiwei pat ki jaidbynriew kin ym lah satïa da lei lei ruh ban wan tyllep ïa ngi.
Hynrei ha kine ki snem baroh namar jong ka jingduk, jingkyrduh ki long iing longsem kiwei pat ki jaidbynriew heh paid ki shim kabu ban ïapoi kha poi man ym satïa naka bynta ka jingieit ba shisha hynrei na ka bynta ban shim kabu ïa ka kamai kajih bad hadien kane pat la nang plie jingkhang ïa kiwei pat ki para kur parajait jong ki.
Kumta ka long kaba donkam ban don ïa ka longiing kaba khlain naduh kaba sdang bad ka lawei kan long kaba shngain bad kaba phyrnai.
Shillong, Nohprah 16 : Ka All Meghalaya Karate-Do Association [AMKA] hynne ka sngi Thohdieng ka la ïoh ban jam shakhmat ban sdang ïa ka lympung kaba ka tip da ka 29th State Karate Championship 2023 ba la pynlong hapoh Indoor Hall, J.
N.
Stadium kaba ha Polo.
Kane ka rynsan pyni jingtbit ha ka Karate kaba ar sngi la pynlong ha ryngkat ka jingkyrshan na ka Directorate of Sports & Youth Affairs, jong ka Sorkar Jylla.
Ki la don haduh 372 ngut ki nongïalehkai, naduh kiba dang 10 snem haduh kiba la heh, kiba na ki District bapher bapher ki la wan ban shimbynta ha kane ka jingïakop.
Ha kane ka sngi plie ïa kane ka jingïakop la wan Kongsan da u Bah Ransom Sutnga-Co-Chairman of the Meghalaya Industrial Development Corporation Ltd ha ryngkat u President jong ka Mawkhar Sports Club.
Haba ai jingkren ha kane ka sngi, u Bah Sutnga u la ong, “Ka AMKA ka dei ka synjuk kaba ju shakri ban pynlong ïa kine ki championship ban kyntiew ïa ka sap jong ki khynnah.
Naduh snem 1981, ka AMKA ka la sei haduh 200 ngut ki nongïalehkai kiba la khur takma ha ki rynsan ïakop hapoh ka Ri bad 20 ngut kiba la ïoh ban khur takma shabar Ri.
" U la bynrap da kaba kyrmen ba kane ka synjuk kan dang lah ban bteng ïa ka kam bad ruh ban sei shuh shuh ïa ki nongïalehkai na ka Jylla ha ki snem ban wan.
Nalor kane, u Bah Sutnga, u ba la pynbna ban sdang ïa kane ka Championship, u la ai sngewbha ruh da ka cheque bad aiti sha u President ka AMKA, u Bah Hunlang Lytan bad u General Secretary Ksan Warjri ban kyrshan bad pyntyllun ïa ka Association ha ki kam ba ka trei.
Ha kane ka sngi la wan Synbud Kongsan da u Working President jong ka Meghalaya State Olympic Association- u Bah John F Kharshiing.
U la ai khublei ïa ka AMKA kaba pynlong ïa kane ka Championship bad pynpaw ba ka Karate ka dei kawei na ki jingïalehkai kiba paw ha ka Jylla.
Shuh shuh, u Bah John F Kharshiing u la ai khublei ruh ïa ki kmie ki kpa kiba la ai ka jingkyrshan ïa la ki khun ban pynshlur ïa ki ban shimbynta ha ki jingïalehkai bad ruh ban ïaid lyngba ka Meghalaya Sports Policy ban long ka jingmyntoi ïa la ki khun.
U la ai buit ruh ïa ki klob lem bad ïa ki Shlem ai-jinghikai (Accademies) ban pan jingïarap lyngba ka YESS Meghalaya Scheme.
Kane ka jingïakop la pynlong shi bnai shuwa ka 5th Meghalaya Games, ka ban sa long ha Tura, bad ki nongïalehkai karate ki la ïoh ban shim ïa ka kabu ban sei madan ïa la ka jong ka sap lyngba kane.
Nalor kane, u Bah John Kharshiing u la bynrap ba ka Meghalaya Games dalade ka dei kum ka jingpynkhreh na bynta ka National Games, kano ka Jylla ka ban sa ïohpdiang pynlong.
Ka jingpyni rukom lehkai ha kane ka championship ki kynthup ïa ka kumite (sparring) bad ka kata (demonstration of form), ki kyrdan ki long na bynta marwei bad ruh shi kynhun kiba la phiah bad bynta ïa ki katkum ka snem bad jingkhia.
Kumban shu pynkynmaw, ka Sports Authority of India, Shillong, ka la jop bun ki takma ha ka lympung ba ladep, ka AMKA ka la ïohrah na ki Kynthei.
Baroh ki don haduh 10 tylli ki District kiba la wan shimbynta bad kine ki kynthup East Jaintia Hills District, West Jaintia Hills District, East Khasi Hills District, West Khasi Hills District, Eastern West Khasi Hills District, South West Khasi Hills District, Ri Bhoi District, West Garo Hills District, North Garo Hills District, South Garo Hills District.
Mawkyrwat, Nohprah 15: U bah Renikton Lyngdoh Tongkhar u nongmihkhmat jong ka Mawkyrwat Constituency ha ka 13 tarik u Nohprah, 2023 ula hiar jurip ïa ka surok Pradhan Mantri Gram Sadak Yojana (PMGSY) kaba jngai kumba 19.
303 km na Photjaud sha Mawkhyrwang – Nongnam, South West Khasi Hills District.
Haba kren ha ki lad pathai khubor, u bah Renikton Lyngdoh Tongkhar u la ong ba kane ka jinghiar jurip jong u ïa kane ka surok, ka dei hadien ka jingsangeh noh jong u kontraktor ban pyntrei ïa kane ka surok na Mawrap – Nongnam la kham katto katne por.
U la pynpaw ruh ba halor kane ka bynta, u bah Renikton u la ïoh ka lad ban ïa kynduh ïa u Myntri ba dei peit ïa ka tnad PWD (Roads) ryngkat ki jingkyrpad ba u dei ban leh ei ei halor kane ka surok.
Ym tang kata, kumjuh ruh ïa ka department ba ka dei ban shimkhia da kaba khot tender biang ha kaba ïa dei bad ka jingpyntrei khnang ba ki paidbah jong ki san ne hynriew tylli ki shnong kin ïoh noh ïa kaei kaba ki ki la angnud la slem bah.
Namarkata, u bah Renikton u don ka jingkyrmen ba, “Mar ïa ïoh ïa ki jingthoh ba na ka liang jong ki trai jaka ki ai kylluit mynsiem ban shna ïa kata ka surok ka ban ïaid mynta ka Mawrap sha Nongnam, na ka liang ka department ruh kam dei shuh ban pynsahteng hynrei ka dei ban leh noh ïa kaba donkam khnang ba kam kan long kaba ïaid beit ïaid ryntih", u la ong.
Shuh shuh u bah Renikton u la ong ba ha kane ka jingjurip, u la lap ba ka jingpyntrei ïa kane ka surok mynta la i kumba ka la long kumba 60% ei ei, hynrei ym tip pat balei u nongpyntrei u ieh shiteng.
Kumta u la kular ban shimkhia halor kane ka surok, namar ka surok ka long kaba donkam haduh katta katta khamtam eh ba na ki shnong kiba kham hapoh ki mar rep ruh ki long kiba bun.
Ha kane ka sngi la synran lang da ki riew rangbah jong ka shnong bad kiwei de.
Nongpoh, Nohprah 15: Ki dkhot jong ka National People’s Party Nongpoh Block mynta ka sngi kila lum da ka jingïalang ban jied ïaki nongïalam bad nongkitkam ba thymmai jong ka party ka jingïalang kaba la long ha ïing Dorbar Iewmawlong hadien ba ka kong Macdalyne S Mawlong kala iehnoh kam kum ka President jong ka NPP Nongpoh Block.
Ha katei ka jingïalang ban jied ïaki nongïalam ba thymmai jong ka party, naka liang ki dkhot jong ka party kila ibit ïa u Bah Henry T Nongrum ban shimti ïa ka kam president Bah Rayonald Kharkamni kum u Working President, Bah Stoiñly Syngkli bad u Bah Konin Ingti kum ki Vice President, bah Bishar Tmung, Bah Elphost Shadap bad u Bah Perly Ronghang kum ki General Secretary, Bah Bronis Makri, Bah Anthony Suchiang, Bah Diren Kleiñ, Bah Pyndaplang Wahlang bad u Bah Luckystar Thankhiew kum ki Secretaries.
U Bah Henry T Nongrum haba kren sha ki lad pathai khubor u la ïathuh ba haiden ka jingieh noh ka Kong Macdalyne Mawlong kum ka President jong ka NPP Nongpoh Block la jied ïa u kum u Acting President khnang ba yn lah ban lum ban lang ïa baroh ban thaw bad pynthymmai ban ioh ïaki nongktikam ba pura jong ka party naka bynta ban trei bad pyntyllun ïaka kam jong ka party khamtam ban pynkhreh ïaka elekshon MP bad MDC.
U la ïathuh ruh ba mynta ka sngi naka liang ka NPP Nongpoh Block ka la ïoh iaki nongkitkam kiba pura bad ïa kine baroh yn sa ïoh ïaka jingpynskhem haka 20 tarik Nohprah ha Umsning bad lyngba ka jingïoh ban pynskhem ïa kine ki nongkitkam baroh ngi ngeit skhem ba ngin lah ban trei shitom naka bynta ka party bad khamtam eh naka bynta ka elekshon MDC bad election MP.
Nongpoh, Nohprah 15: 2 ngut ki samla pule jong ka skulbah Assam Don Bosco University kila khlad noh hashen bad uwei u samla u la mynsaw jur hadien ba ka thuk thuk kaba ki shong kala leit ban tynrah ïa kawei ka trok kit mar ha kawei ka jingkieng Flyover ha Jorabat katba ki dang mih na Sonapur ban leit sha Guwahati.
Kane ka jingjia kala jia mynta ka janmiet jaka por 3 baje eiei ha kaba katei ka thuk thuk kaba don ïa u number AS 01 EJ 7870 kala leit ban tynrah naki bynta ba shadien jong kawei ka trok kit mar kaba don ïa u number NL 01 AE 1887 haduh ba 2 ngut ki samla pule kila khlad noh hashen bad uwei u la mynsaw jur.
Naka liang ki bor pulit jong ka Jorabat tang hadien ka jing ioh jingtip ïa katei ka jingjia kila leit mar mar sha katei ka jaka ban pynlong ka jingtohkit bad pynkit noh ïa kitei ki 3 ngut ki samla pule sh aka GMCH Hospital Guwahati ban ioh ka jingsumar hynrei 2 ngut napdeng jong ki kila khlad noh namar ka jingmynsaw kaba jur.
Kitei ki 2 ngut kiba la khlad noh la tip kyrteng kum u Kethosetou M na Kohima, Nagaland u ba pule ïa ka subjek Economic bad u Shreyan Roy na Assam u ba pule ïa ka BSC Hospitality bad uwei pat u samla ba mynsaw la ithuh kum u Kethossetuo Kratsutsu na Kohima ba pule BSC Hospitality ha skulbah Assam Don Bosco University, bad halor katei ka jingjia naka liang ki pulit ki dang pynlong ka jingtohkit.
Jowai, Nohprah 15: Ka Mih-Myntdu Community Social Welfare Association (MCSWA) kawei na ki kynhun treimon sngewbha mynta ka sngi kala plie paidbah ïaka jaka ban peit shipor ïaki riew tymmmen ne ka ‘Drop in Centre for Senior Citizen’ kaba don ha MCSWA Head Office, Faith Academy Campus, Moosalangkat, Salaroh Road, Jowai.
Ha kane Centre ban peit shipor ïaki riew tymmen yn pdiang ïa ki naduh ka por 10 baje mynstep haduh 4 baje shiteng janmiet, ha kaba ki riew tymmen ki lah ban wan shong shipor ban ïoh lad ban ïaphylliew jingmut lang para maki, kin don ruh ki lad ban pynkmen ïa ki naduh ki rukom dro dur, ki jingrwai, ki jait jingïalehkai, ka rukom ai jingsumar ïaka khoit ka khiah nalor kiwei kiwei de.
Mynta ka sngi la wan ban plie pyrda ïaka da ka kongsan ka kong D.
V Lyngdoh, MCS Additional Deputy Commissioner WJHD, ha ryngkat ka jingdonlang ka Director MCSWA Dr.
J.
N.
Shullai, ka kong Ripaia Passah, District Social Welfare Officer kaba la batai ruh shaphang ki skim ha kaba ïadei bad kine ki jaka ba peit ïa ki riew tymmen, ki nongtrei ka MCSWA, ki riew tymmen bad kiwei de.
La ïathuh ïa kane ka Centre yn ïarap lyngba ka jingkyrshan jong ka ophis District Social Welfare, West Jaiñtia Hills ha ryngkat ka jingtreilang bad ka Mih-Myntdu Community Social Welfare Association (MCSWA) naka bynta ka jingmyntoi jong ki riew tymmen.
Na ka liang ka kongsan kong D.
V Lyngdoh haba ai jingkren kala kyntu ïa kane ka Association ba kin trei shitom ban pynbha shuh shuh ïaka rukom treikam jong kane ka Centre ha kine ki sngi ban wan, lyngba kane ka center kan ïarap ban khring shuh shuh ïa ki riew tymmen ban wan shong shipor ha kane ka Center.
Kala ong kum ki Khasi Pnar ‘ngi dei ban burom bad ban pynneh pynsah ïa ka Riti ka Dustur jong ki longshwa manshwa ïa kaei kaba ki riew tynnen ki ïathuh khana haki por hyndai hynthai’.
Ha ka juh ka por ka kyrmen skhem lyngba ka jingdon kum kane ka Centre kan ïarap ïa ki riew tymmen ban pynjahthaid ïa ki jingmut jingpyrkhat, ban pyllait na jingsngew marwei, ka jingsngewsih bad ki jingpang ba bun jait.
Shillong, Nohprah, 15: U Nongïalam jong ka Liang Pyrshah u Bah Ronnie V.
Lyngdoh ha ka sngi Palei u la kyntu ïa ka Sorkar Jylla ba kan pynthikna ba kino kino ki riewshim kabu kim dei ban pynwit ïa ka jingpyntrei ïa ka surok Shillong-Dawki kaba kynthup ïa ka jingshna ïa ka surok four-lane na Umshyrpi shaduh 7 Mer, Upper Shillong.
Kane ka jingkren jong u Bah Ronnie ka long hadien ba ka Iingbishar Meghalaya High Court ka la bthah ba kam dei ban don kano kano ka jingpynthud na ki kynhun seng khnang ba ka jingshna ïa ka surok Shillong-Dawki kan long kaba ïaid beit.
Ha ka jingïakren bad ki lad pathai khubor, u Bah Ronnie, uba long ruh u MLA jong ka Seng Congress na Mylliem u la ong ba ka long kaba sngewsih ba ki katto katne ngut ki briew ki shim kabu ban pynthud ïa ka jingmyntoi jong ki paidbah.
“Nga la ïakren bad ka National Highways and Infrastructure Development Corporation Limited (NHIDCL) lada don kum kine ki jingjia kin pyntip mardor sha nga khnang ba ngin dup lah ban pynthikna ba kin ym don kino kino ki jingpynwit ha kaba pyntrei ïa ka kam," u la ong bad bynrap, “nga ngeit ba ki bor ba dei peit kin shimkhia naduh ki bor jong ka aiñ bad ba ka Sorkar ruh kan pynthikna ba ki paidbah kin ym mad ïa ka suhsat tang na ka daw ka jingshim kabu jong ki katto katne ki kynhun.
"U Bah Ronnei u la ong ba u Symbud Myntri Rangbah uba peit ïa ka tnat PWD (Roads) Bah Prestone Tynsong u la pyntip ba ka jingslem ban sdang ïa ka jingtrei ka dei namarba ka kompeni kaba la ïoh ban pyntrei, ka la iehnoh ïa ka kam bad la hap ban khot Tender biang ban pyntrei ïa kane ka projek.
“Ka jingkhot tender ka ladep bad ïa ka kam ruh ladep aiti bad mynta nga la ïohi ba ka kam ka la sdang biang," u la ong.
Da kaba kyntu ïa ka Sorkar ba kan pynthikna ba ka kam kan long kaba stet, u Bah Ronnie u la ong, “nga kyrpad ïa ka Sorkar ba kan buddien bad u kontraktor uba pyntrei bad ïa ka NHIDCL ba kin pynthikna ba ka kam ka dei ban ïaid noh shaid shaid shakhmat namarba ngi la mad jingeh shikatdei eh.
"U la ong ba kane ka projek kan weng shikatdei eh ïa ka jingsuhsat jong ki paidbah kiba ju pyndonkam manla ka sngi ïa ka surok na Umshyrpi sha 7Mer.
“Ïa mynta, phi ïohi hi ban ïaid na Shillong sha Upper Shillong sha kino kino ki shnong jong kane ka thaiñ, ka la pynsuhsat haduh katta katta namarba ngi sahkut ha surok da ki kynta.
Ym tang ha Upper Shillong ne Mylliem hynrei ka ktah lut ïa baroh ki shnong, ki thaiñ kiba ju pyndonkam ïa kane ka surok," u la ong.
Shillong, Nohprah 15 : Ki nongshong shnong ka Wahlkhiat ha ka sngi Thohdieng ki la ïoh pdiang da ka jaka pynlang um kaba la shna bha lyngba ka skim kyrpang ba la pynïoh da u Myntri Rangbah ka Jylla ba tip kum ka Chief Minister Special Development Fund kaba 10lak tam.
ïa kane ka jaka pynlang um ba tip kum ka Umsyiem, katei ka shnong ka la ïoh lyngba ka jingtrei borbah jong u Bah Kansing Lyngshiang, kyrtong ka NPP na Mawkynrew ha ka elekshon ba la dep, ryngkat ka jingtreilang bad ki bor shnong.
Kiba bun ki nongkren kynthup naduh i Kong E Khongjong, H Tyngsong, S Ryndong kumjuh u Rangbah Shnong Bah Rishot Kshiar ki la pynpaw ka jingsngewnguh ïa u Bah Kansing uba la lah ban pynïoh ïa katei ka skim kyrpang na u Myntri Rangbah ka Jylla.
Ki la ong ruh ba ha shwa ban ïoh ïa katei ka skim ki hap ban ïeng laiñ ban ïoh um namar don tang kawei ka kor kaba tan na ka shyngiar hynrei lyngba katei ka skim nalor ba ki ïoh ban shna ïa ka jaka pynlang um la shna kham bun ruh ki jaka pyllait um khnang ba ki paidbah kin ym donkam shuh ban ïeng laiñ ban ïoh um.
Na ka liang u Bah Kansing pat haba kren kum u Kongsan u la ïathuh ba wat hadien ba u la shah rem ha ka elekshon ba la dep hynrei ka mynsiem ïarap ïa la ka thaiñ kam pat duh bad dei na kata ka daw tang ha kine ki khyndiat por u la ïoh ban plie paidbah haduh lai tylli ki projek ba u pynïoh na ka skim kyrpang u Myntri Rangbah.
Ha kajuh ka por u ong ruh ba na ka bynta kiwei katei ka projek ka long kaba dang rit hynrei na ka bynta kiba donkam hok pat ka la dei ka jingkyrkhu kaba khraw.
Shillong, Nohprah, 15: Ki shipai BSF ka 193 Battalion, Meghalaya ha ka sngi Palei kiba la ïoh ïa ka jingtip kaba bniah na ki tnat syntiat ka la pynlong ïa ka jingkhynra ha khappud jong ka East Khasi Hills district bad ïoh kurup ïa ki ïtkhmat kiba shongdor palat 50 lak tyngka.
Ïa kine ki ïitkhmat la thmu ban shalan tuh sha ka ri Bangladesh.
Shwa kane, ki shipai BSF ki la lap ïa kawei ka kali kaba kit palat pud kaba pynieng harud ka lynti khim kaba mih sha khappud.
Ha ka jingtalasi, la lap napoh ka kali ba la kit ïa ki mar ba la suba ban khaii tuh, khamtam ki ïikhmat.
Ïa u nongñiah bad ïa u nongbud la kem da ki shipai BSF hadien ba kim shym la lah ban ai ïa ka jubab kaba biang bad halor ka jingbym lah ban pyni ïa ki dulir ban kit ïa ki ïitkhmat.
Ïa kine ki arngut bad ïa ki mar ba la ïoh kurup, la aiti noh sha ki Pulit ka Dangar Police Station na ka bynta ban leh katkum ki kyndon jong ka aiñ.
Shillong, Nohprah, 15: Ka Junior Christian Endeavour Society (JCES) Balang Presbyterian Mawkhar kan pynlong ïa ka Christmas Carol ha ka 19 tarik Nohprah 2023 naduh ka por 11 baje mynstep ka ban sdang na phyllaw ïingmane.
Ka lynti ban ïaid ka long yn sdang na ïingmane-Motphran-Umsohsun-Jingkieng Dreamland-Ri Khasi Press-Mawkhar-Motphran-ïingmane, ong u kyrwoh ba la phah da ka General Secretary ka JCES Mawkhar ka Kong Emika M.
Syngai.
Shillong, Nohprah, 15: Ka Sohlap Shella Ecotourism Cooperative Society Ltd (SSECSL) kum shi bynta ka jingrakhe ïa ka National Energy Conservation Day ka la pynlong ïa ki prokram ba kyrpang kum ka jingpynshlur bad ai mynsiem ïa ki paidbah ka thaiñ Shella ban ri bad sumar ïa ka mei mariang bad ïa ka jingitynnad kiba don sawdong jong ka khnang ba kan long ka jingkyrkhu na ka bynta ki pateng ki ban sa wanHa kane ka sngi ka Society ka la pynlong ïa ka prokram kum ka Strength Challenge, Trekking cum Camping bad E-Cycle Show Case kiba long kum ki nuksa ban pynshlur ïa ki paidbah ban pyndonkam.
Ka society ka ai khublei kyrpang ruh ïa ki riew rangbah jong ka shnong kiba la wan ban ai mynsiem, u Acting Wahadadar ka Shella Confederacy u Bah Komen Laitmon bad kumjuh juh ïa u Bah Benny Warjri uba la long u Resource Person ha kane ka sngi kynthup ruh ïa ka Shangkai Tours and Travel bad Sabdat Club kiba long ki Synjuk ban ïasnohkti lang ban pynlong ïa kane ka prokram.
Kane ka long katkum u kyrwoh ba la phah da u Secretary jong ka Sohlap Shella Ecotourism Cooperative Society Ltd u Bah Bansynshar Ora.
Shillong, Nohprah 15: Mynta ka sngi u CEO jong ka N.
E Starlight Entertainment u Bryan K Sangma u la pynbna ba ïa ka “Tamasa ban pyntbit pynwan dur ïa ki jaiñphong" kab long ar sngi lynter ha ka 18 bad 19 tarik Kyllalyngkot 2024 ha Hotel Vivanta.
Haba kren sha ki lad pathai khubor mynta ka sngi ha Shillong Press Club u Director ba dei peit ïa kane ka jingpyniriam, u Rittick Sharma Tamuli, la ong ba kane ka Tamasa kan long ka sien kaba nyngkong ha Meghalaya, kane ka long ban plie lad ïa ki riew don sap ha ka suh jaiñ.
Ha kane ka tamasa ki riew tbit suh jaiñ na baroh kane ka thaiñ shatei lam mihngi jong ka Ri India kin wan ban ïa shimbynta ban pyninam ïa ka rukom suh ïa ki riam ki beit jong kane ka thaiñ, ha kitei ki ar sngi kin don ruh ki nongthied ki ban wan peit na sha bar.
U bah Brandon Sunn u wei na ki nongseng ïakane ka N.
E Entertainment ula ong ba ka thong ka long ban pdiang 25 ngut ki nongsuh jaiñ kiba tbit ïa kaba kin sa jied na pdeng kiba la apply ban ïa shim bynta, kin don ki 80 ngut ki Model ban pyni ïa ki riam kiba la suh bad ki ban pynriam ïa ki kin long 40 ngut ki nongpynriam.
Haduh mynta ki aplikeshon kiba la ïoh ki long 10 ngut na Meghalaya, 3 na Assam katba na Sikkim, Nagaland Manipur ki dang poi tang mar kawei ka aplikeshon, ki kyrmen ba kin ïoh pdiang shibun ki jingtyrwa ki ban ïa shim bynta ha kane ka Tamasa.
Shillong, Nohprah, 15: U Chief Spokesperson jong ka BJP Meghalaya State Unit u Bah Mariahom Kharkrang u la ai khublei ïa u Myntri ka Sorkar Pdeng uba peit ïa ka Road Transport and Highways u Nitin Gadkari bad ïa u Myntri Rangbahduh ka ri u Narendra Modi ban mang pisa T.
1,241 klur na ka bynta ban shna pynheh ïa ka surok Phulbari-Tura ha surokbah National Highway 127B ha Meghalaya.
Ïa kane ka surok kaba don ha shilynter jong ka shnong Phulbari-Tura ha surokbah National Highway 127B yn sa shna noh kum ka surok ar lain bad kan pynsuk ruh ïa ka leit ka wan sha Tura, kaba dei ka District Headquarter jong ka West Garo Hills bad kiwei kiwei ki bynta jong ka jylla Meghalaya lyngba ka surok NH-217 (Tura-Dalu) bad Tura-Jengjal-Rongjeng-Nongstoin-Shillong.
U Bah Khrakrang u la ong, “ha ki 76 tylli ki snem ba la ïoh ïa ka jinglaitluid ha ka ri bad ha ka jingdap 50 snem ka jingïoh Jylla bapura, ki sorkar barim ki la kyntait ban ithuh ïa ka jylla Meghalaya ban ïoh ïa ki jingmyntoi ha ka liang ka surok bad ki lynti ki synkieng.
Kawei ka sorkar hadien kawei pat, ki la leh bym suidñiew ïa ka jingdonkam ki surok kiba kongsan tam na ka bynta ki paidbah nongshong shnong bad kumjuh ruh ki surok kiba pynïasoh na ka bynta ka khaii ka pateng.
“Ngi sngew sarong ba ngi don ïa ka Sorkar Pdeng kaba sngewthuh ïa ka jingdonkam jong ka jylla jong ngi bad kaba trei shitom ban weng ïa ki jingeh kiba ngi ïakynduh.
U Myntri Rangbahduh ka ri, u Modi u la long u paralok jong ka thaiñ Shatei Lammihngi naduh ka sngi kaba nyngkong bad ki projek kam pynroi kiba ha kane ka thain Shatei Lammihngi ki la long ki sakhi.
Ka jingbhah pisa ka pynkhlaiñ ïa ka jingsngewthuh ïa ngi don ïa ka Sorkar Pdeng kaba peit lem ïa ka bha ka miat jong ka Jylla Meghalaya.
Ka BJP Meghalaya Unit kan ïai bteng ban trei na ka bynta ban pynskhem ïa ka kti u Narendra Modi," u la bynrap.
Shillong, Nohprah 15 : U MLA ka UDP na Mawsynram u bah Olan Sing Suin mynta ka Sngi Thohdieng ula ïathuh ba la dep phah ka jingtyrwa 86 klur tyngka na ka bynta ban pynbha bad pynheh ïa ka surok ba 33 km na Weiloi shaduh Trongpleng khnang ba kan kylluid ban ïaid ar tylli ki kali bad halor kane ka sorkar ka dang shong bishar ban ai ïa ka jingmynjur.
“ Nga la dep ai sha ka sorkar ïa kane ka jingtyrwa ban pynbha bad pynheh ïa kane ka surok na Weiloi sha Trongpleng kaba jngai 33 km ha ka jinglut kaba 86 klur tyngka namar ka dei kawei na ki surok ba donkam tam" ong u bah Suin.
U la ïathuh halor kane u la leit ïakren ruh bad u Symbud Myntri Rangbah ba dei peit ïa ka tnad PWD u bah Prestone Tynsong.
U la ïathuh kaba sah ka surok naduh Trongpleng shaduh Lad Bagli, ki Engineer jongka tnad PWD ki dang pynkhreh ïaka Detail Project Report (DPR).
U la ïathuh ruh ba ka jingpynheh ïa ka surok naduh Mawphlang shaduh Weiloi ruh ka dang ïaid shakhmat mynta.
U la banjur ïa ki kontraktor ba kin pynsted ïa ka jingpyntrei namar ki don katto katne ki jaka ba ki dang shu sdang ban tih ïa ka khyndew ruh.
Na ka bynta kane ka surok la mang 48 klur tyngka kaba jngai 30 km bad la buh thong ban pyndep hapoh u Kyllalyngkot 2025.
Hooid wat la ka kam ka la ïaid shakhmat hynrei donkam ban pynsted ïa ka jingtrei khnang ba yn lah ban pyndep hapoh a por ba la buh bad halor kane u la ïathuh ba u la ïakren ruh bad u Chief Engineer ka PWD.
U bah Suin u la ïathuh ba ka jingpynbha bad pynheh ïa kane ka surok kan long ka jingkyrkhu ïa ki paidbah na katei ka thaiñ khamtam eh ki nongrep ki ban ïoh wan kit ïa ki mar rep jong ki sha ki ïew ki hat namar kane ka thaiñ ka dei kaba im bha ha ka rep ka riang.
Nalor kane kan khring bha ïa kiba bun ki nongwan jngohkai ban wan sha ki jaka jngohkai sha ka thaiñ Mawsynram.
Shillong, Nohprah, 15: Ka Khasi Students Union (KSU) ha ka sngi Thohdieng ka la kyntu ïa ka Myntri ka Koit ka Khiah jong ka Sorkar Jylla ka Dr.
Ampareen Lyngdoh ba kan tuklar pyrshah ïa ka jingphah thoh eksamin sha ki Centre kiba don shabar ka jylla Meghalaya ïa ki nongthepkam trai jylla ha ka post Group B & C hapoh ka North Eastern Indira Gandhi Regional Institute of Health & Medical Sciences (NEIGRIHMS).
“Ngi kyntu ïa phi ban tuklar lem ïa ka jingphah thoh eksamin na ka bynta Group B & C ha NEIGRIHMS ha kaba la ïoh jingtip ba ki nongthep kam trai jylla kiba napoh ka jylla ki la hap ban leit thoh ïa ki eksamin shabar jylla Meghalaya," ong u General Secretary ka KSU u samla Donald V Thabah ha ka dorkhas ba la phah sha ka Myntri ka Koit ka Khiah.
U la pyntip ba ka KSU ka la pyrshang ruh ban ïakynduh ïa ka Myntri ka Koit ka Khiah hynrei namarba ka don shabar ka nongbah Shillong, kumta la shu pynsngew ïa ka lyngba ka telephone.
U la ong ba ka Myntri ka la kular ïa ka KSU ba ma ka, ryngkat bad u Myntri Rangbah ka Jylla u Conrad K.
Sangma kin sa shimkhia ïa kane ka kam ha New Delhi.
“(Ka la kular) ba kan ïakynduh ïa ki Ophisar jong ka Union Health Ministry ban weng ïa kane ka jingeh bad ban kyrpad ba baroh ki nongthep kam trai jylla ki dei ban ïoh lad ban thoh eksamin ha ki Centre kiba don hapoh ka jylla," u la ong da kaba pyntip ïa ka jingïathuh jong ka Myntri.
U General Secretary ka KSU u la ïathuh ba un sa rah ïa kane ka ishu sha u Myntri Rangbah ba un tuklar mardor ïa kane ka kam.
Ha kajuh ka por, ka KSU ka ladep phah ïa ka jingthoh sha u Director jong ka NEIGRIHMS u Dr.
Nalin Mehta ban pyrkhat lem ïa kane ka jingeh kaba la mad da ki nongthep kam trai jylla.
Dang shen ha ka jingïakynduh ïa u Director, ka KSU ka la ïoh jingtip ba ki nongthep kam trai jylla ki la ïoh ïa ki Centre thoh eksamin ha Shillong, Guwahati, Jorhat bad Delhi.
Ïa ka jingthoh eksamin yn pynlong da ka HLL Agency.
“Hynrei, kaba pynsngewsih ïa ngi ka long ba ki nongthep kam kiba dei na kiwei pat ki Centre, la ailad ba kin jied hi ïa ki jaka thoh eksamin, kata, ha Shillong, Guwahati & New Delhi," la ong ka KSU.
“Bun na ki nongthep kam trai jylla ki jied hi ïa ka Shillong kum ka jaka thoh eksamin kaba nyngkong bad ka Guwahati kum ka jaka thoh eksamin kaba ar hynrei kaba pynsngewsih ïa ki, ka long ba la ai ïa ki ban jied ïa ka Jorhat ne Dibrugarh kum ka jaka thoh eksamin.
Ka KSU ka la pynkynmaw ruh ba bun na ki nongshong shnong ka jylla ki dei kiba wan na ki longing longsem kiba kham duna ka ïoh ka kot bad kane kan buh jingeh ruh ïa ki nongthep kam namarba kin hap ban pynlut ïa ka pisa ha ka bai leit bai wan bad ka thiah ka dem.
Ka KSU ka la pynkynmaw ruh ïa u Director halor ka jingkular ban pynlong ïa ka sorbe ha ki Computer Centre bapher bapher kiba don ha Shillong na ka bynta ban pynlong ïa ka CBT System Examination.
Shillong, Nohprah, 15: U Myntri ka Sorkar Jylla u Bah AL Hek ha ka sngi Palei u la ong ka rai ban ïakhun ïa ka elekshon Lok Sabha ka ban sa long ka shong ha ki nongïalam bahalor jong ka Party.
Kane ka jingkren jong u Bah Hek, la un ïakhun lane um ïakhun ïa ka elekshon Lok Sabha ka long hadien ba dang shen u la ai jingmut ïa ka Party ban pynieng da ki kynthei ha kane ka elekshon na Shillong bad Tura Parliamentary Seat.
“Ka jingkylli kaba mih ba ngan ym ïakhun kam don.
Ka dei tang ka jingai jingmut ba ka party kan ïoh ïa ki kyrtong kiba biang," ong u Bah AL Hek uba la long ruh u MLA la san sien kynthih na Pynthorumkhrah Constituency ha ka jingïakren bad ki lad pathai khubor.
“Kum kata ka rai (ban ïakhun ne ym ïakhun) ka shong ha ki nongïalam bahalor.
Lada ki nongïalam ki ong, A,B ne C (ban ïakhun) ngi hap ban trei shitom ban pynthikna ba ka BJP kan jop ïa ka elekshon," u la ong.
U Bah Hek u la ong ba u pynpaw ïa ka jingtyrwa jong u shimet ba kan long kaba biang palat ïa ka BJP lada ka pynieng kyrtong da ki kyntei na Shillong bad Tura.
“Ka jingmut jong nga, ka long da kaba pynshong nongrim ïa ka bhah kaba 33% ïa ki kynthei," u la bynrap.
Shuh shuh u Bah Hek u la ong ba ka jingtyrwa jong u kam don jingïadei eiei bad kiwei kiwei ki seng saiñpyrthei haba kylli, la ka jingai jingmut ban pynieng da ki kynthei ka long ban ïakhun pyrshah ïa ka rai jong ka National People’s Party (NPP), kaba la pynieng da ki kyrtong kynthei ba kynthup ïa ka Dr.
Ampareen Lyngdoh kaba long ka Myntri Sorkar bad ka Agatha K Sangma kaba long ka MP ba mynta na ka bynta ka Shillong bad ka Tura Parliamentary Seat.
Haba kylli, u Bah Hek u la ong ba u shu ïohi tang ha ki lad pathai khubor ba ka Kong Fenela Lyngdoh Nonglait, ka bym dei ka dkhot jong ka BJP, ka la pynsngew sha ka Party ban pan tiket na ka bynta ka Shillong seat.
“Nga la ïohi ha ka kotkhubor hynrei ngam pat ïakren eiei halor kane ka kam bad u State President," ula ong haba bynrap ba ki nongpan tiket kin hap ban pynrung dkhot shwa ïa lade bad ka BJP.
Ha kajuh ka por, u Bah Hek u la kyntu ïa ka BJP ba kan pynbna noh ïa ki kyrtong na ka bynta ka Shillong bad ka Tura namarba ka sah sa tang saw bnai ba ka elekshon Lok Sabha kan sa long shen.
“Nga kubur ïa kaei kaba phi ong.
Lada ka BJP ka pynieng kyrtong na Shillong bad Tura, ki dei ban pynbna noh kham kloi bad kim dei ban ap haduh ka khyllipmat bakhatduh bad ki dei ban pynbna noh marmar, kata, saw bnai shwa ka elekshon," u la ong.
“Nga la kyrpad ïa u State President ban khot jingïalang bad ban shim ïa ka rai, ngi hap ban phah ïa ka kaiphod jong ka jingïalang sha ka Party ba ngin sei kyrtong na Shillong bad Tura, ngi dei ban pynbna kyrtong shwa ka elekshon, ym ban ap haduh ka khyllipmat bakhatduh," u la bynrap.
Nongpoh, Nohprah, 15: Ka ophis jong u Deputy Commissioner, Ribhoi District lyngba ka tnad Food Civil Supplies & Consumer Affairs Department mynta ka sngi ka la ai ïaka jingpynshai sha ki paidbah ha kaba ïadei ba u khaw plastik ba bun ki paidbah ki sngewthuh bakla, hynrei ki dei ki khaw bala khleh vitamin bad mineral (Fortified Rice).
Haba kren haka jingpynshai paidbah kaba la long ha khmat jong ka Nongpoh Urban Shopping Complex ha Nongpoh, ka Dr DBS Mukhim Asst.
Commissioner ka Foot Safety Meghalaya kala pynshai sha ki paidbah ba kim dei ban ngeit kulmar bad shah ïalam bakla haki khubor ba shukor bad kiba pyntieng ïaki paidbah khlem da tip ïaka jingshisha.
Ka la ong ruh ba ngi dei barabor ban shañiah ïaki jingbam kiba la don ïa u Symbol Plus F (+F) haka rong kaba blue kaba pynshisha ba ki la dei ki marbam kiba long tikna ban bam, bad lada ki paidbahki lap ïaki marbam ki bym don ïa une u symbol Plus F, ki lah ban ujor lane ban wan ïa kynduh ïaki ophisar jong ka tnad ba dei peit ban pynbeit ïa kane ka kam.
Ka Kong Mukhim ka la ban jur ruh halor ka jingphriang ki khana u khaw plastic bala khleh lang bad ki khaw ba ki paidbah ki ju bam ha kaba kala pynshai ba kane ka long kaba lamler bad kaba thmu ban ïalam bakla ïaki paidbah, ka la pynshai ruh ba kam shym la don ka jingpynmih ïa u khaw plastic na kino kino ki company hynrei ïa u khaw u ba la fortified lane “Fortified Rice" u dei u khaw u ba don ki jingbam kiba tei ban pynkhlaiñ ïaka bor met da kaba khleh ïaki vitamin bad mineral ban pynioh ïaki jingdonkam kiba kongsan haka met u briew.
Shillong, Nohprah 15 : Ki nongtrei jong ka KHADC ki la pynpaw ïa ka jingkmen kaba khraw hadien ba ki la ïoh pdiang ka ka Dearness Allowances (DA) kaba naduh u Kyllalyngkot 2023 haduh u Jylliew 2023 kaba kot haduh Shi Klur tyngka.
“Ngi pynpaw ka jingsngewnguh kaba khraw ïa u CEM Bah Pyniaid Sing Syiem bad ïa ka Executive Commitee baroh kawei kaba la sngewthuh ïa ka jingdonkam jong ki nongtrei khamtam ha ka jingpynkhreh na ka bynta ka samoi Khristmas," ong ki nongtrei ka KHADC haba kren bad ki lad pathai khubor.
Khlem da kwah ban pynpaw kyrteng kitei ki nongtrei ka Council ba kynthup naduh ki ophisar haduh kiba bat ïa ki kyrdan kiba kham rit ki la pynpaw ba kane ka jingshimkhia jong u CEM ban pyllait ïa ka DA ka la pynkmen haduh katta katta ïa ki namar ka la kylla long kum ka jingai sngewbha Khristmas.
“Watla ka dei ka hok jongngi kaba ngi dei ban ïoh, hynrei ngi sngew pat ba ka jingai ha ka por kaba ngi donkam bha ka long kum ka jingkyrkhu kaba khraw ïa ngi watla ngi tip ba ka Council ruh kam don ha ka jingpahuh ka pla tyngka," ki la bynrap shuh shuh.
Kumban shu kdew hangne ki artylli kiwei pat ki district council ha ka jylla kynthup naduh ka JHADC haduh GHADC ki la mad ïa ka jingkyrduh pisa kaba khraw haduh ba ki shem jingeh ban siew tulop ïa ki nongtrei.
Shillong, Nohprah 15: U Symbud Myntri Rangbah ka Jylla Bah u Prestone Tynsong ula kyntu ïa ki paidbah ka jylla ba kin ïai shah shipor na ka jingmaramot ïa ka Jingkieng Damsite bad ka Sorkar kan pynthikna katba lah ban lah pyndep ïa kane ka jingtei hapoh ka 4 bnai.
“Ngi dang shah mynta ia ki kali kiba rit ba kin ïaid na katei ka jingkieng hynrei ïa kaba ngim shah, ka dei ïa ki kali heh bad ki kali kamai kiba heh ba kin ïaid bad kumta kin hap ban ïaid noh na ka surok Bypass" ong u Bah Prestone Tynsong.
U Bah Prestone ula ong, “La kumno kumno ruh ka Kompani kan shim por 3 bnai ban pyndep ïa katei ka kam bad mynta kila sdang ïa ka kam bad kin ïaleh ban pyndep kloi hashwa ban slap.
Ngi la bthah bad kin leh kloi ïa ka kam bad ka sorkar ka la buh ruh ïa ka kynhun kaba kyrpang na ka MeECL".
Ula ong, ka MeECL kan peit ba kane ka jingtrei ka dei ban ïaid shakhmat khlem sangeh bad ban pyndep ha ka por kaba la buh khnang ba kan ym pynthud ïa ka ïaid ka ïeng jong ki paidbah, khamtam eh ïa ka jingkit ia ki tiar ki tar bad ki marbam mardih kaba lah ban kham rem namar kin hap ban leit ïaid kylleng kylleng ban wan sha Shillong.
Ula kyntu ïa ki paidbah ba kin long kiba ïai shah shipor ïa kane ka jingeh ba ki ïakynduh mynta.
Shillong, Risaw, 27: Kawei ka taksi kamai bym lah satia ban iohi ia u registration number ka la phetkrad tang shu syllad ia kawei ka Maruti Van kaba don ia u registration Number AS01 AG 8909 ha lad Umsaw, Umiam, Ribhoi District kaba kit ia ki khynnah skul jong ka Mary Land kaba don ha Lad Sharai Mawlein, ban leit buh ia ki sha ka iing ba ki sah ha ka shnong Umsawlum ha ka por ba ki la wai skul.
Kane ka la jia ha ka sngi Thohdieng ha por kumba 3:30 baje nohphai sngi.
Ha kane ka jingjia, ki khynnah skul kiba shong hapoh kane ka kali maruti van kaba la kylla khongpong, ki la lait thaw na ka jingmynsaw hynrei lait noh tang u nongniah jong kane ka kali u Bah Bhakupar Kharbani uba la mynsaw na ki bynta jong ka kti.
Tang hadien katto katne por la wan poi ki Pulit jong ka Ribhoi District ban tohkit halor kane ka jingjia bad ban buddien ia ka kali kaba la syllad ia kane ka kali Maruti Van.
Shillong, Risaw 27 : U Myntri ka tnad pule puthi ka jylla u Rakkam A Sangma mynta ka Sngi Thohdieng u la ong ba ka sorkar kan pyrshang ban pyndep lut nadong shadong ïa ki jingpynkhreh na ka bynta ban thung ïa kumba 1500 ngut ki nonghikai Lower Primary (LP) bad Upper Primary (UP) la kumno kumno ruh shwa ka Khristmas.
U la ïathuh ba ka sorkar ka la dep buh tarik na ka bynta ban pynlong ïa ka interview na ka bynta ka Meghalaya Teachers’ Eligibility Test (MTET) ha ka 15 tarik u Naiwieng na ka bynta bant thung ïa ki 1,200 ngut ki nonghikai Lower Primary bad kumba 300-400 pat ha ki Upper Primary skul ha baroh kawei ka jylla.
“ Na ka bynta ki LP ka interview kan long beit 15 tarik Naiwieng 2023 bad ngin pyrshang ban pyndep nadong shadong shwa ka Khristmas bad shwa ka Khristmas hi yn pyndep ka jingthung kam ïa kito kiba pass ïa ka interview" ong u Rakkam.
Nongpoh, Risaw 27: Da ka jingangnud ban kyntiew ïaki kam thaiñ jaiñ bad ban pynïaid ïew ïaki sha ka pyrthei ka Weavers Service Center, Guwahati bala bei pisa da ka Ministry of Textile jong ka sorkar India mynta ka sngi kala sdang ban plie paidbah ïaka ïew pyni nam ïaki jaiñ ryndia bala thir bad thaiñ hi bala tip kum ka District Handloom Expo “Tana- Bana" ha madan NSCA Pahamsyiem.
Ha katei ka ïew pyni nam la wan ruh ban shim bynta da ki nongthaiñ jaiñ na kylleng ka jylla Meghalaya, Assam bad kumjuh ruh na ka jylla Sikkim ka ban sdang naduh mynta ka sngi ka 27 tarik bad pynkut pat haka 31 tarik Risaw ha kaba la sakhi ruh ba ha katei ka ïew pyni nam ïaki jait jaiñ ryndia bapher bapher kiba la shna bad pynwandur haka rukom kaba itynnad bad khring ïaki paidbah, nalor kiwei ki tiar thaiñ bad ki tiar shna kti.
Ïa katei ka ïew pyni nam la wan ban plie paidbah mynta ka sngi da u Bah Mayral Born Syiem MLA ka Nongpoh kum u kongsan haka jingdonlang ka Niva Kalita Dipika Ingdo, Zonal Officer Weaving Shillong, Babai Nath Technical Superintendent Wevers Service Center Guwahati, Kong D Lyngdoh Zonal Officer naka tnad Textile ka sorkar jylla, Bah Mathew Makdoh Working President NSCA, DK Srivastava Superintendent KVIC Shillong bad kiwei kiwei.
Haba kren ha kane ka sngi naka liang u Bah Mayral Born Syiem u la ai ka jingïaroh ïaka Weavers Service Center Guwahati kaba la shim ïaka sienjam ban pynlong kum katei ka jait prokram ban kyntiew ïaki nongthaiñ jaiñ haka jylla bad da ka jingsngew sarong lah ban ong ba ka Ri-Bhoi District ka dei kaba lamkhmat khamtam ka thaiñ nongtluh ba bun hi ki longiing ki dei kiba nang ban thaiñ ban wet kaba ioh nam ruh kum ka Eri Silk Village hapoh ka jylla.
U la ong namar ka jingbun ki nongkam trai ïaki jaiñ bala thaiñ bad pynmih da ki nongthaiñ napoh ka district, ka sorkar mynta lyngba ka tnad Textile kala ïakhun dohiap ban ioh noh ïaki GI Tag ban ithuh noh khamtam ban ioh ka jinglong trai ïaki jaiñ ryndia kiba mih naka jylla ba ym dei ban don ban shim kabu da kiwei kiba nabar jylla bad ban kamai jem lyngba ka jingtrei shitom jong kiwei da kaba bynrap ruh ba kum u MLA un sa ïakren bad ka sorkar ba dei ban pynioh noh kawei ka Weavers Service Center hapoh ka jylla naka bynta ka jingmyntoi jong ki nongthaiñ jaiñ.
Shuh shuh u la ong ruh ba ka long kaba donkam ban sngewthuh shai ba ka kam jngohkai pyrthei ka long kaba kongsan ban kyntiew ïaki mar bad ki jaiñ khamtam ki ryndia bala pynmih naka jylla ba ngi dei ban pdiang burom ïaki briew kiba na kylleng ka pyrthei bad kum u MLA mynta u dang ïaleh ban pynim biang ïaki jaka jngohkai pyrthei ba paw haka thaiñ Nongpoh ban dang kyntiew ruh ïaka lad iohkam iohjam ki khun samla ym ban ap tang haki kam sorkar, u la bynrap.
Nongstoiñ, Risaw 27: Ar ngut ki samla Khasi kiba lap tip kyrteng kum u Bijoy Rynñiaw 24 snem bad u Joynohstat Samakha kiba dei na ka shnong Langpih, ki la shah kem ha ki pulit Assam ha ka janmiet lahsngi u Blei ba ka dep.
Katkum ki jingtip ba la ïohlum mynta ka sngi la ong ba kitei ki samla ki la shah kem katba ki dang ïalam ïa ki masi sha lum.
La ong ruh ba hadien ba ki pulit Assam ki la kem, ki la rah sha Lower Lumpee Border Out Post bad la set ïa ki katto katne por ha katei ka jaka bad mynta ka sngi la rah noh ïa ki sha Guwahati.
Shillong, Risaw, 27: Ka Hynñiewtrep Youths Council (HYC), Ribhoi Sepngi Circle ha ka sngi Thohdieng ka la pynsngew ha u Myntri ka tnat Pule Puthi ka Sorkar Jylla u Rakkam A.
Sangma halor ka jingduhnong jong ki khynnah skul jong ka thaiñ Ribhoi Sepngi na ka daw ka jingbym pat lah ban shna pyndep ia ka Residential School kaba don ha ka shnong Jirang, Ribhoi District.
Ia kane ka skul, la shna naduh ka 8 tarik, Nohprah, 2014 bad la buh thong ban pyndep hapoh 24 bnai hynrei mynta la khyndai snem kynthih ym pat lah satia ban shna pyndep ia kane ka Residential School.
“Lada lah ban shna pyndep noh ia kane ka skul, kan long ka jingmyntoi ia ki khynnah skul jong ka thaiñ bad ka jingpynslem ban plie paidbah ia kane ka skul ka la long pynban ka jingduhnong kaba khraw ia ki khynnah kiba sah ha ki shnong kiba hap hapoh ka Ri Bhoi sepngi," ong u President ka HYC Ribhoi Sepngi u Bah RC Thangkhiew ha ka jingiakren bad ki lad pathai khubor.
Ka seng lyngba ka dorkhas, ka la ong, lada ladep shna pyndep hynrei lada shu ieh lyngkrang kumtu khlem da pyndonkam, kane ka iing skul kan long kylla long pynban ka ktem jong ki riewsniew.
“Ngi kyntu ia ka Sorkar ba kan shimkhia mardor ban pyntreikam noh ia kane ing skul khnang ba kan long ka jingmyntoi ia ki khynnah jong ka Ribhoi Sepngi," u la ong.
Ha kajuh ka por, ka seng ka la pynsngew ha u Myntri ka tnat Pule Puthi ban bthah ia ki bor badei peit ban buh noh ia kawei ka MTET Centre na ka bynta ki samla pule kiba shong basah ha Ri Bhoi sepngi,kata, ha Patharkhmah lane Jirang khnang ba kan pynsuk ia ki samla kiba thoh ia ka eksamin namarba ia mynta, kiba iakhun ia ka eksamin MTET ki hap ban leit thoh eksamin sha Nongpoh nalor ba ka long ka lynti kaba jngai.
Shillong, Risaw, 27: Ka jingduna jong ki nonghikai hapoh ki Government Lower Primary School kiba don ha ka jylli jong ka West Khasi Hills ka la buh jingeh ia ki nonghikai bad don ruh ki skul ha kaba uwei u nonghikai u hap ban ai jinghikai marwei tang ha kawei ka skul.
Halor kane ka jingeh kaba ki nonghikai skul ki iakynduh, ka Hynñiewtrep Youths Council (HYC) West Khasi Hills District ha ka sngi Thohdieng ka la pynsngew sha ki tyndong skhor jong u Myntri ka tnat Pule Puthi jong ka Sorkar Jylla u Rakkam A.
Sangma ba un weng ia kane ka jingeh.
U President ka seng Bah Lumlang Kharsyiemlieh ha ka jingiakren bad ki lad pathai khubor hadien ka jingiakynduh ia u Myntri, u la iathuh ba ki don kumba 90 tylli ki Government L.
P.
School ha West Khasi Hills District bad ka jingdon jong ki khynnah ka long kumba 50 haduh 100 ngut ha manla kawei ka skul.
Ha kawei ka skul, ka Sorkar ka thung nonghikai tang uwei ne arngut ban ai jinghikai sha ki khynnah bad kine ki nonghikai ki hap ban shim klas ia ki khynnah kiba pule naduh Nursery haduh Class-V.
U la ai nuksa ruh ia ka skul ha Athiabari, West Khasi Hills, watla ka dei ka Lower Primary School hynrei ka sorkar ka thung tang uwei u nonghikai na ka bynta ki khynnah Pre-primary bad une ujuh u nonghikai u hap ban shim klas ia ki khynnah na ka bynta ka skul baroh kawei.
“Ka jingbym thung ia ki nonghikai katkum ka jingdon jong ki khynnah (student-teacher ratio) ka la ktah shikatdei eh ia ka pule puthi ha ka District baroh kawei bad ka long ka jingleh shiliang ia ki khynnah skul kiba pule ha kine ki skul," u la ong.
“Ki don ruh kumba saw tylli ki Government Upper Primary Schools hapoh ka District hynrei ia ki nonghikai ba la thung ha kine ki skul kam shym la long katkum ka jingdonkam bad kane ka pynkha pynban ia ki jingeh bad ka jingkhia jong ka kam ha ki nonghikai kiba la don lypa bad ka skul kam lah ban ai ia ka jinghikai kaba paka sha ki khynnah.
Ngi kyntu ia ka Sorkar ba kan thung da ki nonghikai kiba la tbit khnang ba kan pynmyntoi ia ki khynnah," u la ong.
Halor ka jingjot jingpei jong ki skul Sorkar, une u nongialam ka Seng, u la pyntip ha u Myntri ka tnat Pule Puthi ia ka jingdonkam ban maramot kyrkieh ia ki skul Sorkar, namarba bun na kine ki skul kin ym long shuh ban pyndonkam ha ki bnai ki ban sa wan.
Ka seng ka la dawa ruh ban pynbiang ia ki tiar namarba bun na ki skul kiba don hapoh ka district kim shym la ioh ia ki tiar katkum ki jingdonkam.
“Ha kine ki skul, khamtam ha ki Lower Primary School, ki khynnah ki hap ban shong khapngiah na ka daw ka jingbyn don ki ben shong kiba biang.
Ha kaba iadei bad ka Higher Secondary Section jong ka Sib Sing Memorial Govt School kaba la plie naduh u snem 1995 ha Nongstoin, hynrei haduh mynta ka Sorkar kam pat thung nonghikai satia ha ka Higher Secondary Section na ka bynta ka Arts bad Science katkum ka jingdonkam.
“Kum ka nuksa, ym shym la thung nonghikai na ka bynta ka sobjek Mathematics bad na ka bynta kiwei kiwei ki sobjek kiba donkam ha ka Arts haduh mynta.
Ki don kumba 6 ngut ki nonghikai ba la shu thung Contractual Basis bad haduh mynta ka Sorkar kam shym la shimkhia ban thung ia ki nonghikai kiba pura.
Kane ka la ktah ia ki khynnah skul," la pyntip u Bah Kharsyiemlieh.
Ha ka dorkhas ba la aiti ha u Sangma, ka HYC ka la pynpaw, halor ka building jong ka skul ba la plie ha ka 17 tarik, Kyllalyngkot mynta u snem da u Myntri Rangbah ka Jylla u Conrad K.
Sangma hynrei kaba sngewsih ka long ba kane ka ing skul kam don ia ka bording elektrik ne kino kino ki tiar ban pyndonkam.
Haduh mynta ia kane ka iing skul la shu ieh iingjah kumjuh.
Ka Seng ka la pynsngew ruh halor ka jingbym don ka jaka treikam bapura jong ka District School Education Officer ia kaba la shu trei na ka ophis SDSEO bad ha kajuh ka por ka seng ka la pynpaw ruh ba la donkam ban shna thymmai noh ia ka ophis SDSEO kaba la kynjoh mynta sha ka rta kaba 48 snem.
Shillong, Risaw 27 : Kum ka dak ban kynmaw burom ïa ka lyngkhuh sngi ïap kaba 64 jong u Kpa ki District Council, na ka lïang ka Rev JJM Nichols Roy Memorial Committee ryngkat ka jingïatrei lang bad ka Khasi Hills Autonomous District Council ha ka sngi Thohdieng ka la pynlong ïa ka jingïakob ïa tyrko ha Khasi National Dorbar Hall ha kaba bun tylli ki college ki la wan ban shim bynta.
Shwa ban sdang ka jingïakob, na ka liang u MDC ka thain ba dei ruh u Deputy Chief Executive Member ka KHADC, Bah Pynshngaiñ N Syiem u la ong kiwei ki heh tyngam ha Motphran ne ha Iewduh hynrei u Rev JJM Nichols Roy pat u ïakhun na bynta ban ïada ïa ka jinglong tynrai ki nongshong shnong ka jylla da kaba pynïoh ïa ka Khyrnit kaba Hynriew.
“Khlem ka Khyrnit kaba Hynriew, ym don shuh ka ai jait Kmie, long trai ka khyndew ka shyiap lane ha ka synshar khadar ruh.
Kumta, mangi pat ha ka jaka ban ïaroh ïa kum kitei ki Rangbah kiba wanrah ïa ka stieh ban ïada ïangi hynrei ngi ai ka jingïaroh ïa ki heh tyngam," ong u Bah Pynshngaiñ.
Shuh shuh u ong ruh ba ka jingmih ki District Council ha baroh ki jylla ka thain shatei lam-mihngi kadei da ka jingïakhun jong u Rev JJM Nichols Roy hynrei bun kim tip satia ïa kata.
La ïoh ruh ïa ka jingkren na u Chairman ka Rev JJM Nichols Roy Memorial Committee, Bah Ransom Sutnga uba la pynkynmaw ba don ki nongïalam kibym sngewthuh ïa ka bor jong ka Khyrnit kaba Hynriew ha kaba ki la iehnoh wat ïa ka shuki ba ki don ha ki por ba la dep.
La ïoh ruh ïa ka jingkren na u Secretary Governing Body, JJM Nichols Roy College, Dr.
L Roy uba la kren bniah bha halor katei ka bynta.
Na ka liang u Bah S Kharsyiemlieh, Retd Judge jong ka District Council Court, KHADC haba kren kum u Moderator shwa ban sdang ka jingïakob u la pynkynmaw ba khlem ki District Council yn ym don Syiemship ne Hima bad wat ki jaka ruh yn ym lah ban long trai da ki riew shimet kumba long mynta.
Ha ka kylla kaba bud pat ka jingïakob ka long kaba shongshit bha ha kaba ki samla pule na ki college bapher bapher ki la sei la ki jong ki nia ki jutang ban pynksan ïa ka nongrim.
Ia katei ka rynsan ia kob la wan ban bishar da ki Professor na ka skulbah NEHU bad ruh na kiwei pat ki jaka pule kynthup ruh u President barim ka HYC.
Shillong, Risaw 27: U Sanjay Kumar Agarwal, Chairman ka Central Board of Indirect Taxes and Customs (CBIC), u la plié paidbah bad shimti ia ka projek Solar Street Light Project ha saw tylli ki shnong kiba kynthup ka Mawjrong, Dympep, Laitsohpliah bad Sohrarim kiba hap hapoh ka East Khasi Hills District jong ka jylla Meghalaya.
Kine ki shnong ki jngai kumba 28 haduh 40 km na nongbah Shillong, ha ka lynti ban leit sha Sohra, bad bun kiba sah ba shong ha kine ki shnong kidei ki Khasi.
Kine ki shnong ki dei kiba rit bad ki nongshnong shnong ki don kumba 600 ngut ha man kine ki shnong.
Ki dang don shibun ki jingduna bad ki nongshong shnong ki hap trei shitom ban kamai jakpoh.
Bun ki long ki nongrep bad ki pyniaid ruh ia ki dukan die ja die sha na ka bynta ki nongjngoh kai.
Kine ki shnong ki don ha ka lynti ban leit sha Sohra kaba khring bha ia ki nongjngoh kai.
Ka surok ka long kaba bha hynrei ym pat don ki street light ha kine ki jaka.
Naduh ka por ba dang pynkhreh nyngkong, ka projek solar Street Light ka la urlong hapoh 14 sngi ha ka jinglut kaba kot kumba T.
9 lak tyngka.
Ka ophis jong ka Commissionerate of Customs (Preventive), Shillong hapoh ka Guwahati Zone, kum shi bynta ka Swachhta Action Plan hapoh ka Special Campaign 3.
0, ka la pynbiang 49 tylli ki solar street light ha kine ki saw tylli ki shnong ha ki jaka ba donkam bha ia kine kumba la jied da ki bor pyniaid shnong.
Kine ki solar light kin iarap bha ia ki nongshong shnong bad kin iarap ruh ban pynthikna ka jingkhuid bad ka jingshngain ha kine ki jaka.
Kane ka sienjam jong kane ka tnat kan iarap bha ban plié lad ia kine ki shnong bad kan iarap ruh ia ki nongshong shnong.
Kin pynitynnad ia ki shnong bad kin iarap ruh ban kyntiew ia ki kam jngoh kai bad ka bha ka miat jong ki nongshong shnong.
Ka Chief Commissioner jong ka Guwahati Zone, ka Bandhana Deori; Pr.
ADG, DGHRD, u Rajeev Yadav; CCP (NER) u Mahfuzur Rahman; u R.
K.
Chandan, Commissioner, CGST, Guwahati bad Dimapur; ki ophisar ka CBIC bad DRI, ki ophisar bad ki nongtrei Customs, CGST & CX Guwahati Zone, ki ophisar na ka block, ki nongpyniaid shnong bad ki nongshong shnong ki la iadon lang ha kane ka sngi.
Shillong, Risaw 27 : U Myntri ka Tnad Pule Puthi Rakkam A Sangma, ula kyntu ïa ka Voice of the People Party (VPP) kaba don ha ka Liang Pyrshah, ba kan ai ïa ki jingkynthoh kiba tei lem bad ki jingai jingmut ha ka jaka ban shu pynrem ne kynnoh beit.
U Myntri ula kynthoh ïa kane halor ka jingdawa jong ka VPP ïa u Myntri Rangbah ka Jylla Conrad K Sangma, ban weng noh ïa u Myntri ka tnad Pule Puthi na ka kam ba u bat.
Ka VPP kala thoh sha u Myntri Rangbah ka Jylla dang shen bad pynpaw ïa ka jingsngewkhia halor ka jingbym ïahap jong u Rakkam A Sangma ban bat ïa ka Tnad Pule Puthi haba kynnoh ruh ba une u Myntri um da tip satia shaphang ka Tnad ba u bat.
U Rakkam haba ïakren bad ki nongthoh khubor, ula ong “Ki (VPP) dei ki briew kiba la nang la stad, kumta ngi (Sorkar) khmih lynti ïa ki ym tang ban shu kynthoh hynrei ngi khmih lynti ba kin ai jingmut ruh.
Baroh, la ki dei kiba don ha Liang Pyrshah ne ha ka Sorkar, ngi don ïa la ki jong ki jingkitkhlieh ha ka ban shakri bad noh synniang sha ki paidbah".
qHa kajuh ka por, u Myntri ula pan ruh ïa ki jingai jingmut na ka VPP haba pynpaw ba kaei kaba ki pyni kan dei kaba kor, la ka dei halor ka kamram jong u kum u Myntri ne ïa ka Tnad Pule Puthi baroh kawei.
Haba mynjur ba ka Meghalaya ka dei ka ‘Jaka pdeng ka pule puthi" jong ka thaiñ Shatei Lam Mihngi, u Myntri ula pdiang sngewbha ïa ki jingnoh synniang ki stad ki jhad ba kynthup ïa ki academician, scholars, ka ban ai jingmyntoi shikatdei eh ïa ka Jylla.
U Myntri ula ban jur ba ka Sorkar Jylla bad ka Liang Pyrshah ki don ïa la ka kamram ba dei ban leh ha ka ban pynwandur bad kyntiew ïa ka Jylla.
Shillong, Risaw 27 : U Myntri ka Pule Puthi u Rakkam A Sangma mynta ka sngi Thohdieng ula pyntip ba ka Sorkar jylla ka dang bishar bniah mynta la kan pynkylla biang ne em ïa ka subjek Mathematics kum ka Compulsory Subjek kumba long ha ki por mynshwa, ha baroh ki skul hapoh ka jylla bad halor kane shen kan sa shim ïa ka rai.
Haba iakren bad ki nongthoh khubor, u Rakkam Sangma ula ong ba ka jingïalang kaba la long bad ki Principal na palat 30-40 tylli ki secondary bad higher secondary school ki la ïatai sani bha halor katei ka mat.
Ula ong, kiba bun ki Principal ki la pynpaw ïa ka jingsngewkhia halor ki jingmih na ka jingai jinghikai bad ki la ai jingmut ba dei ban pynkylla noh ïa ki katto katne ki kot skul khang ba ki skul kin long lang kumjuh bad ka National Standard.
“Kiba bun ki pynpaw ba dei ban pynlong noh ïa ka Mathematics kum ka compulsory Subject, hynrei ïa mynta hi, ka sorkar kan sa shong pyrkhat ïa ki jingai jingmut jong ki Principal.
Nga ruh nalade shimet nga sngew bad bun ki Academicians bad ki Principal ki la ai jingmut ba ïa ka mathematic ym dei shuh ban pynlong kum ka Optional Paper…ïa mynta ka dei ka “Best of Five" na ki 6 tylli ki subject.
Kumta ka sorkar kan sa shim ïa ka rai hadien ba ka la dep ban khmih bniah bha" ong u Rakkam.
U Myntri ka pule puthi ula ong ba 90% na ki khynnah skul kim shim shuh ïa ka mathematics lada ki ïoh lad.
“Lada ngi ailad baroh kin kwah ban don ha ka jaka kaba suk bad kaba aram.
ïa nga shimet hi, lada ngi ailad ba ka Mathematics kan dei ka Optional Paper, bun ki khynnah kim shim shuh ïa kane ka subjek, kane kan long kaba la thikna hynrei mynta ha kane ka juk kaba mynta, haba leit pule ha ki kyrdan kiba heh khlem ka mathematics kan long kaei kaei kaba lah ban pdiang hynrei nga tharai ba ngin lah ban pynkhreh bha, ngi don ïa kajuh ka jabieng bad kiwei pat kiba don ha kane ka sla pyrthei bad nga tharai kala poi ka por ba ngin khmih bniah bad ban shim ïa ka rai" ong u Myntri ka tnad pule puthi.
Ula pyntip ba ka tnad ka la bthah ïa ka Directorate of Educational Research and Training (DERT) ban leh ïa ka jingwad bniah halor ka jingleh bha ki khynnah pule hashwa ban pynlong ïa ka Mathematics kum ka Optional Paper.
“(Ngi kwah ban tip) haduh katno ngut ki khynnah ki la leh bha ha ka mathematics (shwa ban pynlong ïa ka kum ka Optional Paper) bad katno ngut ki khynnah ki bym shim ïa ka mathematics.
Ngin sa ïoh ïa ki jingtip bad ki jingkheiñ baroh bad ngi la kyrpad ïa ka Meghalaya Board of School Education (MBOSE) bad ka DERT ba kan ai ia ki jingtip khnang ba ngin ïoh ïa ki jingtip kiba pura bad ban sngewthuh khambha halor kane ka mat" ula ong.
Shillong, Risaw 27: Ka Kynhun jong ka Balang Baptist ha Garo Hills, ka Garo Baptist Convention (GBC) ka lap pynpaw ka jingsngew diaw halor ka jingkhlem shah kynthup ka ktien Garo lane A-chik hapoh ka thup jong ki 38 tylli ki ktien ban ïoh jingithuh haka khyrnit ba phra ka riti synshar ka Ri India katkum ka jingpynbna ka that kam pohing ka sorkar pdeng.
Katkum ka kyrwoh naka GBC ka kdew ba ka ktien bad ka thoh ka tar haka ktien Garo kala kylla dur naduh ki por myn barim bad ki don haduh 1.
5 million ngut ki briew hapoh ka thain shathei lammihngi (North East) bad ha 5 tylli ki district ka Meghalaya.
Ka kyrwoh ka kdew ruh ba ki don haduh 33% ki nong shong shnong ka Meghalaya ki kren iaka ktien Garo ne A-chik bad ka ktien kala poi ruh shaka kyrdan Doctoral haba iadei bad ka Pule Puthi.
Ka kdew ruh ba kane ka jingdawa ban ioh jingithuh iaka ktien Garo hapoh ka khyrnit ba phra ka riti synshar ka Ri India kadei kaba la slem.
Haba iadei bad kane ka Garo Baptist Convention ka kyntu iaka sorkar India bad iaka sorkar Meghalaya ban shong bishar bniah ia kane ka jingdawa ka ba dei ka jingmyntoi bad jingkyrkhu iaki nong shong shnong bad ka jylla baroh kawei.
Kine ki 38 tylli ki ktien kiba don ha ka thup kiban dang ioh ia ka jingmynjur ki kynthup ia ka ktien Khasi, Angika, Banjara, Bazika, Bhojpuri, Bhoti, Bhotia, Bundelkhandi, Chhattisgarhi, Dhatki, English, Garhwali (Pahari), Gondi, Gujjar lane Gujjari, Ho, Kaachachhi, Kamtapuri, Karbi, Kodava (Coorg), Kok Barak, Kumaoni (Pahari) and Kurak.
Kiwei pat ki ktien ki dei ka Lepcha, Limbu, Mizo (Lushai), Magahi, Mundari, Nagpuri, Nicobarese, Pahari (Himachali), Pali, Rajasthani, Sambalpuri or Kosali, Shaurseni (Prakrit), Siraiki, Tenyidi bad Tulu.
Ïa mynta, ki don 22 tylli ki ktien kiba la rung ha ka Khyrnit ba phra ka Riti Synshar ka Ri bad kine ki dei ka Assamese, Bengali, Bodo, Dogri, Gujarati, Hindi, Kannada, Kashmiri, Konkani, Maithili, Malayalam, Manipuri, Marathi, Nepali, Oriya, Punjabi, Sanskrit, Santhali, Sindhi, Tamil, Telugu, bad Urdu.
Shillong, Risaw 27 : Kawei ka kynhun trei mon sngewbha na Netherlands ba tip kum ka IORA – ACORN ka la kner kti ban treilang bad ka Khasi Hills Autonomous District Council na ka bynta ban pynjyngam ia ki khlaw ki btap bad ban plie lad ruh ia ki nongshong shnong ban ïeng ha la ki jong ki kjat.
Ia katei ka rai ban treilang bad katei ka kynhun na Netherlands la shim ha ka jingialang kaba long ha ka sngi Thohdieng ha KHADC ha kaba la donlang naduh u CEM ka Council Bah Pyniaid Syiem, Deputy CEM, Bah PN Syiem kynthup ia ki EM Kong Grace Kharpuri, Bah Fantin J Lakadong bad Kong Macdalyne Sawkmie Mawlong nalor kiwei kiwei.
Katba na ka sorkar jylla la donlang naduh u Dr.
S, Ashutosh, IFS (Retd), Director & Co-Chairman, Centre of Excellence.
Gunanka D B, IFS, Executive Director, MBDA, Dr.
Lavinia M.
Dkhar, Technical Specialist, Centre of Excellence bad ka kynhun na IORA-ACORN.
Haba kren bad ki lad pathai khubor u CEM u la iathuh ba ka bynta kaba ki Iatai ha katei ka jingialang kadei halor ka Agro Forestry Carbon Finance Project lane ka projek ban pynjyrngam ia ki khlaw ki btap bad kumjuh haba iadei bad ka rep ka riang.
“Hadien ka jingiatai ngi la rai ba na ka Forest Department ban thaw ia ka komiti ha kaba ka Executive Member ka tnad Forest in long i Chairperson bad ki CFO bad DCFO kum ki dkhot nalor ki heh sorkar jylla bad Centre of Excellence ban ia mir jingmut kiei ki jingdonkam bad kin sa wanrah ka ka Kaiphod ha ka EC ban iaid shakhmat ia ka kam," u la ong.
U CEM u iathuh ruh ba watla na ka KHADC ki sngewtynnad ban iaid shakhmat ia ka kam hynrei ki kwah pat ban iatai sani shwa namar don ki bynta ba kongsan kiba hal ban ia kren.
Shwa kane, u la iathuh ba u la pyntip ruh ia katei ka kynhun na Netherlands ba ha Meghalaya kim donkam satia ban khnang pomdiemg namar ka jingkhein kor ia ki dieng ki siej ka la rung lypa ha ka jingmut jingpyrkhat ki nongshong shnong.
U ong ruh ba kane ka projek kan ai jingmyntoi ruh ia ki paidbah da ka jingwanrah ia ki buit treikam ba thymmai kiba tip kum ka carbon credit.
U ong ruh ba kin lah ban ai jingiarap ia ki nongrep ba kin lah ban snohkti lang ha katei ka projek.
U CEM u la pyntip ruh ba katei ka kynhun na IORA – ACORN ka la dep leh bun ki projek ha India ban pynshlur ia ki paidbah ban thung dieng, ki dieng soh bad kiwei kiwei kiba iadei ban wanrah ka lyer kaba khuid ba suba nalor ba kan ai jingmyntoi ia ki paidbah.
Khliehriat, Risaw 28: Ka tnat pulit jong ka Ladrymbai Outpost, East Jaiñtia Hills District, hynnin ka sngi ka la pylong ïa ka prokram ai jingpynshai sha ki khynnah skul halor ka jingshyrkhei u drok bad ïa kane ka prokram la pynlong ha Tep Kyndait ha Tuber, u Officer Incharge jong katei ka OP, u Sub Inspector C.
G.
R.
Rymbai u la ai ka jingbatai bad jingpynshai sha ki khynnah da kaba pyni ruh bad ki dur jong ki jait drok bapher bapher lyngba ka projector.
Utei u heh pulit u la ong ruh ba ki don bun hapoh East Jaiñtia Hills District kiba pyndonkam drok bad kiba la ngop ha ka jingdih drok, u la kyntu ïa ki khynnah skul ba ki dei ban don ka jingmut kaba skhem ba kim dei da lei lei ruh ban ngop ha u drok, namar u drok u ktah haduh katta katta ïa ka koit ka khiah bad ruh u buh jingeh ïa ka ïing ka sem kumjuh ruh ka im lang ka sah lang.
Ha kane ka prokram, la pyni dur ruh ym tang ki drok, hynrei ki jait ganja bapher bapher ruh bad kiwei kiwei ki jait jingdih kiba sniew kiba la pyrshang ban khaïi beaiñ, kiba la ioh kurup noh da ki pulit jong ka East Jaiñtia Hills District.
U Headmaster jong katei ka skul, u bah R.
Laloo, u la ai khublei ïa ka tnat pulit Ladrymbai kaba la wan ban pynlong ïa kane ka prokram ai jingpynshai kaba ai jingpynshai ïa ki khynnah halor ka jingshyrkhei u drok, kane ka prokram ka la ai jingmyntoi bad iarap ruh ïa ki khynnah ba kin ioh mynsiem, ioh bor bad ruh kin sngewthuh kumno ban lait na u drok bad ruh na ka jingdih sikret, u la kyntu ruh ïa ki khynnah skul ba ki dei ban pdiang ïa ki jinghikai ki jingsneng, jingkyntu ba ki la ioh, ba kin long ruh ma ki ki ban hikai ïa kiwei ruh ha ka im lang ka sah lang ban lait na ki jingsniew kum u drok, u sikret bad u duma.
Na ka liang jong u ruh kum u nongpynïaid skul u la kyntu jur ïa ki khynnah ba kim dei satia ban ktah ïa u drok bad kiwei kiwei ki jait jingbam jingdih kiba sniew, kiba ktah ïa ka koit ka khiah bad ïa ka im lang ka sah lang.
Ka jingroi jong ki lad pathai khubor ne kata ka rynsan ban pynpaw paidbah lyngba jong ka Internet kaba dei kawei na ka jingstad Teknoloji jong kane ka juk mynta ka la long shisha ka kabu ia kiba bun bah ban pynpaw pyrthei ïalade.
Ka mynnor kan dap da ki jinglyngngoh suda ban ïohi ïa ka mynta ba ki briew ki lah ban kamai bad kyrshan jakpoh ïalade tang lyngba jong ki lad die khubor ba la tip kum ka SOCIAL MEDIA.
Hynrei ka long kaei kaei kaba sngewkhia bad sngewsih ban ïohi bad ïoh sngew bad ha kine ki sngi ka la don ka jingpyndonkam bakla kaba jur bha ïa kane ka rynsan SOCIAL MEDIA, ka jinghiar ka akor ka burom jong ki Khasi bad ka jingkiew ka jinglong lyngkar bad ka jingkhlem akor ban kren laitlan laitler wat da ki ktien sih ktien sang suda ha ki Facebook, YouTube bad kiwei pat ki rynsan.
Ka long kaba lyngngoh ban ïohi ba ym don satia mano mano ban leh ei ei ïa kito ki briew kiba mlien ban leh ïa ki kam lyngkar lyngba jong kitei ki rynsan SOCIAL MEDIA, hynrei la ïohi ba kiba bun ki dkhot jong ka imlang sahlang ki ïakyrsum pynban ha kiba kum kitei ki kam kiba jaboh jakhlia.
Ka long ruh kaei kaei kaba ilyngngoh shisha ba ki don ki briew kiba nud wat ban kren jot kren tohmet wat ïa ki nongialam niam bad ki riew donburom ruh.
Hynrei ym shym la don mano mano ban shim khia ban khanglad ïa kiba kum kitei ki briew bad kane ka long thik kumba ha ka rynsan SOCIAL MEDIA ym don satia ka imlang sahlang bad kane ka pyni ïa ka lawei kaba dum wat ïa ka jaidbynriew rit paid kaba tang shi troh jong ka jaidbynriew Khasi.
Ha ka jingshisha hangne ha ka imlang sahlang ha ka jaidbynriew Khasi jong ngi ki la don shibun bah kita ki Sengbhalang kiba ïai pynpaw na ka por sha ka por ïa kata ka jingsngewkhia jong ki halor ka jinglong jingman jong ka jinghiar ka akor ka burom ha kine ki sngi.
Hynrei katba ïa kitei kiba im pat ban leh ïa ki kam kiba ktah shisha ïa ka burom ka akor jong ka jaidbynriew lyngba jong kitei ki rynsan SOCIAL MEDIA pat ngim pat shym la ïohi ne sakhi ban don ba la leh ei ei.
Ha ka jingshisha ka imlang sahlang ka donkam shisha ïa ki sengbhalang ban peit lem ïa kum kitei ki kam leh tam lyngba ki rynsan SOCIAL MEDIA.
Ka long kaba ym lah ban pyrkhat bad wat ki kynthei khynnah ruh ki nud ban tim sih timsang bad kren katba mon lyngba jong ka rynsan YouTube, Instagram bad kiwei pat.
Ym lah ban mutdur bad ki Khasi jong ngi kin nud wat ban pyni khlemraiñ ne khlem akor lyngba jong kitei ki rynsan SOCIAL MEDIA.
Nalor ba la leh ïa katei ka kam shabar na la ka jong ka jylla bad ka kren beiñ pat ïa la ka jong ka jaidbynriew bad pynpaw sngew sarong ba ki ïoh ban im sha bar jylla bad leh kampoh bad ki bar jylla khlem da kheiñ shuh ïa ka raiñ ka rem, hynrei katta katba nangshah kren katta ki nang sngew sarong pynban.
Kum ka jaidbynriew Khasi bad kum ki briew kiba ieit ïa la ka jong ka imlang sahlang, ka la dei ba por ba ngin peit khmat sha kine ki tnad SOCIAL MEDIA.
Khamtam kum ki Sengbhalang ka la dei ka por ba kin leh ei ei, ban khanglad ban maham ïa baroh kito kiba ju mlien ban thad rong ïa la ka jong ka jaidbynriew da ka jingleh kaba i khlemraiñ khlem akor lyngba ki rynsan SOCIAL MEDIA.
Namar ba ka jingleh ïa kitei ki jait kam kan ym kut tang ha ki SOCIAL MEDIA hynrei ka dei kaba jia ha ka jingim kaba shisha bad kaba la rekod pat lyngba ki dur video bad thad paidbah ym satia ïa kita ki nongleh, hynrei ka dei ka jingthadlad thadrong ïa kane ka jaidbynriew rit paid jong ka jaidbynriew Khasi.
Khliehriat, Risaw 28: Ka kynhun ïalehkai jong ka Lad Rymbai B SC kala long syndon ka lahduh haka lympung ïalehkai jong ka kyrdan 1st Division-2023 bala pynïaid da ka East Jaiñtia Hills District Football Association (EJHDFA) ha madan Deinchynrum, EJHD haka jingïakhun phainal mynta ka sngi saitjaiñ.
Kane ka nam jop jong ka Lad Rymbai B SC kala wan hadien ba kala lah ban pynliem da 1-0 kol ïa ka kynhun Chiehruphi SYWSC bad ïa katei ka shikol la thep da u rangïalehkai jong ka Ladrymbai B.
SC u Dasukwame Dkhar haka minit 4 kaba dei ka por sdang jong ka jingïakhun jong ka kylla step.
Ha kane ka sngi la wan ban pynhap pyrda ïa ka da u kongsan u Abhilash Baranwal IAS uba dei ruh u Deputy Commissioner East Jaiñtia Hills District ha ryngkat ka jingdonlang ki dkhots ka Association bad ki riew rangbah shnong jong ki shnong bapher bapher ka East Jaiñtia Hills District.
Ïa ki khusnam sha ki nongjop la sam da u kongsan ryngkat ki nongkitkam ka Association, ïa ka nam Emerging Player bala ïoh da u Suting Syrti jong ka Chiehruphi SYWSC, katba ïaka nam Best Team la ïoh da u R.
Synrang naka Shahkhaiñ SC.
Jowai, Risaw 28: Ka One Stop Centre ka dei ka Scheme lane ka lad jingïarap ba bei tyngka da ka Sorkar Pdeng lyngba ka Ministry of Women and Child Development (MWCD).
Ka One Stop Centre ka dei ka jaka ai jingïarap ïa ki longkmie ne ki kynthei ba don hapoh 18 snem ka rta ha kaba ïadei bad ka jingshah thombor ne shah lehbeiñ hala ka jong ka longing, jaka trei ne ha ka shnong ha thaw.
Ka jingshah lehbeiñ da kaba ktah kti (Physical abuse) ka jingshah leh beijot/shah thombor haka liang ka jingïashong kha shong man (Sexual abuse), ka jingshah lehbeiñ ne kren beiñ kaba ktah ïa ka jingmut jingpyrkhat ne ka bor pyrkhat.
(Emotional & Psychological abuse) bad ka jingshah lehbeiñ kaba ktah ïaka ïoh ka kot (Economic abuse).
Ka jingïarap kaba long kyrkieh (Emergency) bad ka bym long kyrkieh (Non-emergency), ka jingleit synran shapoh ki jaka ai jingsumar (hospital) haba pang ne mynsaw jur (Medical aid).
Ka jingai jingïarap haba ïadei bad ka aiñ ka kanum (legal aid), ka jingai jaka sah ba katto katne por (temporary shelter), ka jingïasyllok ne jingkynpham ha kaba ïadei bad ki jingeh jingpyndik haka jingmut jingpyrkhat/bor pyrkhat (Psycho-social Counselling).
Kino kino ki kynthei kiba shah thombor ne shah lehbeiñ ki lah ban wan dalade hi lane lyngba uno uno u briew/ka briew ban synran ïaki kiba kynthup:U/Ka briew ba don mynsien ban ïarap ïaki riew paidbah (Public Spirited citizen), Ki Nongtrei Sorkar (Government Servant) katkum bala batai haka kyndon 21 Indian Penal Code (IPC), 1860.
Kiba ha ïing ha sem, Ki Paralok, Ki Sengbhalang (NGOs), Volunteer lane lyngba ki Helpline number 181 ba iatreilang bad ki Police, Ambulance bad kumta ter ter.
Na ka bynta ka jingtip ba kham bniah lah ban phone ha u number: 6009957335, Email ID: oscwestjaintiahills@gmail.
com, Helpline uer-181.
Nongpoh, Risaw 28: Hadien ba ka Western Ri Bhoi Dorbar Social Welfare Organization kum kawei na ka kynhun ki riew rangbah ba trei na ka bynta ka bha ka miat ki paidbahg ha Western Ri Bhoi dang shen ka la ïoh da ki nongïalam ba thymmai, u MLA ka Jirang, u Bah Sosthenes Sohtun ym tang ba u la leit ban ïa kynduh ïa kine ki nongïalam ba thymmai ban ïa kren halor ki kam pynroi, hynrei kum u nongmihkhmat paidbah u la leit ruh ban ai ka jingkyrkhu kyrdoh ïa kine ki nongïalam ba thymmai ba kin shim ïa kata ka jingkitkhlieh ban ïa trei lang na ka bynta ban kyntiew ïa ka dong bad ka thaiñ jong ka Ri Bhoi Sepngi.
Na ka liang une u MLA ha ka sngi Thohdieng u la leit ban ïa kynduh ïa kine ki nongïalam ba thymmai ka Western Ri Bhoi Dorbar and Social Welfare Organization da kaba pynlong ïa ka jingïakynduh lang ha Western Ri Bhoi Dorbar Hall, ba la ïa don lang naduh u MDC, u Bah Victor Rani, u president bad secretary katei ka Western Ri Bhoi Dorbar, ba kynthup ïa u Bah Eniasroy Rani bad u Bah Lamgiskar Wahlang bad kynthup ruh naduh ki Sordar Shnong bad ki riew rangbah jong ka thaiñ Western Ri Bhoi.
Ha kane ka sngi, u MLA ka Jirang, u Bah Sosthenes Sohtun u la ïa kynduh ïa kitei ki nongïalam ym tang ban ai ka jingkyrkhu kyrduh bad ka mynsiem jong ka jingïatrei lang hapoh katei ka thaiñ, hynrei ki la ïa kren ruh halor shibun ki phang kiba dei na ka bynta ka roi ka par bad ka bha ka miat jong ki paidbah ka thaiñ Western Ri Bhoi.
U MLA ha kane ka sngi, u la aiti ruh da ki shuki sha ki nongïalam ka Western Ri Bhoi Dorbar and Social Welfare Organization kum kawei na ka jingdonkam hapoh ka Dorbar Hall.
Lyngba jong kane ka sngi, ka Western Ri Bhoi Dorbar and Social Welfare Organization ka la shim ruh ïa ka kabu ban aiti ïa ka dorkhas ha u MLA kiba de halor ki jingdonkam ki paidbah kaba ki la pynsngew ban kyrpad na u MLA ban shim khia na ka bynta ban ïa kren halor ka jingdonkam ban treikam pura ka Civil Sub Division ban myntoi ki paidbah.
Kiwei kiwei ki mat ba la pynsgnew ki kynthup ïa ka jingdonkam ban ïoh noh ïa ka 33kv Power sub station ha Patharkhmah ban pynbiang bording ïa ki paidbah, ka jingdonkam ban ïoh ïa ka jingker ha ka ophis ka Western Ri Bhoi Dorbar, ka jingdonkam ban plie paidbah noh ïa ka Model Degree College nalor kiwei kiwei ki mat ba la pynsngew sha u MLA ba un shim khia ban ïa krens ha ka sorkar jylla.
Haba kren ruh ha kane ka sngi kum u nongmihkhmat paidbah, u Bah Sosthenes Sohtun, nalor ka jingkyrkhu kyrdoh kiba u la ai sha kine ki nongïalam ba thymmai ka Western Ri Bhoi Dorbar and Social Welfare Organization, u la kular ruh ban shim khia halor kitei ki mat ba ki la pynsngew ïa u kum u nongmihkhmat ban ïa kren sha ka sorkar na ka bynta ka jingbit jingbiang bad ka jingkylla hapoh ka thaiñ Ri Bhoi Sepngi hi baroh kawei.
Shuh shuh, kum u MLA ne u nongmihkmat paidbah u la kyntu ruh ïa kine ki nongïalam ka Western Ri Bhoi Dorbar ba kin don lang kata ka jingkitkhlieh na ka bynta ka bha ka miat ki paidbah bad u la pynpaw ruh ba kan nym don kano kano ka jingeh lada kum ki nongïalam bad ki paidbah kin ai ïa kata ka jingïatrei lang na ka bynta ban kyntiew bad ban wan rah ïa kata ka jingkylla ha ka roi ka par ba kum ki paidbah ka thaiñ Ri Bhoi Sepngi ki donkam, u la bynrap.
Jowai, Risaw 28: Ka office jong i Electoral Registration Officer, 7-Amlarem (ST) Assembly Constituency, kala pynbna sha baroh ki nongjied ïa ki nongmihkhmat ka constituency ba la dep ban pynkhreh ïa ka Electoral Roll kat kum ka Registration ki nongjied (second amendment) Rules, 2022 bad ïa kane ka copy lah ban leit peit ha ka office jong i Electors Registration Officer, 7-Amlarem (ST) Assembly Constituency, Amlarem ha ki kynta por treikam.
Ka tarik ban lum jingkheiñ ïa ka rta ne snem pynrung kyrteng hapoh ka Electoral Roll kan long ha ka 1 tarik u Kyllalyngkot, 2024.
Ha kaba ïadei bad ka tarik ban jingpynmih ïa katei ka Electoral Roll, lada don kano kano ka jingujor halor ka jingkynthup ïa ki Kyrteng ha ka Electoral Roll ne ha kano kano ka rukom, dei ban leh ha ne shwa ka 9 tarik u Nohprah, 2023 da kaba pyndap ha ka Form 6, 6A, 7 lane 8 kat kum ka jingdawa.
Baroh ki jingkam ne jingujor dei ban rah sha ka office ne sha u Electoral Registration Officer, ka 7-Amlarem assembly Constituency lane ha ki jaka ba la buh kyrpang naduh ka 27 tarik u Risaw, 2023 lane da kaba shu phah da ka post sha ka office ba la kdew haneng bad ka dei ban poi shwa katei ka tarik ba la buh haneng.
Shillong, Risaw, 28: Ka Meghalaya Peoples United Front (MPUF) ha ka sngi Thohdieng ka la kynnoh ba ka jingpyrshang jong ka Sorkar Meghalaya Democratic Alliance (MDA) ba la ialam da ka National Peoples Party (NPP) ban pynpoi ia ka lynti Rel sha East Jaiñtia Hills District ka long tang ban pynkamai spah ia ki katto katne hynrei ym ia u paidbah ba bun balang.
“Ngi kren da kaba shai, ba ka seng kam don jingpyrshah eiei ia ka roi ka par hynrei lada ka Sorkar Jylla ka thmu ban pynpoi ia ka lynti Rel ha East Jaiñtia Hills District ka dei ban pynbiang shwa ia ki aiñ kiba pyrkhing ia ka jingwanrung kyrthep jong ki mynder bad ba ka dei ban pyni shwa sha ki paidbah ba ka jingthmu ka dei ban long kaba shai," ong u President ka MPUF u Bah Dawanpoimi Laloo ha ka jingiakren bad ki lad pathai khubor ha nongbah Shillong.
“Namarba ngi iohi, lehse ka jingtmu ban wanrah ia ka lynti Rel ka long tang na ka bynta ka jingmyntoi jongno re jongno.
Kane ka jingthmu ka long ban pyntuid ia ka spah ka phew ha kaba iadei bad ki marpohkhyndew na East Jaiñtia Hills sha ki jylla rithor," u la ong.
Haba iaiban ia ka jingdawa ban wanrah ia ka aiñ bapyrkhing, une u nongialam u ka MPUF u la ong, “ngin ym ailad bad ngin ym aili iano iano ban leh ia kano kano ka kam kaba ktah ia ka imlang ka sahlang bad shwa ban wanrah ia ka lynti Rel dei ban ai shwa ia ngi ia ka Inner Line Permit (ILP) ne ia kino kino ki ain ki ban iada khnang ba ngin ym shah tyllep ha ka jingwan jong ka Rel.
"“Ngi phah ruh ia u kyrwoh uba shai sha ka Sorkar, lada phim lah ban ai ka jingkular ia ngi, ka seng kan ym ailad ban phin iaid shakhmat ba ka Rel kan wan shapoh ka jylla bad khamtam eh hapoh East Jaiñtia Hills," u la bynrap.
Ha u Naitung, mynta u snem ka MPUF ka la phah ia ka dorkhas sha ka Sorkar Jylla lyngba u Deputy Commisioner jong ka East Jaiñtia Hills ban pynpaw ka jingpyrshah ia ka jingthmu ban pynpoi ia ka lynti Rel khlem da pyntreikam shwa da ki aiñ kiba pyrkhing.
Katkum ka jingong jong u Bah Laloo, ka seng ka iohi lada wan ka Rel, kan ktah wat ia ka ioh ka kot jong ki trai kali kiba ju im kamai jakpoh ban buh ia ki trok kit mar bad ia kiba treikam lajong.
“Ngi khot ia ki trai kali ba kin iasnohkti lang bad ngi ban pyrshah ia ka jingwan ka Rel sha East Jaiñtia Hills namarba ngim iohi ba kan don ka jingmyntoi na ka jingwan ka Rel hynrei tang ki jingktah suda," u la ong shuh shuh.
U la iathuh ba ka seng kan sa leit ban iakynduh ia u Myntri Rangbah ka Jylla u Conrad K.
Sangma ban pynpaw ia kane ka jingsngew.
Haba kylli, u Bah Laloo, u la ong, “ki MLA ha rilum Jaiñtia kim ju don jingiatylli bad kim ju pyrkhat ia u paidbah hynrei ki pyrkhat tang ia ka malade shimet.
Lada donkam ngin iakren (bad ki MLA jong ka rilum Jaiñtia) bad lada kim sngap ngin wer ia u paidbah ban ym ailad ia ki ban pynjot.
Ngi kwah ruh ban tip ia ka buit barieh jong ki namarba lada pynpoi ia ka Rel kan kjit lut ia ka spah East Jaiñtia Hills bad kan kut syndon.
Ngi tieng ia kane bad ngi kwah ia ka jingpynshai bad ba ka jingthmu ka dei ban long beit na ka bynta u paidbah hynrei ym na ka bynta ka jingmyntoi jong ki katto katne ngut.
"U President ka MPUF-East Jaiñtia Hills District Unit Bah Kyrshan Blah u la ong, “ka East Jaiñtia Hills ka dei kaba don markhap bad ka ri Bangladesh, ka jingrung kyrthep jong ki mynder ri ka jur bha haduh mynta.
Ka East Jaiñtia Hills ka dang bun ki jingduna naduh ki Hospital, ki skul bad ki kolej sorkar bad kiwei kiwei ki jingduna namarkata ka jingthmu ban pynpoi ia ka rel kam pynmyntoi eiei ruh em.
"“Ngi kyrpad ia u MLA jong ka Khliehriat Constituency Bah Kyrmen Shylla uba long ruh u Myntri jong ka Sorkar Jylla bad ia ka MLA jong ka Sutnga-Saipung Constituency Kong Santa Mary Shylla ba kin pynsngew sha ka Sorkar halor ka jingpyrshah jong ki paidbah ban pynpoi ia ka Rel namarba ka jingbuhai shnong jong ki bar jylla bad ka jingrung tuh jong ki mynder ri sha East Jaiñtia Hills ka jur bha namarba ym don ba peitngor bad ym don ba tehlakam," la ong u Bah Blah bad bynrap, “ki bar jylla ki treikam laitluid ha East Jaiñtia Hills namarba don kiba kyrshan ia ki nadien.
".
Guwahati: Ka Special Task Force (STF) jong ka tnat Pulit ka Jylla Assam ka la ïoh kurup bun bah ki dawai jyrhoh na Lumshnong, East Jaiñtia Hills District da ka jingïarap jong ki Pulit ka Jylla Meghalaya.
Ki Pulit ka Jylla Assam kiba la ïoh jingtip kaba bniah na ki tnat syntiat shaphang ka jingthmu ban shalan ïa u drok na Agartala, Tripura lyngba ka Jylla Assam, mar mar ka kynhun Pulit STF ka la pynlong ka jingpynap ktem ban ïoh khang kdong ïa kawei ka kali kaba kit ïa ki jingdih be-aiñ.
Ka STF ka la kthong ïa ka kali kaba don ïa u nombar RJ11-GB-0508, na Guwahati bad ïoh khang kdong ha ka shnong Lumshnong, Meghalaya.
Ha ka jingtalasi ïa kane ka kali, ka STF ka la ïoh kurup 375 tylli ki synduk ba la thep 37,500 bilor ka dawai Phensedyl, ba la buhrieh bha hapoh u jingbam syiar.
Ka STF ka la kem ïa u nongñiah bad kurup ruh ïa ki dawai phensedyl bad ïa ka kali kaba kit ïa kine ki dawai.
Naduh ba ka Sorkar Assam ka la pynbna thma pyrshah ïa u drok, ki Pulit ki la ïoh kurup bun bha ki jingdih pynbuaid naduh u heroin, brown sugar, ki dawai kuli Methamphetamine, dawai phensedyl bad kiwei kiwei na ki bynta bapher bapher jong ka Jylla Assam kaba pynpaw ba ka jingkhaïi ïa ki jingdih be-aiñ ka jur bha ha kane ka jylla.
Shillong, Risaw 28 : Ka Department of Telecommunications (DoT) ha ka jingïatreilang bad ka National Disaster Management Authority kan pynlong ïa ka jingpyrshang ïa ka Cell Broadcast Alert System ban kyntiew ïa ka lad ai jingtip ba kyrkieh ha ki por jingjïalynshop ki bor ka mariang bad pynthikna ka jingshngain bad ka bha ka miat jong ki nongshong shnong.
La pynlong ïa ka Cell Broadcast Alert System ha man ka jaka ai jingshakri ki lad Telecom.
Ïa kine ki test yn pynlong na ka por sha ka por ha ki thain bapher bapher ha kylleng ka ri ban peit ïa ka jinglah treikam jong ki lad ai jingtip ba kyrkiehba la pynbiang, jong ki Mobile Operator bapher bapher bad ka Cell Broadcast System.
Ka Cell Broadcasr Alert System kadei ka teknoloji kaba la bit la biang katkum ka juk mynta kaba plie lad ïa ngi ban phah ïa ki jingai jingtip ba donkam ha ka por kaba biang ban ïada na ki jingjia lynshop ki bor ka mariang sha baroh ki mobile hapoh ka jaka ba la ithuh, khlem da khein la ki nongïoh jingtip kidei kiba shong ba sah ha ka thain lane kiba shu wan kai.
Kane kan pynthikna ba ka jingai jingtip ba kyrkieh bad kaba donkam ka poi katba lah sha bun ki briew ha ka por kaba biang.
La pyndonkam da ki kynhun sorkar bad ki jingai jingshakri ba kyrkieh ban pyntipïa ki paidbah shaphang ki jingma bad ban ai jingtip ïa ki ha ki jinglong jingman kiba donkam.
La pyndonkam ïa ka Cell Broadcast ban ai jingtip kyrkieh, kum ki jingmaham ba ïadei bad ka suin bneng (nuksa kum, Tsunami,jingshlei um, khynniuhjumai, ki jingpynbna ban mih na ki jaka ba don jingma, bad kiwei kiwei ki jingtip ba kongsan).
Ha ka por jong ka jingleh ïa ka test, ki briew ki lah ban ïoh ïa ki jingtip ba kyrkieh ha ki mobile phone jong ki.
Ka DoT ka pynthikna ba kine ki jingai jingtip kidei shi bynta jong ka kam ba ïadei bad ka jingtest ba la saindur bad ban nym shim ïa ki kum ka jingai jingtip ba shisha.
Man ka test alert kan kdew shai ba kadei tang ka Test Message ban lait na ka jingkulmar jingmut.
Ha ka 30 tarik Risaw 2023, yn pynlong ïa ki test ha jylla Meghalaya.
Katkum ka jingbit jingbiang jong ka system, ka lah ban don ki jingkylla ha ka por ba la buh ban pynlong ka jingpyrshangha ka khyllipmat ba khatduh khlem kanokano ka jingai jingtip.
Nongpoh, Risaw 28: Ka jingangnud ki paidbah ka thaiñ Western Ri Bhoi ha Ri Bhoi District ban ïoh noh da kata ka ophis ba pura jong ka ophis u Block Development Officer ka Jirang C&RD Block ha Ri Bhoi kaba la ïai ap la bun phew snem mynta ka la urlong noh bad kane ka jingshiah ka paw ka dei hadien ba u MLA ka Jirang Constituency, u Bah Sosthenes Sohtun ha ka sngi Thohdieng jong ka taiew u la leit ban buh syndon ïa u mawnongrim na ka bynta ban tei ïa katei ka ophis ba pura jong ka Jirang C&RD Block.
Kane ka jingurlong ban ïoh noh ïa katei ka ophis ba pura ba pura ba la tip kum ka Block Integrated Development Complex ha Jirang Block, ka dei da ka jingshim khia u MLa, u Bah Sosthenes Sohtun, ba ka sorkar ka la mang tyngka lyngba ka skhim ba la tip kum ka Group IX ha ka jinglut kaba la kot sha ka Rs.
2.
77 crores.
Ban pynsah jingkynmaw ïa u mawmer ka jingïaid lynti ban ïoh ïa kane ka ophis ba pura jong katei ka Block ha Jirang, u MLA ka Jirang Constituency, u Bah Sosthenes Sohtun u la wan ban buh mawnongrim ïa ka jingtei katei ka ophis sorkar ha kaba ka kam ka la ïaid shaid shaid bad ha kane ka sngi la buh ïa u mawnongri, la don lang ruh naduh u Director ka Rural Development, u S.
C Sadhu, u MDC ka Jirang, u Bah Balajied Rani, u Block Development Officer ka Jirang Block, u Dr.
P.
R Hajong, u PD ka DRDA, u Raja Brahma, u SDO ka Civil Sub Division, u Bah M.
B Tongper, kiwei kiwei ki ophisar bad kynthup ki nongïalam shnong ka thaiñ Western Ri Bhoi.
Kane ka jingïoh ïa ban tei ïa katei ka ophis ba thymmai jong ka Jirang Block ka jingkmen kam dei satia tang ïa ki nongtrei sorkar bad ki ophisar, hynrei naduh ki nongïalam shnong, nongïalam Raid bad Hima ba hap hapoh ka thaiñ Western Ri Bhoi ki la pynpaw lang ïa ka jingkmen ban ai ka nam bad ka burom ïa u MLA, uba la shim khia ban pynïoh bad ban pynurlong ïa ka jingangnud ki paidbah ban ïoh noh da kata ka ophis treikam ba pura ban dang ai ka jingshakri kaba paka na ka bynta ka roi ka par bad ka bha ka miat ki paidbah hapoh katei ka thaiñ Western Ri Bhoi.
Haba ai jingkren ha kane ka sngi kum u kongsan, u MLA ka Jirang, u Bah Sosthenes Sohtun, u la ai khublei kyrpang ïa ka sorkar MDA ha ka jingïalam u Conrad K Sangma kum u myntri rangbah ka jylla bad dei namar ka jingphai khmat kane ka sorkar sha ki paidbah ka Western Ri Bhoi ba la ïoh ïa kane ka ophis ba pura jong ka Jirang Block.
U la ong ruh kine baroh ba bun ki kam pynroi bad kane ka ophis ka la urlong ka dei hi ruh da ka jingïatrei lang jong ki paidbah bad ki ophisar ha kaba ka thaiñ Jirang ka la dangkiew ha baroh ki liang jong ki kam pynroi bad kum u MLA u la buh ruh ïa ka jingkyrpad sha ki paidbah ba kin dang ai ïa kata ka jingïatrei lang na ka bynta ban dan wan rah ïa shibun ki kam pynroi ha kane ka thaiñ ba ki paidbah ki dang donkam ban dang kiew ha ka longbriew ka manbriew.
Shuh shuh, u la ban khia ruh ïa ka jingdonkam ban don ka jingïatylli hapdeng ki nongmihkhmat bad ki paidbah ba ka thong jong ki nongmihkhmat hi ka long ban wan rah ïa ka jingkylla na ka bynta ban kyntiew ïa ka dong bad ka thaiñ bad khlem ka jingkyrshan ki paidbah kano kano ka kam pynroi kan nym urlong satia, u la bynrap.
Shillong, Risaw 28 : Ka North Eastern Police Academy (NEPA) ka la ïoh ban khur ïaka khusnam jingithuh ba la tip kum ka ‘Utkirsht Accrdition da ka Cpacity Building Commission ïa kaba la pdiang da u Director ka NEPA, u Anurag Agarwal, IPS,Lah ban kdew hangne ba katei ka khusnam jingithuh ‘Utkrisht’ kadei ka dak ka jingithuh ïa ka NEPA ha ka jingtreikam bha jong ka bad kane ka nam kan nem naduh ka 27tarik Risaw 2023 tad haduh u Risaw 26 jong u snem 2025.
Ka jingjied ban ïoh ïa katei ka khusnam kadei hadien ba la bishar bniah da ka kynhun ba kyrpang kaba la leh da ka National Accreditation Board of Education and Training (NABET).
Katkum ka kyrwoh na ka NEPA la ong ba katei ka jaka kadie kaba la pawnam ha ka jingai jinghikai ïa ki pulit hapoh ka jingpeit jong ka Ministry of Home Affairs ka sorkar pdeng ha kaba ki nongshah hikai kidei ki pulit na kylleng ki bynta jongka thain shatei lam mihngi jong ka ri bad wat na kiwei pat ki bynta jong ka Ri.
Nalor ka jinghikai pyntbit sha ki Deputy Superintendents of Police (DySP) bad Sub-Inspectors (SI) ba dang thymmai, na ka liang ka NEPA ka ai ruh ka jinghikai pyntbit ha kiwei kiwei ki bynta ruh.
Shillong, Risaw, 28: Ka Sorkar India lyngba ka Food Corporation of India (FCI) ka la pyllait paidbah ïa u kew lyngba ka Open Market Sale Scheme OMSS(D) manla ka taïew na ka bynta ban pynneh ïa ka dor jong u kew ha ka ïew.
U kyrwoh ba la phah da u General Manager (R) FCI-RO NEF u la pyntip ba ka jingdie lilam ïa u kew manla ka taïew ka la kiew na ka 2 lak metric ton sha ka 3 Lak metric ton ha ka shitaïew.
U la pyntip ruh ba ka dor jong u kew (URS Wheat) ka long T.
2125 shi kwintal bad na ka bynta u kew (FAQ Wheat) ka dor ka long T.
2150 shi kwintal.
Shuh shuh la pynshlur ïa ki nongthied ba ka jingthied kaba tam la pynkiew na ka 100 metric ton sha ka 200 metric ton na ka bynta uwei u nongthied bad ka song kaba duna tam kan long 10 metric ton.
Ka FCI, RO NEF Region kaba peit na ka bynta ka jylla Meghalaya, Mizoram bad Tripura ka la sdang ban die ïa u kew sha ki nongthied ba la rejistar naduh ka 28 tarik, Jylliew, 2023.
Ïa ka Notice Inviting Tender (NIT) yn sa thep manla ka sngi thohdieng ha ka MJUNCTION Portal ban pynbud pat sa ka jingdie lilam ha manla ka sngi Balang.
Haduh 18600 Metric ton u kew la tyrwa bad 8600 metric ton la die ha ki Depot bapher bapher hapoh ka thaiñ Shatei Lammihngi.
Na ka bynta ka E-auction ka ban sa long ha ka 1 tarik, Naiwieng, 2023, yn tyrwa haduh 1200 Metric ton u kew, kata, 150 %.
Ban pynmyntoi ïa ki nongbam bad ïa ki paidbah, ka FCI ka khmihlynti ba kan don ka jingïashim bynta kaba bun na ki nongthied ba la ïoh jingithuh ha ka jingdie lilam ka ban sa long.
Shuh shuh, ïa u kew ba la thied da ki Processors/Atta chalki/Flour millers/Manufacturers (ym da ki nongkhaïi) na ka FCI hapoh ka OMSS (D) kin hap ban tylliat hi ïa u kew bad ban pyllait ban die ha ïew hapoh lai phew sngi naduh ka sngi ba la kit ïa u kew.
Shillong, Risaw, 28: U President jong ka Karnataka Pradesh Congress Committee (KPCC) u DK Shivakumar ha ka sngi Thohdieng u la pdiang sngewbha ïa u Bah Paul Lyndoh uba long u Myntri jong ka tnat Jngohkai Pyrthei bad Social Welfare ka Sorkar Meghalaya ha ka ophis treikam bad ïakren ruh katto katne ki mat kiba ïadei bad ki jingeh jong ka thaiñ bad ka ri.
Ka jingïakren hapdeng u DK Shivakumar bad u Bah Paul Lyngdoh ka long ruh halor ka jingïadei hapdeng ki nongïalam na kylleng ki thaiñ jong ka ri India.
Kum kane ka jingïakynduh kan pynkhlaiñ ïa ka jingïatreilang bad kan wanrah ïa ka jingïasngewthuh jingmut, bad ban sngewthuh ïa ka jingeh ba ka ri ka la mad.
Kine ki arngut ki la ïasyllok ruh ban noh synñiang sha u sup u thiar na ka bynta ka bha ka miat jong ka jylla kaba ki mihkhmat bad ïa ka jingdonkam ban kyntiew shaphrang ïa ka ri.
Kum kine ki jingïakynduh hapdeng ki nongïalam kan plie lynti na ka bynta ban ïasam jingtip, bad ban pyntyllun shakhmat ïa kino kino ki jingthmu.
Kan pynkhlaiñ ruh ïa ka jingïatylli bad ka jingïatreilang ka ban tehsong ïa ki thaiñ bapher bapher jong ka ri India.
Ka jingïakynduh hapdeng u DK Shivakumar bad u Bah Paul Lyngdoh kan wanrah ïa ka jingïajan hapdeng ki jylla bad kan pynpaw ruh ïa ka mynsiem ïalong kawei wat hapdeng ki jingïapher kiba bun bad ban ïatreilang ryngkat ryngkat na ka bynta ka jingbha.
Jowai, RIsaw 28: Ka Jaiñtia Hills Development Society (JHDS) ha rynkat ka jingïatreilang bad ka Ophis jong ka KHUBLEI Germany kala plie paidbah sa kawei pat ka ïing baduk ïa kaba la tei kyrpang da kitei ki organization na ka bynta ka ïing ka sem jong ka Kong Smiti Phawa ba shong basah ha Lumpyrdi Mihmyntdu.
Ïa kane ka ïing la plie ha ka 28th October 2023 da u Chairman ka Balang Katholik Mihmyntdu, u ma Lamshwa Chyrmang ha rynkat ka jingïadonlang u Director ka JHDS u Fr.
Manbha Pakem, u ma Denis Kurkalang, Coordinator JHDS, ma Ialammi Lyngdoh, General Secretary Balang Katholik Mihmyntdu, u ma Fedrick Synnah ryngkat bad kiwei de ki Rangbah.
La ïathuh ba ïa kane ka ïing la shna bad pynbit pynbiang da ka JHDS ryngkat bad ka jingkyrshan na kawei ka Longkmie kaba na ka Ri Germany ka Agathe Glucker.
Shuwa ban ot ïa u Ribbon, la don ka jingïalang ba lyngkot ïa kaba la pynïaid da u ma Fedrick Synnah, Ex-Chairman Balang Katholik Mihmyntdu bad la ïoh ka jingkren ba lyngkot na u ma Lamshwa Chyrmang, na Fr.
Manbha Pakem bad ka jingkren sngewnguh na ka trai-ïing ka kong Smiti Phawa.
Haba ai jingkren, u Director ka JHDS ula pynpaw ka jingsngewnguh ïa baroh kiba don kti bad kyrshan ban pynshna ïa kane ka ïing baduk kaba donkam jingïarap.
Ula kyntu ruh ïa ki nongïoh kynti ïa kane ka ïing ba kin sumar bha ïa kane ka ïing khamtam eh ban don ka jingïaieid ka jingïasngewthuh jingmut shiïing shisem khnang ban wanrah ïa ka longïing longsem kaba bha ba miat bad basuk basaiñ.
Hadien ka jingkyrkhu ïa ka ïing da u Fr.
Manbha Pakem, la ïoh shuh shuh ïa ka jingkren sngewnguh na ka liang ka Kur Phawa ïa kaba la ai da u ma Sahon Phawa, President ka kur Phawa Mihmyntdu Unit.
Uba la pynpaw ka jingsngewnguh ïa kiba donkti ban pynshna ïa katei ka ïing baduk.
Shillong, Risaw, 28: Ki Pulit ka Anti-Narcotic Task Force (ANTF) ka East Khasi Hills ha ka sngi Thohdieng ki la ïohkem saw ngut ki snar nongkhaïi drok na jingkieng Umshyrpi kaba hap hapoh ka Jhalupara Out Post, Shillong.
Ha ka jingtalasi ïa kine ki saw ngut, ki Pulit ki la ïoh kurup 41 tylli ki tyndong ba la thep ïa u drok Heroin uba khia 46.
42 gram, saw tylli ki mobile phone, kawei ka pla snieh rong ktieh, uwei u thyrnia injek, kawei ka plastik rong iong, saw tylli ki tyndong ba thylli bad kawei ka kali kaba don ïa u nombar ML05-D-9905Katkum u kyrwoh ba la phah da u Superintendent of Police (City) Bah Vivek Syiem ïa kine ki saw ngut la pynngat hapoh ki kyndon jong ka NDPS Act bad ka jingtohkit ka dang ïaid shakhmat.
Ha ka sngi Palei ki Pulit ki la ïohkem biang sa saw ngut ki nongdawa pisa jubor na ki nongkhaïi ha Shillong ba kynthup ïa kawei ka kynthei.
Ïa kine ki briew la ïohkem da ki Pulit ka Special Cell ka District na Palace Hotel, Barabazar.
Na ka met jong ki, ki Pulit ki la ïoh ban kurup ïa ki receipt jong ka seng ba la ai kyrteng, “Ki Khlur u Hynniewtrep".
Ki Pulit ki la ïoh pdiang ruh ïa ka ejahar kaba pynpaw ba kine ki briew ki la dawa pisa haduh T.
15,000 ha ka janmiet 26 tarik Risaw bad ki la leit ruh ban lum ïa kane ka pisa ha kane kajuh ka sngi.
Ki Pulit ki la register case ïa kine ki saw ha Lumdiengjri Police Station hapoh ka kyndon 384/506/34 Indian Penal Code (IPC).
Shillong, Risaw 28 : U nongïalam ka NPP na ri lum Garo uba long ruh u Myntri ka sorkar MDA u Rakkam A Sangma u la ong ba ka Shillong Parliamentary Constituency ka dei ban sei da u MP uba tbit ban ïasaid ha Parliament namar ka dei ka Constituency kaba paw bad kaba la bun kiba nang ba stad.
“ Ka Shillong Constituency ka dei ka Constituency kaba don burom kumta u MP u dei ban long uba tbit bad uba lah ban ïasaid ïatai ha Parliament kumta ha kane ka kynti ka dei ban phah da u MP uba lah da shisha ban pynpaw ïa ka jingtbit jongu ban ïasaid na ka bynta kiba bun ki mat kiba sahteng" ong u Rakkam.
U la pynkynmaw ruh ïa ki mat kiba kongsan kum ka jingpynkylla ïa ka Sixth Schedule, ka jingithuh ïa ki trai ri trai muluk kane ka jylla, ka jingkynthup ïa ka ktien Khasi bad Garo ha ka Khyrnit ba Phra jongka Riti Synshar ka ri India bad kiwei kiwei.
U la ong ba ka jylla Meghalaya ka dei ka jylla kaba rit bad ka shaniah beit nadong shadong ha ka sorkar pdeng kumta u la ong “ Ngi donkam da ka party kaba lah ban pynïasoh ïa ka jylla bad ka Delhi ne bad ka sorkar pdeng khnang ba ngin lah ban pynïaid shakhmat ïa ka jylla".
U la ïathuh ka NPP ruh kam pat pynbna ïa u kyrtong jongka na ka bynta kane ka Parliamentary Constituency.
U la ong ruh kan long kaba eh bha ïa ki seng kum ka Voice of the People Party(VPP) ban jop ïa ka election MP Lok Sabha.
“ Man la ki party ki don la ki jong ki mat bad ka VPP kaba dei ka party ba thymmai ruh ka don hi la ki jong ki mat.
Hynrei ki donkam ban poi sha ki kyndong kynshrot jongka ri lum Khasi bad Jaintia hooid kin hap ban trei tangba ka kam ka long kaba jwat bha ïa ki" ong biang u Rakkam.
Tang namar ba dei ka seng saiñ pyrthei kam long kaba suk ban jop ïa ka election MP khamtam lei lei ba heh tang ka ktien, ki hap ban ïarap ïa ki paidbah ha kiba bun ki bynta bad ki donkam ruh ban ai ka jingshakri kaba pynhun ïa ki paidbah.
Haba ki paidbah ki wan ïa kynduh ïa phi tang ban sneng bad ai jingmut ïa ki ka la biang, kata kam long da lei lei ruh hynrei donkam ban ïarap bad kdew lynti ruh ïa ki" ong biang u Rakkam.
U la ong biang dei na kane ka daw ki paidbah ki phai sha ka party kaba lah ban ai ka jingshakri ïa ki paidbah.
Lah ruh ban pynkynmaw ba ka VPP ka la pynbna ïa u Dr Ricky AJ Syngkon kum u kyrtong MP jongka nangne na Shillong Parliamentary Constituency.
Jowai, Risaw 29: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynnin ka sngi saitjaiñ jong ka taïew ba ladep ha madan Kiang Nangbah Stadium, Dongmihsngi Jowai, ka la jam sha kaba kut ha kaba ka Khliehiongriang ka la khur ïa ka namjop.
Haba bishar ïa ka jingïakhun kaba la long hapdeng ka Khliehiongriang pyrshah ïa ka Luti Tuber SW, ka long shisha kaba itynnat bad ka jingïathep kol ka la wan na baroh arliang ki kynhun, hynrei dei ka Khliehiongriang kaba la ïoh ban thep tam.
Ha kane ka jingïakhun ka Khliehiongriang ka la jop da 4-2 kol, u Same Dkhar u la ïoh ban thep haduh ar kol na bynta ka kynhun kiba la wan haka minit ba 50 & 90+1, nangta na u Arwan Dkhar haka minit ba 73 bad u Founder Passah haka minit ba 79.
Katba ïa ki ar kol na ka Luti Tuber SW la thep da u Ribait Lhuid haka minit ba 9 bad u Baiahluti Dhar haka minit ba 5.
Ka jingïakhun mynta ka Lah Sngi U Blei (30 tarik Risaw,2023) kan long hapdeng ka Moosalyngkat pyrshah ïa ka Wahiajer haka por 12 baje shiteng sngi.
Jowai, Risaw 29: Ka ophis jong u District Sports Officer (DSO), ka West Jaiñtia Hills District, Jowai ha ryngkat ka jingïatreilang bad ka West Jaiñtia District Sports Association, (WJDSA) shen kin sa pynlong ïaka “Open Volleyball Championship – 2023" naka bynta ki shynrang bad ki kynthei ha u bnai Naiwieng bad u bnai Nohprah jong une u snem.
Ha kaba ïadei bad kane ka jingïalehkai la khot bad wer ïa baroh ki Sports Club, ki School, Colleges bad kiwei de napoh ka West Jaiñtia Hills District ba kin wan ban ïashim bynta ha kane ka lympung Volleyball.
La pyntip ïa ka tarik ba khadduh jong ka Entry kan long hapoh ka 9 tarik u Naiwieng, 2023 bad kino kino kiba don jingmut ban ïashim bynta kin leit mih sha ka ophis u DSO ha ki por ba long trei, katba ïa ka jaka bad ka tarik ban pynïalehkai ïa kane ka “Open Volleyball Championship – 2023" yn pynbna hadien.
Sohryngkham, Risaw 29: Ka Dorbar Seng Kur Warjri ka la ïoh ban rakhe ïa ka lyngkhuh dap 25 snem ïa kaba la sdang naduh mynshem snem lyngba ka Dorbar Kur ha shnong Sohryngkham.
Ha kane ka jingrakhe dap 25 snem na ka liang jong ka Dorbar Seng Kur Warjri ka la ïoh ban pynlong ïa jingpyninam ïa ki syntiew, ka thohdur, ka thoh essay bad poetry, ka shad ka rwai bad ki rukom lehkai kilanmet kum ka Football bad Basketball.
Barohlang, ki don haduh 12 tylli ki kynhun napoh ki shnat jong ka Upper Shillong, Wahlang, Manai, Pyndemumiong, Thynroit, Mawphlang, Mawkneng, Siejiong, Pommura-Nongkynrih, Mawlai Datbaki, Urur Rangshken bad ka Mawprem ki ba la shim bynta shitrhem ha ki jingïalehkai ba la pynlong lai sngi naduh 21 tarik Risaw haduh 25tarik Risaw, 2023 ha madan Rangshken.
Ha ka phutbol, ka jingïakhun final ka la long hapdeng ka Urur Rangshken pyrshah ïa ka Manai, ha kaba ka kynhun jong ka Manai ka la rah ïa ka namlahduh.
Nalor ka khusnam ïa ka kynhun lahduh, la sam khusnam ruh sha ki rangïalehkai shimet kiba la ïohnam kynsai,, ha kaba u Freddy Fender Warjri jong ka Manai u la khur ïa ka khusnam ‘best goalkeeper’, u Balajied Warjri jong ka Manai bad u Shimbor Warjri jong ka Urur Rangshken ki la khur ïa ka khusnam ‘nongthep kol buntam’ lane ‘top scorer’ kiba la thep mar 4 kol.
Shuh shuh u Balajied Warjri u la jop ruh ïa ka khusnam Best player katba u Micky Berth Warjri u la khur ïa ka khusnam Promising Football player.
Haba phai pat sha ka rynsan ïalehkai Basketball kaba la pynlong na bynta baroh ar kynthei bad shynrang, ha kaba ki kynhun ba la wan ban shimbynta ki long na ka Mawlai, Laitumkhrah, Wahlang bad Mawprem.
Ha ka thup ïakhun jong ki kynthei, ka Mawlai ka la rah ïa ka namlahduh hadien ba pynliem ïa ka Wahlang unit, katba ha ka thup kyrdan ïakhun ki shynrang, ka Mawlai ka la rah da kaba pynliem ïa ka kynhun ka Mawprem unit.
Shillong, Risaw 29: Ka Meghalaya Police Football Veterans (MPFV) bad ka Friends United ki la ïoh ban jam sha ka final jong ka lympung lehkai phutbol kiba la rangbah kaba la tip da ka Samkhamti Veteran Cup hadien ba ki la khur namjop ha ka semi final kaba la long hynnin ka Sngi Saitjaiñ.
Baroh ar kynhun ki la jop lyngba ka tie breaker hadien ba ïakhaid haduh ba kut ka por ba la buh.
La sdang ïa ka jingïakhun ha ka por 12 baje mynsngi, bad ka semi final ba nyngkong ka la long hapdeng ka Sunrisers 11 pyrshah ïa ka Meghalaya Police Football Veterans (MPFV), haduh kaba kut jong ka por ym shym la don ba lah ban pynkhihjar, hynrei ka kynhun jong ka MPFV ka la jop da 5-3 ha ka tie breaker.
Katba ka jingïakhun semi final kaba ar ha ka por 2 baje nohphaisngi hapdeng ka Friends United pyrshah ïa ka Sumer veterans ki la ïakhaid haduh ba kut jong ka por ba la buh khlem don nongthep kol kaba la ïalam sha ka tie breaker.
Dei hangne ba ka Friends United ka la jop da 7-6 ïa ka Sumer veterans ban ïohrung sha ka final.
Kumban shu pynkynmaw, la sdang ïa kane ka Samkhamti Veterans Cup naduh 7 tarik Risaw bad ki kynhun baroh ba la wan shimbynta ki long 16 tylli, la pynlong kum shi bynta ban plie lad ïa kiba la rangbah ban ïoh pynkhihmet ryngkat bad ka phang pdeng kaba ong ‘Sports for Fitness, Football for Fitness’.
Ka jingïaknieh namlahduh hapdeng ka Meghalaya Police Football Veterans pyrshah ïa ka Friends United kan long ha kane ka sngi Saitjaiñ ban wan (04 tarik Naiwieng, 2023), bad ka jingïakhun kan sdang ha ka por 1 baje mynsngi.
Jowai, Risaw 29: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai ha madan Kiang Nangbah Stadium, Dongmihsngi Jowai.
Ha ka jingïakhun kaba long hynnin ka sngi saitjaiñ jong ka taïew ba ladep naka liang jong ka Mukhla Raij kala khur namjop hadien ba pynliem da 2-0 kol ïa ka Khimusniang.
Ka Mukhla Raij ka la ïoh ban pynkhihjar nyngkong lyngba u Meker Pyrtuh haka minit ba 25 jong ka kylla step nangta ka kol kaba ar la thep da u Chandame Suna shuwa ba ka jingïakhun kan jam sha kaba kut (90+1 minit).
Ka kynhun ïalehkai jong ka Khimusniang kala pyrshang ban pynphai ïa kitei ki ar kol hynrei kam lah satia haduh ba kut jong ka jingïakhun.
La pyntip ba ka jingïakhun mynta ka Lah Sngi U Blei (30 tarik Risaw, 2023) kan long hapdeng ka Shangpung Lumiawmushai pyrshah ïa ka 7 Wasa United ki ban ïakhun ha ka por 2 baje nohphai sngi.
Shillong, Risaw 29: Nalor ki lai kynhun ba kynthup ïa ka Kharang SC, Iatyllilang SC bad ka Mawkriah West SC, bud sa ka Lamlynti FC kum ka kynhun ba khadduh ban ïohrung sha ka semi final ha ka lympung ïakhun jong ka SSA 4th DIVISION Football League 2023, bad kane ka la wan hadien ba ka la jop ïa ka Madan S&CC salit da shi kol ha ka jingïakhun quarter final kaba la long hynnin ka Sngi Saitjaiñ.
Haba phai sha kane ka jingïalehkai quarter final ba khadduh jong kane ka lympung kaba la pynlong ha 1st Ground SSA Stadium, ka jingïakhun ka la long kaba ïakhaid bad kaba itynnat bad ym shym la don ba lah ban pynïakhlad ïa ka jingïakhaid ha ka kylla step.
Dei hadien ba la jam sha ka 61 minit jong ka kylla kaba ar ba ka Lamlynti FC ka la ïoh ban lamkhmat ïa ka jingïakhun na ka daw ka jingbakla hi u rangïalehkai ka Madan S&CC , u Imeral Jana u ba la kum thep hi ïa ka bol shapoh kol lajong (Own goal).
Kane ka shi kol ka la ïeng skhem haduh kaba kut jong ka por ba la buh kaba la pynlong ïa ka Lamlynti FC ban buh jaka ïalade ban ïakhun ha ka semi final jong kane ka lympung mynta ka samoi.
Jowai, Risaw 29: Ka Womens Welfare Organi-sation Sein Raij Jowai kumba ju long manla u snem hynnin ka sngi kala pynlong ïa ka prokram pynkup burom ïa ki samla pule jong ki khun ka ñiamtrai kiba la wan shakhmat haki jingpule naduh ka kyrdan P.
hd bad ïa kiba ïoh 80% shaneng haka kyrdan SSLC bad HSSLC.
Ïa ka jingïalang la pynïaid da ka samla Dathrang I Passah bad u Salanda-O Langdoh, ha kaba la ïadonlang naduh ka kong Bandarisha Lyndem, Chief Engineer PHE jong ka sorkar jylla kum ka kongsan, u Antonio Lakiang, Deputy Secretary to the Governor of Meghalaya, ma Hercules Toi President Seinraij Jowai, ka kong Wandalan Dkhar, Chairperson WWO-Seiñraij Jowai, Ridaka Lamar, Vice-Chairperson WWO-Seiñraij Jowai, ki riew rangbah, ki longkmie bad ki khun samla.
Na ka liang ki khun ka Niamtrai kiba la ïoh ïa kane ka khusnam mynta u snem kila don haduh 11 ngut ha ka SSLC, 3 ngut haka HSSLC bad 2 ngut haka kyrdan Doctorate.
Napdeng kine ar ngut kiba la ïoh ïa ka kyrdan Seiñraij Topper kita ka Mayanka Pde na ka dong Salini Mihmyntdu kaba pule ha Jowai Govt.
Public School da kaba pass ïaka ICSE Examination 2023 bad ïoh 94.
3% lem bad 5 tylli ki Distinction (English, Khasi, Social Science, Mathematics, Science & Home Science).
Sa uwei samla Wansame Pakyntein ba pule haka Sri.
Chaitanya Junior Kala Sale Pragathi Nagar, Hyderabad uba la ïoh 90.
21% lem bad ki distinction haki saw tylli ki subject kynthup (English, French, Zoology bad ka Botony).
Ka kongsan ha kane ka sngi kong Badarisha Lyndem haba ai jingkren ka la ai mysien ïa kitei samla pule ba kin dang ïai treishitom ha ryngkat ka jingbat ïa ka jinglong tynrai khnang ban long ka burom bakhraw ïa ka ïing ka sem, ka shnong ka thaw bad ba kin lah ban wan rah nam shuh shuh hakhmat jong ka pyrthei.
Ha kane ka sngi la pynphuh pynphieng shuh shuh da ki jingrwai, ki jingshad ba la shim bynta da ki khun samla ka Seiñraij, Umchangiar, kynthup ïa ki longkmie na ka Loompyrdi Iongpiah.
Ka long kaba sngew tynnad ban iohsngew ïa ka jingthmu babha bad ka jingkut jingmut jong ka Sorkar Jylla kaba la ialam da ka NPP na ka bynta ban wanrah ïa ki kam pynroi na ka bynta ka jingbit jingbiang jong ki paidbah nongshong shnong ka jylla.
Sngew tynnad ban iohsngew ba ka Sorkar Jylla ka la kyntiew kyrdan ruh ïa ki Police Outpost sha ka Police Station bad nangta na ki Administrative Unit sha ka Civil Sub-Division kumjuh ruh ïa ki Primary Health Centre sha ka Community Health Centre bad kumta ter ter.
Hynrei kaba sngewsih ka long ba la shu pynkiew kyrdan tang ka nam khlem ki nongtrei kiba biang, khlem ki shlem treikam kiba biangbad bunsien la shu kut tang ha ka jingkhap ribbon bad ka jingbuh maw nongrim bad ka jia ruh hateng hateng ba ym don wat ha ka mang tyngka la shu buh mawnongrim bad kyntiew kyrdan kaba long kum ka jing pynthame ïa ki paidbah shuwa ka election.
La sakhi ruh ba tang haka district Ri-Bhoi kila don ki Police Outpost, ki jaka sumar kiba la kyntiew kyrdan hynrei ka rukom treikam ka dang neh sah kumjuh ba ka sorkar kam shym la shimkhia eiei ban pynbun ïa ki nongtrei bad ban pynjanai ïaka rukom treikam hynrei la shu kyntiew tang ka kyrteng khlem ka kam.
Namarkata ka jingkyntu ïa ka Sorkar Jylla ka long ba ka dei ban pynbiang noh kloi ïa ki jingdonkam ha ki ophis treikam jong ka Sorkar, ki jaka sumar ba la kyntiew kyrdan, khnang ba ki paidbah jong ka dong ka thaiñ, ka District bad ka jylla kin ioh jingmyntoi na ki kam pynroi ba la wanrah da ka Sorkar Jylla ban pyniajan bad ki ban pynmyntoi shikatdei eh ia ki paidbah.
K a jingroi stet jong ka jingnang jingstad ne kata  ka Saïan & teknoloji ka la long kawei na ka phang kaba la pynshaiong ïa kiba bun ki riew rangbah, namar ba bun hi kim nang kumno ban pyndonkam ïa ka, hynrei katba ki khynnah kiba dang shu khie ki la don lypa ha ki ïa ka jinglah ban kin ktait ïa ki.
Ki ong ba kane ka dei ka juk kompiwtor bad ki khynnah kiba la kha ha kine ki 10 snem tam mynta kim don jingeh ban pyndonkam ïa ki wat la kim shym la ïoh kano kano ka jinghikai katba kiba kito kiba la kham heh ki suhsat ban pyndonkam lada ym dei ba ki la ïoh jinghikai lypa.
Ka jingroi jong ka jingstad ka la long kaba stet haduh katta katta katba ym don jaka satïa ban buh rieh ïa ka, namar ba kane ka pyrthei pynbna paidbah ne Media World kam lah ban set ïa kiwei kiei baroh hynrei kat kiba la pynmih thymmai la pyni paidbah beit lyngba ki Telibishon ne internet.
Hynrei ka long pat kaba donkam ban phikir bha ha kaba ïadei bad ka jingailad ïa ki khynnah ba kim dei ban long laitlan than eh ha kaba pyndonkam ïa kine ki tiar jingstad namar ba ka lah ban ïalam sha ka jingbakla.
Ki jingsngewtynnad barabor ki pynlong ïa ki briew ban long kiba kyrni, kumta kano kano ka kam kaba ki briew ki sngewtynnad ki ïai bteng ban leh bad ïai leh ïa ka.
Ka jingsngewtynnad barabor ka khring ïa ka jingmut jongpyrkhat jong baroh bad bun ki duh wat ïa ka bor sngewthuh ban don da u pud khnang ba kan ym ktah ïa ka jinglong shimet bad ka jingmlien briew.
Ka jingkyrni palat ïa kano kano ka jingleh kaba ktah ïa ka ïa ka jingim ka long ka jingmlien kaba sniew.
Kum ka nuksa yn ym don kiba nud ban len ba ka kyïad kam dei ka jingdih kaba bang, kumjuh ruh dei ka jingbang bad ka jingsngew tynnad jong ki briew ban dih ïa ka kaba la pynkylla long ïa ki ban kyrni ban dih ïa ka bad ha kaba kut ki hap ha ka jingduhnong kaba khraw namar jong ka jingmlien kaba sniew.
Kumjuh ruh ki tiar kane ka juk stad ne teknoloji ba mynta ki khring haduh katta katta ïa ki khynnah kiba dang khie dang san khamtam ki khynnah rit kiba dang leit skul.
Hooid ym baroh ki khynnah ki long kumta namar ba kum ki briew ngi don la ki jong ki jong ki jinglong bad ki jingsngew tynnad, hynrei ym lah ban len ba kiba bun hi ki ïapbieit bha ïa ki tiar teknoloji ba mynta naduh ki TV, ki Mobile, ki Computer, ki Games ba lai phew jait.
Ha kine ki sngi ym tang ki khynnah kiba kham bit khambiang kiba lah ban ktah bad pyndonkam ïa kine ki tiar khamtam lei ïa ki Mobile bad Kompiwtor hynrei wat kito ki khynnah ba im ha ki ruok ruh ki lapmiet bha ban ïaboi ha ki dukan ïalehkai kompiwter (Cyber Cafe) bad pynlut ïa ka por bad ka pisa ban ïalehkai namar ba ka don ka jingsngew tynnad, hynrei kane ka dei tang ka kam pynbyrngia namar ba kim lah ban ïoh jinghikai ei ei ban pynmyntoi ïa ki lait noh na kaba shu pynlutkai ïa ka por bad pisa.
Ki khun ki kti jong ki briew kiba riewspah lei ki biang lut ïa baroh ki jingdonkam bad ki khynah rit ha kine ki sngi ba mynta ki nang lut ban pyndonkam naduh ïa ki Mobile phone, Tablet, Kompiwtor bad kiwei pat.
Ki don lei ki kmie ki kpa kiba ym ju kwah ban pynsngewsih ïa ki khun jong ki bad ki pynbiang lut wat ïa ki internet ba ki khun jong ki kin leh ïa ka internet ruh.
Ha kine ki sngi ki khynnah kiba dang ha ka Klas IV-V ruh ki la nang bha ban pyndonkam ïa ka internet.
Nalor jong ka jingdon jong ki social media kum ka Facebook, Twitter bad kiwei pat ki khynnah ki lah ruh ban pyndonkam ïa kiwei pat ki site kiba lah ban ïalam bakla bad pynthut ïa ka bor pyrkhat bad ka jabieng ba dang lung jong ki.
Kawei na ki jingmih kaba ym sngewtynnad ka long ba ki khynnah ki ïoh jaka ban don paralok bad ruh wat bad ki briew ki bymithuh kiba lah ban shim kabu ïa ka jinglong lui lui jong ki.
Kaei kaba la mih na ka jingkyrni palat jong ki khynnah ha ki Facebook bad kiwei pat ki site nalor ka jingkyrni ban ïalehkai Games ka long kaba ym lah ban pdiang, don bun ki khynnah kiba duh noh ïa ka bor ban du-riap ha ka jingpule jong ki.
Kumta ki kmie ki kpa kiba don shisha ka jingsgewkhia ïa la ki khun kim dei satia ban ailad ïa ki khun jong ki ba kin kyrni palat ha kitei ki jingpynbyrngia jong kane ka juk teknoloji.
Ka Internet ka dei kawei ka bih bah kaba pynjot ïa ka bor pyrkhat ba dang lui lui jong ki khynnah.
Ha ka Internet wat kiba bun ki samla bad ki rangbah briew ruh ki liem bad ka ktah haduh katta katta ïa ka jingim briew.
Ka dei kaba shisha ba ka pynsuk haduh katta katta ïa ki briew ban iit ïa kino kino ki jingdonkam hok jong ki.
Hynrei kumba ong ka Phawer u Aesop, “Ka don ka ma ha ba la than eh ka suk" Kumta ki kmie ki kpa ki donkam ban long kiba phikir bad husiar bha ban peit ba ki khun kin ym ngop ha ka jingkyrni.
Jowai, Risaw, 29: U MLA barim ka Umroi, u ma Ngaitlang Dhar ha kane ka 27 tarik u Risaw sngi thohdieng ula plie paidbah ïa ka ‘Ultrasonography Clinic’ kaba nyngkong ha Rasongsli Nursing Home, Amshipai, Amlarem West Jaiñtia Hills District.
Ha kane ka sngi ïa ka jingïalang la pynïaid da u Dr.
A.
Khonglah uba dei ruh u Medical Officer ka Padu State Dispensary bad uba la pynsngew halor ka jingïaid lynti kaba la shim por kumba shisnem ban wanrah ïa katei ka Ultrasound Clinic.
La ïoh ruh ki kyntien pdiang na ka Kyntiewbor Pohshna ka khun jong u ma Rom Dhar u trai jong kane ka jaka sumar kaba la plie naduh ka 9 tarik Jymmang, 2017.
Kiwei de kiba ai jingkren ki long u Dr.
Faruque Akhtar (Sonologist), u G.
L.
C Mylliem BDO ka Amlarem C&RD Block, Dr.
M.
Talang uba juh long Joint Director, u Waheh Chnong War Jaiñtia u K.
Pohlong nalor kiwei de.
Katba na ka liang u kongsan ma Ngaitlang Dhar haba kren ula pynpaw ka jingsngewkmen ban ïadon bynta lang ha kane ka sngi, kaba dei ruh ka sngi sah jingkynmaw ïa ka thaiñ War Jaiñtia hi baroh kawei.
Ha ka juh ka por ula ai ka jingïaroh ïa u ma Rom Dhar uba la seng ïa kane ka jaka sumar na ka bynta ki paidbah kiba donkam jingïarap, u kyrmen skhem ba kane ka jaka sumar kan dang ïar shuh shuh ha ka jingai jingshakri ïa ki paidbah ha kine ki sngi ban wan.
Ïa ki kyntein ai khublei ha kane ka sngi la ïoh na ka Rijoice Lamat ka Staff Nurse jong katei ka jaka sumar.
Khliehriat, Risaw, 29: U President rangbah jong ka Jaiñtia National Concil (JNC), u bah Sambormi Lyngdoh u la pynpaw ka jingsngew lyngngoh bad sngew pyrshah ruh ïa ka jingkren laplah u MLA jong ka Khliehriat uba dei ruh u myntri jong ka sorkar jylla, u bah Kyrmen Shylla ha kaba ïadei bad ka mat jong ka jingthmu ka sorkar ban wanrah lynti rel ha East Jaiñtia Hills District ha kaba utei u myntri sorkar u la ong ba kam pat dei eh ka por ban bishar ïa kata ( Too eraly to judge).
Na ka liang ka seng ka la pynpaw ruh da kaba ong ba “Dang ha kine ki khyndiat bnai ba la leit, ka seng ka la dep ban iakynduh markhmat bad u bah Kyrmen Shylla bad u la pynpaw ba ïa mynta hi um pat lah ban ong eiei namar um pat tip bha shaphang kata ka railway"Na ka liang utei u nongialam jong ka JNC, u la ong ba haba pyrshang ban wad bniah halor kane ka Railway Project, u la sngewthuh ba ka don ka jingma kaba ap ba na kata kaba dang kloi eh ban bishar namar ba ïoh kan poi pynban sha u pud ba ïoh kan slem eh pynban.
Haba kren sha ki pathai khubor u bah Sambormi Lyngdoh u la ong “Ka seng ka sngew lyngngoh ruh ba kat u myntri sorkar um pat shym la tip satia ïa ka jingthmu jong ka sorkar halor kata ka railway project ba ka dei ka rel kit mar ne ka rel kit briew, ka seng ka pynpaw ruh ba lada ka sorkar ka buh ïa ka roi ka par hakhmat te balei kam phai pat sha kiwei ki jait kam pynroi kum kaba wanrah ïa ka College sorkar (Government College), ki Residential School bad ka jingpynbit pynbiang bha ïa ka surok ruh ka dei kawei kaba wanrah jingmyntoi bha ïa ki paidbah ka thaiñ"“Ha ka jingkren jong utei u myntri sorkar ha kato ka sngi u la ong ruh ba lada ka wan ka lynti rel kan wanrah jingmyntoi ïa ki paidbah bad ka surok ruh kan nym sniew palat, namar yn ïaid lyngba da ka rel, na ka liang ka seng ngi sngew ban pynpaw ba lada ka sorkar ka shimkhia, ka surok ruh kan nym sniew than kumba ka long mynta"Ka Jaiñtia National Council ka pynpaw ruh ka jingsngew lyngngoh ba ha kaba ïadei bad kane ka jingthmu ban wanrah lynti rel, wat ki nongmihkhmat kiba na ri lum Jaiñtia ruh i kumba ki sngew tynnad bad sngew ïahap jingmut lang bad ka sorkar bad ki kloi bha ruh ban kren eiei halor kane hynrei haba phai pat sha ki lad pynroi (development) na ka bynta ka ri lum Jaiñtia, ym don uwei ruh na ki nongmihkhmat u ban kren eiei.
La ong ba halor kane ka bynta na ka liang ka seng hi kan sa leit hiar sha ki shnong ki thaw kiba don hapoh Jaiñtia Hills ban pynsngew paidbah bad ban ai ruh ka jingpynshai bad ki jingïasyllok ha ka ba ïadei bad kane ka jingthmu ka sorkar ban wanrah ïa ka lynti rel ha East Jaiñtia Hills.
Nongpoh, Risaw 28: Ka jingnang ka jingstad ka dei ka atiar ha kane ka juk kaba mynta, ka jingdon ïaka jingbah khlieh da ki nongïalam shnong ban kyntiew ïaka jingnang jingtip naka bynta ki khun samla kynthei bad shynrang jong ka shnong kan kyntiew arted ruh ïa ka shnong baroh kawei, bad dei da ka katei ka jingangnud ban kyntiew ïa ki khun samla ki nongïalam shnong jong ka shnong Nartap ki la plie syndon ïa ka jaka kynshew kot ne ka Community Library jong ka shnong ba ki khun samla kin ioh ban pynlut por ban pule ïa ki kot bapher bapher ban pynïar ïaka jingnang ka jingtip.
Ïa katei ka jaka kynshew kot la pynbit pynbiang daka shnong Nartap lyngba ka jingïarap ki 3 tylli ki kynhun trei mon sngewbha kata ka MOSONiE Socio-Economic Foundation, ka Piramal Foundation bad ka Goonj Foundation bad ha ryngkat ka jingaiti met bad mynsiem da ki nongshong shnong ban pynlum pynlang ïaki kot kiba donkam na la ki jong ki ïing.
Ïa katei ka Library la plie paidbah noh ïa ka da u Roman Ningthoujam na ka Goonj Foundation kum u kongsan haka jingïadon lang u Bah C.
Shabong Gram Savak Mawsyntai Circle kum u Symbud kongsan, ka Ringbila Pungding na MOSONiE Socio-Economic Foundation, u Purvesh Yadav na Piramal Foundation, u Bah Silvestar Makri Rangbah Shnong Nartap, Bah Albest Syngkli, Bah Stefort Dkhar, bah Ïoanis Kurbah ki dkhot jong ka Dorbar shnong, ki longkmie longkpa lem bad kiwei kiwei.
Ha katei ka sngi naka liang ki nongmihkhmat jong kitei ki 3 tylli ki kynhun trei mon sngewbha ki la sam sngewbha ruh sha ki khynnah skul da ki tiar ba kin ïoh pyndonkam ha ka jingpule jong ki.
Na ka liang u Roman Ningthoujam kum u kongsan haba kren ha katei ka sngi u la ai ka jingïaroh ïaka shnong Nartap kaba la lah ban pynbit pynbiang ïa katei ka library ba ki samla pule jong katei ka shnong ki ioh ban pynlut por ban pule kot haka jaka ba kin pynlut por haki kam kai.
U la ong ruh ba kane jingnang jingstad ha kane ka juk ba mynta ka long ka atiar ba ki khun samla kim dei ban kheiñ sting hynrei ban shimkhia ban minot thop haki jingpule bad haka por ba ki lait ki lah ruh ban peit ïa kiwei kiwei ki jait kot kiba lah ban pynïar ïaka pyrkhat ka pyrdaiñ bad kumjuh ruh ka jingnang ka jingtip.
Shillong, Risaw 29: Ka seng Hynniewtrep National Youth Front (HNYF) mynta ka sngi ka la khot ban ïakynduh ïa u kontrktor bad manager jong ka company ban ïakren halor ka jingslem ban maramot ïa ka surok na Jingkieng Dam haduh ha KHADC.
Ha kane ka jingkhot ïa kren ka HNYF na ka liang ka company ba la dei trai da u Raju Basamasutari la wan ban mih khmat da u bah Brightstarwell Marbaniang u ba dei u Manager.
Ha kane ka jingïakren na ka liang u bah Brightstarwell Marbaniang u la pynpaw ba ka daw baslem ban maramot ïa kane ka surok ka dei na ka daw ka jingpynthud jong ka mariang kumta na kaliang ka kompeni ka la kular ba kan sa pyndep noh kham kloi ïa kane ka jingmaramot.
La ong ruh ba don bun ki daw kiba ym kwah ban iathuh ba sa slem ban sdang ban maramot ïa kane ka surok.
U president ka seng HNYF u bah Bless Dkhar u la buh ka jingkyntu ba kane ka Kompeni ka ba la long trai da u Raju Basamasutari ba u dei ban pyndep noh kham kloi ïa kane ka kam.
U la kyrpad ruh ïa ki bor shnong bad kiwei kiwei de ki seng bhalang ba kin ai ka jingïatrei lang ba kan ym don kano kano ka jingpynthud ha ka por ba pyntrei ïa kane ka kam.
Ka jingslem ban marmot ïa kane ka surok ka la ktah ïa ki paidbah kiba dei ki nongshnong jong ka Mawlai bad ka la wan rah ruh ïa ka jingdheng kali ka ba jur bha.
Nongstoiñ, Risaw, 29: Ka New Nongstoiñ Sport Social & Cultural Club, ha ka sngi saitjaiñ ka la pynlong ïa ka jingïalang pynkup burom ïa ki samla pule ka shnong New Nongstoiñ kiba la pas ïa ki examin ha ki kyrdan bapher bapher.
Ïa ka jingïalang la pynlong ha Market Complex New Nongstoiñ, ha kaba u bah D.
Marbaniang u ba la wan mihkhmat ha ka jaka jong u MLA ka Nongstoiñ kum u kongsan ha ryngkat ka jingïadonlang ki nongkitkam ka Youth Congress, u Sordar ka shnong New Nongstoiñ, ki samla pule ki kmie kpa bad kiwei kiwei.
Ki la don haduh 15 ki samla pule kiba pas ïa ka examin SSLC bad HSSLC, 5 ngut kiba la pyndep ïa ka Graduation bad Post Graduate bad kawei kaba la ïoh ïa ka kyrdan PHD kiba la ïoh pdiang ïa ki khusnam na ka Sport Club.
U kongsan haba ai jingkren ha katei ka jingïalang, u la ïa khublei ïa ki khun samla pule ka shnong New Nongstoiñ kiba la ïohi pdiang ïa ki khusnam na ka jingtrei shitom bad minot ka jong ki ha ki jingpule.
U la kyntu ruh ba kin nang ïai trei shitom shuh shuh ban poi sha ki kyrdan ba kham sha jrong.
Shuh shuh u la pynkynmaw ruh ïa ka jingïaid lynti ka jong u ha ki jingpule bad hapdeng kiba bun ki jingeh, u la ïaid bad pyndep ïa ki jingpule ki jong u tad haduh ba un da ïohlad syndon ban hikai ha ki skul bad ruh ban seng ïa bun phew tylli ki skul ha ka thaiñ Nongstoiñ, ban plie lad ïa ki khynnah kiba wan na ki long ïing ba duk ba kyrduh.
Ha kine ki khyndiat bnai ba la leit ngi ïohsngew bad ïoh pule ha social media shaphang kata ka “cyber bullying," lane ka jingbyrngem byrsit bad ka jingkren beiñ kren khoh ïa kiwei ha ki rynsan social media kum ka Facebook bad Instagram.
Kane ka la jia khamtam eh pyrshah ïa ki samla nongrwai ha ka jylla kiba tbit bha bad kiba shah khot rwai kylleng ka ri.
Kine ki samla bapli kiba shah kynthoh ki la ïamrem bad lyngngoh balei ba kita ki ‘senior’ lane kiba lah kham shemphang bad kiba la prat lynti ha ka rwai ka siaw bad ïa kiba la ithuh shabar jylla bad wat shabar ri ruh, ki da kren beiñ ïa kita kiba dang shu paw khmat shen.
Hato kane ka jylla kam lah mo ban kdup bad pynshlur ïa ki kaitor jongngi baroh? Balei keiñ ban kren pyrshah ïa kiba dang ïa sdang bad dang wad jaka ha ka dohnud jong ki paidbah ha ka jaka ban nang pynshlur lem ïa ki khnang ba kin ïoh kiew lem kum kita kiba ïaid shakhmat jong ki?Ngam tip ïa kiwei ki jaitbynriew hynrei imat kane ka jaitbynriew Khasi-Pnar ka long kaba kham khyllah.
Naduh ki seng sain hima haduh ki kam shnong bad ki seng bhalang ruh ngim ju lah satia ban ïatylli lane ban ïa kyrshan lem markylliang.
Baroh ngi long kum u hati saw kuna uba ïaid marwei, ym bad ka kynhun.
Namakata uta u jait hati u shah pyniap namar ba haba u donkam lem ïa ki para hati kim ïa don bad u ban ïada ïa u na ki nongshun.
Ka jingong ba ka jingïatylli ka long ka bor imat kam ngam satia ha ka jingmut jingpyrkhat jongngi.
Lada ngi phai sha ka saiñ hima, ka daw ba U Garo u ïoh long myntri rangbah man la ka por ka long namar ki para MLA Khasi kim lah rai ban jied myntri rangbah da u para Khasi.
Ki dang kham sngewbha ban ïoh da u bym dei u Khasi-Pnar namar ba baroh baroh ki ïa mih reng lut bad ki kwah long nongïalam lut.
Ym don ba kwah ban long nongbud lait noh tang lada shah ïalam da u bymdei u Khasi-Pnar.
Ki seng bhalang ruh ki hap ha kajuh hi apot.
Dei na kata ka daw ba sa kha seng bhalang man ka la sngi kumba kha ïa u tit.
Kane ka jinglong ka pynhiar dor ïa ngi bad ngim lah hi ruh ban kiew ha ki kam pynroi.
Ka bha shibun eh ba kine ki samla nongrwai kiba dang khie dang san ki la pynsgew paidbah shaphang kane ka jingshah leh ïuhroit ha kine kiba la kham san ban ïa ki.
Kane ka la pynpaw pyrthei ïa ka jingshah kren beiñ bad kren khlem- akor haduh ba ki lad pathai khubor ruh ki la pynphriang ïa kane ka khubor.
Ha kane ka jylla baïar don jaka na ka bynta baroh ki nongrwai kiba don la ka jong ka jong ka sap ka phong.
Bad katba nang ïa bun katta ka nang don ka jingai reng bad ka jingpyntbit bad nang pynjanai ïalade.
Kiba kham tbit kin kham ïoh jingkhot ym tang ha ri lajong hynrei sha kiwei kiwei ki jylla ruh bad kin ïoh ïa ka dor kaba ki dawa.
Peit ïa ka nuksa jong ka Shillong Chamber Choir.
Ha ka por ba ki dang sdang ha u snem 2001 bad ki rwai ha Pinewood Hotel, ym da bun kiba ïaroh ïa ki.
Don lei lei kiba ong ba ka ktien “Choir" ka mut da dei ban rwai tang ki jingrwai niam.
Hynrei ynda kine ki juh ki nongrwai ki la jop ïa ka jingaireng, “India’s Got Talent," ha ka snem 2010 ka ri India baroh kawei bad ka pyrthei hi baroh kawei ka la ithuh ïa ki.
Dei namar ba ki dkhot ka Shillong Chamber Choir ki ithuh bad kohnguh ïa u nongïalam u Bah Neil Nongkynrih (Bam kwai ha Dwar u Blei).
Ki long ruh kiba bat ïa ka por practise bad kiba tip ruh ïa la ka jong ka jong ka kamram.
Kim ju sngap ïa ki jingshah kynthoh hynrei ki phrang beit shakhmat.
Mynta ki long ki nongrwai kiba ïoh ïa ka dor siew kaba rem tam bad kaba ïaryngkat bad ki nongrwai Bollywood.
Kane kam mut pat ba kiwei ki nongrwai kiba tbit na kane ka jylla jongngi kim lah ban kiew kyrdan kum ka Shillong Chamber Choir.
Ki don bun ki kynhun kum ka SummerSalt kiba mynta ki dang wan tem na Vietnam bad kham shuwa ïa kata ha Denmark.
Ka don ka Aroha Choir, ka KC Lites na ka skul Kiddies Corner bad bun kiwei ruh kiba tem ba rwai shimet kum U Rangbah Lou Majaw bad kumta ter ter.
Baroh ki don la ki jong ki nongbud (followers) kiba sngewtynnad ïa ka jait jingrwai ba ki rwai.
Kat ha kane ka pyrthei baïar kin don beit kiba kwah ban sngap ïa la ki jong ki jong ki jait jingrwai bad nongrwai ruh.
Te kan myntoi aiu keiñ ban ïabeiñ ïakhoh para nongrwai/nongtem?Kham mynshuwa ka jingbishni jingpihuiñ ïa ka jingkiew kiwei ka kut noh tang ha la jingïakren pharshi bad jingkren dait sharud sha kiar.
Mynta naduh ba la mih ka social media ym don shuh ba the lakam shuh.
Bad namar ba kita kiba kren pyrshah ki thoh da ka ktien Khasi, ki nongpynïaid Facebook kim lah ban sngewthuh ïa ka ktien bad lada ym don ba pynkylla phareng bad phah ïa ka jingujor sha ka Facebook kita ki kyntien ki sah beit ha ka cyber space lane ka mariang haw haw bad ki nang bun shuh shuh kiba namg ïathap kti ïa kita kiba thoh pynrem hynrei duna eh kiban kyrshan ïa kiba shah kynthoh khlem nongrim.
Ka kamram jong kiba lah kham nang kham tip ka long ban btin lynti lem ïa kiba dang sdang ha kano kano ruh ka kam.
Ka long kaba suk ban tan arsut ïa kiba dang pyrshang ban kiew ïa ka jingkieng jong ka jingim, bad kiba bun ki kloi ban pynhiar arsut ïa kiwei.
Hynrei ban ai mynsiem bad btin lynti lem ïa kiba donkam ïa ka kti kamon kti kadiang jongngi pat ki duna bha.
Balei keiñ ngi ïa long kumne bad lano ngin kylla? Kane ka dei ka jingkylli ba ki rangbah kane ka jaitbynriew bad shynrang bad kynthei ki dei ban ïapuson bha namar kane ka dei ka dawbah ba ngim lah satia ban ai reng ha kiba bun bah ki khep jingim.
Hato kam dei ïangi kiba la kham shuwa ka rta ba ngin pynshlur bad ai mynsiem lem ïa kiba dang sdang ïa kano kano ka kam? Te to ngi ïa kylla kaba mut noh bad ngin ai mynsiem ïa kiba dang sdang ka lynti jingim jong ki, khamtam eh ïa ki samla kiba ïeng ha ki rynsan paidbah ban pynsngew bha ïa ki nongsngap.
Kine bapli ki pynlut por pynlut samoi ban pynkhreh bad pynjanai ïalade haduh ba kin da la biang bha ban ïeng ha rynsan.
Lada ngi tan noh arsut ïa kum kine ki riewpyrshang ngim dei pat ban lyngngoh balei ba ki bun bah ki samla kiba poi sha ka apot dih droks.
Ka dei ka jingduh jingkyrmen kaba ngiat ïa ki sha kane ka jinglong basniew.
Ai ba ngin ym long ka daw kaba ngiat ïa uno uno ne kano kano ka samla sha ka jingduh jingkyrmen.
Shillong, Risaw 29 : U Myntri ka sorkar jylla ba dei ruh u MLA ka BJP na Pynthorumkhrah, Bah AL Hek u la pynpaw ba u long u ba kloi ban aireng na ka tiket BJP ha kane ka elekshon MP ban sa long shen ha u snem ban wan.
“U Bah Hek u la dep ban pynpaw ba u long uba kloi ban aireng ha kane ka elekshon MP bad bun ki paidbah ki kham noh ka mon ïa ka kyrteng u Bah Hek," ong uwei na ki heh BJP u bym kwah ban pynpaw kyrteng.
Shuh shuh u la ong ruh ba u Bah Hek u la pynpaw pat ba lada ka party ka kloi ban ai tiket hangta un sa shim ïa ka rai.
Nalorkata, u la pynpaw ruh ba haduh mynta hi ym pat don mano mano ruh ba wan ban mih shakhmat ban pan tiket na ka party na Shillong Seat hynrei u la ong pat ba kane ka bynta kan sa shai tad haduh ba ka Cental Parliamentary Election Committee ka la shim ïa ka rai.
Halor ka jingkylli, utei u heh BJP u la ong ba ruh ba haduh mynta kam pat don kano kano kano ka dak ba u nongai ktien ka BJP, Bah M Kharkrang ba u kwah ban aireng ha kane ka elekshon MP.
Katkum ka jingong jong u, ka rai ba khatduh ka shong ha ki nongïalam ka party na Delhi ban ai ïa ka rai la kin sei kyrtong na Shillong bad Tura lane tang na kawei ka constituency.
“Mynta, ka NPP ruh kadei shi bynta jong ka sorkar NDA, kumta kaei ka rai ba shim ha ka samoi ba la dep shwa ka elekshon ba ki pynbna baroh ar tylli ki seat, hynrei mynta pat ym tip ki lah ban leh ne ki lah ban ym leh," u la bynrap shuh shuh.
Ki khubor ba la ïohlum ki ïathuh ruh ba u President ba thymmai ka party, u Rikman G Momin un sa pynbna ha ka taiew ba nyngkong ïa ka kynhun treikam ba thymmai jong u.
“Hynrei na bynta ka elekshon MP ïa kine yn sa shim rai da ki bor bahalor ka party hadien ka 03tarik Nohprah namar ha katei ka sngi yn sa pynbna ïa ka elekshon MLA ha ki san tylli ki jylla kumta hadien katei ka party kan sa shim ïa ka rai," u la ong.
Shillong, Risaw, 29: Da ki spah ngut ki dkhot jong ka Hynñiewtrep Achik National Movement (HANM) kin sa mih na Shillong ha ka sngi Balang mynta ka taiew ban leit sha Delhi na ka bynta ban ïashim bynta ha ka jingïakhih ka ban sa long ha ka 1 tarik, Naiwieng, 2023 ha Jantar Mantar kum shi bynta ban dawa ïa ka Sorkar Pdeng ba kan pynurlong noh ïa ki lai tylli ki mat jingdawa jong ki paidbah ka Jylla Meghalaya.
U General Secretary ka seng u Bah Kyllang Thongni ha u kyrwoh ba la phah sha ki lad pathai khubor u la ïathuh, “ka mat jingdawa kaba nyngkong ka long ba ka Sorkar Pdeng ka dei ban burom ïa ka rai jong ka Iingdorbar Thawaiñ ban pynrung noh ïa ka ktien Khasi bad Garo ha ka Khyrnit Baphra jong ka riti synshar ka Ri India kumba ka jaidbynriew Khasi bad Garo ki la dawa la slem bha namarba ki la biang ïa ka ktien ba la thoh bad pule ha ki skul bah haduh ka kyrdan Ph.
D.
"“Kaba ar ka long ba ka Sorkar Pdeng ka dei ban pyntreikam noh ïa ka Bengal Eastern Frontier Regulation Act 1873 kaba ka Iingdorbar Thawaiñ ka jylla Meghalaya ka la shim ïa ka rai ban pyntreikam ïa kane ka aiñ ha Meghalaya ban ïada na ka jingwan rung kyrthep jong ki briew kiba nabar ka jylla," u la ong.
“Ïa kine ki ar tylli ki rai kiba la pdiang da ka Iingdorbar Thawaiñ ka jylla ka Sorkar Meghalaya ka ladep ban phah sha ka Ministry of Home Affairs ka Sorkar Pdeng hynrei kaba sngewsih ka long ba ka Sorkar Pdeng hapoh ka jingïalam jong ka Sorkar BJP kam shym leh eiei haduh mynta," la bynrap u kyrrwoh.
“Ban kyrshan ïa ka jingdawa bad ïa ka rai jong ka Iingdorbar Thawaiñ ka jylla, ka HANM ka la shim ba kane kam kaba dei na ka bynta ka ïap ka im jong ka jylla ym dei ban shu kynton beit tang ha ka Iingdorbar Thawaiñ ka jylla, hynrei kum ka seng kaba don ka jingkitkhlieh ïa ka jylla kan leit ban pynlong ïa ka jingïakhih sha Delhi," la ong u Bah Thongni.
Dang shen u President ka seng u Bah Lamphrang Kharbani u ong, ban pynlong ïa ka jingïakhih ha Shillong kan ktah ïa ki paidbah bad ka kam kaba sah ka dei ha ka Sorkar Pdeng bad kumta ka seng ka la shim ïa kane sienjam ban leit sha nongbah Delhi ban pynlong ïa ka jingïakhih ban pynpaw sha ka Sorkar Pdeng ba ki paidbah ki donkam ïa ki jingïada.
Shillong, Risaw, 29: Ki Pulit ka Anti-Narcotic Task Force (ANTF) East Khasi Hills District ki la ïohkem sa uwei u snar khaïi drok da ka jingbuddien halor ka jingïohkem ïa ki arngut ki nongkhaii drok ha ka 24 tarik mynta u bnai na Nongmensong.
U kyrwoh ba la phah da u Superintendent of Police ka East Khasi Hills u Bah S.
Nongtnger u la pyntip ba ïa une u snar khaïi drok la kem na Baghmara, South Garo Hills bad da ka jingphla jong u, ki Pulit ki la ïoh kurup 23.
56 gram u drok Heroin ba la thep ha ki ar tylli ki synduk thep sabon na ka ing sah wai jong u ha Nongrim Hills.
Khliehriat, Risaw, 29: Ki Pulit jong ka Khliehriat Police Station kiba la ïoh ïa ka jingtip kaba bniah ha ka sngi u Blei ki la pynlong ka jingpynap ktem ha ka por 11.
30 baje mynstep bad ïoh kurup kurup 274.
23 gram u drok Herion uba shong dor T.
1.
5 klur.
Ïa une u drok la pyrshang ban khaïi be-aiñ da uwei u snar khaïi drok uba la tip kyrteng kum u Rofique Uddin Ahmed na ka shnong Telitakar Part 11 Katogora PS, Catharines.
U Superintendent of Police jong ka East Jaiñtia Hills District, u Jagpal Singh Dhanoa, ha u kyrwoh ba la phah sha ki lad pathai khubor la ïathuh, ki Pulit kiba la ïoh ïa ka jingtip kaba tikna ba don uwei u nongkhaïi drok uba kyrteng u Rofique Uddin Ahmed uba shong da ka Bos Nightsuper kaba don u registration number AS-01-FC-7788, uba la rah lang u drok mar mar ki Pulit ki la pynlong ïa ka jingpynap ktem ha surokbah NH-6 hajan Khliehriat Police Station.
Dei ha ka por 11.
30 baje mynstep ki Pulit ki la ïoh bat ïa ka Bos Nigh Super bad ïa u snar khaïi drok uba shong hapoh kane ka bos.
Ha ka jingtalasi ryngkat ka jingsakhi lang jong ki riewpaidbah kum ki nongsakhi la kurup ïa u powdar ba long rong stem ba la song bha ha ki 20 tylli ki synduk sabon bad hadien ba la leh tes la pynshisha ruh ba u dei u drok herion.
Ki Pulit ki la kurup noh ïa u drok bad kawei ka Mobile POhone bad kem noh ruh ïa u Rofique Uddin Ahmed.
Ki Pulit ki la register case ha Khliehriat Police Station hapoh ki kyndon jong ka aiñ NDPS Act.
Ki Pulit ki dang pynlong ïa ka jingtohkit khnang ban lap dien shuh shuh ïa kiba donkti.
Shillong, Risaw 28: U Myntri ka Tnad Pule Puthi Rakkam A Sangma ula ong ba ka jingpyrshang ban pynurlong ïa ki jingangnud jong ki Nonghikai ha ki kyrdan bapher bapher, kan shong eh ha ka pla tyngka jong ka Sorkar Jylla namar lada biang ka pla tyngka ka sorkar ka kloi ban pyntreikam ïa ki jingangnud jongki.
Haba ïakren bad ki nongthoh khubor, u Myntri ula ong ba ka Meghalaya ka don kumba 55000 ngut ki nonghikai bad man ki nonghikai jong ki kyrdan bapher bapher, ki don ïa la ki jong ki jingdawa ba kynthup ïa ka jingthungkam pura noh, ka dfficit pattern, adhoc grant bad provincialisation.
“Hooid, ka Sorkar bad nga ruh nga kwah ban pynurlong ïa ka jingangnud jong man ki nonghikai hynrei namar ba ka Sorkar ka don duna ïa ki lad pynmih pisa, kumta kan shong eh haka jingdon pisa jong ka Sorkar" ula ong haba bynrap “Ngi don eh ïa ka mon hynrei ngi don ruh ïa ki jingeh hakhmat jong ngi namar ka jingduna pisa".
U Myntri ula kynthoh ïa kane halor ka rai ba dang shen ong ka Federation of All School Teachers of Meghalaya (FASTOM) ba buh por ïa ka Sorkar Jylla ba kan pynurlong noh ïa ki jingdawa ha ka ban kyntiew kyrdan ïa baroh ki skul Adhoc sha ki Dificit system hapoh ka 30 tarik Iaiong, 2024.
Haba pynpaw ba ki Nonghikai ki don ha ka thup treikam ba hakhmat eh jong kane ka Sorkar ba mynta, u Rakkam ula ong “Ngi la pyrshang kat kaba lah ban leh ha ka ban ïarap ïa ki nonghikai jong ngi".
“(Hynrei), lada ngi lah ban pyntreikam ïa ka jingdawa jong kiwei ki nonghikai, kiwei pat kin wan ban tynruh bad dei namar kane ngi hap ban shim khia lang ïa baroh".
Ula ong ba ki Nonghikai SSA ki la dawa ban thungkam pura noh ïa ki katba ki nonghikai Adhoc kila dawa ïa ka difcit pattern bad ki nonghikai deficit pat ban provincialization ïa ka kam jong ki.
Halor ka jingkylli, u Myntri ula ong ba kan dei ka jingkit kaba radbah ïa ka Sorkar Jylla lada ka dei ban pyntreikam ïa baroh ki jingdawa jong ki Nonghikai.
“Hynrei kam mut pat ba ka Sorkar ka ong ‘Em’ hynrei ha kine ki san snem, ka Sorkar ka la kyntiew ïa ka adhoc grant jong ki nonghikai ha ka secondary level bad ngi la kyntiew arshah ïa ka tulop ki nonghikai skul pre primary bad ki cook cum helper.
Ngin dang ïai bteng ban leh ïa kane namar ki nonghikai ki dei kiba ngi la shim khia hakhmat eh" ula kular.
Shillong, Risaw 29: Ka 3rd North East India Festival, ka la sdang ha ka sngi Thohdieng ha Ho Chi Minh City, Vietnam bad ka thong jong kane ka tamasa ha Vietnam ka dei na ka bynta ban kyntiew ïa ka kam jngohkai pyrthei ha kane ka thaiñ Shatei Lam Mihngi ka ri India.
Kumba 52 tylli ki Tour Operator na Vietnam bad 20 tylli na ka thaiñ Shatei Lam Mihngi ki la ïa shong jingïalang ha kaba ïadei bad ka kam jngohkai ha ka North East India Festival kaba la long Ho Chi Minh City.
Ha ka sngi ka baar, jong katei ka prokram la sakhi ba ki riew pawkhmat na ka ri India bad Vietnam, kiba kynthup ïa ki Myntri Rangbah ka jylla, ki Myntri ka sorkar pdeng, ki riewshimet kiba pawnam ha ka khaïi pateng, kila ïashim bynta ha ka jingïaphylliew jingmut ha kaba ïadei bad ka pule puthi, khaïi pateng bad ka jingpynsngewthuh ha kaba ïadei bad ka kolshor.
U Anil Oraw, Regional Director jongka Ministry of Tourism, ka sorkar India, haba kren ha ka jingïalang ula ban jur ïa ka jingdonkam ban kyntiew mar kylliang ha ka kam jngohkai bad ka khaïi pateng.
“Ngi thmu ban wanrah ïa ki Vietnamese Tour Operators sha ki bynta jong ka ri India.
Kane ka jingkyntiew mar kylliang kan pynriew spah ha ka ban sngewthuh kham bha ïa ka kolshor bad kumjuh ïa ka kam jngohkai bad ïa ka khaïi pateng" ong u Anil.
Katba u Sandeep Arya, uba long u nongkit tiensyiem ka ri India sha Vietnam ula ban jur ïa ka jingdonkam ban pynïasoh kaba kham bha, ka khaïi pateng bad ka kam jngohkai hapdeng ka Vietnam bad ki jylla ka thaiñ shatei lam mihngi bad ban kyrshan ïa ka jingher ki liengsuiñ na Guwahati sha Hanoi bad HMCC.
U Dinh Vinh Cuong, Director jongka Vietnam International Entrepreneurs Networking Club ula ong, “Ngi dang ïaphylliew jingmut ban sdang noh ïa ka jingpynher ïa ka liengsuiñ na Vietnam sha ki jylla ka thaiñ shatei lam mihngi.
Nga la don ka jingïakren kaba seisoh bad u Shyamkanu Mahanta bad nga sngewtynnad ban pyntip ba ngan sa ïalam ïa ka kynhun kaba kynthup ïa ki 22 ngut ki nongbei tyngka ban wad ïa ki lad ki lynti ban ïatreilang bad ki jylla ka thañ shatei lam mihngi ha ki bnai ban wan".
U Shyamkanu Mahanta, Chief Organiser jongka North East India Festival, ula ong, “Ka jingïoh jingtip haduh mynta ka long kaba biang bha.
Ha ka sngi sdang la sakhi ïa ka jingwan ïashim bynta ki nongïalam na ki Province ki bapher bapher jong ka Vietnam ban ïashim bynta ha ki jingïatai kiba seisoh.
Ka jingïatai mynta ka sngi halor ka khaïi pateng bad ka kam jngohkai bad ki kompani na Vietnam, kaba la btin lynti da ka DoNER Ministry India and Invest India, ka long kaei kaei kaba seisoh bha.
Nga dap da ka jingkmen ba ka thaiñ shatei lam mihngi ka la lam ïa ka lynti ha ka ban pyninam ïa ka Vietnam kum ka thong bad ban pynwan dur ïa ka Act East policy jong u Myntri Rangbah duh ka ri u Narendra Modi.
Ngi kyrmen skhem ba kane ka jingthmu yn tang ban wanrah ïa ka jingïadei kaba don jingmut hapdeng ki ri hynrei ban pynmih ruh ïa ki buit treikam ha kaba ïadei bad ka pule puthi, kolshor bad ka khaïi pateng.
Ngi pynpaw ka jingsngewnguh kaba khraw ïa baroh kiba don bynta na ka ri Vietnam bad ki nongmihkhmat na ka ri India.
"Na ka liang u Madan Mohan Sethi, Consul General of India ha HCMC, ula ong, “Ka thaiñ shatei lam mihngi ka long kum ka jingkieng jong ka kolshor bad ka ïoh ka kot hapdeng ki ri.
Ka long kaba sngewkmen ban sakhi ïa ka mynsiem jong ka jingïatreilang bad ka jingpashat jingmut lyngba katei ka festival.
".
Shillong, Risaw 29 : Ki bos STEM ( Sustainable Transport and Efficient Mobility Society) ba ka sorkar Meghalaya ka wanrah na bynta ban leit buh bad shaw skul kylleng ka nongbah Shillong, ka la khur ïa ka khusnam, ‘City with the Best Record of Public Involvement in itsTransport Planning’ na bynta ka projek ‘Shared Commuter Service in East Khasi Hills (Shillong)’ ha ka jingrakhe ïa ka 16th Urban Mobility India Conference and Expo 2023 kaba long ha Nongbah Delhi naduh ka 27 haduh ka 29tarik mynta u bnai.
Ïa katei ka khusnam la aiti da u Secretary ka tnad Housing bad Urban Affairs ka sorkar pdeng, u Manoj Joshi ha ka Secretary jong ka sorkar jylla ba dei ruh ka CEO jong ka STEMS, Kong I Laloo ryngkat ka jingdonlang ki heh ka STEMS.
Kiwei pat ki sor kiba khur lang ïa katei ka khusnam ha ki thup bapher bapher ki kynthup ïa ka Delhi, Lucknow, Srinagar, Bhubaneswar, Kochi bad Jabalpur.
Lah ban kdew hangne ba kane kadei ka jingithuh kaba nyngkong ba ka STEMS kan ïoh na ka sorkar pdeng naduh ba la pyntreikam ia ka ha u snem 2021 da ka Planning Department jong ka sorkar jylla.
Kitei ki bos STEMS ki la sdang mih pyrthei ha u 2023 haien ba ka sorkar jylla ka la pyllait paidbah 30 tylli ki bos skul ban don ha kylleng ki bynta ba kongsan jong ka nongbah.
Ha kitei ki bos la pyndait ruh naduh ki kor CCTV, GPS ban pynsuk ïa ki kmie ki kpa ban buddien bad ruh ha man ki bor la buh da ki nongbud bad nongniah kiba tbit ïa kaba la leh da ka jingïasyllok lang kaba bunsien bad ki paidbah bad ki tnad sorkar.
Ka jingpyntreikam ïa ka STEMS ka la urlong da ka jingïatrei lang bad ka Meghalaya Transport Corporation, NIC Meghalaya bad ka NIC Uttarakhand, ryngkat ka jingïatrei ryngkat ryngkat bad ka Shillong Traffic Police bad Public Works Department (Roads).
Kum ka jingsdang, ïa kitei ki bos la pyrshang shwa ha ki 15 tylli ki skul ba don ha ka nongbah.
Shillong, Risaw 29 : Ha ka pyrthei jong ki phlim Khasi, ka kyrteng jong u Kamki Diengdoh bad u Elizer Bareh kim dei shuh kiba thymmai namar jan baroh ki la ju ïohsngew bad tip shaphang jongki.
Ki phlim jongki ki long kiba kham pher, kiba ksam ïa ka jingmut jingpyrkhat jong ki nongpeit phlim, kiba don hala ki jong ki phang lane ki “genre.
"Ka phlim “NONGSHUN" watla ka dei tang ka phlim lyngkot kaba kine ki arngut ki samla rangbah ki la thmu ban pyni ha ki film festival, kum ha ka Kelvin Cinema Festival, (ka ban sa long naduh ka 9 haduh ka 11 tarik u Naiwieng 2023) ka dei ka nuksa jong ka jingjylliew ka jingpyrkhat haba ki thaw bad pynkhreh ïa ka phlim, “NONGSHUN.
"Ha kaba sdang jong ka phlim, ngi ïohi ïa arngut shi kurim, kata u Rick (Elizer Bareh) bad ka Divya (Eva Mary Swer) kiba ap khmih lynti ïa i khunlung jong ki, i ban sa wan sha kane ka pyrthei.
Hynrei, ka jingim jong ki ka la kylla noh bak-ly-bak tang namar ka jingwan lap jong u nongshun, uba la buddien bad kthong ïa u Rick la slem bah.
Uta u nongshun udei u Shngaiñ (Albert Mawrie) uba u Rick u ju ïatrei lang ha ki kam dawa pisa na ki heh saipan, kumjuh ruh ban byrngem byrsit, ban pyntieng pynsmiej ïa ki nongkhaïi khnang ban ïoh ka jingkyrshan pisa na ki.
Ka la mih ka jingïa pher jingmut hapdeng jong ki arngut bad u Rick ula ïaid noh la ka jong ka lynti; ula ieh noh shisyndon ïa ka kam lehnoh, naduh ba ula ïakynduh bad ka Divya.
U Rick um kwah shuh ban long u riewsniew namar ula rai ban im ka jingim kaba shisur ryngkat bad ka baieid jongu, ka Divya.
U Shngaiñ pat ha kawei ka liang, u dang buh sni ïa u Rick, ban ai jingsneng ïa u bad ha kajuh ka por ban ïoh biang ïa ka bhah kaba ki la ïakut ban ïa sam hapdeng jong ki.
Namar ba u dei u snar kaikhlaw, um pyrkhat arsien wat ban shim ïa ka jingim briew tang ban ïoh ïa kaei kaba u kwah.
Kumta ula rahbor ïa ka Divya.
\ U Rick ula dum ka buit ka stad, namar um shym la poi pyrkhat ba kum kane ka apot kan wan jia ha u; ba ki riewsniew kin knieh noh ïa ka baieid jong u.
Dei ha kane ka por ba la wan u Phrang (Hilarious Kharbihkhiew), u heh pulit uba ïajan lok bha bad u Rick bad ka dei na u hi ba u Rick un sa tip ba ïa ka Divya la rahbor da u Shngaiñ.
Lada phi kwah ban tip shuh shuh kaei kaba jia ha kane ka phlim, bad la u Rick u la lah ne em ban pyllait ïa ka baieid jong u na ki tyrsim jong u Shngaiñ, phi hap ban peit hi dalade ïa ka phlim “Nongshun.
"Haba ki don ki tyngshop kiba tbit kum u Albert bad u Elizer, phin ym pep ban khmih lynti ba ka phlim kan long kaba itynnad.
Shuh shuh, ka jingai bynta ïa u Hilarious (phi kynmaw ka phlim “Jeff") kum u heh pulit ka long ka sienjam kaba biang por na ka liang jong ka State of Mind Productions.
Ka puron Eva (Divya) ka dei ban ïoh ka jingïaroh halor ka jingshlur bad kumjuh ruh ka jingtbit jong ka ban pyndep pura ïa ka bynta ba la bynshet ha ka.
Watla kam dei ka sien kaba nyngkong ïa u Mathew ban ïa don bynta ha ki phlim Khasi, ha kane ka kynti, ngi lah ban ïohi ïa ka sap jong u.
Ngam lah ban mynjur shispah na ka shispah ïa ka music, ban pynïahap ha kane ka phlim, (dang lah ban kham pynbang shuh shuh) hynrei kaba shoh bad kaba pynum mynsiem bha, ka long ka jingkhleh ïa ki sur, lane ka fusion, hapdeng ki jingtem tynrai bad ki jingtem phareng.
Ka jingïaroh ka leit sha u Ribor, kum u Music Director.
U Julius um shym la pynsepei ïa ka sap jongu, khamtam namar udei u rangbah uba la shemphang bha ha kane ka liang.
“Nongshun," ka dei ka phlim kaba ngam pat dap ban peitkai.
Kane ka action film kam pat dei ban kut noh hangto, hynrei namar ba ka dei kata ka “short film" ym banse ban shu hun noh kumto ha ryngkat ka jingkyrmen ba ka State of Mind Productions kan dang bteng ïa kane ka jingïathuh khana.
Shillong, Risaw 29: Ka Sorkar Pdeng ka la pynkupbor ïa ki paid Nongthang bording elektrik ba ki don ïa ka hok ban dawa bai lutksan na ki kompani sam bording, lada kine ki kompani ki la pyntreikam ïa ka jingpynlip bording ba khah khah ne ka Load Shedding ha la ka mon bad ba shu leh khlem nongrim.
Kane ka long kat kum ka Electricity (Rights of Consumer) Rules, 2020, kaba kren shai ba kam dei ban don satia ka jingpynlip bording ba khlem nongrim ne ba leh khnang da ki kompani ba sam bording.
Kat kum ka jingong jong ka Power Ministry ka Sorkar Pdeng, ki nongthang bording elektrik ki don ïa ka hok ban ïoh ïa ka bording ba 24 kynta ha baroh 7 sngi ha ka shitaiew (24×7) bad ki don ruh ïa ka hok ban dawa ïa ka bai lutksan na ki kompani ba sam bording.
Ka Jylla Meghalaya ka dang ïai bteng ban mad ïa ka jingeh na ka jingpynlip bording (load shedding) ba da ki snem mynta, ïa kaba la ai daw na ka jinghiar ka um ha ki Hydro Project (dam) ha ka por rang ryngkhiang bad ruh na ka jingïabujli bording (swapping).
Ka MePDCL ha kine ki bnai ryngkhiang ba la leit noh, ka la pynlip bording ba kot hapdeng 8-10 kynta shisngi hapoh ka Jylla, kaba la ktah jur ïa ki longïing kiba duk bad ki longïing ba duna ka jingïoh namar ka jingbym lah kyrshan ban thied ïa kiwei pat ki lad tbeh jingshai ïa la ka ïing ka sem.
Wat ki nongsengkam barit baria ki la shah ktah jur bha ha ka jingpynlip bording jong ka MePDCL.
Hynrei wat hadien ka jingwan ka lyiur bad ka jingshlei jong ki dam jong ki Hydro project, ka MePDCL ka dang ïai bteng ban pyntreikam ïa ka Load Shedding kaba long hapdeng 2 kynta haduh 4 kynta ha ka shisngi ha kiba bun ki jaka khamtam ki jaka nongkyndong.
Ha ka jingïalang bishar kam bad ki Power Regulator na ka Sorkar Pdeng, ki Jylla bad ka Joint Electricity Regulatorry Commission ba long mynta u bnai, u Myntri ka Sorkar Pdeng ba khmih ïa ka Power and New & renewable Energy RK Singh ula ban jur ba ki kompani sam bording ki dei ban pyntreikam noh ïa kane ka Rule.
Ula ong ba ki State Power Regulator ki dei ban pynthikna ba ki nongthang bording elektrik ki dei ban ïoh ïa ka bai lutksan na ki kompani sam bording lada ki pynlip bording khlem ka nongrim kaba shonghok.
Shillong, Risaw 29 : Ka ïew ïapan tiket na ka National People’s Party (NPP) na ka bynta ka elekshon MP ka ban long ha u snem ban wan ka la shongshit ne thnem bha khamtam hadien ba la mih ki khubor ba ym dei shuh tang uwei ne arngut ki kyrtong hynrei mynta lei lei la nang bun shuh shuh.
Ki tyllong khubor ba ïajan bad ka party ki ïathuh ba mynta ka sngi u National President ka Party, Conrad K Sangma ba dei ruh u Myntri Rangbah ka jylla lem bad ki katto katne ngut ki Nongïalam ka Party ki lah ban shong pyrkhat bad shim ïa ka rai la yn pdiang ne em sa ïa uwei pat u MLA barim na kawei pat ka party ban wan ïasoh sha ka NPP.
La ïathuh ba lada u National President bad kiwei ki Nongialam ka Party ki pdiang ïa utei u rangbah sha ka party, ka jingdon ki kyrtong ka la kiew mynta sha ka ar ngut bad kane hi kan wanrah ïa ka jingïa knieh tiket kaba jur bha hapdeng kitei ki kyrtong.
Watla ki thymmei khubor kim pat treh ban ïathuh ia ka kyrteng jong utei u rangbah hynrei la shu ai ksai ba udei uwei na ki nongmihkhmat uba shah rem noh ha kane ka elekshon ba dang shu dep ha u kyrtong ka NPP hi.
“Kaba sah mynta ka shong sa ha u National President bad ki nongïalam kumno ban rai la," ong ki thymmei khubor da kaba bynrap ba na ka liang ka party ruh ka kwah ban rai kham stet haba ïadei bad kane ka bynta khnang ba kito ki kyrtong kiba shah jied kin ïoh ban pynkhreh noh na bynta ka elekshon.
Haba pyrshang ban kylli, la ïathuh ruh ba haduh mynta kam pat da don eh ka jingïakren ha ka NPP Block halor katei ka phang.
Lah ruh ban kdew hangne ba u MLA barim ka Congress na Mawsynram uba la shah rem noh pat ha ka elekshon ba la dep na ka tiket TMC u la leit ban pynïasoh noh sha ka party NPP dang shen ïa kaba la pdiang burom nyngkong da u President ka NPP Block Mawsynram bad hadien pat sa ha Shillong ha ka sngi kaba bud.
Ha kato ka por ki la mih ruh ki khubor ba utei u rangbah u la leit ban ïasoh sha ka NPP na ka bynta ban ïoh aireng ha ka elekshon MP.
Kochi, Risaw 29 : Mynta ka Sngi U Blei ha ka por 9.
40 baje mynstep katba dang ïaid ka jingïaseng ha ka ïingmane Jehovah Witnesses Church kaba don ha Kalamassery, Kerela, ka la jia ka jingbthei bom IED hapoh kane ka ïing mane kaba la wanrah ka jingiap ïa arngut ki mynsiem briew bad pynmynsaw ïa bun ngut ki riewngeit jong kane ka Balang.
Kat kum ki khubor, kane ka jingbthei bom kala jia hapdeng jong ka jingïaseng Duwai jong ki riewngeit kiba don kumba 2500 ngut eiei.
Kat kum ki khubor ba mih ha ki National Media, la ong ba kane ka jingjia kala jia ruh tang hadien shisngi ba u Nongialam barim ki Hamas Khaled Mashal, ula ai jingkren lyngba ki kor online ha ka jingïalang ha Maluppuram, North Kerela ha kaba ula bhah ïa ki kynhun Jaimait-e-Islami ba kin leh eiei pyrshah ki briew ki bym ngeit Muslim.
Ka Sorkar ka la phah ia ka kynhun bor pahara ba ïakhun kam lehnoh bad ka National Security Guard (NSG) sha kane ka ïingmane ban pynlong ïa ka jingtohkit.
La iathuh ba ha kane ka jingbthei bom, ar ngut ki Longkmie ki la iap bad 23 ngut kiwei pat kila mynsaw.
Kat kum ka jingshem na ka jingtohkit ba malu mala la ong ba une u bom ba bthei um dei satia uba khlaiñ bor.
Ki kynhun tohkit ki la pynthitna ba une u bom u dei uba shu buh da ka por namar ka jingbym don dak satia ban don ki battery ne ki wire na kane ka jaka.
La suba jur ba kane ka kam pyntriem ka dei ka kam jong ki lehnoh Muslim namar ki kam pyntriem jong kine ki lehnoh kynthup ka PFI ha ki snem bala leit noh ha ka thaiñ Kalamassery.
Halor kane ka jingjia, u Myntri Rangbah ka Kerela Pinarayi Vijayan ula ong “Ka dei ka jingjia kaba sngewsih.
Ngi dang lum ïa ki jingtip halor kane ka jingjia.
Baroh ki heh Sorkar ki la don ha Ernakulan bad u DGP ruh ula leit sha kane ka jaka.
Ngi la shim khia bha ïa kane ka jingjia.
Ka jingtohkit ka la ïaid shakhmat ban lap ïa ki briew ba donkti".
Mawkyrwat, Risaw, 29: Ka Khasi Student’s Union (KSU) South West Khasi Hills District ka la pynbna kum ka Anti Uranium Day ha ka jingrakhe ïa ka lyngkhuh sngi ïap jong i Meiieid Spelity Lyngdoh Langrin iba la kyntait ïa ka song pisa kaba T.
45 klur ba la tyrwa da ka Uranium Corporation of India Limited (UCIL).
Ha ka jingrakhe ïa ka lyngkhuh sngi ïap kaba lai jong i Meiieid Spelity Lyngdoh Langrin ha ka sngi Saitjaiñ, ki dkhot ka seng ki la teh da ki Banner ha ïew Mawkyrwat bad ki la leit ban buh syntiew ha u lum jingtep jong i ha ka shnong Domïasiat, South West Khasi Hills District ryngkat ka jingsynran lang jong ki khun bad ki ksiew jong i Meiieid Spility.
Mynba i Meiieid Spelity Lyngdoh Langrin i dang im ha sla pyrthei, i la kyntait ïa ka jingtyrwa jong ka UCIL ïa ka song pisa kaba T.
45 klur ban khlong noh ïa u marpoh khyndew Uranium ha ka shnong Nongbah Jynrin.
“Ka pisa kan ym lah ban thied ïa ka jinglaitluid jong nga," la kren i Meieid Spelity Lyngdoh Langrin haba kyntait ïa ki sbai rupa.
Shwa ban buh syntiew ha u lum jingtep, ka seng ka la pynlong ïa ka jingduwai bad ka jingïalang kaba lyngkot bad ka KSU ka la pynkynmaw ruh sha ki paidbah ka Bri u Hynñiewtrep ba ïa ka 28 tarik u Risaw la pynbna kum ka sngi pyrshah Uranium (Anti Uranium Day).
Ka seng ka la ai mynsiem ruh ïa ki samla ba kin shim bad bud ïa ka nuksa jong i Meiieid Spelity Lyngdoh Langrin ban ïeng ha ka nongrim kaba skhem khnang ba ka seng kan jop ïa ki jingïaleh na ka bynta jong ka ri bad ka jaidbynriew bad kumjuh ruh ka seng ka la ai mynsiem ïa ki bahaïing hasem, ïa ki khun ki kti jong i Meiieid Spelity ba kin bud ïa ki dien ‘jat jong i da kaba ïeng ha ka nongrim kaba skhem ban pyrshah ïa ki jingthmu jong ka Sorkar India kaba dang ap kmang ban ban khlong ïa u marpoh khyndew Uranium.
U Bah Forwardman Nongrem haba kren sha ki lad pathai khubor u la ong ba ka jingteh ïa ki Banner ka long kum ka dak ka jingrakhe ïa ka jingdap lai snem ka jingkhlad noh i meiieid Spility Lyngdoh Langrin kawei na ki riewkhraw jong ka jaidbynriew iba la ïeng pyrshah ïa ka Sorkar India ban tih ïa u Uranium naduh ki snem 1990 haduh ki sngi jing ïap ka jong i.
“Kum ka dak ban kynmaw burom ne pyni bad pynsngew ïa ka jingpyrshah ïa ka jingtih ïa u marpoh khyndew ne kino kino kiba ïadei bad u Uranium, ka KSU ka la pynlong ka jingteh ne wah ïa ki banner ha kylleng ki jaka jong ka South West Khasi Hills District kum ha ïew Mawkyrwat bad ki don ruh kiba leit haduh Domïasiat", ïathuh u bah Nongrem.
U la ong ruh ba watla i Meiieid Spility i la khladnoh na kane ka pyrthei, hynrei ka KSU haduh mynta ka dang ïeng ha ka nongrim ban pyrshah beit ïa kino kino ki jingthmu jong ka Sorkar ban tih ïa u Uranium.
“Hooid! watla ka kam ban ïakren ïa u Uranium ka la kham kynjah mynta hynrei kumba ka paw pat ba ka Sorkar India ka dang don hapdeng ki jingïakhun ban thaw ki lad ki lynti ban ïoh ban khlong ïa u Uranium uba don ha Mawthabah bad Domïasiat," u la ong.
U la ïathuh ba ka seng ka la ïoh jingtip ba ka Bhabha Atomic Research Centre Training Schools (BARCTS), Mumbai ka la phah ïa ka notis sha ka North Eastern Hills University (NEHU), Shillong ba ki briew jong ka kin wan hapoh NEHU ha ka 20 tarik, Naiwieng, 2023 haduh 31 tarik u Kyllalyngkot, 2024 na ka bynta ban leh ïa ka Orientation Programme da kaba khot ïa ki samla ban ai jinghikai halor kumno ban ïohlad ban tih ïa u Uranium.
“Namarkata, ka KSU ka kren da kaba shai ba lada ka UCIL ne kino kino kiba kiba don bynta ban ki kam Uranium ki wan da kaba thmu ban tih ïa u Uranium ka seng hi kan ym ailad da leilei bad kan beh krad beit ïa ki bad ki hap ruh ban ïa pyrkhat kaei ka kam ba ka seng kan hap ban leh lada ki don kiba kum kita ki briew," la maham une u nongïalam ka KSU.
Shillong, Risaw 30: Ka Nongrum Social & Cultural Sports Association Mawphlang shen kan sa pynlong biang ïa ka lympung lehkai phutbol kaba la tip kum ka 33rd Christmas Shield Football Tournament bad ïa kane ka lympung yn pynïakhun ha Madan Lyngktop Mawphlang.
Ha kaba ïadei bad kane, na ka liang jong ka seng kala kyrpad ïa ki Sports Club bad ruh ïa ki kynhun shimet kiba kwah ban shimbynta ha kane ka lympung ki lah ban phah ïa ka bai rung (Entry Fees) shuwa ka 10 tarik Naiwieng, 2023.
Shuh shuh, ka bairung na bynta kawei ka kynhun ka long Rs.
3,000/- (Lai hajar tyngka), bad na bynta ki jingtip ba kham bñiah la kyrpad ban phun ha kine ki nombar-9366989475, 7421934059, 9863828205 lane leit ïakynduh ïa u trai jong ka Naphi Sport G.
S-Road Motphran.
Shuh shuh, ka seng ka la pynbna ruh ba ka kynhun ba rah ïa ka namlahduh kan khur ïa ka song tyngka kaba haduh Rs.
40/000/- (Sawphew hajar) tyngka, katba ka kynhun kaba wan ha ka kyrdan ba ar kan ïohpdiang ïa ka song tyngka Rs.
15,000/- (Khatsan hajar) tyngka.
Kane ka long katkum ka kyrwoh ba la phah da u President jong ka Seng, u Bah R.
G.
Syiem halor ka jingthmu pynlong biang ïa kane ka lympung.
Jowai, Risaw 30: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka Lah Sngi U Blei ha madan Kiang Nangbah Stadium, Dongmihsngi Jowai.
Haba phai sha kane ka jingïakhun, ka kynhun ïalehkai jong ka Wahiajer kala khur namjop hadien ba ka la pynliem da 2-1 kol ïa ka Moosalyngkat.
Ka Wahiajer ka la ïoh ban pynkhihjar nyngkong dei lyngba u Marlangki Suting haka minit ba 15 bad hadien katto katne minit u Niwan o Gatphoh u la pynbud sa ïa ka kol kaba ar haka minit ba 28.
Na ka liang jong ka Moosalyngkat ka la pyrshang katba lah ban pynphai ïa kitei ki ar kol hynrei ka la ïohlad ban thep tang shi kol kaba la wan na u Meaban Thubru haka minit ba 64, bad haduh kaba kut jong ka por ym shym la don shuh ba lah ban thep kaba la pynlong ïa ka Wahiajer ban khur ïa ka namjop da 2-1 kol.
Ka jingïakhun mynta ka sngi Hat Majai (31 tarik Risaw, 2023) kan long hapdeng ka Sabahmuswang pyrshah ïa ka Moosyiem Shangpung haka por 12 baje shiteng sngi.
Shillong, Risaw 30: Lai ngut ki dkhot jong ka Meghalaya Chess Association ki la shah jied ba long dkhot nongkitkam (office bearer) jong ka “North-Eastern States Chess Forum" ha ka jingïalang ba dang shen ha Naharlagun, Arunachal Pradesh ha ka 27 tarik Risaw, 2023.
Kine ki dkhot jong ka synjuk MCA ki kynthup ïa u Bah K.
M.
Warjri – President MCA nangta u K.
Pajat- Publicity Secretary bad u Th.
Biju Singh – Ex-Officio.
Shillong, Risaw 30: Ka resol jong ar tylli ki jingïakhun ka lympung SSA 2nd DIVISION Football League 2023 kaba la long hynne ka Lah Sngi U Blei (30 tarik Risaw 2023) ha madan1st Ground SSA Stadium ka la jam sha kaba kut ha kaba ka Sohryngkham SC bad ka Jongksha SC ki la khur namjop.
Haba bishar ïa ka jingïalehkai kaba nyngkong ba la sdang ha ka por 11:30 baje mynstep hapdeng ka Mawtawar SC pyrshah ïa ka Sohryngkham SC, ka jingïakhun ka la long kaba ïakhaid bad kaba itynnat bad ka jingïathep kol ka la wan na baroh arliang mamla, hynrei dei ka Sohryngkham SC kaba la thep tam ban khur ïa ka namjop.
Ka Mawtawar SC ka la ïoh ban pynkhihjar nyngkong tang mar ïa sdang ka jingïakhun na u Fredrick Lyngdoh (1 minit).
Hynrei ka Sohryngkham SC ka la ïoh ban pynphai lyngba u Wanlambha kharpran ha ka minit ba 37 shuwa ba u Iarbok Kshiar un thep ïa ka kol kaba ar ha ka 47 minit.
Kumba katto katne por, ka Sohryngkham SC ka la ïai bteng ban ñion shakhmat bad dei ha ka minit ba 53 ba u Wanlambha kharpran u la thep biang sa shi kol ban pynlong ïa ka kynhun ban lamkhmat da 1-3 kol ha kane ka jingïalehkai.
Shuwa ban sa kut ka por, u Ricky Chyne u la ïoh ban pynphai shi kol ha ka minit ba 75 na bynta ka Mawtawar SC hynrei ka por ka lyngkot eh ïa ka kynhun bad ka la shahrem da 2-3 kol.
Ha ka jingïakhun kaba ar pat, la sdang ha ka por 1:30 mynsngi hapdeng ka Laitlyngkot SC  pyrshah ïa ka Jongksha SC, bad ka jingïakhun ka la jam sha kaba kut ha kaba ka Jongksha SC ka la pynjemkhnap da 3 kol ïa ka Laitlyngkot SC.
Ka Jongksha SC ka la ïoh ban pynkhihjar nyngkong lyngba u Mangiarkam kshiar (36 minit), nangta bud sa ka kol na u Franky Nongspung ha ka minit ba 69 bad khadduh na u Jopborlang Khongsngi ha ka 76 minit.
La pyntip ba ka jingïakhun semi final ba nyngkong jong ka SSA 4th DIVISION Football League 2023 kan sdang mynta ka sngi (31 tarik Risaw 2023) por 1:45 mynsngi ha 1st Ground SSA Stadium, bad ka jingïakhun kan long hapdeng ka Lamlynti FC pyrshah ïa ka Kharang SC.
Nongstoiñ, Risaw 30: Ka Mawrusyiar Youth and Cultural Club (MYCC), kaba dei kawei na ki sports club kiba ju trei shitom bad kaba la kham paw ha ka jingpynlong ïa ki jingïalehkai bad ki program bapher bapher, kaba la bat ruh ïa ka kyrdan jong ka Best Outstanding Youth Club Award jong u snem 2021-22 jong ka District bad ruh jong ka State level, ka la pynkut noh ïa ka jingïalehkai inter dong phutbol jong ka shnong Mawrusyiar.
Ha ka final jong ka phutbol kaba la long ha ka 28 tarik, ka Dong Pdeng Shnong ka la lah ban rah ïa ka nam jong ka jingjop hadien ba pynliem 2-1 kol ïa ka dong Mawsiang.
Ïa ka nam Best Player la rah da u Wanshailang Marweiñ, Best Goalkeeper da u Bulness Nongrem bad u Top Scorer jong ka Tournament la rah da u Friding Wannïang.
Ha kane ka sngi la ïa don bynta lang da u Bah Donboklang Marweiñ kum u Kongsan, u bah Sunshine Lyngdoh Sordar Shnong Mawrusyiar kum u Symbud Kongsan, Ki riew rangbah jong ka shnong bad ki paidbah kiba la wan ban sakhi lang ïa kane ka jingïalehkai.
Haba ai jingkren I bah Donboklang I la ïaroh ïa ki dkhot ka MYCC ba ki la lah shisha ban pynpoi ïa ka shnong, khamtam na ka bynta ka Youth Club sha ki nam bad ki burom ha kine ki snem ba la dep.
I la ai mysiem ïa ka Sport Club Mawrusyiar da kaba kyntu ba kin dang pynkhaiñ shuh shuh ïa ki rukom treikam, ban dang shim ïa ki lad ki lynti ba ki player kin dang ïashim bynta ha ba bun ki rynsan jingïalehkai.
U la pynpaw ruh ba lyngba ka jingpynbyrngia bad ka jingshimkhia ki nongïalam ban pynlong ïa kum kine ki jingïalehkai, kan pyllait ïa ki khun samla na ki kam ba sniew khamtam na u drok u ba la jyllei bha ha kane dong bad ka thaiñ Nongstoiñ.
U la pynpaw ruh ba ka jingïalehkai ka dei ruh ka bynta jong ka koit ka khiah bad ba khambun na ki samla ki ju sngew tynnad ban ïa shimbynta ha ki jingïalehkai bapher bapher.
U la kyntu ïa ki samla kiba dang don hapdeng ka jingpule, ba ka jingsngew tynnad jong ki ban ïalehkai ban pynpaw ïa ka sap ka phong kaba ki don ba kin kynmaw ba ka jingnang jingstad ruh ka long ka ba donkam bha bad ba ka dei ban ïaid ryngkat ryngkat bad ki jingpule.
Ha ba ai jingkren u General Secretary I Bah Lambor F.
Wanniang I la pyntip ba ka Mawrusyiar Youth and Cultural Club kan sa kynjoh sha u Mawmer ba 50 snem ïa kaba la dep ban plie ha ka 7 tarik Kyllalyngkot 2023 bad kan sa pynkut noh ïa ka Golden Jubilee Celebration ha ka 6 tarik Kyllalyngkot 2024 lada ym don jingpynkylla shuh.
U la pyntip ruh ba ki tnad treikam ki la pynkhreh bad ka MYCC kan pynmih ruh ïa ka Souvenir, ka Video Documentary kaba kyrteng ka ‘THE VIBRANT 50 GOLDEN YEARS’.
Jowai, Risaw 30: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka Lah Sngi U Blei ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhun lehkai jong ka 7 Wasa United ka la pynjemkhnap ïa ka Shangpung Lumiawmuchai da kaba pynbam haduh 5 kol ban khur ïa ka namjop.
Ka namtam ha kane ka jingïakhun ka la leit sha u Dashngain Sukhlain hadien ba u la khyrwit hat trick na bynta ka 7 Wasa United.
U Dashngain Sukhlain u la ïoh ban pynkhihjar nyngkong tang hadien 9 minit ba la ïaid ka por nangta bud sa ka kol kaba ar na u Riburom Jat haka minit ba 32 kaba la pynlong ïa ka kynhun ban lamkhmat da ar kol ha ka kylla step.
